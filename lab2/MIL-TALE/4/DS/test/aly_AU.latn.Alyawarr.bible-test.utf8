Awank-akerr, Akngeyel alker-then ahern-then arrpmernek.
Arlta 7 ikwerel-antey Akngeyel warrk ikwerenh ywerrelhilek. Ltyerrek-anem. Ra ipmelhek-anem.
Artwa ra angkek, “Arelhel amern akek, rap ayenh-anem anthek, athanem arlkwetyek, arelh yanhel ntwarl ayenh anthekarl.”
Akngey inkwerelhek artwa Noah ikwer, rarl ikwer inkwerelhemel awelhek rarl renh ilekek.
Noah-el apwert ilperr-ilperr arrernek, aker ampernetyek. Noah-el tyenkerr INGKART renh anthek, kwenirremel angkek.
Atha ngenh arntarnt-arayntem apmer ilenhek, akngerr-anem atha ngenh anthem akngerram-akngerr irretyek. Ingkerrenhel ngenh iterl-arayntem. Ngkwenh-rnem-angkwarr angka atyenh arlpimpirreyenh, apmer arrpanenh-angkwarr, ingkerrenhel ayenh iterl-arayntetyek-awaty.
... Atyetyart tawen ikwer-areny-rnem, Sodom-areny, Gomorrah-areny, Admah-areny, Zeboim-areny, Bela-areny. Rernem atwerrenh Atyetyart ingwer-areny-rnem-then. Atyetyart Chedorlaomer, Elam-areny atyetyart, Tidal, Goiim-areny atyetyart. Amraphel, Shinar-areny atyetyart. Arioch, Ellasar-areny atyetyart. Atyetyart 5-pel-ek aherrety 12 anek, ikwer-rnemek.
Nga ampwirremel ilweyenh, ngkwenh-rnemel ngenh ikwer-itwel-antey akwernayn, nga artwa ampwanem mwerr aneyenh.
Abraham ra ilperr ayntek arrpemarl. Ra irrpelthirremel atherrek, “Nthakenhan artwa aherrety 100-kenh ampa atnyenetyek? Sarah-el nthakenh ampa atnyeney-angenh aherrety 90-el?”
INGKARTel Abraham renh ilek, “Atha awek tern atherrarl artwa apmwangkwarr aneyel. Atha angka ilkwa awek.
Angel-el renh-rnem ilek, “Apmer renh artepang arey-angenh alpetyek.”
Ra arlpawel anenh, rernem apmer renh itnewek Paran. Ingwer-ingeran amikw ikwerenhel anew inek ikwer, aleyak Egypt-areny. ...
16-18 Abraham-el artwa Hitt-kenh 400 thilp anthek, artwa akngerrel aytarek-angkwarr. Alakenh Abraham-el apmer Ephron-kenh payemelek ikwerant-anem, ikwerenh-rnem-akert, intey-akert, arrewaly renh akwernetyek. Apmer ranap arwerl-angketyarr.
Ikwer-penhan rernem amern-anem artwa renh-rnem anthek, rernem arlkwetyek. Warrkenhel ilek, “Amern arlkwey-alentyelan, angketangkwel atha ngenh ileman ilekekarl ayeng apetyek apmer nhenh-warl. Kel ilant ilekek nga apetyek,” Laban angkek.
Warrkenh ra ilek Isaac renh ilek-ilek-angkwarr ayntek.
Isaac angkek, “Ayeng artwamp-anem. Arrer-anem ayeng ilwetyekan.”
“Angwenharl ngan?” Isaac angkek.
ntwa ayenh iteth-antey akngey-alpenty, ayeng ngkweng awelhem. Nga INGKART atyenh aneyenh.
INGKARTel arek, Jacob-arl Leah-kety arlkarirrenh, ra ikwer amperrngirrek.
ayeng apmer atyenh-warl-anem alpetyek. Anew atyenh-atherr-then ampernem-then anwernantherr ingkerrenh alpetyek. Ayeng ngkweng warrkirrek.”
Aray, ayeng Akngey apmer Bethel-areny. Wetharl ntwa apwert anterel apernek, ayenh arraty ilek. Arraty ntwa ayenh alhelek. Apmer nhenh ntwa iwerlelpetyek, apmer ngkwenh-warl-anem nga alpetyek.’”
Laban-el Jacob renh ilek, “Alerey atyenh-atherr ntwa atnyeneyel, artartey-rnem-then. Atnwenth atyenh-rnem ntwa atnyeneyel. Ampwal atyenh-rnem-then ingkerrenh ntwa atnyeneyel, atharl ngenh anthek. Alerey atyenh-atherr-then artartey-rnem-then nthakenh atha ngkwengety anterrkwey-angenh.
Alakenhaym-kety Israel-kenh-rnemel apmelerr aker aneny-penh nthakenh arlkwey-angenh atnwenth-penh.
Ra angkek, “Apmer arlpaw-warl renh akngey, irrka ilkwewarl renh iwetyek.” Ra ikwer iterrenh aynikw-warl akngeynetyek-antey irrkewarl iwenty-penh, renh ayerrpiletyek.
Joseph renh tyayl-warl akwernek, Pharaoh-kenh artwa ingwer-rneman tyayl-itwek anenh-warl. Joseph ra tyayl kwenel anenh, INGKARTel renh aleth-antey arntarnt-arenh.
Pwelek ngkwernant-rnemel pwelek anter-akngerr-rnem akwernek-anem. Pharaoh ra akemirrey-ayntek-anem, rarl altyerr arek-penhant.
Arlwarey-arlwarey akwernem warl ilkwewarl, rernem ikwer-penh arlkwayntetyek aherrety apmwernem 7-pelek-atwety, amern ingkerrenh ywerremel. Ingkerrenh-antey iteth anetyek-awaty amern ntang akngerr arlkwemel.
“Anwingkerr apmer Canaan-they apetyek, ntang weyt inerl-alpetyek, amern-weny-kety,” rernem renh ilek.
1-2 Aherrety atherrk lyapey-angenh, aherrety innganem ayntek, kwaty rntwey-angenh arrangkw-anem. Ntang-rnem arrangkw-anem irreynenh, Jacob-kenh apmer-itwekan. Ntang-rnem ywerrek-anem. Amern-weny arrangkw-anem anenh. Jacob-el renh-rnem angkep-antey ilanthek ntang akngerr-rnem inerl-alpetyek. Arringkerr alhenherr-arey ntang akngerr-anem inerl-alpetyek.
Joseph-el warrkenh-rnem ilek, “Yakweth-rnem-warl amern arriwek-atwety arrernerr-arey.
Atha artwamp renh ilek atha artwa akely renh apmer-warl iwerl-alhey-angenh. Atha artwamp renh ilek, ‘Atha artwa akely akngey-alpem. Arrangkwelan ntwa ayenh iterl-ara!’
Rernem renh ilek, “Arringkerr atyeng arraty ileyel wenh, rarl iteth aneyel. Kel atha renh aretyek, ayeng ilwey-alentyel.”
Awayikw ikwerenh-rnem ikwer-warl apetyek, angkey-alhemel, “Anwingkerr ngkwenh warrkenh-anemarl.”
Ikwer-penh Pharaoh-kenh alerikw aleyak ilkwa ra alhek kwaty lher-warl, pwerlpirretyek. Kwaty lher impalthel ra alhenh apenng-angketyarrel, arelh akngerrel renh apentenh. Ra alhenh, rap rtnwa renh arek kwaty-itwek apenng-angketyarr-itwek. Arelh warrkenh anyent ra ilek, “Nhak alhay inetyek!”
INGKART angkek Moses-ek, “Atha areyel-anem, Egypt-areny-rnemel Israel-kenh-rnem atyenh-rnem irrwampenh-anthenty atwemel. Atha aweyel, rernem atyengarl arlkeyel, arlka kwarnelhentyan. Ayeng amperrngerreyel-anem.
15-16 Atha mpwelenh alpemelemel-ayntey, akalty-anthetyek mwerr-angkwarr. Atha ngenh atyetyart arrernek Aaron-ek. Atha ngenh ilem-tangkwel, ntwap Aaron iletyek. Aaron katy angketyek Israel-kenh-rnem ingkerrek, ayeng arlkwenteyel-angkwarr.
Atyetyart Israel-kenh-rnemel awek Pharaoh angkekarl, rernemap angkerrek, “Nthakenh irreyay! Irrpetyapant mpwarenty anwantherr, atyetyart Egypt-arenyel-rnem anwenhantherr atwem!”
Moses angkek INGKARTek, “Ayengan aleny apekaparl, nthakenh ayeng mwerr angkey-angenh. Pharaoh atyeng awelhey-angenhan.”
Ngangker-akert-rnem Egypt-areny-rnem rernem irrkaty mpwarek arrpemarl, antyetyerr-rnem ingwer-rnem tyerrelhek kwaty-they arrpemarl. Antyetyerr akngerr innga-anem Egypt-itwek anenh!
Kel ingwer-inger INGKARTel pwenty thwenek, atnwenth-rnem ingkerrenh Egypt-areny-rnem-kenh arntetyerrek, Moses-elarl ilek-angkwarr. Ingkerrenh ilwenherrek. Atnwenth-rnem Israel-kenh-rnem-kenh ilwey-angenharl, arrangkwarl.
Moses Aaron-then Pharaoh-warl angketyek alhek. Warl ilkwa ikwerenh-warl aylpenhek, ratherr Pharaoh ikwer-warl angkey-alhek-anem, “Alakenh-anyem INGKART anwernekantherrenh ngkweng-warl angketyek, ‘Nga atyeng arleng-alenty awelhey-angenh, ngap tnakelheyelant. Atyenh-rnem apmer arlpaw-warl alhetyek, aker tyenkerr rernem ayenh arrtyemel anthetyek, atyeng inkwerelhemel. Ikwer-rnem arrngert angkey-angenh, tyarlewa renh-rnem!
Ikwer-penhan Moses angkek Pharaoh-ek, “Alakenh-anyem INGKART ngkweng-warl angkem, ‘Ingwa ampepenyel Egypt-itwek ayeng alhayntem.
Ingwer-inger aler arrekantherrenh alakenh ayernenty, ‘Ilekekarl aker tyenkerr yep-yep anwantherr arlkweyel? Ilekekarl yep-yep anwantherr atweyelan alakenh?’
Nhenhan arraty. Apmer ikwerel, arlta 7-ek-atwety amern pikinpat-akert nthakenh arlkwey-angenh, mentyarl. Pikinpat iwenherr-arey ingkerrenh-antey.”
Kwenpay ampepel-anem irrek, Israel-kenh-rnem-thenek Egypt-areny-rnem-thenek. Ingwerrek-anem. Kwenpay Israel-kenh-rnemekant arrtyernenh-antey. Israel-kenh-rnem lyenentyel arenh-antey ingwel, mwerr alhenh. Kwenpayel artek Egypt-areny-rnem, renh-rnem arey-angenhelek-anem. Atwemengkirrek ikwer-rnem-itwekant. Rernem ingwel Israel-kenh-rnem arrererremel atwekerr, alakenh-kety atwemengkirrek.
11-12 INGKART Moses-warl angkek kwenpay-they, “Atha awek Israel-kenh-rnemelarl mpwelenh arlkarewek. Alakenh-anyem ila renh-rnem, ‘Alakenh INGKART angkek arrekantherr, “Atwerrp-atwerrp atha arrenhantherr akerel wanteyenh. Ingwepenh atha arrenhantherr amern akngerrel wanteyenh. Nthakenh arrantherr angayakw irrey-angenh, amern akngerr-anem wenh. Ikwer-penhan arrantherr iterl-arem, ayengan INGKARTarl, Akngey arrekantherrenh.” ’”
Apwert itnan Sinai ikwer-warl alhenherr-arey wenh. Sinai-itwek ntwa apwert ilkwa arey-alhem wenh. Ayeng apwert-itwek rtnem, arrekantherr-itwek arrwekel-ampeny-itwekarl. Apwert renh atwa irrertetyel. Kwaty-anem apwert-they thelelhetyek, arrantherr antywetyek-anem angkethakwel.” Moses INGKARTek awelhenh. Ra alhek, kwaty renh atwek apwert-itwek irrertetyel, artwamp-rnemel renh arenh-antey. Kwaty-anem thelelhek apwert ikwer-they. Rernemap antywek-anem ingkerrenhel-antey.
1-2 Israel-kenh-rnem Egypt renh iwerl-alhek-penh, rernem alkent atherrel aleth alhek. Ingwer-ingeran rernem aremerrey-alhek arlpaw-itwek itnan Sinai. Ampep-itwek rernem ayntek apmer Rephidim-itwek. Ikwer-penhan rernem apwert Sinai ikwer-itwek aynteyarr-alpek, apwert impalthel.
Arrantherr ingwer-kenh ampwal ilek-ilek irrtyertel iney-angenh anetyek.
Moses Aaron-then Aaron-kenh alerikw atherr Nadab-then Abihu-then artwamp 70-pel-then Israel-kenh-rnem rernem apwert irrwerl-warl nganek, Akngey renh awetyek.
Ikwer-penhan Moses atwarrerl-alhek apwert-they, ra apwert ilperr-ilperr atherr akngeynek. Apwert ikwer-atherr-itwek INGKARTel arrwekel angka ikwerenh ingkwernek atherr-angkwarr-antey arrwekel-ampeny-then ingkern-ampeny-then.
Ingwer-inger Moses-el INGKART ayernek, “Ntwa ayenh arrwekel-antey alakenh ilek, ‘Atha ngenh Moses iterl-areyel, ayeng inkwerelheyel ngkweng.’ Ntwa ayenh ilek arrpemarl, ‘Ntwa nhenh-rnem atnwenheynetyek apmer ingwer-warl-anem.’ Kel atha ngenh lyert ayernetyek, ‘Angwenh ntwa thwenem, atyeng-angkwarr ilkwatherr?’ Ntwa ayenh iley-angenh-antey.
Awey arrwekeleny-rnem-then atnwenth irrwey arrwekeleny-rnem-then rernem atyenh ingkerrenh.
Ingwer-ingweran, rernemarl arlkwenh-penh apmer Shiloh-itwew, Hannah-an rtnerl-alhew-anem. Rap alhew warl INGKART-wenh-warl, angkaynteyew ikwer. Artwamp Eli-an anenh arriw-itwew.
Eli-el INGKART ayernenh Elkanah-ew Hannah-ew-atherr alakenh, “INGKARTay, ntwa arelh nhenh anthew awey akely, rarl ngenh ayernenh. Rap ngkweng-anem anthew. Antha nhenh-atherr ampa ingwer-rnem-anem.” Ratherrap alpenh apmer-warl-anem angkep.
Samuel-el tyernew, “Yew! Ilekay?”
INGKARTel apmwel-ayeth mpwarew Ashdod ikwer-ampeny-areny-rnemew. Ingkerrenh wangkew tywen-angketyarr-anem.
Mwerrarl ikwer-rnem awelheman. Menty rernem atyetyart ilkwa ingwer iney. Mwanty-tangkwel angka ikwer-rnem, ‘Atyetyart yanh-lkwer anenty, rap rlterrkarl mpwarem arrewantherr. Rap ilanthem, ilek-ilek mpwareyew rlterrk-angkwarr ikwer.’”
Ikwer-penh atyetyart ilkwa apmer Ammon-areny apetyew itnan Nahash, artwa ahawarr akngerr-akert. Rernemap amperelew apmer Jabesh renh Gilead-ampeny-itwew. Akngerr ikwer-itwew nthakenh alhey-angenh aketh-warl anew. Rernem angkakert thwenew atyetyart ikwer-warl, alakenh angkeyew, “Ipmew anenhantherrenh atwey-angenh! Ngan atyetyart anewantherr anem. Anantherran warrkenharl ngkweng anem. Pip-warl anantherr alakenh ingkerrenhel ingkwerney, itnernem ingkwernelheyew ingkerrenh pip ikwer-warl.”
Ra ngenh ilanthew, atweyew apmwa yanh-rnem Amalek-areny-rnem. Ngenh ilanthew, renh-rnem ywerrelhelemel atweyew ingkerrenh-antey.
Saul-el angkakert thwenew Jesse-warl, alakenh angkeyew, “Atyetyart Saul ra ilkelheyel, ntwa alerengkw David yep-yepew-artey thweneyew ikwer-warl.”
Rap artwa ingwer-anem ayernew, “Ilekarl Saul-el anthem, ra Goliath renh ipmew atwenty?” Artwa ra ilew, rernemarl arrwekel-antey angkerrenh-angkwarr.
Ikwer-theyan rap alharlkwemel renh arntarnt-arenh intem-antey.
Jonathan-el aynikw ikwerenh ayernew, “Ilek-penh ra ilwem? Ilekel ra apmwelhelew?”
Ingwer-ingweran Saul artwa ahawarr ikwerenh-rnem-akert alhew, rlwaterremel werreyew Philistia-areny-rnem-then. Rernemarl angkep alpewel, ingwerentyel renh alakenh ilew, “David-rneman apmer aterterr-ampeny-itwew aneyel En Gedi-itwew.”
Rap renh-rnem ayernew, “Angwenharl David raw? Nthenh-apeny Jesse-wenh alerikwan? Ran warrkenh ingwer-rnem-apeny, atyetyart ikwer-rnem-wenh-wetyarl anterreyel.
David-el angka thwenew Abigail-warl, renh ayernew, itengerreyew ikwer-warl.
Alakenh ayeng ilkelheyel, ra atyeng mwerr aneyew, iteth-then ayenh atnyeneyew, ngwamparl ayeng ngkweng iterrew-apeny, ipmew atwey-angenh-antey ngenh.”
Ngan atyeng-anem awelhemer. Amern atha ngenh antheyew, ngenh rlterrkeleyew, nga alpeyew-anem apmer-warl.”
“Hebron-warl.”
Ngkwenh-rnem intem anayntem. Anyent ngkwenhan atyetyartarl intem anayntem.”
Tawen-areny-rnem rernem-anem wey-ayntew. Rernem ahawarr ngkwenh-rnem ingwerentyakant wew ipmew. Uriah ngkwenh wew ipmew arrpemarl.”
Ikwer-penh ingwer-ingweran David-wenh alerikw Absalom ilkelhew, atyetyart ilkwa aneyew. Pakey mwerr-angker ra inew nantew atherr-akert, ra akngaynteyew. Rarl pakey-akert alhenh, artwa 50 anterrenh arrwekel-ampeny, atyetyart ilkwarrpantey ra.
Aley mwerr-angkwarr-anem. Ayeng ngkweng warrkerrem irrkaty-angkwarr, ayengarl aynewengkw warrkerrenh-apeny.” Alerikw David-wenh ament iterrew, “Ya inngarl ra ileyel.”
Atha apek renh ipmew atwem, aynikw ikwerenhel anamerl-antey awem. Ran ingkerr iterl-areyel, rap ayenh-anemarl atwewerr ipmew. Ntwa apekan ayenh alpemeley-angenh, alakenh angkemel, ‘Ayengan arlarl! Ayengan ingwerarl!’”
Ingkart ra arrwekel ilek-angkwarr-antey, innganem ra alakenh ayntek, angkakert arrwekelenyel arrwekel ilek-angkwarr-antey, rap innganem ayntekan.
Ingkerrenh apmer Jordan-ampeny-they John-warl akarrirrek apmer Judea-areny-rnem-then, Jerusalem-areny-rnem-then.
Jesus ranem renh-rnem akalty-anthenh, “Angkepirrenherr-arey apmwekety Akngey-warl-athek! Arlta ikwerenh arrer-anem ra Ingkart ingkerrenhek anetyek.”
Athan arrenhantherr ileyel, ‘Ingwerentyel apek iltenty, arlta ingkernel Akngeyel renh ayerneyenh arrpemarl. Arrantherr ingwer-rnem apmwa antwenty, rwa aknganenty arrwekel ikwer mpwelheyel arlta ingkernel.’
“Ingwer-rnem alhem tyaty akely-rnem-warl, aketh-warl, Jew-rnem angkerreyel-warl. Akngerr akarrirrenty, rernem angkem Akngey-warl, ingwerel-rnem renh-rnem mwerr-arrpantey aretyek, tnaketyek. Rernem tnakelheyel. Akngey alakenh-kety arlkarirreyel. Kel ra renh-rnem arntarnt-arey-angenh.
Artwa anyent annga arwerl akely-akert nthakenh arey-angenh. Mwerr-arrpantey irrtywerremel ilelheyel. Ra artwa ingwer annga ahern-angketyarr ileyel. Annga ahern-akert irrarlkelha ntwa anaynt arey-alkenh!
Jesus ranem renh arnep-arnek, angkemel, “Ayeng ilkelheyel, ngenh atha mwerriletyek.” Tywen-rnem arwapeny ywerrerl-alhek, mwerrirreyelpek.
Artwa atnwenth arntarnt-arey-angker-rnem tawen-warl anterrerrek. Rernem iley-alhek tawen-areny-rnem, atnwenth-rnem kel ilwek kwaty ilkwa kwen, Jesus-elarl arrenty-rnem irrentek artwa ikwer-atherr-they.
Jesus-el annga renh-atherr arnek, angkemel, “Kel mpwelanth mwerrirrem-anem, ayenh tnakekarl-penh.”
Artwel-rnem ayteyikw ikwer-rnem-kenh ahayiweyenh ahelengkw-rnemel atwetyek. Ingwer-rnemelan alerikw ikwer-rnem-kenh ahayiweyenh, ahelengkw-rnemel atwetyek. Ampel-rnem amey ikwer-rnem-kenh-then akngey ikwer-rnem-kenh-then ahayiweyenh, ahelengkw-rnemel atwetyek.
Ilek arrantherr arekan? Akngey-kenh angkakertan? Ran angkakert anyent impen inngarl!
Jesus-el artwa ilkwernem ilek, “Angka nhenhek iterrenh-arey arrantherr. Yep-yep apek aytnem irrkewarl, mwernelhemel. Ntwa renh angkep tyerrenhey-alpem itethilemel? Yep-yep itethilem-apeny arlta Saturday-elan,
Arrantherr angka iterl-areyel arelh atyetyart Sheba-areny-akert. Rap arleng alhek innga Solomon ikwer-warl, Akngey-kenh angka akalty-ayteng awetyek. Ayengan akalty inngarl Solomon-angkwarr. Arlta ingkernel, Akngeyel ingkerrenh-antey ayerneyenh-angkwarr, arelh ra arrenhantherr apmwa antweyenh arrpemarl, arrantherr atyeng awelhey-angenh-they.”
Jesus-el angka ingwer ilenh, “Akngeyan Ingkart ingkerrenhek aneyel, alakenh-apeny anem. Artwa anyentel ntang weyt iwerl-apenh, amern ament lyapetyek.
53-54 Jesus tawen Nazareth, apmer ikwerenh-warl alpek. Ra warl kwen-warl aylpek, Jew-kenh tyaty akely-warl. Ra renh-rnem akalty-anthenh. Ingwer-rnem Jesus-ek inkwerelhek. Rernem angkerrenh, “Jesus rantarl ingkerrenh-angkwarr iterl-areyel, ran akalty innga. Ranap ngangker-akert inngarl nhenhey, arntety mwerriley-angkerarl.” Akngerr ingwer-rneman Jesus-ek irrpelthirremel angkerrenharl,
Peter-el renh tyernek, “Ingkartay, ayenh ila, ayeng kwaty-angkwarr alhetyek ngkweng-warl!”
Ikwer-penh arelh Jew-weny Caanan-areny-anem anterrey-alhenh Jesus ikwer-warl arlkemel, “Ingkartay, David-kenh, atyeng amperrngirra! Ampa atyenh arrenty-angketyarr!”
Jesus-el renh-rnem ilek, “Mwantyel arntarnt-arelhenherr-arey Pharisee-rnem-kety, Sadducee-rnem-kety. Ayeng amernek angkey-angenh. Mwanty arnwarnelhemel yanh-rnem-kety, rernemarl apmwangkwarrarl akalty-antheyelarl-kety.”
Kel rernem iterl-arek-anem, “John wethekarl nhan angkeyel anwekantherr!”
Ingwer-rnemek awelhey-angenh arrangkw, tyaty-areny-rnemel renh arratyiletyek angkerremel. Tyaty-areny-rnem ingkerrenh alhetyek ikwer-warl, rernem ingkerrenhel awetyek, anngetherr aretyek. Ra apek tyaty-areny ingkerrenhek awelhey-angenh, menty-anem renh tyarlewetyek, ra apmwangkwarr menty alhetyek.
Akngerr Jesus-warl alhek, ampa ikwerenh-rnem-kenh-akert, ra akapwert renh-rnem arneyek. Jesus-kenh kwertengerl-rnemel ampa renh-rnem irrentek.
Atyetyart ranem artwa anyent tyernek, ‘Atha ngenh man ilkwa antheynek, weth atharl ngenh arrwekel ilek-angkwarr-antey.
Artwa akngerrel Jesus renh apentek. Ingkerrenh ikwer inkwerelhek arrwekel-warl alhenh-rnem-then, ingkern-theyarl alhenh-rnem-then. Rernem Jesus-ek inkwerelhemel arlkek, “Anwantherr Atyetyart ilkwek inkwerelhey, David-kenh innga! Akngeyelarl renh thwenek anwekantherr-warl. Akngeyel renh arntarnt-areyel, ra Atyetyart ilkwa ingkerrenhek aneyel!”
Ran angkek, ‘Alerey anyent atyenh atha renh thwenetyek, rernem apek ikwer awelhetyek.’ Atyetyartel alerikw ikwerenh anyentant-anem thwenek.
“Ngkwelty atyeng akngetyay, atha tax maney aretyek.” Rernem ngkwelty anyent renh anthek.
Jesus-anem ingkerrenh-warl angkek kwertengerl ikwerenh-rnem-warl-then,
Jesus-an amperrngirreyelpek Jerusalem-areny-rnemek. “Ayengan ikwer-rnem amperrngirreyel Jerusalem-areny-rnemek! Rernem Akngey-kenh angkakert-rnem atwek, Akngeyelarl ikwer-rnem thwenek. Rernem apwertel wemel, ipmew-antey atwek renh-rnem. Ayenganap ilkelhenh, renh-rnem ingkerrenh-antey arntarnt-arayntetyek. Ayengan ilkelhenh, renh-rnem ingkerrenh akarriletyek, tywek-tywekelarl akely-rnem akarrilem-apeny, aympelhel artemel. Alakenh-anyem. Arrangkwarl! Rernem ingkerrenhel ayenh artepelant arek!
Thip-rnem akarrirreyel ipmitwel, thip inkwel. Anwantherr anaynt areyenh arrpemarl, rarl apey-alpeyenhek.”
Aleyak-rnem akwentenhey-alpek, ingkerrenhel lyenenty-anem lyerrtyilek.
Ayeng arnkwek arrangkw anenharl, arrantherr ayenh arnkwa anthek. Ayeng arntetyirrek, arrantherr ayenh arntarnt-arenh. Ayeng tyayl-itwek anenharl, arrantherr atyeng-warl apetyek rwanng aretyek weth-lkwer ilkwatherr.’
Ingwel, Jesus kel alhek kwertengerl ikwerenh-rnem-akert amern tyenkerr arlkwetyek.
Kwertengerl anyent Jesus-kenhel nayp arlpentyel atyetyart ilkwa ikwerenh warrkenh renh iylpa rlweth-arternek.
Rernem renh ilek, “Ntwap renh ahayiwek anwekantherr-warl. Anantherr arlarl.”
Rernem apelh ikwer-warl iwek, akapwert-anem renh arwerlel atwemel.
Arnkwa mwerrel-anem ataperrelek.
4-6 Alakenh-anyem, John, Baptise-emeley-angker apmer arlpaw-itwel anenh. Arnkwan ikwerenh John-kenh alta kamwerl-penh, pilt yenp-penh-akert. Ra intelty-rnem arlkwenh, ngkwarl arwengalker-then. Akngerr-anem apmer arrpanenh-they, apmer Judea-ampenyel, John-warl akarrirrek, tawen Jerusalem-areny-rnem-then. Rernem ilelhek John-ek, rernemarl apmwakert anenh. John angkek ingkerrenhek, “Anwantherr Akngey-angkwarrant-anem apentetyek. Angkepirrenh-arey apmwekety, Akngey-warl. Atha arrenhantherr baptise-emilem. Akngeyel apmwa arrekantherrety iwetyek.” Ra renh-rnem ingkerrenh baptise-emilek, Jordan Ilpayek.
Jesus ingwepenh-antey warl-they alhek, ra ament-areny Akngey-warl angketyek.
Anayntileyel: Jesus anyelk-angkwarr angkek. “Alakenh-anyem-apeny artwa apmwernemel ayenh anterrkweyenh. Kwertengerl atyenh-rnem amern ipmelheyenh-anem, Akngeyant-anem rernem ayerneyenh.”
Artwa rlterrk aneyel warl ikwerenhel. Ingwerentyel nthakenh arnkwa ikwerenh ingkerrenh iney-angenh. Artwa anyent ingwer rlterrk apetyem warl ikwerenh-warl renh anterrkwemel, renh arertnemel, arnkwa ikwerenh ingkerrenh akngeynemel. Atyetyart Arrenty-kenh artwa rlterrk-apeny, ayengan ikwer-they rlterrk inngarl, ikwerenh-rnem irrentetyek.
Arrantherr Akngey-kenh angkek mwantyel awelhenty, inkwerelhemel, Akngeyel arrenhantherr intem-antey akaltyilem.”
Rernem artwa renh arek, rarl mwerr-anem anenh, arnkwakert-anem, rarl mwerr-anem iterremel anenh. Rernem Jesus ikwerety aterirrek, itnweng rlterrk-akert-kety.
Akngerr-warl Jesus-el itep arrernek irrpelthirrenharl-rnem-warl-then. Irrpetyapantarl ikwer inkwerelhekan. Rernemap arntety-penhan mwerrarl irrek.
Amern-wenyarl nhanyeman, arrangkwarl. Atwerrpirrekerr-awaty renh-rnem thwena!”
Jesus-el renh-rnem ilek-penh, ra apmer-warl alpek kwertengerl ikwerenh-rnem-akert. Kwertengerl ikwerenhel-rnem renh ayernek, “Ntwa anwernenhantherr anayntiletyek angka irrkaty, ntwarl renh-rnem ilek-apeny.”
Jesus-el renh-rnem ilek, “Mwantyel arntarnt-arelhenherr-arey Jew-kenh angkarl apenteyel-rnem-kety, Atyetyart Herod-kety. Ahelarl rernem arlwar rtneyel-kety, thwet-penh-apeny, apmwangkwarrarl rernem akalty-antheyel-kety.”
Jesus atwarrerl-alhek apwert-they kwertengerl irrpetyap ikwerenh-rnem-akert. Jesus-el artwerilek kwertengerl ikwerenh-rnem, “Ingwer-rnemek ileyang aney-alpenherr-arey, arrantherrarl apwert irrwerlek arek-penh. Ayengarl Akngey-kenh Artwa Impenan. Ayeng ilwenty-penhel, ayengarl itethirremel, Akngey-warl irrwerl alpeyenh. Ikwer-penhan arrantherr akngerr-warl-anem iletyek.”
“Artwa ilenhan atyeng ilkelheyelarl, ra atyeng irrpelthirrey-angenharl.”
Artwa man-akert ra iterrek man-then ampwal-rnem-then ingkerrenh ra menty impen anterrkwetyek. Artwa ra amperrngirrek, “Nthakenh-angkwarr ayeng iteth intem-antey aneyenh, man akngerr-akert, ampwal akngerr-akert?”
Jesus-el kwertengerl ikwerenh-atherr thwenek, ratherr arrwekel alhetyek, “Mpwelanthan alhenherr-atherr tawen-warl. Mpwelanthap tangkey ateralth rwep lhelhenherr-atherr arwerl-itwek atyeng-warl ayteng-akngey-alpenherr-atherr.
Amern grapes ampeng awaketyek artwa Atyetyart ikwer. Amern grapes arntarnt-arenh-arenhel warrkenh ikwerenh ra thwenek ra anthetyek amern grapes artwa Atyetyart renh, ament arrpemarl. Amern grapes renh artwa warrkenh anyentel ra amern grapes ra arlperrtyilemel anthek artwa ingkerrenhek. Atyetyart anyent ra thwenek artwa warrkenh ikwerenh amern grapes inetyek.
Artwa Moses-kenh anyent, ra Jesus-ek inkwerelhek, rarl angka arraty-angkwarr ilelhek. Ra angkek, “Ntwa arraty-angkwarr ingkerrenhek ileyel, Akngey anyent impen aneyel ingkerrenhek anwekantherr, ingwer ikwer-apeny aney-angenh arrangkw.
Angwenhelarl arlta anyent renhan iterl-areyel? Akngey rantarl iterl-areyelan, anwantherr iterl-arey-angenharl. Arrantherr renh ayernetyek, perayirremel, rwenpelant arlta anyentan anwantherr atnyenetyek, irrerntel renh-rnem atwekerr, irrerntelhelekerr.
Jesus-el renh-rnem ilek arrpemarl, “Artwa anyentel anwekantherr-itwek amern arlkweyel, artwa anyent rarlap ayenh ahayiwem artwa ahelengkw-rnem-warl.
Peter-el ingkern-they apentek ahelengkw-rnem Jesus-arl rernem atnwenheynek. Peter aney-alhek ahelengkw-rnem-itwel, warl ilkwa Atyetyart-kenh arrerenty. Rwel-anem rernem ingkerrenh anek, arlterrngirremel.
Atyetyart Pilate-el renh-rnem ayernek arrpemarl, “Angwenh athan tyarleweman? Atyetyart alkenh Jew-rnem-kenh arrantherr ileyel, nthakenharl atha renhan ilem?”
Joseph-el arnkwa mwerr-angker payemelek, arrewaly renh ikwerenp akwernetyek, awenng-warl. Joseph-el arrewaly renh arwerl iylpeyl-atherr-they atwarrelhilek, renh mwerr-angkwarr awenng-warl akwernetyek. Arnkwa mwerrel-anem ataperrelek, ra intey awenng-warl akngek. Joseph-kenhel-rnem arrewaly renh intey awenng-warl akwernek, apwert ilkwa arriw-itwek arrkngertewemel. Intey awenng renh ilkwilek, awank-akerr, arrewaly-anem intey-warl akwerney-alenty.
Ingwer-ingweran Zechariah tyaty ilkwitwew Jerusalem-itwew warrkerrenh. Aherrety nhel ayntew ikwer-rnem-wenh-anem, warrkerreyew warl ikwer-itwew. Abijah-wenh-rneman rernemap artwa rltwernemarl.
Ikwer-penhan ingwer-ingwer Mary-el apmer ikwerenh iwerl-alhew, Elizabeth arerl-alpeyew. Rap anamerl-antey apmer akely ikwer-warl alhew apwert ilkwangketyarr-warl, Judea-ampeny-itwew.
John-wenh aynikw Zechariah rarl alakenh-anyem Inweng Mwerr-angker-akert aylelhenh:
Joseph tawen Nazareth-itwew anenheng-arey, Galilee-ampeny. Ran tawen Bethlehem-areny, Judea-ampeny. Apmer irrkaty-itwew atyetyart David-arl awank-akerr anenh-itwew, Joseph-anap David-wenh-anteyarl anew. Joseph-an Nazareth-they Bethlehem-warl alpew, itna pip-warl ingkwernelheyew.
Artwamp ra angka mwerr-angkwarr angkew ikwer-atherr, rap Mary-ew-anem angkew, “Akngeyelan ampengkw ngkwenh thwenew, raw Israel-wenh-rnem ingkerrew angkeyew. Ingwer-rnem awelheyelarl-rnem Akngey-itwel aney-alpeyenh. Awelhey-angenh ingwer-rnem, ingwer-angkwarr rwelarl aney-alpeyenh. Ingwer-rnemel renh-rnem angka Akngey-wenh ilerl-aneyenh. Awelhey-angenh-rneman arlkarerreyenh, rernemap apmwel-ayeth angkerl-aneyenh intem.
Akngerr akarrerrenh John-warl apmer arrpanenh-they, ra renh-rnem kwaty-warl baptise-emel-aynteyew. John rap ikwer-rnem angkew, “Arrantherr irrtywerl-amperney-angker-rnem! Arrantherr apmwel-ayeth apmwel-ayeth apek alakenh iterreyel:
David-an alerikw Jesse-wenh. Jesse-an alerikw Obed-wenh. Obed-an alerikw Boaz-wenh. Boaz-an alerikw Salmon-wenh. Salmon-an alerikw Nahshon-wenh.
Ra ayenh thwenew, ingwer-rnem-then ileyew, Akngeyel renh-rnem arntarnt-aremarl, ingwer-rnemelarl apmwel-ayeth ikwer-rnem arnwarnem-wetyan.
Rarl akalty-anthenh-penh, rap Simon-ew angkew, “Rtnwa nhenhel alherlewey kwaty intwer-warl-awaty. Ntwa ngkweng apelty-rnemel-then netting kwaty-warl atwarrelhelenh-arey, aylperr-rnem antwerrkeyew.”
Jesus-el angka ilew renh-rnem alakenh: “Arrantherr iterl-areyel, artwethen arelh-then arlwentherrem anewantherrenh-angkwarr. Artwa arlwentherreyew-athath, ikwer apelty-rnem apetyem apmer ikwerenh-warl, rernemap tyenkerr-anem arlkwem ingkerrenhel. Rernemap arlkweyel aleth-antey, rarl aneyel-awaty ikwer-rnemel-arleng.
“Kel-anem arrantherran aleyan irrpetyapant apek atnyen-ayntem, Akngeyan arrewantherr inkwerelhemarl. Akngey-wenh-anem arrantherran. Ran Atyetyart arrewantherrenh, rap arrenhantherrenh arntarnt-areyenh.
Jesus-el angka ingwer-anem ikwer-rnem ilenh. “Arwerl mwerran amern mwerr-akertarl, arwerl ingweran paytey-angketyarrarl amern apmwakertarl.
Awank-akerr Akngeyel angkakert ikwerenh Malachi ilew, rarl John ahern nhenh-warl-tangkwel thweneyew, Jesus renh thweneyew-athath. Akngey alakenh Jesus-ew angkew,
Jesus angkew arelh ikwer, “Ngarl atyeng iterrew, Akngeyelap apmwa ngkweng-wety irrarlkew. Arlka mwerr-anem aney-alpa.”
Rernem apatemel atererrew, rernemap angkerrew, “Pwertay! Artwa ilek-apenyarlap nhenhan? Rwarrel-then kwatyel-then renh awem!”
Ra kwey itep-they antwerrkew, angkew-anem, “Kwey akwenta!”
Wik anyent-penh Jesus alhew apwert irrwerl-warl, Akngey-warl-athek angkaynteyew-anem. Rap kwertengerl-rnem irrpety atnwenhew, Peter awayenheng-atherr James-then John-then.
Rernem iwerrel-antey alperlewenh Jerusalem-warl, artwa anyent rernem arey-alhew. Artwa rap angkew Jesus-ew, “Atha ngenh apenteyew, ingweram-angkwarr nga alhenty.”
Jesus-el artepang arenhey-alpew, ra angkew kwertengerl-rnem 12 ikwer-rnemant, “Arrantherr inkwerelheyel-anem, aleyan arrantherrarl anngel areyel ilek-ilek mwerr-angker-rnem. Aleyant Akngeyel lwewarrernew alakenh.
Jesus-an angkew ikwer-rnem, “Nhanyem atha arrewantherr angka ilem. Nga apek alhem ampepenyel warl ngkwenh-rnem-wenh-warl, amernew aparelheyew. Ntwa apek ayernem alakenh, ‘Apmarleyay! Amern atyeng antha,
Jesus-el angka ingwer-anem ilenh. “Kwenyel anantherr lyenenty arrtyem. Anantherr nthakenh arlengarrel artey-angenh, nthakenh pantyel artey-angenh, arrangkw. Anantherr irrwerl tywenem, ingwerentyel anaynt arenhey-alhem warl-itwew, rernemap aylpenhey-alhemarl.
Arrantherr apek atyeng apmwel-ayeth angkem, Artwa Akngey-wenh Innga ikwer. Arrantherrap Akngey-warl alakenh angkem, ‘Akngeyay! Apmwa atyeng-wety irrarlka.’ Rap apmwa renh irrarlkem arrewantherr-wety. Rap arrewantherr awakelhey-angenharl, arrenhantherrenh angkep atweyewan, arrangkwarl. Arrantherr apek apmwel-ayeth angkem Inweng Mwerr-angker Akngey-wenh ikwer. Akngeyelanap nthakenh apmwa renh irrarlkey-angenharl arrewantherr-wety, arrangkwarl. Arrantherrap apmwa ikwer-akert-antey anayntem intem-antey.
Peter-el Jesus ayernew, “Ingkartay, 12 anwernantherrant iterrem angka nhenhew? Ingkerrenh-antey apek iterrem angka ikwer?”
Arelh arntety anyent anenh. Ran artep apmwa alhenh, nthekwern arratyerrey-angenh, arrangkw. Arrenty anyentel renh arntetyelew awank-akerr, aherrety 18-el.
Artwa ilkwerneman akeleyterrew, arrangkw tyerney-angenh. Jesus-elan artwa arntety arnew, renh mwerrelew. Rap artwa arntety-penh thwenew, mwerr-anem alpeyew apmer ikwerenh-warl.
Jesus-an angkew-anem ingkerrew, “Artwa warl artey-angker ra apwert-tangkwel arew, mwanty iterremel. Artwa ilkwa wethan iterrew artwa ikwerenh-rnem ahawarr-rnemew-tangkwel mwanty. Ingwerenty ayenh apenteyew, rap alakenh-tangkwel iterreyew mwanty, ra angkeperrewerr atyeng-wety. Ra iterremer, ‘Ingwer-rnemel ayenh irrwernewerr.’ Rap atyeng-tangkwel iterremer. Ikwerenh-rnemewan ra alyepel iterremer. Ampwal-rneman ra iwerlelpemer, ayenhant-anem apenterl-anemer.”
Alerikw alkenhanap ahelerrew, rarl awewel. Ran warl kwen aylpey-angenh, arrangkw. Ra akethel-antey ahelerremel rtnenh. Aynikw ikwerenh tyerrelhew warl kwen-they, rap ikwer angkew arternp-antey. ‘Ilek-wetyarl ntwa arleng-they-antey arey-alpew? Apetyaw, arlkweyew anewantherr-itwew.’
rap aney-alpew, rwa intemarl ampeyelel. Rap pwarrkerrenh artewentyel innga. Arleng-they ra arew, Abraham-then Lazarus-then anenh.
Nthakenh ingwerentyak angkey-angenharl, ‘Arenherr-arey arrantherr! Akngeyan apetyew, atyetyart yanh-areny-rnemew aneyew!’ Alakenh-wenyarlap ran. Akngeyan kel atyetyart aneyel ikwerenh-rnemew, rernemarl rlterrk iterreyel ikwer. Arrantherr nthakenh renh arey-angenh anngel, arrangkw.”
Artwa apwert akarreley-angker ranap nyerrerremel arleng innga rtnenh. Ran ilkelhew, angkeperreyew Akngey-warl-athek. Rap kwenerremel alakenh angkew, ‘Akngeyay, amperrngerra atyeng! Ayengan apmwa innga!’”
Jesus-an angkew ikwer, “Annga altywerela! Aranem ntwa! Ntwa iterl-arew, atha ngenh mwerreley-angker, ntwap mwerr-anem areyel aleyan.”
Rap angkew, ‘Ingwer ileng-rnem-alew atyeng-wety arlkarerreyel-rnem? Arrantherr renh-rnem iterl-areyelarl. Rernem artwa atyetyart ilkwa ilew, ayenh arrernewerr atyetyart apmer nhenhew. Ingwer-rnem atyeng-wety ilkelhey-angenh irreyel-rnem, atyetyart arrernewerr, renh-rnem anamerl akngetyenh-arey nhewarl. Atha areyew, arrantherr renh-rnem ipmew atwenty.’”
Rernemap tyernew alakenh: “Anantherr iterl-arey-angenh, angwenhelarl John thwenew.”
Ayteyikwel-anem arelh renh inew, rap ahaperrenhew, ampa ikwer-atherr aney-angenh-antey.
Rernem arrewantherr alakenh mpwarem, arrantherran angka atyeng-akert ilemer alhewer, atererrey-angenhel.
Judas-an angkew, “Yew-yew.” Ran intem alakenh iterrerl-apenh, “Ilengerarl atha renh-rnem ilanthem, Jesus antwerrkeyew? Irrpetyapantarl ikwer-itwel aneyeleng-arey apek?”
Rernem tyernew, “Ya, ingwer-rnemel anenhantherrenh arntarnt-arew inngarl.”
Artwa ahawarr-rnemel Jesus antwerrkenh, rernemap arrkentelhelemel renh atwenh.
Rerneman arlkalhelerrenh, “Arwerl iylpeyl-atherr-warl atantha! Arwerl iylpeyl-atherr-warl atantha!”
Rap ikwerenh-rnem-akertel arwerl-they atwarrelhelew, arnkwa arlterel-anem ataperrelew, akwernemel awenng-warl. Awennganap intey-penh, ingwerentyelarl akalthew apwert impalth-they. Intey ra arrangkwarl ayntenh, ingwerenty akwerney-angenh-antey.
Rap renh-atherr akalty-anthenh arraty-angkwarr, anaynt-then ilenh angka irrkaty ikwer-akert. Angka renh Moses-el angkakert Akngey-wenh-rnemel-then ingkwernew Akngey-wenh pip-warl.
Angka ikwerenh-angkwarr ra iterrek, ilek-ilek arrpmernetyek. Anwantherr itethirretyek ikwer-angkwarrant. Angka ikwerenh-angkwarr ahern-areny ingkerrenhel renh iterl-aretyek.
Jesus-el renh-atherr artepang arek, ratherrarl renh apentenh. Rap angkek, “Ya, ilekek?”
Jesus ra arek-penh, ra ikwer-rnem ahelirrek, rernemarl apmwel-areth Akngey-kenh warl-itwek tharlemilenh aker ilek-ilek. Whip ra mpwarek rwep-penh. Artwernem tyaty-they ra irrentek yep-yep-rnem-then pwelek-rnem-then, taypel-rnem akngartewemel, man-angketyarr. Man arlperrty iwek.
John-kenh kwertengerl-rnem ikwer-warl alhek, “Akalty-anthenh-anthenhay! Artwan weth ntwa iterl-areyel? Nga ikwer-itwel anenharl lher Jordan-itwek intwar-ampeny, ntwap ingkerrenh-anem ikwer akalty-anthek. Aley ra ingwer-rnem baptise-emileyel. Ingkerrenh ikwer-warl akarrirreyel!”
Jesus-el arelh renh tyernek, “Atyeng awelha. Ingwer-ingeran ingkerrenharl apmer arrpanenhel rernem Akngeyek kwenirreyenh arraty-angkwarr, apwert Gerizim-wenyant-anem Jerusalem-wenyant-anem.
Arlta ikwerel-antey, warrkenh artwekenh-rnem apetyek ikwer-warl angkakert. “Alerengkw ngkwenh mwerrirrek-anem!”
Alakenh-anyem ra Artwa Impen ikwerenh ayenh atyetyart arrernek, atha atyenh-rnem akngaketyek, apmwernem-they.
Rernem amern arlkwek-penh, Jesus-el kwertengerl-rnem ilek, “Amern ampety ilenh-rnem aker-rnem-then akwetyenherr-arey arimpey-angenh.”
Akngey rant ingkerrenh atnwenhey-alhem atyeng-warl! Akngey rantey ayenh thwenek ahern nhenh-warl. Rernem atyeng-angkwarr apententy, atha renh-rnem ipmepenh akemelhileyenh arlta ingkernel.
Nthakenh anyelkel mpwarey-angenh ingkerrenhelap ngenh iterl-arayntetyek anaynt. Ahern nhareny ingkerrenhel ngenh tnaketyek ntwa ilek-ilek mpwarey-angker. Ntwa ingkerrenh-itwek anngetherr mpwaretyek!”
Arlta 7-penh, arlta ingkern impen ikwerel rernem tyenkerr arlkwenh-antey, Jesus rtnerl-alhek atayel arlkemel, “Arrantherr angkethakw irrenty, atyeng-warl apetyenherr-arey!
15-16 Arrantherr ayenh iterl-arey-angenh, arrantherr atyeng tyel-angkerreyelan, apmwamwam, ahern-areny-kenh-angkwarr apenteyel. Akngeyelant ingkerrenh akngakeyenh, warrk atyenh-weny. Akngeyel ayenh thwenek ahern nhenh-warl. Alakenh aylernak ingkerrenh akngaketyek arraty-angkwarr.
Atha arrekantherr angka innga ilekarl-penh, arrantherr atyeng awelhey-angenharl irrpeltherremel! Arrantherr ayenh apentey-angenh.
Rernem ilterrenh ikwer-they. Pharisee ingwer-rnem angkerrek-anem, “Artwa rarl artwa nhenh mwerrilekan arlta Saturday-el, ltyerrey-angker impen ikwerel. Alakenh apmwarl! Ra Ingkart-kenh angkakert-wenyarl!” Pharisee ingwer-rneman angkerrenh, “Artwa ra angkakert Akngey-kenh apek, mwerr-angkwarrarl.”
Jesus-elap angkan ikwer-rnemek ilenh, rernemap iterl-arey-angenh, “Ilekek nhan Jesus-arl angkeyel wenh?”
Arrantherr ayenh tnaketyek atharl Akngey atyenh-kenh warrk mpwareyel.
Jesus ikwer-warl angkek, “Ayengarl ran ipmepenh itetheley-angkeran. Ingwerel ayenh tnakenty, ra intem-antey iteth aneyenh.
Ikwer-penhan Jew-kenh atyetyart-rnem iterrenh, nthakenh rernem Jesus renh ipmek atwetyek.
Akngeyay! Arraty-angkwarr alakenhey, rernem ngenh iterl-arayntetyek, nga rlterrk ilkwakert aneyel.”
Jesus ikwer-warl angkek, “Nga arlkarirrenty, atyenh-wenyarl nga!”
Arrantherr iwerr iterl-areyel, ayengarl ikwer-warl alpeyenh.”
Mwerr arrantherr arraty aneyel, angka atyenh-angkwarr ayntarrp-iley-angenh.”
Aleyan atha arrekantherr ileyel arrwekel arrantherr angka nhanyem iylpangketyek, atharl arrenhantherr arrwekel ilek-angkwarr, atwekerr-awaty.”
Jesus-el kwertengerl-rnem ilek-penh, ra alker-warl-athek itnywenek, ra Akngey-warl angkemel, “Akngeyay! Ayengan alerengkw ngkwenh. Arlta atyenh arrer-anem ayeng ilwetyek. Ayenh rlterrkila, ayeng rlterrk ilkwakert anetyek ngkweng-apeny, ingkerrenhel ngenh iterl-aretyek ngarl rlterrk innga aneyel.
Jesus ra ilelhek, “Ayengarlap ra.” Judas ra ikwer-rnem-itwek rtnenh.
Pilate angkek ikwer-rnem, “Ayeng arlarl! Court arrekantherrenh-angkwarrant arrantherr tyatemiletyek renh.”
Irlkenty rernem Jesus renh arwerl iylpeyl-atherr-itwek atanthek naylel, ra ilwetyek. Artwa ingwer atherr arwerl iylpeyl-atherr-warl atanthek arrpemarl naylel. Irrkerant-atherr-itwek Jesus ampep-itwekarl.
John intey-warl aylpenhek arrpemarl. Ra rag-rnemant arek arrpemarl. Ra arek-penh ra Jesus renh tnakek-anem, rarl ipmepenh itethirrek.
Ingwer-rnem ikwer angkek, “Anwantherr ngkweng-angkwarr alhem arrpemarl, irrpeng-rnem inayntetyek.” Kel rernem kwaty alay irrker-warl alhek, rtnwewarl nganerl-alhek. Ingwel aleth-antey ywarn arrkernelhenh, irrpeng inetyek-arrpantey, arrangkw.
Jesus-el ilek-ilek mpwarek ahern nhenh-itwek. Nthakenh ingwerentyel ingkerrenh alakenh pip-warl ingkwerney-angenh, arrangkw. Angka ilek-ilek akngerr, nthakenh ingwerentyel ilek-ilek ingkwerney-angenh.
Ingwer-rnem Jew lyerteny-rneman, ingwer-rnem Jew akely-penh-rnem, Crete-areny, Arabia-areny. Rernem angkerreyel, ‘Akngey rlterrk inngan.’”
Rernem-anem Peter-ek awelhek. Rernem-anem Peter-warl apetyek, renh-rnem baptise-emeletyek. Arlta ikwerel-antey, Akngeyel artwa 3,000 innga anyentelhilek kwertengerl ikwerenh-rnem-warl.
Akngeyel alerikw ikwerenh arrekantherr-warl-tangkwel thwenek, arrantherr ikwer-warl angkepirretyek apmwekety.”
Artwa ingwer-rnem-warl antheynek, arrangkwarl anenh-rnemek, man-weny irrepern-rnem.
Peter kwertengerl ingwer-rnem-then angkek, “Ahern-arenyek awelhey-angenh, Akngeyekant awelheyel.
Stephen-el renh-rnem ilek, “Atyenh-rnemay, atyeng awelhenherr-arey. Akngey anwekantherrenh rarl rlterrk ilkwakert aneyel, rant Abraham ikwer aremirrek, rarl apmer Mesopotamia anenh-warl, ra apmer Haran-warl alpey-alenty.
‘Ayeng Akngey ngkweng anem, Abraham-kenh Isaac-kenh, Jacob-kenh Akngey anem.’ Moses-anem aterel arrewek. Ranem akapwert kwenirrek, arwerl renh arekerr.
Jesus-arl apenteyel-rnem apmer arrpanenh-warl arlperrtyirrek Jerusalem-they. Rernem apmer-areny-rnem akalty-anthey-alhek, angka Jesus-kenh.
Artwa ranem Philip renh ayernek, “Atyeng anayntila, rernem angwenh atwem, rernem yep-yep atwem-apeny? Angkakert arrwekeleny apek, artwa ingwerenty apek?”
Ingwer-ingeran, Jew-rnem angkerrenh renh ipmek atwetyek.
Arlta ampepel rernem apetyenhel-antey apmer Joppa-warl. Peter nganek warl irrwerl-warl Akngey-warl angketyek.
Jesus ra apmer arrpanenh-itwek mwerrilek, ra arrenty-akert-rnem mwerrilek, Akngeyarl ikwer-itwek anek, Akngey-kenh Itnweng rlterrk-akert. Anwantherr arek ra ingwerek-ingwer Jew-rnem mwerrilek Jerusalem-itwek. Rernem renh ipmek atwek, arwerl iylpeyl-atherr-itwek.
Jerusalem tyaty-areny ingwer-rnemel awek, rernemarl Ingkart-warl angkepirrek, rernem-anem Barnabas renh thwenek Antioch tawen-warl.
Renh awemel, ingkerrenh rernem arlkek, “Akngey anwekantherr angkeyel, artweweny!” Rernem altyerrek-arrpantey inkwerelhek Herod ikwer.
Akngeyel Jesus renh ipmepenh akemelhilek.
Ranem Paul awek rarl ingwer-rnem akalty-antherl-apenh. Artwa renh aremel Paul ra iterl-arek rarl Jesus renh tnakenh, renh irrpelthel mwerriletyek.
Barnabas Paul-atherr angkenharl tyaty-arenyel-rnem renh-atherr akatemel awenh. Ratherr renh-rnem ilek Akngeyelarl renh-atherr rlterrkilek, ilek-ilek mpwaretyek, arntety-rnem mwerriletyek, Jew-weny-rnem-itwek.
Jesus-arl apenteyel Lystra-areny-rnem-then Iconium-areny-rnem-then rernem ingkerrenhel Timothy tnakek, Timothy-ek inkwerelhek.
Tyayl-areny artwamp ra Paul Silas-atherr atnwenhek warl ikwerenh-warl. Ikwer-penhan Paul Silas ratherr renh Akngey-kenh angka akalty-anthek warl-areny ingwer-rnem-then ingkerrenh-antey,
Athens-areny-rnem akngerr arlta arrpanhenhel angkek awelherlenty-akngenh, angka ingweram-ingwer ikwer-penh angkerretyek.
Court-they tyerrelhemel, rernem-anem artwa Sosthenes aketh-ampenyek atwek. Sosthenes ra atyetyart Jew-rnem-kenh tyaty akely-itwek anenh. Gallio ra menty renh arek.
Jesus-arl apenteyel ingwerel-rnem-anem akngerr ingwer-rnem akalty-anthek, Akngey-kenh rlterrk-akertel angka arlpimp-anem ilek, angka ingwerek-ingwer-warl.
Warl irrwerl-ampenyel anwantherr anyentirrek lyenenty impen-rnem-itwek.
Renh-rnem iwerl-alhek, anwantherr rtnwewarl nganerl-alhek apmer Cos-warl artarnpenhemel. Ikwer-theyan arlta ingwerel apmer Rhodes-warl anper-alhek. Ikwer-theyan anwantherr Patara tawen-warl alhek.
Akngerr rernem renh ipmek atwetyek-arrpantey iytarr-akngek. Ingwerel Rome-areny ahelengkw atyetyart renh ilek, “Jerusalem-areny-rnem ahel atwerreyel!”
Rernem akalty arrpemarl atha arternpel arenh, rernemarl Stephen renh ipmek atwek. Stephen irrkaty renh rarl akngerrek arraty Akngey-kenh angka ilerl-apenh. Ayeng inkwerelhek rernemarl renh ipmek atwek. Athan aytarek arrpemarl. Atha arnkwernem ahelengkw-rnem-kenh arntarnt-arek.’
Atyetyart ra anthety renh atnwenhek, ratherr angkerretyek. Ra atyetyart irlkentyek-artwey renh ilek, “Paul-el artwa anthety nhenh thwenek, atyeng-angkwarr, renharl Paul-el thwenek.”
Rernem akalty, rernem ayenh apalel arwa ayntarrp-ileyel.
Ayeng Jerusalem-itwek anenh-antey, tyaty-areny atyetyart-rnem-then Jew-rnem atyetyart-rnem-then rernem atyeng-warl apetyek. Rernem ayenh ayernek, atha anyent renh ipmek atwetyek.
King Agrippa, ayeng kel Ingkartek awelhek. Ra atyeng aremirrek.
Rtnwa ikwer-itwek rwepel arertnek, ngkweltyirrekerr. Awerel aleth akngartewekerr rernem aterirrek, rtnwa ra ahernel mwernelhekerr, apmer Libya-itwek. Rernem kalikw akely-anem artelh-aynek, rtnwa ra mwerr-angkwarr alhetyek.
Apmer-areny-rnemel arek, rernem alakenh angkerrenh, “Artwa nhenhan artwa ahelengkwarl. Ra nthakenh iteth aney-angenh, lyert ilwem.”
Ranem arrenhantherr rlwanek, arrantherr ikwerenh-rnem anayntetyek, Jesus-kenh-rnem ingkerr.
6-7 Arlta ingkern ikwerenhel, ra ingkerrenh ilek-ilek mwerr-angker antheyenh, rernemarl ikwerenh-angkwarr apentenh. Mwerr-angkwarr apententy, ran iterreyel intem-antey anayntetyek. Akngeyel renh itethileyenh arrpemarl arlta ingkernel.
Rernem ingwer-rnem atwetyek arrkernelheyel.
18-20 Arleng-alenty Abraham ampek mpwelhenh ywarn-antey, ipantey, renh-atherr anthetyek. Ra artwamp innganem irrek, aherrety 100-anem, apekap-anem irrek, Sarah-then-antey. Abraham Akngeyek irrpelthirrey-angenh, mwerr Akngeyek awelhenh, rarl renh arrwekel ilek. Ra Akngey tnakek innga.
Jesus rarl ywerrek-apeny, anwantherr ywerrem arrpemarl. Anwantherr iteth aneyel ikwer-angkwarr. Jesus rarl itethirrek-apeny, anwantherr itethirrem arrpemarl.
17-18 Ayeng ywarn arrkernelheyel mwerr-angkwarr anetyek-arrpantey. Ayeng akalty, arlka ayeng rlterrk-weny, ayeng ywarn-antey mwerr anetyek arrkernelheyel. Ayeng apmwelhileyel-antey.
26-27 Anwantherr rlterrk-wenyarl, anwantherr apateyel, Akngey renh ayernetyek. Itnwengel anwenhantherr rlterrkileyel. Itnweng ra Akngey-warl angkem. Itnwengel anwekantherr katy ayerneyel arraty-angkwarr. Akngeyel anwenhantherr iterl-areyel, anwantherr iterreyel-angkwarr. Akngeyel anwenhantherr aketh-antey areyel Itnweng-akertan.
22-23 Alakenh-apeny Akngeyan. Ra ingwer-rnem mpwarek, ikwer-rnem ahelirrek, renh-rnem ywerrelhiletyek-anek. Ranem renh-rnem menty amek-arek. Ranem ilkelheyel rernem ikwerenh-angkwarrant apenterl-ayntetyek. Ingwer-rnem ra arrwekel-antey rlwanek, ra renh-rnem arntarnt-aretyek. Alakenh ingkerrenhel renh iterl-aretyek rarl rlterrk innga aneyel.
Israel-areny-rnem-ek Isaiah-el ingkwernek, “Ayeng ywarn arrkernelhenh renh-rnem arratyiletyek-arrpantey, iylpelant rernem aweyel, awelhey-angenh. Ayeng ingkerrenh-itwek mwerrant-arey anetyek.”
Aray, Akngeyel ingkerrenh ilem, rernem arraty awelhey-angenh anem. Ranem ahern-areny ingkerrenh mwantyel arntarnt-aretyek.
Tax maney anthetyek mwerr-angkwarr. Ntwa man alhelenty, pwekap ngkwenh areyilenty, ntwa renh angkep anthem, atyetyart-rnemek awelhemel arraty-angkwarr.
Anwantherr ikwer-rnem iterretyek arrpemarl. Anwantherr renh-rnem arntarnt-aretyek, rernem Akngey renh tnaketyek.
Ikwer-they Akngey iterreyel-angkwarr apek, ayeng-anem arrekantherr-warl inkwerelhemel irrkngerney alhetyek, arrekantherr-itwel ilkwatherr anetyek.
Akngey-kenh angka mwerr-angker Jesus-akert inngan aynteyel, anyent impen. Ingwer-rnem arrkernelheyel, Akngey-kenh angkekety arrenhantherr ilpertiletyek, arrantherr iylpelirretyek.
Atha renh-rnem kel apentey-angenh. Christ-kenh anyent-angkwarr atha apentem alhewer. Ayeng ipmelhem Jew-rnem-kenh angka apentekerr.
Arrantherr apek Jesus Christ-kenh, aleyan arrantherr Abraham-kenh-rnem arrpemarl, anyent-angkwarr apenteyel. Akngeyel arrenhantherr alhelek, arrenhantherr arntarnt-aretyek arrpemarl, rarl artwamp Abraham renh-tangkwel alhelek-apeny, renh arntarnt-aretyek.
Christ-el anwenhantherr anyentelhilek, arrantherr ikwerenh-angkwarr, alhewer anayntetyek. Jew-rnem-angkwarr apentey-angenh.
Arrantherr Akngey-kenh angkakert arntarnt-arayntetyek, ilek-ilek anthayntetyek, man anthayntetyek Akngey-kenh-angkwarr.
Arrantherr Akngey-wenh-angkwarr aneyew, angka mwerr renh rlterrk tnakemel. Arrantherr-anem angkew iylpelerrey-angenh, Akngeyel arrewantherr arrernew, arrantherr iteth intem-antey anaynteyew. Akngeyel ayenh rlwanew, angka mwerr-angker Akngey-wenh ilerl-apaynteyew ahern-areny ingkerrenhew.
Arrantherr-anem arnterr iterreyew irrwerl-areny-wenh-angkwarr, ahern-areny-wenh-angkwarr-weny.
7-8 Artwa Tychicus-el ra atyenh aneyel arrpemarl, Akngeyew iylpareth. Ra Akngeyew warrkerreyel arrpemarl. Athanem renh arrewantherr-warl thwenem, ra atyeng-iperr ingkerrenhew ileyew, arrenhantherrenh arternpeleyew, atyeng iterrerl-anewerr.
Arrantherr iterl-areyelarl, anantherrarl arrenhantherrenh arntarnt-arenh, aynelikwarl alerikw ikwerenh-rnem arntarnt-arem-apeny. Alakenh. Akalty-antherl-apenh rlterrkelemel arrenhantherrenh.
Mwerr-angkwarr aynteyel, arraty-anem anaynteyew akeleyt. Ingwer-rnem irrwerney-angenh, ingwer-rnemew-then tyel-angkey-angenh. Mwerr-angkwarr arrpemarl alakenh aynteyel. Arrantherr warrkerremer, apwert inaynteyew, arnkwethen amern-then payemeleyew. Anantherr ilanthew alakenh arrwekel-antey.
Atha Paul-el pip nhenh angkakert thweneyel. Atha Silas-el Timothy-el-anem anantherrarl angka nhenh ingkwerneyel arrewantherr Akngey-wenh-rnemew Thessalonica-areny-rnemew. Arrantherran Akngey-wenh-rnemarl, Ingkart Jesus Christ-arl apenteyel-rnemarl.
Arrewantherr-itwelarl anenheng-arey, anantherr alakenh arratyelenh: “Ingwerentyarl warrk-they ipmelhem, rap amern-wenyarl aneman.”
Artwa anthety-rnem ilay, rernem arternpel ilayntetyek, arraty-angkwarr apenterl-ayntetyek.
Christian ingwerelan apwert akngerr apek atnyenem. Nthakenh ra tangkemel apwert-akert aney-angenh. Ra iterl-aremer arrpemarl, Akngeyarl ikwer-then artewentyel ilkelheyel. Alakenh iterl-aremel ra inkwerelhemel anemer arrpemarl. Artwa apwert akngerr-akert ra pretty-apeny, ahernelarl rtneyel-apeny.
Anyent apek ikwer angkem, “Arntarnt-arelh-aynta! Arnkwa ntywety-warl aylpaynta, amern-then arlkwaynta!” Nthekwern alakenh angkey-angenh. Arwarl arrakertelant arrantherr angkeyel alakenhan, innga anthey-angenh irrepern ikwer. Ran aneyel-antey atheperreyel angayakw.
Ran anenhantherrenh kanper iterl-areyel. Ra iterl-arem, anantherr ilek-ilek angwarey-angker. Alakenhewarlap ra anenhantherrenh mpwarewan. Angka ikwerenhelanap alakenh-anyemarl aynteyel.
Alakenhan mwerrarl. Akngeyel apmwa ikwer-wety irrarlkem-anem awakelhey-angenhel, iylpelerremel-anem apmwa ingkerrew.
