1 Tawunu Tjiitjarriyala mayutju Kuuniliyatjanya tjanampa nyinangu tjuulytji tjuṯaku. Tjuulytji tjuṯa panyapa yinitjarra nyinangu. Yini yalatji, “Yitaliyanya tjuṯanya.”
31 Paluruṉi watjaṉu, ‘Kuuniliyatja. Katutjanya nyuntupa yunyparringangi nyuntu maralpa tjuṯa yaṉṯayaṉṯaṉingitjangka. Nyuntu palunya tjapintjala palurunta kulilpayi rawangku.’
17 Yirriṯi nganaṉa mayutju Yiitjunya Katutjakuṉu katja kulintjala, Katutjalu nganaṉala tjarrpatjunu palumpaṉu kurrunpa. Yalatji, Tjuwuwiya tjuṯangkalpi tjanala palumpaṉu kurrunpa paluru tjarrpatjunu. Katutjalu yalatji tjanala tjarrpatjunutjangka, ngayulu puṯu kuliṉangi Katutjanya yalatji nguwanpa marrkuntjaku, ‘Katutja, nyuntu wiya tjanala nyuntupa kurrunpa tjarrpatjunamara, nyuntu wantimara.’ ”
18 Tjiṉṯurringkula tjuulytji tjuṯangku puṯu kuliṉangi Piitanya pakara yanutjangka.
27 Tjarutjalumanya ngurrara tjuṯaya mayutju tjuṯaṯarra tjanampa ngurrpaya nyinangu, Yiitjuku, yaṉangu kanalpayiku. Paluru tjana Katutjaku wangka puṯu kulilpayi riitarringkula, wangka palunya Katutjaku wangka watjalpayi tjuṯangku piipangka irriṯi wakaṉu. Tjuwuku tjaatji tjuṯangka kutuya Tjarritiyingka tjarrparra puṯu riitarringkupayi. Tjarutjalumanya ngurrara paluru tjana watjaṉu Yiitjunya mirrintankunytjaku. Yalatji tjana watjaṉutja Katutjaku wangka ngarrinyi. Wangka palunya yiltarringu, Katutjaku wangka watjalpayi tjuṯangku watjaṉutja.
2 Tjuwu kutjupa tjuṯangkuya Yiitjukuṉu wangka kulira wantingu. Paluru tjana Yiitjuku walytja tjuṯaku yunytjuwiyarringkula panypurangkupayi. Yaṉangu kutjupa Tjuwuwiya tjuṯa tjana tjingapungkupayi Yiitjuku walytja tjuṯaku yunytjuwiya nyinanytjaku.
7 Kutuya wangkarra waṉingu. Palulanguru Piitalulpi pakara watjaṉu, “Walytja tjuṯa. Yurrunpa Katutjalu ngayunya nintiṉu, Tjuwuwiya tjuṯangka Yiitjuku wangka ngayulu nintintjaku, tjana kulira palumpa walytjarrinytjaku. Yalatji nyurrangarri ninti nyinanyi.
41 Puulanya Tjayilitjanyapula manta Tjiriyalawana manta Tjilitjiyalawana yankula Yiitjuku walytja tjuṯa tjananya nintirinangi. Ngurra tjuṯawana tjana palumpa kutjarra wangka kulira raparringkulaya yunypa nyinangi Yiitjuku.
32 Palulanguru paluru kutjarra Yiitjuku wangka tjananya tjakultjunu, tjiilaku mayutjungka, palumpa ngulytju tjuṯangkaṯarra.
24 Paluru yini Katutjanya. Paluru manta, ilkari, yuru, yaṉanguṯarra palyalpayi. Wiya paluru tjaatji marangku palyaṉutjala nyinanyi, wiya. Paluru mayutju tiṉa nyinanyi, ilkari ngurrara tjuṯaku mayutju, manta ngurrara tjuṯakuṯarra.
20 Kutu tjanala wangkarra ngurra kutjupakutu yankukitjangku watjaṉu. Paluru tjana Puulanya marrkuṉu, “Ngurra kutjupakutu yankunytjawiya, nyuntu nganaṉalawana rawangku nyinarra nintila!”
24 Tawunu Yipitjala yaṉangu tjuṯangku kungka Tayananya Katutjanya nguwanpa waḻkulpayi. Tawunu palula palumpa tjaatji ngarangu. Tjaatji palula yunngu nyinangu Tayananya puḻitjanu palyaṉutja ngarangi. Tjaatji palulakutu yaṉangu tjuṯa yankula Tayananya waḻkulpayi, Yipitjanya ngurrara tjuṯangku, ngurra kutjupa ngurrara tjuṯangkuṯarra. Wati kutjungku Timitiritjalu Tayanaku tjaatji wiima tjiilpatjanu palyalpayi, yaṉangu tjuṯangku waaḻangka kanyira waḻkuntjaku. Tjaatji wiima palunya ngaratjunutja tjuṯa, tjana payimilara katirra ngaratjunkula waḻkulpayi. Timitiritjaku waarrkana tjuṯangkuya tjungungku tjaatji wiima panyapa tjuṯa palyalpayi. Tjalamilaraya mani tiṉa mantjilpayi.
14 Paluru tjana tjungurringkula Katutjala wangkapayi, minyma tjuṯaṯarra. Miirinya Yiitjuku maama, Yiitjuku maḻanypa tjuṯaṯarra palunya tjuṯawana tjungurringkupayi.
21 Yaṉangu yuwankarrangka ngayulu tjukarurru nintilpayi, Tjuwu tjuṯangka, Kiriki wangkatjarra tjuṯangkaṯarra. Ngayulu nyurrangarrinya, kutjupa tjuṯaṯarra nintilpayi yalatji, ‘Katutjakunyurra tjukarurrulpi nyinanytjaku. Mayutju nganampa Yiitjunya nyinanyi. Palumpa wangkanyurra kulira palumpa walytjarrinytjaku.’
16 Tjungulatju yanu Yiitjuku walytja Tjiitjarriyanya ngurrara tjuṯaṯarra. Paluru tjana nganaṉanyatju katingu Matjanaku waaḻakutu, nyinanytjaku. Matjananya manta Tjapurritjanya ngurrara nyinangu. Paluru yirriṯi Yiitjuku walytjarringu.
8 Ngayulu watjaṉu, ‘Nyuntu mayutju ngananya wangkanyi?’ Katunguru wangkangu, ‘Ngayulu Yiitjunya, nyuntutjunu kutu pikarringu.’
10 Paluru tjana kutu pikarringkula wangkangu. Puulanya pungkutjipingka tjuulytji tjuṯaku mayutjungku tjuulytji tjuṯa watjaṉu, Puulanyaya yankula witira ngalya katinytjaku, tjuulytji tjuṯaku waaḻakutu.
8 Palatja tjapila! Palurunta tjakultjunkunytjala nyuntu kulira ninti nyinaku, nganampa wangka tjukarurru yalatji ngaranytjala.”
12 Mayutju Pitjatjanya waarrkana tjuṯangka wangkarra yalatji Puulanya watjaṉu, “Mayutju Yukatjatjalu nyuntupa wangka kulintjaku nyuntu watjaṉu. Kala, mayutju palulakutu ngayuluṉanta wantirriyalku.”
17 Mayutju paluruṉi piyuku watjaṉu yalatji, ‘Ngayuluṉanta wantirriyaṉi Tjuwu tjuṯakutu, Tjuwuwiya tjuṯakutuṯarra. Ngayuluṉanta yaṉṯayaṉṯanmalpa, paluru tjanantaya pungkutjipingka.
18 Waḻpa tiṉangku puutalampatju yuṉṯura wanaṉu. Tjiṉṯu kutjupangka puuta ngurrara tjuṯangku yulytja tiṉa tjuṯa tjana puutangka yunngu mantjira waṉingi kapingka, puuta yulytja tiṉatjarra kapingka tjarrpapayingka.
6 Manta Multanya ngurrara tjuṯangkuya puṯu nyakula paṯaṉingi, “Puulanya tjinguru taḻṯurringkula punkara mirrirringku.” Paluru tjana kutu paṯara kuliṉulpi yalatji, “Palatja ilkaringuru ngalya yankula nyinanyi, mayutju tiṉa.”
13 Kutjupa tjuṯangku Yiitjuku walytja tjuṯanya panypurangu yalatji, “Pala tjuṯaya yilta pulakinatjanu wangkarra waṉinyi, turaangkarringutja.”
38 Piitalu tjananya watjaṉu, “Nyurrangarri kuya palyalwiyangku wantirra Katutjaku tjukarurru nyinama! Yankulanyurra Yiitjuku walytja tjuṯangka ngarama!, tjana nyurrangarrinya papatatjimilantjaku. Tjana papatatjimilalkitjangku yalatji watjalku, ‘Yiitju Kurayitjanya nyuntupa mayutju nyinanyingka ngayuluṉanta papatatjimilaṉi.’ Yalatji nyurrangarri tjukarurru nyinarra papatatji mantjintjala, Katutjalu kuya nyurrangarrimpa waṉiku. Palulanguru nyurrangarrilalpi palumpa kurrunpa paluru tjarrpatjunku.
23 Katutjaku wangka watjalpayi palunya yaṉangu tjuṯangku kulira wantinyingka, Katutjalu yaṉangu palunya tjuṯa warukutu waṉiku, wiya palumpa walytja paluru tjana nyinaku, wiya.’
29 “Katutja, nyuntu kuliṉi, Mayutju tjuṯangku pulanya Piitanya Tjaananyaṯarra marrkuṉu wangka Yiitjunyatjarra wiya tjakultjunkunytjaku. Nganaṉa nyuntupa waarrkana tjuṯa nyinanyi. Nganaṉanya rapala!, Yiitjukuṉu wangka kutu tjakultjunkunytjaku, nguḻuwiyangku.
25 Wati kutjupangku yankula tjanala watjaṉu, “Kulilaya! Nyurrangarri watjantjala yurrkunytji tjuṯangku ilta tjananya witira katirra tjiilangka tjarrpatjunu. Tjarrpatjunutja tjuṯa tjaatji tiṉangkalpiya kuwarri ngarala waṉinyi. Paluru tjana yaṉangu tjuṯa tjananya nintiṉi.”
13 Wati maṉkurrpa tjana kaantjaḻa tjuṯangka yalatji ngunytjinytjunu, “Wati ngaangku kutu Muutjaku wangka panypurangkupayi. Wangka kutjupaṯarra ngaangku watjalpayi, nganampa tjaatji tiṉangka yaṉangu tjuṯa wiya tjungurrinytjaku.
28 Wati panyapa Yitjipinya ngurrara nyuntu mungaṯu pungkula iluntanu. Tjinguru ngayunyalpiṉinu pungkula iluntankukitja ngaranyi.’
58 Witiraya katirra waṉingu tawunungka yaatjayiṯi. Puḻitjarrangkulpiya rungkaṉingi, mirrintankukitjangku. Puḻitjarra tjuṯangkuya rungkalkitjangku kuutayanku yarrara, yungu yangupala yini Tjuulalu kanyintjaku.
Paluru wiya miiṯatjarra nyinarra pipirri tjuṯa mantjilku, tjana palunya yiluntankuku.”
25 Tjuulaku walytja tjuṯangkuya mungangka kaṉilpa nguwanpa, tiṉangka tjarrpatjunkula walatjunu. Waaḻa alytjurawana, katunguru witjurrulypa walatjunu mantakutu, ruupatjarrangku, kiiṯa tjuṯangkaya pungkupayi tjuṯa paṯaṉingka.
“Ngula ngayulu Katutjalu Tapitaku walytja ngaṉṯitja kutju, mayutju tiṉa nyinatjunku. Ngayuku walytja tjuṯa tjananya ngayulu ngurra ngaakutu maḻaku ngalya katirra nyinatjunku. Palunyatjanuya waaḻa yuḻpuṉutja tjuṯa piyuku palyara ngaratjunku. Kaana tjuṯaṯarra tjana piyuku tjawara wanara pakaltjingalku. Pakaltjingaraya palya ngalkula tjikilku.”
33 Yalatji ngayulu tjanampa yaṉangu tjuṯaku palya nyinapayi yalatji kulira, “Yaṉangu ngaa tjuṯangka wiyaṉa walytjangku kulira palyara nyinaku. Ngayulu tjanampa kulira palya nyinanytjaku, tjana Yiitjuku wangka kulira palumpa walytjarrinytjaku.”
1 Yurrunpa nyurrangarri piipa wakara ngayulakutu wantirriyaṉu. Piipa palula nyurrangarri wakaṉutja yalatji ngarrinyi, “Katutjaku kurrunpangku nganaṉanya nintiṉi Katutjaku waarrka palyantjaku. Puula, wangka palulawanalanyatju nintila!”
12 Kuwarri nganaṉa Katutjaku wangka kutjupa tjuṯaku puṯu kulilpayi, “Yaalytjiyaalytji Katutjalu yalatji palyaṉi? Yaalytjiyaalytji paluru nyinanyi?” Katutjalu nintingku kuliṉi nganaṉa mantangka nyinanytjala. Ngula nganaṉa nintingku kulilku yaalytjiyaalytji paluru ilkaringka nyinanyi. Palumpa wangka nganaṉa yutitjalpi kulira palumpa nintilingkulpi nyinaku.
30-32 Tjinguru nintilpayi kutjungku tjananya tjakultjunkunytjala Katutjaku kurrunpangku nintilku nintilpayi kutjupa pakara tjakultjunkunytjaku. Paluru pakara ngaranytjala yurrunpa nintilpayingku palunya nyakula kulilku palumpa taaṉalpi. Paluru nyinakatinytjaku. Kutjupangkulpi tjananya Katutjakuṉu wangka tjakultjunkunytjaku. Kutju iitjingku yalatji tjanala tjakultjunkunytjaku, tjuṯangku wiya tjanala tjakultjunkunytjaku. Yalatji nintilpayi kutjungku tjakultjunkunytjala yaṉangu tjuṯangku wangka yutitja kulira nintirringkula yunypalpi nyinanytjaku.
26 Ngula yuḻṯa palula paluru watjalku yaṉangu tjuṯala, mirrirringutja tjuṯaṯarra kanarringkula kana kutu nyinanytjaku. Palulanguru wiya nganaṉa palumpa walytja tjuṯa piyuku mirrirriku, ngaangka mantangka kutju nganaṉa mirrirringanyi.
5 Manta Matjatuniyalawanaṉa yankula ngayulu yulparirra yanku nyurrangarrimpa ngurra Kurinytjiyalakutu. Manta Matjatuniyanya ngurrara tjuṯa yurrunpa maa yankula nyakukitjangku ngayulu kuliṉi.
11 Ulkumanu yini Kuluwinyangarri Yiitjuku walytja tjuṯa nyinanyi. Paluru tjana ngayunya tjakultjunu nyurrangarri pikarringkula wangkapayi, kalypa nyinanytjawiya.
12 Katutjalu palumpa kurrunpa nganaṉanya tjarrpatjunu, nganaṉa nintingku kulintjaku yalatji, “Katutjalu nganaṉanya uwankarra yungkula yaṉṯayaṉṯaṉi.” Wiya nganaṉa walytjangku kulira nyinapayi, Katutjaku ngurrpa tjuṯa nguwanpangku, wiya.
9 Yuwa, nganaṉatju Yiitjuku waarrkana tjuṯa nyinanyi, mayutju tjuṯa wiyalatju nyinanyi. Yaṉangu tjuṯangku nganaṉanyatju panypurangkula pungkupayi, yaṉangu kutjupa tjuṯangku, ilkari ngurrara tjuṯangkuṯarra nyanganyingka.
14 Ngula nganaṉa mirri ngarrinytjala Katutjalu nganaṉanya kanara yaṉangu nyuwanalpi nyinatjunku ngangkari puntutjarrangku. Yalatji nganaṉanya mirringuru kanalku, mayutju Yiitjunya ngangkari puntutjarrangku kanara nyinatjunutja nguwanpa.
26 Kuwarri Yiitjuku yunytjuwiya tjuṯangku nganaṉanya panypurangkula pungkupayi. Kutjupa tjuṯalampa yunytjuwiya kutu nyinanyi. Yalatji kulira ngayulu watjaṉi palyanyurra kutu tjiingkila nyinanytjaku.
6 Ngali Yiitjuku waarrkana kutjarra nyinanyi. Tjukarurrungkulinyatju tjana Yiitjuku walytja tjuṯangku mani an mangarri yungamara. Ngalitju Yiitjuku wangka parra tjakultjunamara waarrkarringutjawiyangku.
“Mayutju Yiitjunya kutjula puḻkawaṉinytjaku, walytjangkulanku puḻkawaṉinytjawiya.”
33 Tjuulytji tjuṯangku ngayunya witilpayingkamarra, ngayuku walytja tjuṯangkuṉiya kaṉilpa tiṉa nguwanpangka tjarrpatjunkula tjarutjunu. Wintawu katu alytjurangkaṉiya tjarutjunu mantakutu, ruupatjarrangku, mayutju paluruṉi tjiilangka tjarrpatjunkutjipingkamarra.
12 Yiitjuku walytja kutjupa nyakula yunyparriwa!, nyakula wantinytjawiyangku. Yiitjuku walytja ngaa ngurrara tjuṯangku nyurrangarrinya yalatji watjaṉu, “Yiitjuku nganaṉa palya nyinanyi.”
10 Yaṉangungku kuya palyara tjukarurrurrinytjala, nyurrangarri yaṉangu palumpa kalyparringkula nyinanytjaku. Palumpa kalypanyurra nyinanyingka ngayuluṯarra palumpa kalypa nyinaku. Yiitju Kurayitjala kurungka ngayulu nyurrangarrinya tjukarurru watjaṉi, ngayulu yaṉangu palumpa kalypa nyinaku.
16 Kutulatju Katutjaku waarrka palyarinanyi, wantinytjawiyangku. Yiitjuku yunytjuwiya tjuṯangku nganaṉanyatju panypurangkula pungkupayi. Kutulatju parra tjakultjurinkula kata wiritjarrarringkulalpi purrkarringkupayi, tjiḻpirringkula. Katutjalu nganaṉanyatju rapalpayi palumpa waarrkalatju kutu palyarinkunytjaku.
10 Watjilpalatju nyinarra yunypalpi nyinapayi. Kutulatju yunypa nyinanyi. Maralpa tjuṯa nguwanpalatju nyinarra Katutjaku wangka Yiitjunyatjarra nintilpayi. Wangka palunya yaṉangungku kulira walytjarringkula paluru yunypalingku nyinaku, mani tiṉaku yunypalingku nyinanytja nguwanpa.
9 Yiitju Kurayitjakunyurra ninti nyinanyi. Paluru mayutju tiṉa Katutjalawana nyinarra mantakutu ngalyankula waarrkana nguwanpa nyinangi, nganampa kuya waṉikitja. Yalatji paluru yaḻṯururringkula nganampa kuya waṉingu nganaṉa kana kutu nyinanytjaku. Nyurrangarri palunya nguwanpa yaḻṯururringkula mani tjunkula kanyintjaku, Tjuutiyanya ngurrara tjuṯaku, maralpa tjuṯaku.
7 Yalatji nganampa walytja Yipaparatjalu nyurrangarrinya yirriṯi nintilpayi. Puulalu Timitjiyilulitju watjaṉu wati paluru nyurrangarrilakutu yankula wangka Yiitjunyatjarra nintintjaku. Wati paluruṯarra tjungungku nganaṉatju Yiitjuku waarrka palyalpayi.
12 Nyurrangarri palumpa walytjarrinytjala ingkaṯa tjuṯangku nyurrangarrinya kapingka tjarrpatjunkula papatatjimilaṉu. Palulanguru wiyanyurra yunytjurringkupayi kuya palyalkitja. Yalatji Katutjalu nyurrangarrinya ngangkari tiṉatjarrangku ngulytjuṉu. Ngangkari palunyatjarrangku paluru Yiitju Kurayitjanya mirringuru kanaṉu.
23 Mayutju walytjaku waarrkanyurra parrpaṯu palyantjaku, yalatji kulira, “Ngayulu tjukarurru waarrkarringanyi mayutju Yiitjunya ngayuku yunyparrinytjaku, wiya ngayulu mayutju manta ngurraraku kutju waarrkarringanyi.”
Taniyalanya ngalya yankula ngaranytjala, mayutju Pilytjatjalu tjapiṉu wangka palunya riitarrirra nintintjaku. Palunyatjanu Taniyalalu Pilytjatjanya alatji watjaṉu, “Nyuntupa paapa, kutu Katutjaku wiyawana nyinarra tjukarurrurringkula palyalpi nyinapayi. Palunya nguwanpa, nyuntu Pilytjatja, wiyanu palya nyinanyi. Katutjaku yulytjanyurra panikina tjuṯa mantjira tjikilpayi, Katutjaku nguḻurringkunytjawiyangku. Yalatjinyurra tjikira Katutjanya nguwanpa tjuṯa waḻkulpayi, Katutjanya kutju kulintjawiyangku. Palunyatjanu Katutjalu wangka palatja wakara tjunu, nyuntunyanta nintilkitjangku. Wangka palatja yalatji ngaranyi. Nyuntu mayutjuwiyalpi nyinaku. Mayutju kutjarra kutjupangkulpi tjananya nyuntupa waarrkana tjuṯa kanyilku, kutju Mitiyanya ngurrarangku kutjupa Patjanya ngurrarangku.”
Ngurra palulaya nyinarra watjilarringu, ngurra walytjaku. Yalatji watjilpa nyinarra kuliraya yalatji piipangka wakaṉu, “Ngurra Papilunangkalatju karrungka nyinarra yulangi, ngurra Tjarutjalumalakutu rayitpayiki yankukitja. Kiitawu wangkatjingantjawiyangkulatju katu tjunkula wantingu. Papilunanya ngurrara tjuṯangkulanyatju puṯu yinkatjingalkitjangku yalatjiya watjaṉu, ‘Tuḻku nyurrangarri Tjarutjalumala yinkapayinyurra, kuwarriya wangkatjingaraya yinka!’ Nganaṉatju Tjarutjalumanya ngurrara tjuṯangku tjananya watjaṉu, ‘Wiya. Ngurra kutjupangka wiyalatju yunyparrirra yinkakitjangku kuliṉi.’ ”
7-8 Kurayitja paluru ngurrka tjutirra mirrirringu, tjiipi tjawirrilyi nguwanpa wakara mirrintanutja. Yalatji paluru mirrirringu nganampa kuya waṉinytjaku. Yalatjilampa kuya waṉirra nganaṉanya paluru ngulytjuṉu. Yuwa, Katutjalu Yiitjunya wantirriyara nganampa punturalpi aḻṯururringkula nyinanyi.
2 Nyurrangarri Yipitjanya ngurrara tjuṯa ninti nyinanyi Katutjalu ngayunya yaḻṯururringkula watjaṉu, palumpa waarrka nyurrangarrilawana palyantjaku.
18-19 Paluru tjana Katutjaku ngurrpa tjuṯangku wiyawana kulira kuya palyara nyinapayi. Tjana Katutjaku wangka wantirra wiyawana nyinanyi, wiya tjana Katutjaku ngurrangka kana nyinaku, wiya. Paluru tjana puṯu kuliṉi tjukarurru nyinakitjangku. Tjana miiṯa walytjawiyawanangka kutu kuya palyalpayi. Miiṯamiiṯawanaya ngarrikitja kulira nyinapayi. Yalatjiya kuya palyara tjana wiya kuṉṯarripayi.
23 Kungka miiṯatjarra tjuṯangkunyurra yalatji piyuku kulintjaku. Mayutju Kurayitjalu nganaṉanya palumpa walytja tjuṯa yaṉṯayaṉṯaṉi. Palunya nguwanpa wati miiṯatjarrangku mayutjungku miiṯa walytja yaṉṯayaṉṯantjaku. Yiitju Kurayitjanya yaṉangu tjuṯangka munkarralingku mayutju tiṉa nyinanyi paluru nganaṉanya ngulytjura kanyinmalpa palumpa ngurrangka.
1-44  (7:1—10:24) Patjanya ngurrara tjuṯaku mayutju tiṉa yini Yatikatjatjinya ngurra Papilunala nyinanytjala, wati Yitjaranya Katutjaku tuḻkuku mayutju nyinangi, Muutjaku luwu tjananya nintilpayi. Mayutju tiṉa paluru Yitjaranya yalatji watjaṉu, “Tjuwu tjuṯaya ngurra Tjarutjalumalakutu yankunytjakuya yunytjurringanyi. Palulanguru nyuntu mayutjulu tjananya kati!, ngurra palulakutu. Tjawirrilyi yalatjiya mantjira kati!, kuulta tjuṯa, tjiilpa tjuṯa, yulytja tjuṯaṯarra. Katirra tjawirrilyi palunya Katutjaku tjaatji tiṉangka tjurra!” Mayutju paluru Yitjaranya piyuku watjaṉu yalatji, “Tjarutjalumanya ngurrara tjuṯa tjinguru mayutju Katutjaku tjukarurru nyinanyi, tjinguru wiya. Nyuntu yarra nyakula tjananya nintila!, Katutjaku luwu. Nyuntu yankula tjanampa kamantaku mayutju tjuṯa nyinatjurra!, yaṉṯayaṉṯara tjananya kanyintjaku.”
Yalatjiya wiya watjantjala yalinytjarra ngurrara tjuṯa tjanampa yunytjuwiyarringu. Paluru tjana watjara payilpayi. “Wiyanyurra tjaatji ngaatja palyantjaku. Tjinguru nyurrangarri kutu palyantjala nganaṉatju nyurrangarrinya pungku.”
Mungangka rawa nyinarra Yitjipiku mayutju tiṉalu waarrkana wantirriyaṉu Muutjanya yaḻṯirra ngalya katinytjaku. Muutjanya ngalya yankula ngaranytjala, mayutju paluru watjaṉu, “Palyanyurra tjungu yankula nyurrangarrimpa mayutju tiṉa waḻkuntjaku, kungka tjuṯangku, pipirri tjuṯangkuṯarra. Nyurrangarrimpa kuka tjuṯa kutju ngaangka wantikatinytjaku, tjiipi, nanikutakamu puluka.” Muutjalu watjaṉu, “Wiya. Kuka tjuṯalatju tjananya katiku, ngurra palunyangkalatju nyakula kunaṯinpa pungkukitjalu.”
Ngula palunyatjanu Katutjaku luwu tjuṯa tjananya Muutjalu nintiṉu, kuliraya tjukarurru nyinanytjaku. Yalatji tjananya Katutjalu watjaṉutja tjakultjunu, “Ngayuluṉa nyurranya watjaṉutjangka kuliranyurra tjukarurru nyinanytjaku. Tjukarurrunyurra kutu palya nyinanyingka, wiyaṉa nyurranya yitjipungku. Yitjipinya ngurrara tjuṯaṉa tjananya yitjipungkula wiyaṉu, kanya ngayuluṉa nyurranya yaṉṯayaṉṯara kanyinmalpa.”
“Wiyanyurra ngunytji tjakultjunkunytjaku.
Tjiipi palunya wiḻa yaḻara tjira kuntara mantjiṉu. Mangarriṯarralpi tjungura kutjaṉu Katutjaku. Kuka winki palunya tjana kapingka payilimilara mantjira ngalkuṉu, tuḻkuku mayutju tjuṯangku. Kuka palunya maṯupurra tuḻkuku mayutjungku kutju ngalkuntjaku. Yalatjiya tjawirrilyi katirra tjapanpalangara pungu, tjiṉṯu tjapanpalangka. Yalatjiya tjawirrilyi pungkula Yirananya, palumpa katja tjuṯaṯarra tuḻkuku mayutju tjuṯa nyinatjunu, Katutjalu watjaṉutjangka.
Yutuwarilu tjutuṉutjangka mayutju Katutjanya tjarukatirra tjungurringu. Muutjanya puḻi katu kutu nyinangi, Puratiyi tjikitjipala, Katutjaku luwu tiinpala palunya nyinarra wakaṉingi, puḻi wirulypa kutjarrangka. Mangarri ngalkura tjikilwiya puḻingka kutu nyinangi.
Palunyangka mayutju Katutjanya Muutjaku mulyarrarringkula watjaṉu, “Yaalytjin kuliṉi? Tjinguru nyuntupa kaaka Yirananyaṉantapula wantirriyalku? Paluru tjaḻinypa tjukarurru wangkapayi palya. Kuwarrinta ngalya yananyi Yirananya. Tjungurrira yarra tjananya!, palurulpi tjananya wangka palyalu nintintjaku. Nyuntu Yirananya nintilku tjukarurrungku tjananya tjakultjunkunytjaku.”
20-32 Mayutju Katutjalu Muutjanya yalatji watjaṉu, “Karrukutu Piirunya paltjilkitja yananyingka, tjiṉṯungka nyuntu yankula tjungurriwa! Tjungurrira yalatji wangka!, ‘Ngayuku walytja tjuṯa tjananya kanyilwiyangku wantirriyala!, tjana ngayunya yankula waḻkuntjaku. Nyuntu tjananya kutu kanyiṉingka ngayulu nyurrangarrimpa yiyalku muungu tjuṯalingku. Paluru tjana tjarrpaku waaḻawana kutjupa kutjupawanaṯarra parra nyinaku. Ngurra waaḻangka yunngu tjarrparra puularriku, kanya ngayuku walytja tjuṯaku ngurrangka wiya. Tjiṉṯungka yatjikiluṉa muungu tjuṯa wantirriyalku. Manta Yitjipilawana muungu tjuṯarriku, nyakulanyurra kulilku ngayulu kuṉpu tiṉatjarrangku wantirriyantja. Ngayulu tjananya ngayuku walytja tjuṯa purinypalu kanyilku. Ngayuku walytja Yitjurilaku ngaṉṯitja tjuṯaṉa kanyiṉingka wiyaya muungutjarra nyinaku.’ ”
22 Yiitjuku walytja Tjuutiyanya ngurrara tjuṯa ngayuku ngurrpa nyinangi, wiya tjana ngayunya nyakupayi.
11 Yilta, yaṉangungku puṯu kulilku Katutjaku kalyparrinytjaku, Muutjaku luwuwana nyinarra. Katutjaku wangka yirriṯi wakaṉutja yalatji ngarrinyi, “Yaṉangungku Katutjaku wangka kuliṉingka Katutjalu ngulytjulku palumpa walytja paluru kalypalpi nyinanytjaku. Yaṉangu paluru kana kutu nyinamalpa palumpa ngurrangka.”
17 Paluru tjana wiyawana nintilpayi tjuṯa nyurrangarrimpa yunyparringkupayi ngulytjulkitja, Muutjaku wangkawananyurra nyinanyingka. Tjana yunytjurringanyi nyurrangarrimpa mayutjurrinytjaku yalatji, “Nganaṉa tjananya kutu nintilku Puulaku wangka wantirra Muutjaku wangkawana nyinanytjaku.”
13 Walytja tjuṯa, wangka ngaatjanyaya kulila! Yiitju Kurayitjalu nyurrangarrimpa kuya waṉinytjala Katutjalu nyurrangarrinya ngulytjuṉu Yiitju Kurayitjaku wangkawana tjukarurru nyinanytjaku. Paluru nyurrangarrinya wiya ngulytjuṉu Muutjaku luwuwana nyinanytjaku. Wiyanyurra wiyawana yalatji kulintjaku, “Nganaṉa Yiitjuku walytjarringkula nganaṉa walytjangku kulira nyinanytjaku, Muutjaku luwuwana nyinanytjawiya.” Wiyanyurra walytjangku kulira kuya palyantjaku. Yiitjuku wangkawananyurra kulira yaṉangu kutjupa tjuṯa yaṉṯayaṉṯantjaku, nyakula wantinytjawiyangku. Yaṉangu kutjupa tjuṯaku yunytjurrirra waarrkana nguwanpangku tjanampa nyurrangarri tjukarurru palyantjaku.
Palunyangka Katutjalulpi nyangu, waaḻa palunya palyantjala, waaḻa tjuṯa kutjupaṯarra. Nyakula Katutjalu kuliṉu, “Pala tjuṯaya nyinanyi walytjararranpa, wangka kutjutjarra, ngurra kutjungka. Tjana wiya alatji nyinanytjaku. Ngurra kutjupa kutjupakutuṉa tjananya wantirriyalku, ngurra kutjungkaya nyinarrayanku puḻkawaṉipayingkamarra. Wangka tjaalpan tjaalpaṉa tjananya palyalku, ngurra kutjupa tjuṯangka nyinanytjaku.” Yalatji Katutjalu tjananya wangka kutjupa kutjupa palyaṉu. Yiyaṉulpi tjananya ngurra kutjupa tjuṯakutu.
4-11 Paluru kutjarra tjaapa ngalkuṉu ngarrikitja. Palunyatjanu wati tjuṯalpiya ngalya yanu waaḻakutu. Laatalu puṯu kuliṉu, wati tjuṯaluya parra yangatjunutjangka, palumpa ngurrangka. Laatanyaya watjaṉu, “Wati palunya kutjarra pulanya pakaltjingala!, ngaangkalatju nyinanytjaku.” Wati palunya kutjarra kungka nguwanpa kanyilkitjaluya kuliṉu. Laatalu kulira tuuwa yalytjurankula tjananya watjaṉu, “Walytja tjuṯa. Kulilaya! Wati palunya kutjarrangka wiyanyurra kuya palyantjaku. Ngayuku yuṉṯalpa kutjarra kutjuṉa nyurrampa ngalya katiku, watiku ngurrpa kutjarra. Palunya kutjarrangka kutjunyurra kuya palyantjaku.”
Wangka palunya Yipuramaku waarrkananya kulira pupakatirra Katutjanya waḻkuṉu, waarrkana paluru. Waḻkura pakara Ripikaku yungu mani nguwanpa puḻi kuulta, puḻi tjiilpa puḻi kilaatja nguwanpa tjuṯa, mantarra palyaṯarra. Liipanakuṯarrara yungu mani kuulta nguwanpa tjuṯa. Ripikaku maamakuṯarra yungu puḻi mani kuulta nguwanpa.
Palunyatjanu Liiyalu piyuku katja kutjarra kutjupa mantjiṉu yini Yitjikanya anta, Tjipulananya. Palulanguru yuṉṯalpaṯarra mantjiṉu, yini Tayinanya.
1-4 Tjikupanyangarrilpiya manta Kayinanalawana nyinapayi, palumpa paapaku ngurrawana. Palumpa katja ngaṉṯitja Tjutjupanya nyinarra tiṉarringulpi. Tjutjupaku kaaka tiṉa tjuṯangkuṯarralpiya kanyilpayi tjiipi, nanikutaṯarra. Wiya tjana puraapawayi yaṉṯayaṉṯalpayi, ngunytji tjana kanyira kumpira yankupayi. Palulanguru Tjutjupalu yankula Tjikupangka tjakultjunu, “Ngayuku kaaka tjuṯangku nanikuta tjiipi kanyira kumpira yankupayi. Wiyaya puraapawayi kanyilpayi.” Palulanguru palumpa kaaka ruunytjalpi kulira ngurrkurringuya Tjutjupaku.
1-13 Palunyatjanu Tjutjupanya yiiya kutjarra nyinangi tjiilangka unngu. Ngurra Yitjipinya ngurrarangku mayutju puḻkangku ngarrirra tjukurrpa nyangu, Piirulu. Manta Yitjipingka Piirunya ngarangu karru tiṉangka. Palulanguru paluru karrunguru puluka tjuṯa pakantjala nyangu. Puluka yakura tjapanpalangku pakara yukiri ngalkulinangi karru tjayiṯinguru. Puluka paluru tjana yukiritjanu paḻtja ngarangi, kanya puluka kutjupa tjuṯaya paḻtjatjirratja nyurrka karrunguruya pakara ngarangi. Nyurrka tjuṯangkuya ngarala nyangangi kutjupa tjuṯa ngalkura wiyalkitjalu. Kala tjananya ngalkura wiyaṉu. Alatji panya mayutju puḻkalu tjukurrpa nyakula kanarringu.
Palulanguru Tjutjupalu tjananya wakina tjuṯa yungu yulytja tjuṯa kaḻpatjunkula ngalya katinytjaku. Paluru mangarri kuka yungkula tjananya watjaṉu, “Yankula tjananya mantjira ngalya kati!, yulytja tjuṯaṯarra, ngaangkanyurra palya nyinanytjaku mayingka, yukiri palyatjarrangka.” Kala, yuwaya wangkangu.
Yalatji kulira Nuuwalu palyaṉu. Kuka tjuṯa, kukawiya tjuṯanyaṯarra Nuuwalungarri katirra tjarrpatjunu. Puutangkaya nyinangu. Nuuwaku katja maṉkurrpa palumpa ngunyarri maṉkurrpa, yuwankarra tjarrpangu. Palunyatjanu Katutjalulpi kutu kutju patiṉu, tuuwa. Palunyangka Nuuwanya nyinangu tjiḻpilingku, tjikitji yantaṯa yiiya. Kapingkulpi tjananya rawa pungangi. Kapi kutjupa tjuṯa kaninytjarranguru pakaṉingi, mantanguru. Kala puuta palunya kapilu katuṉulpi. Kapingka katulpi puuta paluru ngaralinangi. Kapi palunya piyuku puḻkarringu, katunguru yunngunguru. Katulingkulpi ngarangi, puḻingka munkarra. Kapilu tjananya yuwankarra wiyaṉu, yaṉangu tjuṯa, kuka tjuṯa, kukawiya tjuṯanya, mantawana yankupayi tjuṯanya, katuwana yankupayi tjuṯanya. Nuuwanyangarri kutju puutangka kanarringu. Kapilu pungkula wiyarringutjangka, kapi palunya rawa ngarringu, pira tjikitjipala nguwanpa.
17 Ngayuku walytja tjuṯangkuya wangka ngaatjanya kulila! Kutulatju kulilpayi nyurrangarrilakutu yankula piyuku nyakunytjaku. Watjilpalatju nyinanyi. Puṯulatju kuliṉi maa yankula nyurrangarrilawana nyinakitjangku.
3 Yuḻṯa palula yalatjikutjuraya kulira watjalku, “Palyala nyinanyi mani, yulytjatjarra. Kutjupangku wiyalanya pungku.” Yiitjulu piyuku ngalyankula tjananya wantinytjala, paluru tjana watjara waṉiku, “Nganaṉanyaṯarra paluru katimara. Wiyalpi nganaṉa Katutjaku ngurrangka kana kutu nyinaku, kuunyi warungkalpi nganaṉa nyinaku.”
3 Wangka palunya nguwanpa wiyanyurra kulintjaku, kuliranyurra wantinytjaku. Yiitjunya piyuku ngalyankunytjala yurrunpaya yaṉangu yuwankarra Katutjaku yunytjuwiya nyinaku. Yaṉangu nguwanpa mayutju kutjupara Katutjaku yunytjuwiya nyinaku. Katutjalu yurrunpa palunya kulira watjaṉu warukutulpi ngula wantirriyalkitjangku.
1 Katutjalu irriṯi Muutjanya nintiṉu tjaatji kaliki palula tjana tjawirrilyi tjuuḻatjarrangku mirri pungkula kutjantjaku. Tjana yalatji pungkula kutjalpayi Katutjanya tjanampa kalypa nyinanytjaku. Katutjalu kuliṉu, “Ngula Yiitjunya tjawirrilyi nguwanpa mirrirrinytjala yaṉangu tjuṯa ngayuku kalyparriku, kuya tjanampa paluru waṉinytjala.” Muutjalungarri kutu yiiya kutjupa kutjupangka tjawirrilyi pungkula kutjalpayi Katutjaku. Yalatji tjana rawangku pungkula wiya Katutjaku kalyparringkupayi. Yalatji Muutjaku luwuwana tjana nyinarra wiya Katutjaku kalyparringu.
Katutjalu piyuku yalatji watjaṉu,
22 Tjikupaku katja yini Tjutjupanya tjiḻpirringkula mirrirrikitjangku Katutjaku wangka kulira yalatji tjananya palumpa walytja ngaṉṯitja tjuṯangka watjaṉu, “Manta ngaangka Yitjipingkanyurra nyinarra, Yitjurilaku walytja ngaṉṯitja tjuṯa tjungunyurra yanku, ngurra kutjupakutu. Katutjalu nyurrangarrinya nintilku ngurra palulakutu tjukarurru yankunytjaku. Ngula ngurra palulakutu yankukitjangku nyurrangarri ngayunya tarrka katirra ngurra palula tjunutjurra!” Katutjalu tjananya ngula ngurra Kayinanalakutu katinytjaku, Tjutjupalu kuliṉutjangku tarrka katinytjaku tjananya yurrunpa watjaṉu.
12-13 Yiitjuku wangka kulira purrkarringkula wantinytjawiya, kutunyurra palumpa tjukarurru nyinanytjaku. Yiitjuku walytja kutjupa tjuṯangku nyurrangarrinya tjukarurru nyinanytjala nyakula tjanaṯarralpi tjukarurru kulira nyinaku.
15 Nganaṉa Yiitjuku walytjarringkula wiya kuka tjawirrilyi Katutjaku kutu tjaatjikutu katinytjaku, wiya. Yalatji katinytjawiyangku nganaṉa kutu Katutjanya puḻkawaṉinytjaku. Yalatji kulira nganaṉa watjantjaku, “Yiitjunya ilta ngayuku mayutju nyinanyi.”
3 Yaṉangu yirriṯi nyinapayi tjuṯangku ilkari ngurrarakuṉu wangka kulilpayi. Nganaṉaṯarra Katutjaku wangka Yiitjunyatjarra kulintjaku kana kutula nyinakitjangku, paluru nganaṉanya warukutu wantirriyalpayingkamarra. Mayutju Yiitjulu yirriṯi tjananya nintilpayi palumpa walytjarringkula kana kutu nyinanytjaku. Palumpa wangka kulilpayi tjuṯangku nganaṉanya tjakultjunangi yalatji, “Yiitjukuṉu wangka yilta ngaranyi, nyurrangarriṯarra wangka palunya kulira palumpa walytjarrinytjaku kana kutu nyinakitja.”
Katutjalu tjanampa ngangkari tiṉatjarrangku kutu palyantjala tjana nyakula kulilwiyangku wantipayi. Katutjanya tjanampa puṯu paṯaṉingi tjana tjukarurrurrinytjaku. Palurulpi tjananya watjaṉu, ‘Pina pati nguwanpangku nyurrangarri puṯu ngayuku wangka kulilpayi, tjukarurrungku palyantjawiyangku.’ ”
1 Yirriṯi tjana wati palya ngurrtjara tuḻkuku mayutju tiṉa nyinatjunkupayi. Yaṉangu tjuṯangku kuya palyaṉutjangka tuḻkuku mayutju tiṉa paluru kuka tjawirrilyi Katutjaku mirri pungkula tjunkupayi.
6 Milkitjitika paluru wiya Lipayiku walytja nyinangi, kutjupakuṉu. Yilta Yipuramalu palumpa mani yulytja tjiipiṯarra aapa yungu Milkitjitikaku. Yalatji paluru yungkunytjala Milkitjitikalu Katutjanya tjapiṉu palunya yaṉṯayaṉṯantjaku. Yurrunpa Katutjalu Yipuramanya watjaṉu palumpa walytja ngaṉṯitja tjuṯa, yaṉangu kutjupa tjuṯaṯarra kutu yaṉṯayaṉṯalkitjangku. Milkitjitikalu mayutju tiṉangku wangka palulawana piyuku Katutjanya tjapiṉu Yipuramaku.
“Ngula, ngayulu mayutju Katutjalu tjananya Yitjurilaku walytja ngaṉṯitja tjuṯa, Tjuutaku walytja ngaṉṯitja tjuṯaṯarra piyuku watjalku yaṉṯayaṉṯalkitjangku.
25-26 Warri kutjupa kutjupangka tuḻkuku mayutju tiṉa tjaatji kalikingka tjuṯangara tjarrpapayi. Tjarrparra mantarra waralyngarala yangatjunkupayingka wirriḻi, Katutjaku ngurra yunngunguru ngurrka tjuṯangara yintilpayi, pulukakuṉu ngurrka, palumpaṉu ngurrka walytjawiya. Yiitju Kurayitjanya wiya tuḻkuku mayutju palunya tjananya nguwanpa tjuṯangara nganampa kuya waṉikitja Katutjaku ngurra ilkaringka tjarrpangu, kutjungara paluru tjarrpangu, tjawirrilyi nguwanparringkula kuya nganampa waṉikitja. Yuwa, Katutjalu watjaṉutjangka tayimingka paluru kutjungara tjawirrilyi nguwanparringkula watiyangka waralyngarala mirrirringu, nganampa kuya paluru waṉikitja.
Yaatjayalulanya nintiṉu kanalpayi Kurayitjanya nganampa kuya waṉikitja tjitjaku. Yaatjaya paluru tjananya yalatji tjakultjunu, “Nganaṉanya tjitjantankutjipingkamarra Kurayitjanyalampa tjitjaku nganampa kuya waṉikitja. Yurrunpala wiyawanangku yalatji kuliṉu, ‘Paluru tjitjaku Katutjalu ngaparrtjingku pungkunytjala.’ Yalatji wiya. Nganampa kuya waṉikitja paluru tjitjaku, nganaṉanya kuyatjarra Katutjalu pungkupayingkamarra. Kurayitja paluru tjitjakulampa, nganaṉa Katutjaku kalypalpi nyinanytjaku. Kurayitja palunya tjana yalatji tjitjantankunytjala Katutjalu kuyalampa waṉiku kana kutu nyinanytjaku. Yalatji Katutjalulanya kana nyinatjunku nganampa kuyanguru Kurayitjanya mirrirringutjangka.” Yalatji Katutjalu Yaatjayanya yirriṯi nintiṉu paluru piipangka wakantjaku. Yaatjayalu yalatji watjaṉu Kurayitjanyalampa kuya waṉikitja waralyngarala tjitjanytjaku, yurrunpa.
8 Wangka palunya Yiitju Kurayitjalu nganaṉanyatju irriṯi watjaṉu. Nyurrangarrilpi wangka ngaatjanya piyuku kuliṉi ngayulu palulawana nintiṉingka. Nyurrangarri kuliṉi, yaṉangu tjuṯangkulpi Yiitjukuṉu wangka kulira palumpa walytjalpiya nyinarra waṉinyi ngurra winkiwana.
16 Yiitjunya nganampa puntura yunytju nyinarra paluru mirrirringu nganampa kuya waṉikitja. Palulanguru nganaṉa nintingkulpi kuliṉi Yiitjunyalampa yunytjulingku nyinanyi. Palunya nguwanpa nganaṉa yaṉangu kutjupa tjuṯaku yunytju nyinanytjaku. Yalatji yunytju tjanampa nyinarra nganaṉa tjukarurru tjanampa kutu palyantjaku. Tjinguru Yiitjuku yunytjuwiya tjuṯangku Yiitjuku walytja kutju mirri pungkukitja ngaranytjala nganaṉalpi yankula palula patjuri ngaranytjaku, nganaṉanyalpi tjana mirri pungkunytjaku. Nganaṉanya tjana mirri pungkunytjala Yiitjuku walytja paluru pakara kana yankunytjaku.
3 Nganaṉa Katutjaku wangkawana tjukarurru nyinanytjala, paluru kulilku, “Yilta, ngaa tjuṯa ngayuku yunytju nyinanyi, tjana ngayuku wangkawana tjukarurru nyinanyi.” Nganaṉa wiya yalatji kulintjaku, “Ngayulu Katutjaku wangkawana puṯu tjukarurru nyinaku.”
6 Paluru tjana ngalyankula nganaṉanyatju tjakultjunu nyuntu tjanampa tjukarurru palyaṉingitjangka. Nyuntu yunytju tjanampakunyu nyinangi. Paluru tjana ngurra tjuṯawana Yiitjuku wangka tjakultjurinkupayi. Palya nyuntu tjanampa tjukarurru palyalpayi. Nganaṉa yalatji Yiitjuku waarrkana tjuṯaku tjukarurru palyantjaku.
1-21  (4:1—11:20) Tjuupaku maḻpa tjirripalangkuya Tjuupanya alatji watjaṉu, “Nintingkulatju kuliṉi. Nyuntu kuya tiṉa palyaṉutjangka Katutjalunta mirrpaṉarrirra pikatjarraṉi. Nyuntu kulila! Tjukarurru nyinapayi Katutjalu wiya pikatjarraṉi. Palunyatjanu nyuntu yilta kuya tiṉa palyaṉu. Palulanguru Katutjalunta pikatjarraṉi. Nyuntu kuya palyara Katutjanya tjukarurrungku tjakultjunamara.” Wangka palunya nguwanpaya tjuṯangara watjaṉu. Palunyatjanu Tjuupalu tjananya yalatji watjalpayi, “Wiya. Kuya puntu ngayuluṉa palyantjawiya. Ngayuluṉa mungutja nyinanyi, kuya tiṉa wiyaṉa palyalpayi.”
5-6 Tjamtjananya watirringkula manpaṯa tiṉa nyinangi. Palumpa paapa anta maama tjunguya yanu tawunu Timinalakutu. Ngururrpa yankula Tjamtjanalu kuliṉu layina yila nguunmankunytjala. Kulira pulanya wantirra layina palulakutu yankula witira marangku nguṉṯi tjuyintamilara mirrintanu. Yalatji mirrintankunytjaku Katutjalu palunya kaṉṯilyanu. Palumpa paapangku maamangkuṯarra nyakunytjawiya nyinangi, paluru layina palunya mirrintankunytjala. Tjamtjanalu layina mirrintara tjakultjunkunytjawiya paluru kutjarrala tjungurringkula yankula tawunu Timinala tjarrparra nyinapayi. Yurrunpa tawunu palula Tjamtjananya kungka Pilitjiyanya ngurraraku yunytjurringu. Paluru palumpa paapangka watjaṉu, “Kungkaku pamilingka nyuntu yankula tjapila!, ngayulu marriṯi mantjintjaku.” Paluru yankula tjananya tjapiṉu, Tjamtjanalu kungka palunya kanyintjaku. Paluru tjana watjaṉu yuṉṯalpa yungkukitjangku. Yalatji watjara tjanaya wati kutjupakulpi yungu.
17  (1:17; 2:1-10) Tjuunanya yurukutu waṉingutjangka piitji tiṉangku kuuḻtjura kanyiṉingi, mayutju Katutjalu iyaṉutjangka. Palunyatjanu wiḻangka yunngulpi Tjuunanya ngarringi. Wiḻangka ngarrirra Tjuunalu Katutjanya yalatji tjapiṉu, “Mayutju Katutja. Tjapiṉiṉanta kanantjakuṉin. Yurungka yunnguwanangkuṉanta mirrirrikitjangku tjapiṉi. Yaṉangu kutjupa tjuṯangkuya Katutjanya nguwanpa tjuṯanya waḻkuṉi, kanya ngayulu nyuntunya kutju waḻkunmalpa. Mayutju Katutja. Nyuntu kutju yaṉangu kanalpayi, ngayunyalpi kanala!” Palunyatjanu piitji tiṉa paluru paṉakutu ankula yulkapatjunkula waṯutjunu wati Tjuunanya. Paṉangkalpi waṯungarangi. Palunyatjanu Katutjalu Tjuunanya iyaṉulpi Ninapalakutu.
26-27 Tjinguru yaṉangungku walytjangkunku kulilku, “Ngayulu Katutjaku walytja nyinanyi.” Paluru Katutjaku wangka wantirra yaṉangu kutjupa tjuṯa ngurrkurringkula kuru watjanmalpa. Paluru kutu yaṉangu tjuṯa kuru watjara puṯu Katutjaku waarrka palyalku. Paluru ngunytjinytju nyinaku, Katutjaku walytja wiya. Nganaṉa wiya yalatji palunya nguwanpa nyinarra palyantjaku, nganaṉa tjukarurru Katutjaku nyinarra kutjupa tjuṯaṯarra yaṉṯayaṉṯara kanyintjaku. Nganaṉa maralpa tjuṯa, waḻukuta tjuṯaṯarra yaṉṯayaṉṯantjaku. Nganaṉa yalatji tjananya yaṉṯayaṉṯantjala Katutjanyalampa yunypa nyinaku. Yuwa, nganaṉa tjukarurru nyinanytjaku kuya kutu palyantjawiya.
7-8 Katutjalu nganaṉanya puṯu ngulytjulpayi tjukarurru nyinanytjaku, kanya yaṉangungku tjananya tjikipaka tjuṯa palya ngulytjulpayi palya nyinanytjaku. Yaṉangungku naanytja, kamula, tjuḻpu, iṉṯurrkulyuṯarra palya ngulytjulpayi, kanya Katutjalu nganaṉanya puṯu nintilpayi tjaangku yaṉangu kutjupa panypurangkuwiyangku wantinytjaku. Yuwa, nganaṉanya Katutjalu puṯulanya tjukarurrulpayi, tjukarurru nyinanytjaku.
13 Tjinguru tjaampalangkunyurra puṯu kuliṉi. Yalatji puṯu kulira nyurrangarri Katutjanya tjapintjaku, paluru nyurrangarrinya nintintjaku. Tjinguru kutjupa tjuṯanyurra yunypa nyinanyi. Yalatji yunypa nyinarra tuḻku warrantjaku, Katutjanya waḻkulkitjangku.
26 Nyurrangarri ngayuku tjiipi tjuṯa nguwanpa wiya nyinanyi, palulangurunyurra ngayuku wangka kulira wantinyi, ngayuku walytja tjuṯa wiyanyurra nyinanyi.
23 Yiitjulu Maatjanya watjaṉu, “Nyuntupa kaaka yilta kanarringkula nyinaku.”
4 Yiitjuku kutunguḻu yini Tjuutatja Yitjikarriyatanya ngurra palula tjungu nyinangu. Wati paluru tjananya mayutju tjuṯangka ngaṉṯi tjakultjunu Yiitjunyaya witintjaku. Paluru Yiitjuku kutunguḻu kutjupa tjuṯangka tjananya watjaṉu,
33 Yiitjulu tjananya wangka panyapa waralytjunkunytjatjarra watjaṉu, tjana yalatji kulintjaku, “Tjinguru tjana palunya watiyangka waralytjunkula iluntanku, tjuuḻatjarrangkupaka wakara iluntankunytjawiyangku.”
16 Wangka ngaatjanyaya kulila! Ngayulu mayutju nyurrangarrimpa tjukarurru waarrkarringu waarrkana nguwanpa. Yalatji nyurrangarri kutjupa tjuṯawana tjukarurru waarrkarrinytjaku waarrkana nguwanpa. Ngayulu nintilpayingku waarrkarringkula nyurrangarrinya tjina paltjintja nguwanpa, nyurrangarri kutjupa tjuṯaku waarrkarrinytjaku. Wiyanyurra yalatji kulintjaku, ‘Ngayulu mayutju nintilpayi nyinanyi ngayulu wiya kutjupaku waarrkarriku.’
8 Puṯu kulira Pilipalu Yiitjunya watjaṉu, “Mayutju, nyuntu nganaṉanya paapa Katutjanya nintintjaku. Nganaṉa palunya kurungku nyakula puntura yunypa nyinaku.”
15 Wiyanyurra ngayuku waarrkana tjuṯa kutju nyinanyi, ngayuku walytja tjuṯanyurra nyinanyi. Mayutjungku wiya waarrkanangka yara kuyakuya tjakultjunanyi ngula palyalkitjangku, waarrkanangka paluru watjaṉi waarrkarrinytjaku. Ngayulu nyurrangarrinya walytja tjuṯa tjakultjunkupayi ngula palyalkitjangku. Wangka yuwankarra paapangkuṉi watjaṉutja ngayulu nyurrangarrila walytja tjuṯangka tjakultjunkupayi. Iltanyurra ngayuku walytja tjuṯa nyinanyi, waarrkanawiya.
20 Wangka ngaatjaya kulila! Yiltanyurra warirringkula yulamalpa, kanya yaṉangu kutjupa tjuṯa yunypaya nyinaku. Yuwa, watjilpanyurra nyinanytjatjanu yunypalpinyurra nyinaku.
18 Nyuntu ngayunya mantakutu ngalya wantirriyaṉu nyuntupa waarrka palyarinkunytjaku. Yalatji nguwanpa ngayulu tjananya wantirriyalku nyuntupa waarrka tjana ngurra kutjupa tjuṯawana palyarinkunytjaku.
26 Wati kutjupa ngarangi, mayutju Kayapatjaku waarrkana. Paluru walytjara nyinangu waarrkana panyapaku, Piitalu pina kuntara waṉingutjaku, tjaṯa palula. Waarrkana paluru Piitanya watjaṉu yalatji, “Tjaṯa palula ngayuluṉanta nyangu palaku walytja tjuṯangka ngaranyingka.”
15 Rapangkuya mirrara watjaṉu, “Watjala!, palatja watiyangka waralytjunkula mirrintankunytjaku.” Payilatalu tjananya piyuku tjapiṉu, “Yiltanyurra yunytjurringanyi?, tjana palatja nyurrangarrimpa mayutju tiṉa waralytjunkula mirrintankunytjaku.” Tuḻkuku mayutju tiṉa tjuṯangku watjaṉu, “Mayutju tiṉa kutjulampa nyinanyi Yukatjatjanya, palatja mungutja.”
8 Tjaananya wiya tjakultjunkupayi palunya nyinangu. Tjakultjunkupayi palunya nintilkitjangku paluru tjakultjurinkupayi.
41 Yiitjuku ngurrangka nyinarra Yanturulu yankula palumpa kaaka Tjaamananya nyangu. Nyakulalpi tjakultjunu yalatji, “Ngayulu nyangu Katutjalu watjara wantirriyaṉutja, Kurayitjanya.”
21 Piyuku Yiitjulu tjananya watjaṉu, “Palyaya nyinama!, nguḻurrinytjawiya. Ngayuku paapangkuṉi mantakutu ngalya wantirriyantja nguwanpa, ngayululpiṉa nyurrangarrinya wantirriyaṉi ngayuku waarrka palyarinkunytjaku.”
23 Yiitjuku walytja tjuṯangku watjara waṉipayi, “Tjaananya wiya mirrirriku.” Yiitjulu wiya palunya watjaṉu, yalatji kutju paluru watjaṉu, “Tjingurukunyu ngayulu Katutjanya tjapilku Tjaananya kana kutu kanyintjaku, tjinguru wiya.”
4 Nikatimatjalu watjaṉu, “Yaalytjiyaalytji wati tjiḻpi piyuku yutitjarringanyi? Wiya maamangka wiḻangkarringkula piyuku yutitjarriku.”
34 Yiitju Kurayitjanya Katutjalu palumpa kurrunpa tjarrpatjunkula wantirriyaṉu palumpa wangka tjakultjunkunytjaku.
35 Nyurrangarri yalatji watjalpayi, ‘Mangarri akatjirri yurralkitjangku nganaṉa paṯala! Ngula aatarrinytjala yuṉmilpi ngaraku.’ Ngayulu Yiitjulu nyurrangarrinya watjaṉi. Mangarri akatjirri kuwarri yuṉmi ngaranyi, kuwarri nganaṉa yankula yurrantjaku. Yara yalatji nguwanpa kuwarri nganaṉa akatjirri yurrantjaku paṯantjawiyangku, nyurrangarri paṯantjawiya kuwarri tjananya nintintjaku Katutjaku wangka. Nyawa tjananya Tjamiriyanya ngurrara tjuṯa!, kuwarriya ngalyananyi Katutjaku wangka kulilkitja.
15 Wati paluru yankula mayutju palula tjanala tjakultjunu, “Yini ngaangkuṉi palyaṉu, Yiitjulu.”
6 Wangka panyapa Pilipanya tjapiṉu yalatji kulira, “Wati ngaangkuṉi tjinguru kuliṉi ngayulu Katutjakuṉu ngangkari tiṉatjarrangku mangarri palyalku.” Yilta Yiitjulu walytjangku kuliṉingi mangarri palyalkitjangku.
41-42 Yiitjulu tjananya yalatji watjaṉu, “Mangarri ilkari ngurrara panyapa nguwanpa ngayulu ilkari ngurrara nyinanyi.” Yalatji watjantjala yaṉangu tjuṯangku wangkarra waṉingu, “Yiitjunya wiya ilkari ngurrara, paluru manta ngaa ngurrara, Tjutjupaku katja. Palumpa paapa maamaṯarra, walytjalampa nyinanyi.”
5 Palumpa maḻanypa tjuṯa munupina nyinangi wiyaya kuliṉu Katutjaku katja. Tjana kuliṉu ngangkaritjarrangku palyantjala yaṉangu tjuṯaraya nyakula yunyparringangi.
37-38 Tjarutjalumala tuḻku panyapa wiyarrikitja ngaranytjala Tjuwu tjuṯangku kuliṉingi, “Ngaatja yuḻṯa puntu ngaranyi, Katutjanya waḻkuntjaku.” Yuḻṯa palula Yiitjulu pakara tjananya mirrarra watjaṉu, “Yaṉangu yanyma nyinarra ngayulakutu ngalya yankula kapi palya nguwanpa ngukantjaku. Kapi palya palunya ngayuku wangka nguwanpa. Yaṉangungku ngayuku wangka kulira kana nyinamalpa Katutjaku kurrunpatjarra. Palurulpi ngayuku wangka yaṉangu kutjupa tjuṯangka tjakultjunku. Yalatji Katutjaku wangka yirriṯi tjunutja ngarrinyi.”
17 Luwu nyurrangarrimpa yalatji ngaranyi. Tjinguru yaṉangu kutjarrangku kuutawutjungkapaka wangka kutjupula watjalku. Wangka palunyanyurra kuliṉi, ‘Yuwa, wangka palunya tjukarurru ngaranyi, kutjarrangkupula watjantjala. Wiyapula kutjarrangku ngunytjinytjunanyi.’
48 Yaṉangu tjuṯangku Yiitjunya watjaṉu, “Nyuntu wiya Katutjaku wangka tjukarurru kuliṉi, nyuntu rama nyinanyi.”
24 Mayutju paluru tjana paangatjanu palunya yaḻṯirra tjingapungangi wangkanytjaku, “Nganaṉa kuliṉi wiya Katutjakuṉu katja paluru nyinanyi. Yalatji nyuntu kulintjaku. Katutjangka kurungka nyuntu nganaṉanya tjukarurru watjala yalatji!, ‘Yiitjunya wiya Katutjakuṉu katja nyinanyi, paluru Katutjaku luwu kilytjuntankupayi.’ ”
2-3 Mayutju Katutjalu Tjirimayanya watjaṉu yalatji, “Tjutjayanya irriṯi mayutju tiṉa nyinanytjala ngayulu Katutjaluṉanta wangka tjuṯa watjalpayi, nyuntu yaṉangu tjuṯangka tjananya tjakultjunkunytjaku. Tjutjayanya nyinanytjala ngaṉṯi ngayuluṉanta kutu watjalpayi tjanala tjakultjunkunytjaku. Piipa karrpilpa mantjira wangka palunya uwankarra wakara wanala!, yaṉangu tjuṯa irriṯi pinangkatjunkukitjangkuṉa watjaṉutjangka.” Palunyatjanu Tjirimayalu tjakultjunkunytjala wati Pirakalu piipa karrpilpa palunya wakaṉingi. Palunyatjanu yaṉangu tjuṯaluya piipa palunya kulira nguḻurringu, Pirakalu riitarrinytjala.
Pintjiminaku ngaṉṯitja tjuṯaku ngurrangka kakarraraya Ruupinaku ngaṉṯitja tjuṯa nyinangi, karru Tjuutanala kakarrara. Ngurra palula yalinytjarra Kaataku ngaṉṯitja tjuṯaya nyinangi, karru Tjuutanala kakarrara. Ngurra palula yalinytjarra kapi Kaliliyila kakarrara Manatjaku ngaṉṯitja tjuṯaya nyinangi.
Lipayiku ngaṉṯitja tjuṯaku tawunu tjuṯa tjana watjaṉu ngurrangka nyinanytjaku. Wiya tjanampa paṉa tiṉangka nyinanytjaku watjaṉu, ngurra tiṉa tjana wiya kanyiṉu. Tawunu tjuṯa kutju tjana kanyintjaku mayutju tjuṯangku watjaṉu. Katutjalu yurrunpa yalatji watjaṉu, “Lipayiku ngaṉṯitja tjuṯangku waarrka palyara tjaatji kalikingka mangarri kuka mantjintjaku, wiyaya kaanangka waarrkarrira mangarri kuka mantjintjaku.”
Palulanguru Tjatjuwalu tjananya yaṉangu tjuṯangka watjaṉu, “Muutjalu nyurranya yirriṯi watjaṉu, kutjupa tjuṯanyurra palya Tjuutanangka kakarrara nyinanytjaku. Ngayuluṉa kuliṉi palya. Nyurrangarrimpa kungka tjuṯa, pipirri tjuṯa, Tjuutanangka kakarrarawana nyinaku. Kungka palunya tjuṯangkuya nyurrangarrimpa puluka tjuṯa, tjiipi tjuṯa palya kanyinmalpa, nanikuta tjuṯaṯarra. Kanya wati tjuṯanyurra kakarrara ngurrara karru Tjuutanangka munkarra tjungula!, yankunytjaku wilurarra, pungkula tjananya manta mantjintjaku. Ngula nyurrangarri palulanguru wilurarra manta mantjira ngalya yankula nyinanytjaku, ngaangka karru Tjuutanangka kakarrara.” Kakarrara ngurrara tjuṯangku kulira watjaṉu, “Yuwa, palyala tjungu yankuku, kala palyalatju ngalya yankula ngaangka nyinaku.”
3-24 Mayutju palulamarra Rayapalu pulanya Tjatjuwaku waarrkana kutjarra yurrunpa katirra waaḻangka kaḻpatjunu, kumpirapula nyinanytjaku. Palulanguru yukiri piḻṯirringutjangka katirra pulanya yarrkatjunu.
2-6 Palulanguru Tjirikunya ngurrara tjuṯa tjananya pungkula Tjatjuwalu wati maṉkurrpa wantirriyaṉu, yankula tawunu Yayiyinya parra nyakula ngalya katirra tjakultjunkunytjaku. Parra yankula nyakulinkula ngalya yankulaya yalatji tjakultjunu, “Tawunu Yayiyinya paluru wiima. Palyala tjananya yankula pungkuku. Wiyala tjuṯangku yankula pungkuku, tjawutjuna tjirripalangku kutju yankula pungkunytjaku. Tjawutjuna kutjupa tjuṯanyurra palya ngurrangka nyinanytjaku.” Kulira Tjatjuwanya wangkangu, “Yuwa, palyala yankula tjananya pungkuku, tjawutjuna tjirripalangku.”
Lipayiku walytja ngaṉṯitja kulintjawiyangku Tjiripumalu kutjupa tjuṯa tuḻkuku mayutju tjuṯa nyinatjunu. Yaṉangu Lipayiku walytjawiyangku tuḻkuku mayutju nyinakitja yunytjurrirra tjapiṉingka, Tjiripumalu nyinatjunkupayi. Lipayiku walytja ngaṉṯitja tjuṯa wati tjuṯa kutju tjananya tuḻkuku mayutju paluru nyinatjunamara, Muutjalu irriṯi watjaṉutjangka.
Utuwari tiṉarringu tjanampa waḻpa tiṉa wangkangi. Palunyatjanu kapi tiṉangku tjananya pungkula wanaṉu. Yiyapanya paakingka kaḻparra ngurra Tjitjirilakutu yananyingka, Yilaatjanya paakingka yurrunpa tjina tjalkaḻungkuyinangi ngurra Tjitjirilakutu, Katutjalu palunya katiyanangitjangka.
Katutjalu ilta panyapa watjaṉutjatjanungka yunyparringkula Tjarutjalumakutu ngaṉṯikutu anu. Ankula Katutjaku pukutju palula puḻi wirulypa kutjarra ngarrinyingka paluru ngarala waḻkuṉingi. Waḻkura tjawirrilyi pungkula Katutjaku tjunu.
Palunyangka yurrunpa Tjuutaku walytja ngaṉṯitja tjuṯaku mayutju tiṉa Tjiyutjapatanya Tjarutjalumangka nyinarra wiyarringu. Palunyatjanu palumpa katja Tjiyuramanya mayutju tiṉa tjanampa nyinarra wiyarringu. Palunyatjanu Yiyatjayanya mayutju tiṉa tjanampa nyinarra wiyarringu. Palunyatjanu kungka Yatjalayanya mayutju tiṉa tjanampa nyinarra wiyarringu. Palunyatjanu Tjuwatjanya mayutju tiṉa tjanampa nyinarra wiyarringu. Palunyatjanu Yamatjayanya mayutju tiṉa tjanampa nyinarra wiyarringu. Palunyatjanu Yatjayanya mayutju tiṉa tjanampa nyinarra wiyarringu. Palunyatjanu Tjuutjamanya mayutju tiṉa tjanampa nyinarra wiyarringu. Palunyatjanu Yiyatjanya mayutju tiṉa tjanampa nyinarra wiyarringu. Palunyatjanu Yitjikayanya mayutju tiṉa tjanampa Tjuutaku walytja ngaṉṯitja tjuṯaku nyinangi. Paluru mayutju tiṉa nyinanyingka, Yatjiriyanya ngurrara tjuṯangku tjananya Tjamiriyanya ngurrara tjuṯa yalinytjarra katingu, Yitjurilaku walytja ngaṉṯitja tjuṯa.
Puṯu tjanampa kuulta tjuṯa wantirriyaṉu. Yatjiriyanya ngurrara tjuṯangkuya yankula tawunu Tjarutjalumanya ngururrtjunu, tjilirratjarra tjuṯalingkungku. Yitjikayanya palumpa waarrkana tjuṯaṯarra yurrunpa parriki tiṉangka yunngu tjarrparra kiiṯa tjuṯa patiṉu. Yirriṯi tawunu palula parriki tiṉa tjuṯa tjanaya parra tjunangi nganytjalpa. Ngururrpa Tjarutjalumanya ngurrara tjuṯa nyinangi. Yatjiriyanya ngurrara kutjungku mayutju tiṉangku Tjarutjalumangka tjayiṯingka ngarala nguḻultjingalkitjangku tjananya yalatjingku watjaṉu, “Mayutju nyurrampa Yitjikayanya mungutja nyinanyi. Palumpa wangka kulintjawiyangkuya wanti! Puṯu nyurranya kuwarri kanalku. Kuwarrilpi nganaṉatju parrikingka tjarrparra nyurrangarrinya mirri pungku, tjilirratjarra tjuṯangku. Nyurrangarrimpa mayutju tiṉangku nyurranya Katutjalu puṯu kanalku. Nganaṉatju nyurrangarrinya mirri pungkupayingkamarra kiiṯa yalytjurankulaya ngalya yankulaya tjungu ngara!, waarrkana tjuṯalampatju kana nyinakitja.” Yaṉangu tjuṯangku Tjarutjalumanya ngurrara tjuṯangku parrikingka katu nyinarraya wangka palunya kuliṉingi wangkawiyangku, mayutju Yitjikayalu tjananya yurrunpa watjaṉutjangka.
Palunya tjuṯa tjananya katikitjangku Nipukanitjalu Tjitikayanya tjanampa mayutju tiṉa nyinatjunu, Tjarutjalumalawana nyinapayi tjuṯaku. Tjitikayanya Nipukanitjaku waarrkana Tjarutjalumangka kutu nyinangi yiiya lipinpala.
Waaḻa palula Kiyatjanya tjarrpangutjangka, Yilatjalu yalatji tjapiṉu, “Nyaalytjikutun yanu?” Kiyatjalu ngunytji watjaṉu, “Ngunytjiṉa yanu, ngamu yulytjayinkukitja.” Yilatjalu watjaṉu, “Kurrunpangkuṉanta nyangu Nayamananya paakitjarra wanaranu marrkuṉutjangka. Tjarukatirranta yungu yulytja an mani. Maniku kutju wiyali kulira mantjintjaku. Nyuntu panyapa tjuṯa mantjiṉutjangka Nayamananya yirriṯi pangki pikatjarra nyinanytja nguwanpa, nyuntulpi pikatjarra nyinaku, nyuntupa katjapiṯi tjamupiṯiṯarra.” Palunyangka Kiyatjanyalpi pangki pikatjarra nyinangi.
27 Paluru Yiitjula watjaṉu, “Katutjaku wangka yalatji ngaranyi, ‘Mayutjulampa Katutjanya kutju nyinanyi. Palumpa kutju nganaṉa kulira tjukarurru nyinanytjaku. Pinangkula yurrukulira tjukarurru kutu nyinanytjaku.’ Luwu kutjupa ngaranyi yalatji, ‘Walytja ilatja tjuṯaku nganaṉa yunytju nyinanyi. Palunya nguwanpa nganaṉa yaṉangu kutjupa tjuṯakuṯarra yunytju nyinanytjaku.’ ”
17-18 Paluru tjanaya yalatji kuliṉingitjangka Yiitjunya tjanampa ninti nyinangi. Ninti nyinarra tjananya yara yalatji watjaṉu, “Yaṉangu walytja tjuṯangkuyanku rawangku pungkula mirrintara yuwankarraya wiyarriku. Tjinguru kalypaya nyinarra kana kutu nyinaku. Yara palunya nguwanpa, kaakararrangkuyanku rawangku pungkula mirrintara yuwankarraya wiyarriku. Kalypaya nyinarra kana kutuya nyinaku. Yara palunya kutjarra nguwanpa walytja tjuṯangkuyanku pungkula mirrintankunytja nguwanpa, tjinguru mamu tjuṯangkuyanku pungkula mirrintanku, mamuku mayutju, mamu tjuṯaṯarra yuwankarra wiyarriku. Nyaaku nyurrangarri ngayunya wiyawanangku watjaṉu?, ngayulu mamu payira wantirriyaṉi, mamukuṉu ngangkaritjarrangku. Yalatji wiya. Mamukuṉu ngangkaritjarrangku wiya mamu walytjanya payira wanara wantirriyaṉi. Ngayulu wiya mamukuṉu ngangkaritjarra nyinanyi, wiya, Katutjakuṉu ngangkaritjarra ngayulu nyinanyi.
45 Wangka palunya kulira wati kutjungku, Muutjaku wangka nintilpayingku Yiitjunya watjaṉu, “Nintilpayi. Panyapa nyuntu watjara nganaṉanyaṯarra payiṉu.”
24 Kaaṉka tjuṯaya kulila! Kaaṉka tjuṯangkuya kaanangka wiya mangarri pakaltjingaṉi. Wiyaya muṯura waaḻangka tjarrpatjunanyi, ngula ngalkukitjangku. Katutjalu tjananya kaaṉka tjuṯa paḻtjaṉi, wiya tjanampa waṯawaṯarringanyi. Nyurrangarri kaaṉka tjuṯangka wirriḻi, yaṉangu tjuṯa, maṯupurra. Katutjalu nyurrangarrinya yaṉṯayaṉṯalku, kaaṉka mungutja tjuṯa nguwanpaṯarra.
Yara palunya nintira Yiitjulu tjananya yalatji watjaṉu. Ngayuku wangka kulira nyuntu yaṉangu tjuṯaku kalypa nyinanytjaku. Kalypa tjanampa nyinanytjawiyangka Katutjalunta ngula kuutawutjungka wangkarra warukutulpi wantirriyalpayingkamarra.
28 “Puṯuya tjarrpaku Katutjaku ngurrangka palumpa walytja tjuṯawana nyinakitja. Palunya tjuṯangka wiya tjanalawana tjungu nyinaku. Yurilta tjana nyinarra nyaku, yunngu palya nyinapayi tjuṯa, Yipuramanya, Yatjikanya, Tjikupanyaṯarra, Katutjaku wangka watjalpayi tjuṯaṯarra. Tjana nyakula puṯu tjungurrirra nyinakitja yulamalpa.
27 Ngayuku walytja kutu ngayuku yunytjurringkula tjukarurru nyinanytjaku, kuya tjuṯangkuya panypurangkula mirri punganyingka. Tjinguru kutjupa tjuṯangkuya watiyangka waralytjunkula iluntananyingka, wiya nguḻurringkula ngayunya wantinytjaku, kutu ngayuku tjukarurru nyinanytjaku.”
22 “Palumpa paapangku palumpa wangka kulira wantiku. Waaḻakutupula yankula paapangku katja palumpa yunyparrirra waarrkana tjuṯangka tjananya watjalku, ‘Parrpaṯuya kuuta palyalingku ngalya katirra tjarrpatjurra! Riingaṯarraya mantjira ngalya katirra marangka tjarrpatjurra! Puuta kutjarraya ngalya katirra tjarrpatjurra!
19 Yiitjulu tjananya yara kutjupa watjaṉu, “Wati yulytja an mani tiṉatjarra nyinamalpa mantarra palyatjarra. Tjiṉṯungka an tjiṉṯungka kuka, mangarri tiṉa ngalkunmalpa.
20-21 Palulanguru Paratji tjuṯangkuya Yiitjula tjapiṉu, “Nyaalytjingara Katutjalu tjananya palumpa walytja tjuṯa yaṉṯayaṉṯanmalpa?” Yiitjulu tjananya watjaṉu, “Katutjalu tjananya palumpa walytja tjuṯa yaṉṯayaṉṯantjala, wiya nyurrangarri kurungku nyaku. Katutjanya wiya paṉa ngurrara mayutju tiṉa nguwanpa waaḻa palyangka nyinanyi. Wiya paluru tjananya waarrkana tjuṯa, tjuulytji tjuṯaṯarra kanyiṉi, wiya. Katutjalu kuwarri palumpa walytja tjuṯa yaṉṯayaṉṯaṉi. Nyurrangarrilawanaya nyinanyi, palumpa yaṉṯayaṉṯalpayi tjuṯa.”
20 Wati palunya Yiitjulu piyuku watjaṉu, “Katutjalu yirriṯi watjaṉutjangka nyuntu ninti nyinanyi. Wangka palumpara ngaranyi yalatji, ‘Yaṉangungku wiya kutjupakura miiṯa tjulyara katinytjaku. Yaṉangungku wiya kutjupa mirri pungkunytjaku. Yaṉangungku wiya yulytja mulyaṯangku mantjintjaku. Yaṉangungku wiyawanangku tjakultjunkunytjawiya. Yaṉangu paapaku maamaku pulampa kaangkinytji nyinanytjaku, wiya pulanya panypurangkunytjaku.’ ”
13 Ngurra palulakutu yankukitjangku mayutju paluru tjananya palumpa waarrkana tjuṯa, tiinpala, yaḻṯiku tjungurrinytjaku. Paluru waarrkana kutjuku waan tjawutjun tala yungku. Waarrkana kutjupaku paluru waan tjawutjun tala yungku. Yalatji nguwanpa waarrkana tiinpalaku waan tjawutjun tala, waan tjawutjun tala, waan tjawutjun tala yungkuku. Yalatji yungkula tjananya watjalku, ‘Ngayuluṉa ngurra kutjupakutu yankula rawa nyinarra ngalya yarurriku. Ngurra palula ngayulu nyinanyingka, mani waan tjawutjun tala palunya nyurrangarri kanyira yulytja payimilara tjalamilala!, mani kutjupa palyalkitjangku. Ngalya yankula ngayulu nyurrangarrila mani waan tjawutjun tala palunya, mani kutjupaṯarra mantjilku, nyurrangarri palyaṉutja.’ Palulanguru mayutju paluru ngurra kutjupakutu waṉma yanku.
45 Tjunguya yankula Tjarutjalumala tjarrpangu Yiitjunya, palumpa kutunguḻu tjuṯaṯarra. Tjuwuku tjaatji tiṉangkaya yankula tjarrpangu. Tjarrparra tjananya Yiitjulu nyangu yaṉangu tjuṯangkuya tjuḻpu tjuṯa tjawirrilyi tjalamilaṉingka. Yiitjulu tjananya payira wantirriyaṉu yaatjayiṯi.
33 Katja paluru Yitjurilaku ngaṉṯitja tjuṯa tjananya, kutu yaṉṯayaṉṯalku.”
65 Palunya ngurrara tjuṯangkuya tjaa alytjurarrinytja tjakulpa kulira nguḻunguḻurrirra kuliṉu, “Yilta Katutjalu tjaa alytjuranu, Tjakarriyatjanya, tjaa patitjanu.” Litjipitalu yukarrawiyangku wulkuminangku kutju pipirri mantjiṉutjangka, Tjakarriyatjanya tjaa alytjurarringutjangka, yaṉangu tjuṯangku tjakulpa kulira tjakultjurinangiya ngurra tjuṯawana, manta Tjuutiyalawana.
17 Yiitjulu tjananya nyakula yara yalatji watjaṉu, mayutju tjuṯangku kulintjaku, “Yara palunya nguwanpa Katutjaku wangka yalatji ngaranyi. Kulilaya!, yalatji ngaranyi,
46 “Purinypaya nyinama!, Muutjaku wangka nintilpayi tjuṯangkamarra. Paluru tjana ngunytjinytju tjuṯa nyinanyi. Tjanaya kuuta waṯawarangka tjarrparra tawunungka ngururrwanaya yankupayi. Paluru tjana yunytjurringanyi tawunu ngurrara tjuṯangku tjananya parra ngaranyingka tjananya nyakula waḻkuntjaku. Paluru tjanaya Tjuwuku tjaatjikutu yankula, mayutjuku tjiiyi tjuṯangka kutju nyinakatipayi, yaṉangu kutjupa tjuṯangka tjana nyinanytjawiya. Yaṉangu tjuṯangkuya yunypangku ngalkukitja tjungurringkunytjala, yaṉangu kutjupa tjuṯangka nyinanytjawiya, paluru tjanaya mayutjukuṉu tjiiyi tjuṯangka kutjuya nyinakatipayi, yaṉangu tjuṯangku nyakula waḻkuntjaku, ‘Pala tjuṯa mayutjulampa nyinanyi.’ Tjana yilta ngunytjinytju tjuṯa nyinanyi.
34-35 “Katutjakuya tjukarurru nyinarra kulinma!, yiwarra kutjupangka yankunytjawiya. Mani an yulytja tiṉanyurra mantjilkitjangku kutu kulira wiyawana nyinanytjala yuḻṯa palula, ngayulu ngalyankula nyurrangarrinya wantitjipingkamarra. Waama wiyanyurra tjikira nyinanytjaku, mangarriṯarra ngalkura kutju wiyanyurra kulira nyinanytjaku, ngayulu ngalyankula nyurrangarrinya wantipayingkamarra. Yuḻṯa palula yaṉangu tjuṯa muwaṉku nyinaku, ngayuluṉa piyuku ngalyankunytjala. Tjana kutuya kuya palyara nyinaku.
27 Yaṉangu ngurra tjuṯawanangku yalatji kuliṉi, ‘Waarrkanangku waarrkarringkula mayutju yaṉṯayaṉṯalpayi, wiya mayutjungku waarrkarringkula waarrkana yaṉṯayaṉṯalpayi, wiya.’ Ngayulu kutjupa kuliṉi. Ngayulu nyurrangarrinya waarrkana nguwanpangku yaṉṯayaṉṯalpayi. Yalatji nyurrangarri mayutju waarrkana nguwanpa nyinanytjaku.”
58 Palunyatjanu wati kutjupangku Piitanya nyakula watjaṉu, “Nyuntuṯarra yilta palumpa walytja nyinanyi.” Piitalu ngunytjilyinu, “Wiya, ngayulu wiya palumpa walytja.”
18 Yuwankarrangkuya Payilatanya mirrarra watjaṉu, “Yiitjunyaya tjana iluntankunytjaku. Parapatjanya puritjina kutjulampa tjana pakaltjingara wantirriyala!”
50-52 Wati palya yini Tjutjupanya nyinangu. Tjutjupa paluru tawunu Yaramatjiyanya ngurrara nyinangu. Wati paluru Tjuwuku mayutju tjuṯangka kututja tjungurripayi tawunu Tjarutjalumala. Paluru kuliṉingi, “Mayutju tjuṯangku wiyawanangku watjaṉu Yiitjunya iluntankunytjaku.” Tjutjupa paluru Katutjaku tjukarurru nyinapayi, paluru kulilpayi, “Kuwarri Katutjalu yaṉangu tjuṯa ngulytjura yaṉṯayaṉṯalku.” Tjutjupa paluru Payilatalakutu yankula tjapiṉu, Yiitjunya mirri katirra kuḻpingka ngarritjunkunytjaku. Payilatalu yuwa wangkangu.
31 Palulanguru Yiitjunyapula yilta kulira yunyparringu, Katutjalu pulanya pina alytjurankunytjala. Yiitjunya arrkayirringu. Puṯupula parra nyangangi.
12 Yankulanyurra nyaku pipirri pulangkitingka karrpintja ngarrinyingka, pulukakuṉu pukutjungka. Nyakulanyurra nintingku kulilku yalatjingku, ‘Panyapa ilkari ngurrangkulanya tjakultjunutja, yilta Kurayitjanya pipirri ngarrinyi.’ ”
48 Tjutjupalu an Miirilu Yiitjunya nyakula kuliṉu, “Yilta pipirri ngaangku tjananya tjukarurru watjaṉi.” Miirilulpi watjaṉu, “Katja. Nyaangurumpalinyatjun wantingu. Ngalitjulitjunta puṯu ngurririnangi.”
27 Tjuutaku paapa Tjulawananya nyinangu. Tjulawanaku paapa Riitjanya nyinangu. Riitjaku paapa Tjarapapulanya nyinangu. Tjarapapulaku paapa Tjaltiyalanya nyinangu. Tjaltiyalaku paapa Niirinya nyinangu.
15 Yiitjunya yankula Tjuwuku tjaatji tjuṯawana tjananya nintirinangi. Nintiṉingitjangka kuliraya yaṉangu yuwankarrangku puḻkapungangi.
44 Palulanguru Yiitjunya manta Tjuutiyalawana yanangi. Tjuwuku tjaatji tjuṯangka tjananya Tjuwu tjuṯa nintirinangi.
34 Yiitjulu tjananya yara watjaṉu nintilkitjangku, yalatji, “Miiṯararrapula tjungu nyinakitjangka palumpa kutjarraku maḻpa tjuṯa tjungurringkula yunypangku ngalkura tuḻku warralku. Wiya tjana mangarri wantirra nyinaku, wati palunya miiṯatjarra nyinakitjangka, tjunguya wati palula nyinarra mangarri yunypangku ngalkuku.
26 Yaṉangu kutjupa tjuṯangku nyurranya puḻkapunganyingka, wiyanyurra yunyparrinytjaku. Katutjaku kutjunyurra yunyparringkula tjukarurru nyinanytjaku. Yalatji nguwanpa yirriṯi nyinanytja tjuṯangkuya kutjupa tjuṯa puḻkapungkupayi, ngunytjinytju tjuṯa. Paluru tjana ngunytjinytju tjuṯangku wiyawana yalatji watjalpayi, ‘Kulilalanyatju!, Katutjaku wangkalatju nyurrangarrinya tjakultjunanyingka.’ ”
4-5 Mayutju paluru tjanaya Yiitjulakutu yankula watjaṉu yalatji, “Ngalya yankulara waarrkana palyala! Tjuulytji tjuṯaku mayutju paluru wati palyalampa nyinanyi, walytja nganampa, Tjuwu tjuṯaku. Palurulampatju tjaatji palyaṉu. Palulanguru palya nyuntu yankula palyalku?”
39 Wati paluru Paratjingku nyapaṉingka nyakula walytjangku kuliṉu, “Wati ngaatjanya Katutjaku wangka watjalpayi yilta nyinarra ninti nyinamara yalatjiku. Kungka ngaa paluru nyinanyi, wati tjuṯanya yaḻṯirra kanyilpayi, kutjuṯu kutjuṯu. Kungka palunya payira wantirriyanmara ngalya yankula pampuntjala tjina.”
18 Piyuku tjananya Yiitjulu watjaṉu, “Katutjaku wangkanyurra purinytju kulintjaku. Wangka palunya nyurrangarri kulira tjukarurru nyinanytjala, yilta Katutjalu nyurrangarrinya wangka puntu kutjupa nintilku. Tjinguru yaṉangu kutjupa tjuṯangku wangka palunya kulira wantinytjala, Katutjalu tjananya kawaṉtjingalku, palulanguruya munupinalpi nyinaku Katutjaku wangkaku.”
48 Yiitjulu minyma palula watjaṉu, “Minyma. Nyuntu ngayunya kuliṉutja ngangkari tiṉatjarra. Palulanguru nyuntu palyalpi ngaranyi. Nyuntu yunypa yankula nyinama!”
23 Yaṉangu tjuṯangka tjanala Yiitjulu watjaṉu yalatji, “Yaṉangu ngayuku walytja nyinanytjakitjangku, yulytjaku, manikuṯarra wiya kulintjaku, ngayunya kutju kulira nyinanytjaku. Kuya tjuṯangkuya panypurangkunytjala paluru ngayuku kutu tjukarurru nyinanytjaku.
52 Ruutuwana yankula tjananya paluru wikarru tjuṯa wantirriyaṉu tawunukutu, “Yankulanyurra ngurra mantjira mangarri palula tjunkunytjaku.” Tawunu palula Tjamiriyanya ngurrara tjuṯaya nyinangi.
“Yaṉangu kutjupangku Katutjaku wangka kulintjawiyangku kuya palyantjala, luwu yalatji ngaranyi. Yaṉangu paluru kungka nanikuta manpaṯa kutju nyurrkanyurrkawiya, katirra ngaratjunkunytjaku tiipula tjawirrilyi kutjalpayingka ila. Ngaratjunkula marangku kata pampura mara kutjupangku kuntala yunytju! Katutjalu mara tjunkunytja nyakula yunyparriku, yaṉangu palumpa kuyara waṉinytjakitja. Palunyatjanungku yaṉangu paluru yunytju kuntara ngurrka yintilku kaṉilpangka. Tuḻkuku mayutjungkulpi ngurrka mantjira mara tjarrpatjunkula tjawirrilyi kutjalpayingka yayina puupala ngaranytjala mara ngurrkatjarrangku nyapantjaku. Yalatji nyapara yintira wanara wiyantjaku tiipula tjawirrilyi kutjalpayingka tjayiṯiwana. Yaṉangu paluru wiḻa aḻara nyiṯi kapurarrtji kutjarra an yalu mantjira tjunkunytjaku. Tuḻkuku mayutjungkulpi kuka maṉkurrpa palunya mantjira warungka kutjara wiyantjaku, tiipula palula Katutjalu paṉṯira yunyparrinytjaku. Palya kuka yaṉangu winki tuḻkuku mayutju tjuṯangkuya ngalkula wiyantjaku. Yalatji nguwanpa tuḻkuku mayutjungku palyaṉingka, Katutjalu yaṉangu palumpa kuyara waṉiku.
13 Palulanguru Yiitjulakutuya katingu pipirri tjuṯa, aḻṯururringkula tjanampa pampura Katutjanya tjapintjaku. Yiitjuku kutunguḻu tjuṯangku tjananya ngalya katinyingka nyakula payiṉu, “Wiyanyurra pipirri tjuṯa Yiitjulakutu katinytjaku, wantiya!”
45 Tjingurunyurra kuliṉi ngayulu yaṉanguku katja mantakutu ngalya yanu, mayutjungku yaṉangu tjuṯa kanyintjaku. Yalatjiku wiya. Ngayulu waarrkana ngalya yanu Katutjaku waarrka palyara mirrirrikitja, yaṉanguku kuya waṉikitja.”
24 Palunya nguwanpa Katutjangkanyurra tjapintjaku, tjukarurrungku. Tjapilkitjangkuya yalatji kulila!, ‘Ngayulu tjapintjala, Katutjalu yilta palyalku.’ Tjinguru nyuntu tjapilku Katutjalu yaṉangu kutjupa yaṉṯayaṉṯantjaku. Paluru kulira yilta yaṉṯayaṉṯalku. Tjinguru nyuntu tjapilku palumpa wangkaku nintirrikitjangku. Paluru kuliranta nintilku. Yalatji Katutjalu kulira palyaṉi, nganaṉa palunya tjukarurrungku kulira tjapintjala.
20 Palunya tjuṯangkuya Yiitjunya piyuku watjaṉu, “Maḻanypararraya tjapanpala nyinangu. Kaaka tiṉangku miiṯa yaḻṯirra nyinangu. Pipirri mantjintjawiyapula nyinarra wati palunya wiyarringu. Wati palurulpi wiyarringutjangka,
6 Yaṉangu tjuṯa kutjuṯu kutjuṯu ngalya yanku ngayunya Kurayitjanya nguwanpa. Yalatji wiyawana nyurrangarrinya tjana ngunytjinytjunku, ‘Ngayulu mayutju tiṉa nyurrangarrimpa Kurayitjanya nyinanyi. Katutjalu tjananya yirriṯitja tjuṯangka watjaṉu ngayunya wantirriyantjaku.’ Yaṉangu tjuṯangkuya wangka palunya kulira tjana ngulytjurriku, Kurayitjanya kutju kulira.”
2 Piyukuya wangkangu yalatji, “Tuḻku Patjuwupanya ngaranytjala wiyala tjananya waarrkana tjuṯa watjalku Yiitjunya witira mirrintankunytjaku, yaṉangu tjuṯangkulanya pikarringkula ngaparrtji pungkupayingkamarra.”
29 Piitalu Yiitjukuṉu wangka palunya kulira watjaṉu, “Kutjupa tjuṯangkuntaya wantikatinyingka wiyaṉanta wantikatiku.”
62 Yiitjulu watjaṉu, “Yuwa, ngayulu Katutjakuṉu. Yaṉanguku katjaṉinyurra nyaku, Katutjanyalitju tjungu nyinanyingka. Mayutju ngangkari kutjutjarralitju nyinamalpa. Ilkaringuruṉinyurra nyaku yutuwariwana ngalya tjarukatinytjala.”
20 Kuuta papulwanaya yarrara kuuta walytjangkalpiya tjarrpatjunu. Tjarrpatjunkulaya katingu, watiyangka waralytjunkula mirrintankunytjaku.
6 Palulanguru yangupala paluru tjananya watjaṉu yalatji, “Nguḻuwiyaya ngarama! Nintingku ngayulu kuliṉi, nyurrangarri ngurriṉi Yiitjuku, Natjaritjanya ngurraraku, waralyngarala mirrirringutjaku. Paluru kanarringkula pakaṉu. Ngalyankulaya nyawa ngaangka yunngu!, mirri ngarritjunutja, wiyalpi ngarrinyi.”
14 Palulanguru tjuulytji tjuṯangkuya Tjaananya witira katirra tjiilangka tjarrpatjunu. Palula ngaṉṯi Yiitjulu yankula paṉa Kaliliyilawana yaṉangu tjuṯa tjananya nintirinangi, Katutjakuṉu tjakulpa palya. Yalatjingku tjananya nintirinangi,
45 Wati paluru yankula marrkuntja kulintjawiyangku tjakultjurinangi, Yiitjulu palyaṉutjangka. Tawunu ngurrara tjuṯangkuya tjakulpa palunya kuliṉu. Palulanguru tawunu kutjupa kutjupa ngurrara tjuṯalingkungkuya kulira tjungurrirra ngarala waṉipayi, Yiitjulawana. Yiitjulu tjananya nintira purrkarringkupayi. Palulanguru Yiitjulu puṯu kuliṉingi tawunungka kumpira tjarrparra nyinanytjakitjangku. Paluru tawunu tjuṯa wantirra maa nyinangi puutjingka aṉangu tjuṯa palulakutu yankula tjungurritjipingkamarra. Kutuya yaṉangu tjuṯa tawunu palunya tjuṯanguru yankula Yiitjula tjungurripayi palumpa wangka kulilkitja.
26 Tapita paluru tjaatji tiṉangka tjarrparra mangarri puriiti tjunkula wantingutja ngalkuṉu. Ngalkura palumpa walytja tjuṯaku tjanampa yungu. Mangarri palunya Katutjaku yungutja, tjawirrilyi, tuḻkuku mayutju tjuṯangku kutju ngalkupayi, luwu tjanampa yalatji ngarangu. Tuḻkuku mayutju Yapayatjanya nyinanyingka mangarri palunya Tapitalungarriya ngalkuṉu.”
29 Katutjaku kurrunpa yaṉangungku panypurangutjangka Katutjalu wiyara kuya waṉinyi, kutu kuya palunyatjarra nyinarra wiyarriku. Kuya yalatji Katutjaku kurrunpa yaṉangungku panypurangutjangka Katutjalu kutu yitjipungamalpa, ngula kuutawutjungka wangkarra.”
25 Yuwa, Katutjaku wangka nyurrangarri kulira tjukarurru nyinanytjala, yilta Katutjalu nyurrangarrinya wangka puntu kutjupa nintilku. Tjinguru yaṉangu kutjupa tjuṯangku wangka palunya kulira wantinytjala, Katutjalu tjananya kawaṉtjingalku, palulanguruya munupinalpi nyinaku Katutjaku wangkaku.”
19 Yiitjulu wiya watjara iyalkitjangku watjaṉu yalatji, “Nyuntupa ngurrakutu yankula walytja tjuṯangka tjanala tjakultjurra!, mayutju Katutjalunta yaḻṯururringkula palyaṉutjangka.”
7 Yiitjulu tjananya yaḻṯirra tjunguṉu palumpa kutunguḻu tuwalpala. Kutjarra kutjarra tjananya Yiitjulu wantirriyalkitjangku paapa Katutjala tjapiṉu rapangku tjakultjurinkunytjaku. Paluru tjananya iyalkitjangku watjaṉu mamu payira wantirriyantjaku, palumpaṉu paawutjarrangku.
46-47 Paluru puḻingka kaḻpangu Katutjalakutu wangkakitja. Mungarrinyingka Yiitjunya kutju nyinangu, puḻingka katu. Ngurra palula waṉma palumpa kutunguḻu tjuṯa puutangka yanangi, yurungka ngururrwana.
27 Yiitjulu yara yalatji watjaṉu, “Wiya kuka pipirrikuṉu mantjira papa tjuṯaku yungkunytjaku, pipirriku tjanampa.”
19 Kulinmaraṉinyurra ngayulu tjanampa yirriṯi puriiti palyalpayi ngangkaritjarrangku, ngayuluṉa yaṉangu tjuṯalingku payipi tjawutjuna paḻtjaṉutjangka, puriiti payipalangka. Kaṉilpa tiṉa tjuṯangka yaalytjirrinyurra mantjira tjunangi?, mangarri ngalkura waṉingutja?” Watjaṉuya “Kaṉilpa tuwalpalangka.”
12-13 Yiitjulu tjananya watjaṉu, “Yilaatjanya yilta yurrunpa ngalyanu, yaṉangu tjuṯa nintira tjukarurru nyinatjunkunytjaku. Yilaatja paluru yini Tjaananya yilta ngalya yanu. Ngalya yankula tjakultjunkunytjala, yaṉangu tjuṯangkuya palumpa wangka kulira wantipayi. Yalatji Katutjaku wangka yirriṯi tjunutja yiltarringu, ‘Yilaatjakuṉu wangkaya kulira wantiku.’ Katutjaku wangka kutjupa yalatji ngaranyi, ‘Kurayitjanyaya kulira wantiku.’ Yilta Tjaana palunya nguwanpaṉiya yaṉanguku katja kulira wantiku. Palulanguruṉiya kulintjawiyangku pungku.”
45-46 Wangka palunya nguwanpa nyuntu tjinguru tjina kutjungku kuya palyaṉutjangku kulira tjina palunya kuntara waṉi!, kuya rawangku palyara Katutjaku wangka wantipayingkamarra. Palya nyuntu tjina kutjutjarra Katutjaku ngurrangka kana kutu nyinaku. Tjina kutjarratjarrangku nyuntu kuya rawangku palyara ilurra ngurra kuyakutu ankuku.
28 Yaṉangu mirri pungkupayi kutjupangkamarra wiyanyurra nguḻu nyinanytjaku. Paluru tjana nyurrangarrinya mirri pungkula puṯu kulilku, piyuku pungkukitjangku. Katutjaku kutju nganaṉa nguḻunguḻu nyinanytjaku, mayutju tiṉaku. Paluru yaṉangu iluntara kurrunpa wantirriyalpayi warukutu. Yuwa, palumpalara yunytjurringkula tjukarurru nyinanytjaku.
20 Manta Kaliliyila Yiitjulu tawunu tjuṯawana yankula yaṉangu maṉkurrpa nguwanpa palyara kutjupa tjuṯa tjananya puṯu nintilpayi. Yaṉangu tjuṯangku palumpa wangka kulira wantinytjala paluru tjananya yalatji panypurangangi.
23 Yaṉangu tjuṯangkuya wati paluru wangkanytjala kulira yunyparringkula watjara waṉingu, “Kuwarri kutju nganaṉa nyangu ngangkari tiṉatjarrangku yalatji palyantjala. Tjinguru palatja Kurayitjanya, Tapitaku walytja ngaṉṯitja.”
5-6 Tjiiṯa tjaampala patangaramalpa manta puḻitjarrakutu. Tjiiṯa panyapatjanu yukiri pakara wiyarrikulpi, puḻingku yangatjura kuyalku. Tjiṉṯungku kamparra piḻṯilku nguwanpa yukiri palunya wiyarriku.
35 Yalatji tjanala yara watjara nintintjala Katutjaku wangka yiltarringu. Palumpa wangka watjalpayingku yirriṯi yalatji watjaṉu,
12 Tjaanaku walytja tjuṯangkuya mirri pungutja kulira tjiilakutu yanu. Palunyatjanu mantjiraya katingu mantangka tjarrpatjunkunytjaku. Mantangka tjana tjarrpatjunkula Yiitjulakutuya yankula tjakultjunu.
7 Ngunytjinytju tjuṯanyurra nyinanyi. Yirriṯi nyinapayingku Yaatjayalu tjukarurru Katutjaku wangka watjaṉu yalatji,
35 Yaṉangu tjuṯa tjananya Yiitjulu watjaṉu mantangka nyinakatinytjakuya.
26 Kulilaya wangka ngaatja! Tjinguru nyurrangarri ngayuku wangka wantirra mani tiṉa, yulytja tiṉaṯarra, waaḻa tjuṯaṯarra mantjira kanyilku. Yalatji mantjira wiya nyurrangarri kana kutu nyinaku Katutjaku ngurrangka.
4 Pipirri kuṉṯanytju ngaatja ilta kulilpayi nguwanpanyurra nyinarra Katutjaku walytja nyinaku, mayutju tjuṯa nguwanpalpinyurra nyinaku palumpa walytja tjuṯaku.”
1 Yiitjulu wangka panyapa tjananya watjaṉu manta Kaliliyila. Yalatji watjara palumpa kutunguḻu tjuṯa tjunguya yanu manta Tjuutiyalakutu. Yankulaya karru Tjuutanala kuruutjurringu.
1 Yini ngaa tjuṯaya Yiitju Kurayitjaku walytja tjuṯaya nyinangi. Yiitju Kurayitjanya mayutju Tapitaku walytja ngaṉṯitja nyinangi. Mayutju Tapitanya Yipuramaku walytja ngaṉṯitja nyinangi.
7 Paluru tjana palunya watjalku, ‘Wiya mayutju tjuṯangku nganaṉanya yaḻṯirra katingu waarrkaku, wiya.’ Mayutju paluru tjananya watjalku, ‘Tjungulaka yarra!, ngayuku kaanangkanyurra waarrkarrinytjaku.’ Yilta paluru tjananya katiku waarrkarrinytjaku.
Wiya paluru walytjangku waḻkulku, palya paluru tuungkiyi wiimatjarra ngalya yankuku.’ ”
34 “Kiripitji yuṉmirringanyingka mayutju paluru waarrkana tjuṯa wantirriyalku tjanalakutu kiripitji palumpa mantjira katinytjaku.
Yiitjulu tjananya yara palunya watjaṉu yalatjiya kulintjaku. Mayutju tiṉa paluru tjananya yaṉangu tjuṯa puṯu yaḻṯipayi tjana kulira ngalya yankula mangarriku tjungurrinytjaku. Yalatji nguwanpa Katutjalu yaṉangu Tjuwu tjuṯa yaḻṯipayi palumpa wangka kulira palumpa walytjarringkunytjaku. Paluru tjana palumpa wangka kulira wantipayi. Palulanguru Tjuwuwiya tjuṯalpi palumpa wangka Yiitjunyatjarra kulira palumpa walytjarringu. Walytjangku nganaṉa puṯu kulilpayi Katutjaku walytja nyinakitjangku. Paluru walytjangku kulira nganaṉanya ngulytjuṉi. Mayutju tiṉa paluru kuliṉu palumpa walytja tjuṯa kuuta palyatjarra nyinanytjaku. Yalatji Katutjalu nganaṉanya ngulytjura kuuta palya nguwanpangka tjarrpatjunanyi, kuuta palyatjarrala tjukarurru palumpa nyinanytjaku.
45 Yiitjulu tjananya piyuku watjaṉu, “Tapitalu Kurayitjanya watjaṉu yalatji, ‘Yuwa, ngayuku mayutjukunyu nyinanyi.’ Muutjaku wangka nintilpayi tjuṯangku wiyawanangku yalatji kutju watjalpayi, Kurayitjanya mayutju Tapitaku walytja ngaṉṯitja nyinanyi. Wangka palunyaṯarraya watjanmara, mayutju Kurayitjanyara Tapitaku mayutju nyinanyi.”
1 Yiitjunya tjaatji tiṉanguru pakara ngurra kutjupakutu yanangi. Palumpa kutunguḻu tjuṯangkuya wanara ngaratjunkulaya watjaṉu, “Nintilpayi. Nyawa palatja!, tjaatji tiṉa palya nganampa ngaranyi. Puḻi tiṉatjanuya palyaṉutja nyawa! Ilta tjaatji palya kutu nganampa ngaranyi.”
33 Palunya nguwanpa tjiṉṯu piraṯarra panyapa pilinypa ngaranytja wiyarriku. Nyakulanyurra kulintjaku yalatji, ‘Kuwarri mayutjulampa ngalya yananyi.’
17 Waarrkana paluru tuu tjawutjun tala mantjira yankula, yulytja payimilara tjalamilara mani tuu tjawutjun tala kutjupa palyalku. Tuu tjawutjun talatjanu tjungura paluru puu tjawutjun talalpi kanyilku palumpa mayutjuku.
3-5 Tuḻku Patjuwupangka yurrunpa Tjuwu tjuṯaku mayutju tjuṯa, tuḻkuku mayutju tiṉa tjuṯaṯarra, mayutju Kayapatjaku waaḻangka tjungurringkula wangkangu miitingingka, “Yaalytjingara nganaṉa waarrkana tjuṯa wantirriyalku Yiitjunya witira mirrintankunytjaku. Yaṉangu kutjupa tjuṯangku nyakupayingka, yarrkayarrkangkula tjananya wantirriyantjaku.” Kayapatja paluru tuḻkuku mayutju tiṉa nyinangu. Piyuku paluru mayutju tjuṯangkalpi watjaṉu yalatji, “Tuḻku Patjuwupanya ngaranytjala wiyala tjananya waarrkana tjuṯa watjalku Yiitjunya witira mirrintankunytjaku, yaṉangu tjuṯangkulanya pikarringkula ngaparrtji pungkupayingkamarra.”
35 Piitalu pikarringkula watjaṉu, “Wiya ngayulu kutjupa tjuṯangka yalatji ngunytjinytjungku, ‘Ngayulu Yiitjuku ngurrpaṉa.’ Nyuntunya tjana pungkunytjala, tjunguli ngaraku, kutjarralinya tjana mirri pungkunytjaku.” Yiitjuku kutunguḻu kutjupa tjuṯangkuṯarraya Piitanya nguwanpa watjaṉu, “Nyuntunyantaya pungkunytjala, nganaṉaṯarra ngaraku, tjungu nganaṉanya tjana mirri pungkunytjaku.”
Mayutju paluru tjaaṯa wintarrpungkula tjananya watjaṉu, “Ngaangku wiyawanangku watjaṉu, wiya paluru Katutjakuṉu, paluru manta ngurrara kutju nyinanyi. Wiyala kutjupa tjuṯanya yaḻṯinytjaku tjanaya tjakultjunkunytjaku. Kala, kuwarri nganaṉa kuliṉu. Paluru wiyawanangku watjaṉu Katutjanyapula tjungu nyinanytjala. Yilta luwulampa paluru kilytjuntanu. Nyaanyurra watjalku?” Yuwankarrangkuya mirritjunu yalatji, “Katirraya mirri puwa!”
23 Payilatalu tjananya piyuku tjapiṉu, “Paluru mungutja nyinanyi. Kuya nyaa nguwanpa paluru palyaṉu? Kuya palyalpayi kutju tjana waralytjunkula mirrintankunytjaku.” Kutuya mirrarra watjaṉingi, “Watiyangkaya tjurra!, waralyngarala mirrirrinytjaku.”
55-56 Yiitjunya kana waralyngaranytjala minyma tjuṯangkuya waṉmanguru nyangangi. Minyma paluru tjanala tjunguya nyinangi Miiri Makatalanya ngurrara, Miiri kutjupaṯarra maama pulampa Tjayimitjaku, Tjutjupaku. Tjunguya tjana nyinangi minyma kutjupaṯarra wati Tjipitiyiku miiṯa. Yirriṯi Yiitjunyangarriya manta Kaliliyilawana nyinanyingka minyma paluru tjana Yiitjunyangarri yaṉṯayaṉṯalpayi. Minyma paluru tjana mangarri anta kuka tjanampa kutjara yungkupayi. Palulanguru Yiitjunyangarri manta Kaliliyilanguru ngalya yankunytjala tawunu Tjarutjalumalakutu minyma paluru tjanaṯarra tjungu yanangi.
20 Ngayulu nyurrangarrinya Katutjaku wangka nintiṉingi. Wangka palulawana tjananya nyurrangarri nintintjaku. Kulinmaya yalatji! Ngayulu kutu nyurrangarrilawana nyinarra yaṉṯayaṉṯanmalpa. Manta wiyarringkunytjala ngayulu kutu nyurrangarrinya yaṉṯayaṉṯanmalpa.”
5 Paṉa Tjuutiyanya ngurrara tjuṯaya tawunu Tjarutjalumanya ngurrara tjuṯaṯarraya Tjaanalakutu yankula yila ngarangi, palumpa wangka kulilkitja.
14 Manta palula Yiitjunya nyinanyingka Katutjaku wangka yiltarringu, Katutjaku wangka watjalpayingku Yaatjayalu yirriṯi yalatji watjaṉu.
19 Wangka paluru puntulingku, marrkuntja tjuṯa. Marrkuntja kutju tjinguru yaṉangungku kilytjuntankunytjala Katutjanyara wiya puntura yunyparriku. Tjinguru yaṉangu paluru kutjupa tjuṯa nintilku marrkuntja palunya tjuṯa kilytjuntankunytjaku. Yalatji tjananya nintintjala Katutjanya yaṉangu palumpa wiya yunypa nyinaku. Paluru Katutjaku walytja tjuṯangka mayutjuwiya nyinaku. Tjinguru yaṉangu kutjupa mantangka nyinarra marrkuntja palunya tjuṯa kulira tjukarurru nyinanytjala Katutjanya palumpa puntura yunypa nyinaku. Yaṉangu paluru kutjupa tjuṯa marrkuntja palunya tjuṯaku tjukarurru nyinanytjaku nintintjala, Katutjanyara puntura yunypa nyinaku. Paluru Katutjaku walytja mayutju nguwanpa nyinaku.
47 Nyurrangarrimpa walytja tjuṯa yunypa nyurrampa nyinanyi. Walytja palumpa tjanampa kutjunyurra nyakula yunyparringkupayi. Yalatjinyurra walytja tjuṯaku yunyparrinytjala wiya Katutjanya yunyparringanyi. Yalatji nguwanpaya nyinanyi, Katutjaku kulilwiya tjuṯa. Walytja tjuṯaku kutjuya nyakula yunyparringkupayi. Nyurrangarri yaṉangu ulaataku yunyparrinytjaku.
33 Katutjalu nyurrangarrinya ngulytjuṉu palumpa walytja tjuṯanyurra nyinanyi. Palumpa nyurrangarri tjukarurru nyinanytjaku. Nyurrangarri tjukarurru nyinanytjala paluru nyurrampa yungamalpa mangarri, yulytjaṯarra.
29 “Ngaangkulanya nintingku nyintilpayi, wiya Muutjaku wangka nintilpayi tjuṯa nguwanpa.”
30 Paluru kutjarra wangka palunya watjantjala pikipiki tjuṯangkuya puḻingka ngankirriwana ngalkuyinangi.
26 Kungka palunya yalatji kanantjala yaṉangu tjuṯangkuya ngurra tjuṯawana tjakultjurinangi.
Palulanguru tjana waarrkarringuya, parriki tiṉaya palyalkitja. Tjamiriyanya ngurrara tjuṯangkuya kuliṉu tjanaya parriki palyantjala. Kuliraya tjungurringkula wangkangu yankula tjananya pikangku pungkunytjaku. Niyamayalungarri tjakulpa kulira nguḻurringkula Katutjala tjapiṉu paluru tjananya yaṉṯayaṉṯantjaku. Yalatji kuliraya Tjarutjalumanya ngurrara tjuṯa yaḻṯingu tjungurringkunytjaku. Miitingiya wangkarra wiyarringu. Palulanguru kutjupa tjuṯangku parriki palyaṉingi, kutjupa tjuṯangku ngarala yaṉṯayaṉṯalpayi, tjilirratjarra tjuṯangku. Tjamiriya ngurrara tjuṯangkamarraya yalatji tjana aapangku ngarala nyakunytjala, aapa kutjupangkuya parriki palyara wiyaṉu. Tuuwa tjuṯaṯarraya tiimpatjanu palyara ngaratjunkula wanaṉu.
28-35 Palunyatjanuya yaṉangu tjuṯangku palunya tjuṯaku ngurra wantirra yankula waṉma ngarala waṉingi. Tiitjanyangarriṯarra palumpa miiṯa, katjapiṯi yuṉṯalpiṯiṯarra kaliki yaḻangka ngarala waṉingi. Yaparamanya palumpa walytja tjuṯaṯarraya kaliki walytjangka yaḻangka ngarala waṉingi. Muutjalu tjananya yaṉangu tjuṯangka yalatji watjaṉu, “Yaṉangu nyarra tjuṯaya tjinguru kana kutuya nyinaku, yalatjiya kulila! ‘Katutjalu ngayunya Muutjanya nyurrangarrimpa mayutju wiyalpi nyinatjunku.’ Tjinguru Katutjalu paṉa yaḻantjala, yaṉangu paluru tjana tjuṯa ngaṯingka punkara wiyarringku, yalatjinyurra kulintjaku, ‘Yiltalampa Katutjalu mayutju tiṉa nyinatjunu, Muutjanya.’ ”
Piilakalu Piilamanya watjaṉu ngurra kutjupakutu yankula tjawirrilyi kutjupa tjuṯa pungkula kutjantjaku. Piilaka paluru watjaṉu ngurra palulanguru Piilamalu piyuku Katutjanya tjapintjaku, paluru Yitjurilaku ngaṉṯitja tjuṯa mirri pungkunytjaku. Ngurra palula Piilamalungarri tjawirrilyi pungkula kutjara Piilamalu Katutjanya yankula piyuku tjapiṉu. Puṯu tjapira paluru yankula Piilakala yalatji watjaṉu, “Katutjalu tjanampa tjukarurru palyalku, kuyantjawiyangku.”
Katutjaku wangka palunya wangka Yiitjunyatjarra tjana yilta nyurrangarrila tjakultjunkupayi.
10 “Tjinguru nyuntu kuliṉi Katutjaku, yaṉangu tjuṯakuṯarra yunypa nyinakitjangku. Yalatji kulira nyuntu wiya kutjupa tjuṯa panypurangkunytjaku, nyuntu yunytju tjanampa nyinanytjaku, wiya tjanala nyuntu ngunytji wangkanytjaku.
1-2 Ingkaṯa tjuṯa, wangka ngaatjaya kulila! Ngayulu ingkaṯa nyinarra nyurrangarrinya nintiṉi tjukarurru tjananya nyurrangarri yaṉṯayaṉṯantjaku. Yiitju Kurayitjanya watiyangka waralyngarala mirrirrinytjala ngayulu kurungku nyakupayi. Ngayulu, nyurrangarriṯarra palulawana kana kutu nyinamalpa, paluru mantakutu piyuku ngalyananyingka. Tjiipiku mayutjungku tjiipi tjuṯa tjananya yaṉṯayaṉṯalpayi nguwanpa nyurrangarri Yiitjuku walytja tjuṯa yaṉṯayaṉṯara kanyintjaku. Katutjalu watjaṉu nyurrangarri tjananya tjukarurru yaṉṯayaṉṯantjaku. Palumpa wangka kuliranyurra tjananya nintira yunypangku yaṉṯayaṉṯantjaku tjawirrilyi mantjilkitjangku kulintjawiyangku.
21 Yurrunpa paluru tjana piipangka wakalkitjangku kulintjala, palumpa kurrunpangku tjananya nintilpayi tjukarurru wakantjaku, wiya tjana walytjangku kulira wakalpayi, wiya.
11 Yalatji uwankarra wiyarringanyingka kulira nganaṉa kuwarri Katutjaku tjukarurru nyinanytjaku, warungkamarra.
1 Ngali Puulalu, Timitjiyilu piipa ngaatjanya wakara wantirriyaṉi nyurrangarrimpa, Pilipayinya ngurrara tjuṯaku. Nyurrangarri Katutjaku walytja tjuṯa nyinanyi, Yiitju Kurayitjaku walytjaṯarra. Yuwankarrangkunyurra wangka ngaatja kulintjaku, ingkaṯa tjuṯangkuṯarra.
6-7 Yiitju Kurayitjanya, Katutjanyaṯarra mayutju tiṉa kutjarra ilkaringka nyinangi. Yiitjulungku kuliṉingi yalatji, “Ngayulu wiya ngayuku paapalawana kutu mayutju tiṉa nyinamalpa ngurra ilkaringka, ngayulu mantakutu yankula yaṉangurringkula waarrkana nguwanpa yaṉangu tjuṯawana nyinamalpa.”
11 Yalatji tjukarurru nyinarra ngayulu yalatji kulilku, “Ngayulu ngula wiyarringanyingka Katutjaluṉi ngayunya kanara yaṉṯayaṉṯanmalpa palumpa ngurrangka.”
23 Mayutju Yiitjunya ngayulu nyurrangarrimpa tjapinmalpa paluru aḻṯururringkula nyurrangarrinya yaṉṯayaṉṯantjaku.
4 Katutjalu Yilaatjanya yalatji watjaṉu, “Nyuntu kutju wiya, ngayuku walytja kutjupa tjuṯa tjukarurru nyinanyi, wati tjapan tjawutjuna. Wiya tjana Paalanya puḻkawaṉipayi, wiya. Ngayulu tjananya yaṉṯayaṉṯaṉi.” Yalatji Katutjalu Yilaatjanya yirriṯi watjaṉu.
“Yaṉangungku puṯu kuliṉi Katutjanya nintilkitjangku, paluru uwankarraku ninti nyinanyi.
5 Palulanguru tjanampa nyurrangarri kamantaku mayutju tjuṯaku tjukarurru nyinanytjaku, Katutjalu nyurrangarrinya watjara warukutu wantirriyaltjipingka. Yalatji nyurrangarri kulintjaku, “Walytjangku ngayulu kuliṉi mayutju palumpa tjanampa tjukarurru nyinakitjangku, Katutjakuṯarra tjukarurru nyinakitjangku.”
3 Yiitju Kurayitjalu wiya walytjangku kulira nyinapayi, Katutjaku wangkawana paluru kulira tjukarurru nyinangi. Katutjaku wangka irriṯi tjunutja ngarrinyi yalatji,
30-31 Walytja tjuṯa, mayutju Yiitjunya, Katutjaku kurrunpaṯarra nganampa yunytju nyinanyi. Palunya nguwanpa nyurrangarri ngayuku yunytju nyinarra, ngayuku Katutjanya tjapintjaku, paluru ngayunya yaṉṯayaṉṯara katiyinkunytjaku, Yiitjuku yunytjuwiya tjuṯangku, Tjuutiyanya ngurrara tjuṯangku ngayunya pungkupayingkamarra. Yalatji nyurrangarri ngayuku kutu tjapintjaku, Yiitjuku walytja Tjarutjalumanya ngurrara tjuṯa ngayuku yunypa tjana nyinanytjaku, nganaṉatju mani palunya katirra tjananya yungkunytjala. Wangka palulawana ngayulu kutu Katutjanya tjapilpayi. Paluru nyurrangarrinya nintira rapalku yalatji ngayuku kutu nyurrangarri tjapintjaku.
5 Yiitjulu ngayunya aḻṯururringkula watjaṉu ngayulu palumpa waarrkana nyinanytjaku. Paluru kuliṉu ngayulu tjananya Yiitjuku ngurrpa tjuṯa nintintjala tjana kulira Yiitjuku walytjarringkula palumpa wangkawana tjukarurru nyinanytjaku.
9-11 Yuwa, Tjuwu tjuṯangku, Tjuwuwiya tjuṯangkuṯarra kuya palyalpayi tjuṯa ngurra palula tjana mikin puntutjarra nyinaku. Katutjalu wiya kuya palyalpayi Tjuwu tjuṯa aḻṯururringkula wantiku, yilta tjananya warukutu wantirriyalku, kuya palyalpayi Tjuwuwiya tjuṯaṯarra. Tjukarurru nyinapayi tjuṯaku aḻṯururringkula yaṉṯayaṉṯanmalpa. Palunya tjananya puḻkapungkula kanyinmalpa.
13 Ngunytjinytju tjuṯa tjana kutu ngunytji wangkarra nyinanyi.
21-22 Katutjalu ngangkari tiṉatjarrangku pipirri yungkukitjangku watjaṉutjangka Yipuramalu yilta kuliṉu. Yalatji kuliṉutjangka Katutjalu palunya ngulytjuṉu. Paluru kuliṉu, “Yipuramanya yilta ngayuku tjukarurru nyinanyi.”
12 Kuya palyantjawiyangkunyurra wantirra nyinanytjaku. Wiyanyurra kuya palyalkitjangku kulintjaku.
22 Ngayulu yilta kuliṉi Katutjaku luwu palya ngaranyi, palulawana tjukarurru nyinakitja ngayulu ilta yunytjurringanyi.
36 Wangka palunya nguwanpa Katutjaku wangka yirriṯi tjunutja yalatji ngarrinyi,
“Katutjalu mayutju tiṉangku nganaṉanya Yitjurilaku walytja ngaṉṯitja kutjupa tjuṯa tjananya ngulytjuṉu. Kutjupa tjuṯa tjananya ngulytjulwiyangku wantingu. Nganaṉanya ngulytjuntjawiyangka nganaṉa uwankarra wiyarringamara, tawunu Tjutumanya, Kumuranya ngurrara tjuṯa, yuwankarraya wiyarringutja nguwanpa.”
3 Palulanguru ngayulu Katutjalu ngayuku walytja kutjarralpi wantirriyalku, ngayuku wangka tjakultjunkupayi kutjarra. Paluru kutjarra parilykatjanu mantarra palyara, tjarrparra parra yulytjayinamalpa. Paluru kutjarra rawangku ngayuku wangka tjakultjurinamalpa yiiya maṉkurrpa.”
13 Waṉampi paluru yalatji kuliṉingi, “Ngayulu ngaangka mantangka nyinaku, wiyaṉa ilkaringka yankula nyinaku, Katutjaluṉi payira wantirriyaṉutjangka.” Yalatji kulira paluru minyma palumpa ngurririnangi manta kapiwiyawana, nguḻura wanara ngalkura iluntankukitjangku.
13 Palulanguruṉa Tjaanalu wangka kutjupa kuliṉu. Ilkaringuru yalatji wangkangu, “Wangka ngaatjanya wakala! Tjinguru Katutjaku walytja tjuṯangku tjikipaka yuru ngurrara palunya puḻkawaṉinytjawiyangka palumpa waarrkana tjuṯangku tjananya mirri pungku. Palunya tjananya Katutjalu kutu yaṉṯayaṉṯalku palumpa ngurrangka. Ngurra palula tjana yunypa nyinamalpa.”
15-16 Tjuulytji paluru tjana tjungurringu ngurra yini Yamakitanangka.
4 Palulanguru ngayulu Tjaanalu kuliṉu wangka kutjupa katunguru wangkanytjala yalatji,
11 Palulanguru ngayulu Tjaanalu ilkari alytjurarrinytjala nyangu. Naanytja tjulkura wati palunyatjarra yanangi. Wati palunya yaṉangu tjuṯangku yini watjalpayi yalatji, “Tjukarurru nyinapayinya.” Paluru tjukarurru kulira yaṉangu tjuṯa kuutamilara watjalpayi, pungkupayiṯarra.
20 Kulila! Kuwarriṉanta nintilku piṉṯirri ngaa tjapanpala, laampa waralytjunkupayi tjapanpalaṯarra. Piṉṯirri tjapanpala paluru tjana, ilkari ngurrara tjapanpala nguwanpa ngaranyi. Ilkari ngurrara paluru tjana Yiitjuku walytja tjuṯa yaṉṯayaṉṯaṉi, ngurra kutjupa kutjupangka tjungurripayi tjuṯa. Ilkari ngurrara kutjungku tjananya ngurra kutjungka tjungurripayi tjuṯa tjananya yaṉṯayaṉṯaṉi. Ilkari ngurrara kutjupangku tjananya ngurra kutjupangka tjungurripayi tjuṯa, yaṉṯayaṉṯaṉi. Yalatji, ilkari ngurrara tjapanpalangku tjananya kanyiṉi. Laampa waralytjunkupayi kutju ngaranyi, Yiitjuku walytja kutju ngurrara tjuṯa nguwanpa. Laampa waralytjunkupayi kutjupa ngaranyi, Yiitjuku walytja kutjupa ngurrara tjuṯa nguwanpa. Yalatji nguwanpa laampa waralytjunkupayi tjapanpala paluru ngaranyi, Yiitjuku walytja kutjupa kutjupa ngurrara nguwanpa.
22 Tawunu palula wiya tjaatji tiṉa ngarangu. Tjaatjingka wiyaya tjarrparra puḻkawaṉipayi, palunya ngurrara tjuṯangku. Yaṉangu paluru tjana Katutjanya, tjiipi wiima palunyaṯarra kurungku nyakula kutu puḻkawaṉipayi. Yilta Katutjanya ngangkari tiṉatjarra nyinangi ngurra palula.
10 Yunytjuwiya tjuṯangku nyurrangarrinya panypurangkula pungkunytjala wiyanyurra nguḻurrinytjaku, wanti! Mamuku mayutjungku tjananya tjingapungku witira nyurrangarrinya tjiilangka tjarrpatjunkunytjaku. Tjaampalanyurra tjiilangka rawawiya nyinarra pakalku. Tjaampala nyurrangarrinya tjana mirri pungku. Mamu paluru yalatji kulilku, ‘Yuwa, tjiilangka paluru tjana nyinanyi, tjinguruya Yiitjuku wangka wantiku, kana nyinakitjangku.’ Tjingurunyurra ngayuku tjiilangka kutu nyinarra, mirrirriku tjiilangka. Yalatji mirrirrinytjala ngayulu nyurrangarrinya kurrunpa katiku kana kutu nyinanytjaku, ngayuku ngurrangka.
14 “Wangka ngaatja tjanampa wakala!, Yiitjuku walytja Liyutatjiyanya ngurrara tjuṯaku. Ilkari ngurrara Katutjaku waarrkana kutju tjanampa mayutju nyinanyi. Paluruṯarra wangka ngaatjanya kulintjaku. Ngayulu Yiitjunya nyinanyi, wangka tjukarurru kutju ngayulu watjaṉi. Yirriṯi ngalitju Katutjalu ilkari mantaṯarra palyaṉulitju. Ngayuku wangkaya kulila!
12 Paluru tjana raapangku tjiipi palunya puḻkapungkupayi yalatji,
10 Paluru tjana yalatji palunya kutjarra raapangku puḻkapungkupayi, “Katutjanya mayutju tiṉa nganampa nyinanyi tjiiyi palangka. Paluru tjiipi wiimangkuṯarra nganaṉanya kanaṉu yunytjuwiya tjuṯangku rawangku panypurangkula pungkutjipingkamarra.”
12 Ngayulu Tjaanalu tjananya nyangu yalatji mikintjarraya nyinanyingka. Palunyatjanu paluru tjana yaṉangu tjuṯa kutjarrangara piyuku kuyalku.
12-40 Alatji Kulayitjalu tjananya rawangku aḻṯipayi, tjilirratjarra kutju ngalya wantirriyantjaku. Puratiyi tjikitjipalangka alatjingku puṯu aḻṯingu. Kanya wati Tjiitjiyilu ngurra Pitjiliyamangka nyinarra Tapitanya tjanampa wantirriyaṉu tjilirratjarra tjuṯakutu. Wantirriyalkitjangku alatji watjaṉu, “Mayi ngaatjanya katirra tjanampa tjilirratjarra tjuṯaku yuwa! Yungkula nyuntupa kaaka maṉkurrpa palya nyinanyingka, nyakulaṉi ngalya yankulaṉi tjakultjurra!”
Tjuulalu yurrunpa watjaṉu palumpa yuṉṯalpa yurruntitja Tapitaku ungkukitjangku miiṯararrapula nyinanytjaku, Kulayitjanya Tapitalu iluntanutjangka. Tapitaku ungkukitjangku ngunytji tjangkura wati kutjupalpi ungu.
1-28  (18:6-30; 19:; 21:; 23:; 24:; 26:) Tjuulalungarriya kuḻaṯatjarra tjuṯa Pilitjiyanya ngurrara tjuṯa mirri pungutjatjanu Tjarutjalumakutu maḻaku anangi. Yitjurilaku walytja kungka ngaṉṯitja tjuṯangku tawunu tjuṯatjanulu tjakulpa kulira pukuḻarrirra wanaṉu tjananya waḻkuntjakitjangku. Tjilirratjarra tjuṯangka ilawana taanytjirrirra inkayinangi. Alatji tjana inkayinangi, “Tjuulalungarri tjananya tjilirratjarra tjawutjuna kutju iluntanangi, kanya Tapitalungarri tjananya tjilirratjarra tjawutjuna tjuṯa iluntanangi. Tapitanya palyalingku.”
Yurrunpa tjananya Tjuulalu aṉangu kuya tjuṯa mamukutu wangkapayi tjuṯa, payira wantirriyaṉu ngurra kutjupangkalpiya waṉma nyinanytjaku. Pilitjiyanya ngurrara tjuṯangku tjananya pungkutjipingka, Tjuulalu Katutjanya puṯu tjapira waarrkana tjuṯangka watjaṉu, ankula kungka mamukutu wangkapayiku ngurrira mantjintjaku. Ngurrira nyakula ngalya yankulaya Tjuulangka alatji watjaṉu, “Tawunu Yintungka kungka mamukutu wangkapayi nyinanyi.”
1-12  (5:1—6:12) Pilitjiyanya ngurrara tjuṯangkuya Katutjaku pukutju mantjira katingu, tawunu Yatjatatakutu. Katirraya tjaatji nguwanpa palulaya Katutjanya nguwanpa Tiikunanya puḻkapungkupayi. Tjaatji palula Tiikunanya puḻitjanu palyaṉutja, ngururrpa aṉangu nguwanpa ngarangi. Puḻi palulaya ila Katutjaku pukutju ngarritjunkula wantingu. Mungawinki pakara tjaatji palulakutuya ankula nyakula karrawurringu, Tiikunanya punkara Katutjaku pukutjungka waṯungaranyingka. Aṉangu mayutju tiṉa puḻkapungkukitja nguwanpa waṯungarangi. Nyakulaya ampura katura ngaratjunu, Tiikunanya puḻitjanu palyaṉutja.
Palunyangka Tjamiyulalu Tjuulanya ngalya ananyingka nyangu. Katutjalu Tjamiyulala watjaṉu, “Alapalatja, wati palunyaṉanta watjaṉu. Paluru nyurranya mayutju tiṉangku purinytju kanyilku.” Tjuulalu Tjamiyulanya kutjupakutjura tjapiṉutjangka, Tjamiyulalu alatji watjaṉu, “Yuwa, ngayuluṉa Katutjaku wangka watjalpayi. Yurrunpapula maa yarra!, tjawirrilyi kutjalpayi nyarrakutu! Tjungungkula kuwarri Katutjanya puḻkapungkuku miyikamu kuka ngalkula, ngayuku ngurrangkapulan ngarrirra tjiṉṯungka anku. Tuungkiyi palunya tjuṯaku kulilwiyangkupula wanti! Nyuntupa paapalu kala ngurrira mantjiṉu.”
Yapatjalumanyaṯarraya palumpa waarrkana tjuṯa Tjarutjalumakutu ngalya ankula Tapitaku ngurrangka nyinangi. Yapatjalumaku waarrkana Yatjiyupalalu Yapatjalumanya alatji tjingapungu, “Tapitaku miiṯa tjuṯangka nyuntulpi tjananya ngarri!, ngaangka wantikatinytja tjuṯawana.” Palunyatjanu Yapatjalumalu tjananya kanyiṉu, palumpa paapaku miiṯa tjuṯa, Tapitanya mirrpaṉpara nyinanytjaku.
Yapatjalumanyaṯarraya palumpa waarrkana tjuṯa Tjarutjalumakutu ngalya ankula Tapitaku ngurrangka nyinangi. Yapatjalumaku waarrkana Yatjiyupalalu Yapatjalumanya alatji tjingapungu, “Tapitaku miiṯa tjuṯangka nyuntulpi tjananya ngarri!, ngaangka wantikatinytja tjuṯawana.” Palunyatjanu Yapatjalumalu tjananya kanyiṉu, palumpa paapaku miiṯa tjuṯa, Tapitanya mirrpaṉpara nyinanytjaku.
Yalatjiya Katutjaku puukutju Tjarutjalumakutu katirra tjunu. Mayutju tiṉaku waaḻangka Tapitalu nyinarra Katutjaku tjaatji palyalkitjangku wati Natjananya yalatji watjaṉu, “Ngayunyaṉa waaḻa palyangka nyinanyi, Katutjaku puukutju puḻi wirulypa kutjarratjarra kalikingka ngarrinyi. Waaḻa palyangka ngarrimara.” Katutjaku wangka watjalpayingku Natjanalu watjaṉu, “Panyapan kulintjatjanungku palyala!, mayutju Katutjalunta tjukarurru nintilku.”
9-10 Ngayulu yalatjiṯarra kuliṉi. Yiitjuku walytja kungka tjuṯa wiya mantarra yutjutjarra nyinanytjaku, watingku kuya palyalkitjangku kulilpayingkamarra. Kungka Yiitjuku walytja tjuṯangkuya yiri nyinakitja wiya mani tiṉangka turitji nikilitjiṯarra payimilara tjarrpanytjaku, wiya, tjana alatji wantinytjaku. Kungka tjuṯangkuya yalatji kulintjaku, “Nganaṉa Katutjaku yunytju nyinarra, nganaṉa walytja tjuṯanya yaṉṯayaṉṯantjaku, yiri nyinakitjangku kulintjawiya.”
14 Katutjalunta ngangkari nguwanpa tjarrpatjunu, yaṉangu tjuṯa nyuntu nintintjaku. Yurrunpa yalatjinta tjarrpatjunu, Katutjaku wangka watjalpayi tjuṯangku, tjiḻpi tjuṯangkuṯarra nyuntula katangka mara tjunkula ngaratjunkunytjala.
Timitjiyi, wangka ngaatjanya kulila! Yiitjuku walytja tjuṯa tjananya yalatji nintila!
14 Wangka palunya Yiitjukuṉu nyuntu raapangku tjananya nintinma! Katutjaku kurrunpanta, tjarrparra nyinanyi palurunta nintinmalpa, nyuntu tjukarurru nyinanytjaku.
1 Wangka ngaatjanya kulila! Yiitju Kurayitjanya piyuku mantakutu ngalyananyingka, yaṉangu tjuṯaya kuya nyinaku. Yiitjuku walytja tjuṯakuya tuunlayiki nyinaku.
18 Katutjalu ngayunya kanyilku kutjupa tjuṯangku ngayunya pungkutjipingka. Yalatji ngayunya kanyira palumpa ngurrangkaṉi ilkaringka nyinatjunku. Katutjanya nganaṉa kutju waḻkuntjaku. Yalatji kutu.
13 Yuwa, nganaṉa yunypa paṯara nyinanyi nganampa mayutju tiṉa Yiitju Kurayitjanya piyuku ngalya yankunytjaku. Paluru nganaṉanya kana nyinatjunku palumpa ngurrangka.
