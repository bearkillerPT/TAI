Igii e tanwaran Rokap na Fafas ulo Iesu Karisito, Kalalik ke God.
Ma ka fafas ini orek aragii, “Kaltu ae in tapiek namih lo iau, rakrakai kia i liu kulef rakrakai kiak. I laumet kanaka lo iau ma ia fabiro kanaka lo, pesu biil i fasih ian parau ma iak puk ufu finau na su kia.
Iesu ka fas ruh aragii, “Kamu mi lo iau isi iak fausum kamuh ini sinangun dat fanu.”
Ke fanu tikii aiwa ri ka bitit ke ri ka fadiik faliu ini ri aragii, “Sanih igii? Nenge fafausum fuuh? Kaltu igii i mel e rakrakai kia una nagogon ufu foron tanwa laulau ma ri wong la tom sing i.”
Ma aunbiing ri ka tafe u, ri ka fas u aragii, “Fanu tikii ri famam im isi wo.”
Ke fanu fuun ri ka tapiek aiwa ma fel ka fuun. Awii sabin na matanfel biil mang ti mua. Ma Iesu ka fafas usuf ri.
Kaltu ae ka aptih, ka kep mii sala ke ka suuh na matri. Fanu tikii aiwa, ri ka lala bitit ke ri ka sik asa God, ma ri ka tara aragii, “Biil kere par ti matngan tier la aragii!”
Ke biil tikas i to wain fuuh la una luunluun dan ae ri tel u ini punun meme tofe. Biil. Male in tel u arae, ke wain fuuh ae in rabat punun meme, ke wain fuuh in bereng ke punun meme ae ik laulau. Isau le ri to wain fuuh la tom una palgan punun meme fuuh.”
Ke Iesu ka diik ri aragii, “Sanih nagogon kirer i mangte kerer isi keren tel u na Biingen Mangeh? Keren tel rokap na sinang le keren tel sinang laulau, keren fafaliu le keren siisiimete?” Isau le biil ri use ti tier.
Ke ka tim pes sangful ini u e kalalik na fafausum ae ka foteng ri ini foron aposel. I tim pes ri, isi rin kiis tura, ma ik wuun ri isi fafas ini orek ke God,
Male nenge matanfuntih in fapaket fis tom ini, matanfuntih ae arafah in rakrakai arae?
Ka par fanu ae ri kiis kawil ta u ke ka tara aragii, “Par u, igii e tinang ke foron tuaklik!
Ke Iesu ka tara aragii, “Seh i mel e balbalu, i rokap le in wong ini.”
Fal, ri arae kutun wit ae ri luut na olon fatfat, ri ongen orek ke ri ka somangat pes u ini laes.
Ke Iesu ka use u sabin aragii, “Matanfuntih ke God ifasih arae nenge kaltu i saprai kutun wit na olon nanal.
Ke ri ka la koseng tara gur na fanu aiwa, ma ri ka wof na mon ae Iesu tinaiwa mang lo, ke ri tikii ri ka la. Fal e mon sabin ri ka la turim tura ri.
Na foron wor ke na foron siat, i kiis la na foron matanfat ae, ke na foron pungpung. I ngangeh la ma ka kiitkiit fafis pununfo la tom ini fat.
Foron tom fofonoi na boh ri par sanih ae i tapiek tah, ke ri ka fin ma ri ka use u na tara maleh, ke na birbiron maleh. Ma fanu tikii ri ka la ma ri ka par sanih ae i tapiek tah.
Ke Iesu ka la tura.
Fifin ae i usum na sanih i tapiek ta lo, ka lala sokeh ma ka nananar, ke ka ilepul na mata Iesu ke ka fas u ini foron tier tikii ae i tel ta u.
Fanpil keleflik ae ka sotih ke ka la. Ma fanu ae ri par sanih ae i tapiek tah, ri ka lala bitit. Keleflik ae, i sangful ini u e bet kia.
Ma ka fas ri aragii, “Gong gam kep ti tier na ninla kimi, gamen kep ti buk sau una la. Gong gam kep ti inen, gong gam kep ti sara ke gong gam pus kale ti pitkalang na kaen kimi.
Erodias i ememse Jon, pesu ka ier le rin siimete u, wara i tiu ruh ini fakekel kiruh. Isau le Erot biil i somangat ini wolwol ke Erodias,
Fanpil ka wuun ufu nenge tom fapaket isi kep fafis paklu Jon Tom tel Bapitaiso usuf keleflik ae. Tom fapaket ae ka la una felun kamkabet ke ka bus ufu paklu Jon.
Isau le ka kiliis ri aragii, “Gam fen ri ini ti inen.”
Fanpil Iesu ka wuun famu berberat na fafausum kia isi rik wof na mon una Betsaida ae na nenge bulin dan kawil. Ma ka kiis fis isi in wuun sararah fanu ae.
Ma aunbiing sau ae ri puh tina mon, fanu sabin tinaiwa ri ka iliim Iesu.
isau le balri i tapak koseng iau.
15-16 Biil ti tier ae kaltu i kiim u, in faduh u na mata God, biil. Tier ae kaltu i fasuuh u tina wolwol kia, in faduh u na mata God.”
Fifin ae biil i fafnan Iudaia, i fafnan Fonisia tina nanal na Siria. Ka sising Iesu le in tel ufu tanwa laulau koseng keleflik kia.
Iesu ka tikale fanu aiwa le gong ri fas tikas ini tier ae. Isau le aunbiing i tikale ri la, ri ka lala fasararah ususe mang tom lo, usuf fanu.
Fanu ri ien ma ri ka mas, ke berberat na fafausum kia ri ka siing fafuun ifit e kes ini foron tigan inen ae ri mas tiga.
Imel e matmi, isau le biil ifasih gamen par ini. Ke imel e balbalu gam, isau le biil ifasih gamen wong ini. Gam wol pes u,
Iesu ka wuun ufu una fel kia, ke ka fas u aragii, “Gong o soleng maleh ae.”
Wara le seh i gong kale liu kia, ke in mangmangal koseng u, isau le seh i sok ufu liu kia i wara lo iau ke Rokap na Fafas, in liu.
Aunbiing rituul ka parpar sabin, biil mang rituul par tikas, Iesu keskes mang tinaiwa na aisa rituul.
Aunbiing i fatalos u la, in faluut u na nanal. Busbus ik suuh tina ngusu ke ik faririt ngisa ma ik sorokai e fo. Ia sising ta berberat na fafausum kiam isi rin tel ufu tanwa laulau ae koseng u, isau le biil ri fasih.”
Isau le Iesu ka pose na lima, ka faptih u, ma ka sotih.
Jon ka fas Iesu aragii, “Tom fafausum, kemem par nenge kaltu i tel ufu foron tanwa laulau ini asam, ke kemem ka ier isi tikale u, wara le biil i neng lo kerer.”
ke yiif sabin ae biil i met la.’”
isi ruk tapiek arae itikii sau.’ Ma biil mang in u lo ruh, run tapiek arae itikii sau.
Ke Iesu ka kiliis u aragii, “Isi sanih o ka foteng iau le ia rokap? Biil tikas i rokap, God keskes sau.
Pita ka tara sing Iesu aragii, “Par u, kemem ka la koseng foron tier tikii tah kimem, ke kemem ka mi lo wo.”
Iesu ka kiliis ruh aragii, “Biil kamu usum na sanih ae kamu sising isi. Arafah, ifasih kamun yin tina kap ae ia yin lo? Ke ifasih kamun kep bapitaiso ae rin baptais iau ini?”
Ma fanu fuun ri ka tikale u isi gong i tautau. Isau le ka lala tautau mang tom aragii, “Kalalik ke Dewit, on mais iau!”
Fal e fanu ae ri sotih la aiwa, ri ka diik ruh aragii, “Kamu puk ufu dongki ae isi sanih?”
Na biing namih, aunbiing ri fis tina Beteni, Iesu ka fitol.
Iesu ka kiliis u aragii, “Gamen unune lo God.
Ke, ri ka kiliis Iesu sau le, “Biil keme usum lo.”
“Sanih sabin kaltu ae porpor wain kia ik tel u? In la ma ik siimete foron tom foim ae ma ik ta porpor wain ae usuf fal e fanu keskes.
Ka iliim ta lem kiri, pesu ka diik ri aragii, “Isi sanih gam ka ier isi tata kuun pes iau? Ti dinari  uga iak par u.”
Iesu ka kiliis ri aragii, “Gam ka la ger tah, wara le biil gam usum na orek ae na Buk na Gogoh ke rakrakai ke God sabin.
Aunbiing Iesu i par u le tom fafausum ae i kiliis fakasi u tom, ka fas u aragii, “Biil o tapak tina matanfuntih ke God.” Ke namih, biil sabin tikas i diik Iesu ini ti fagalte, wara le ri sokeh.
Ma ri ier isi kiis la tom na foron nian kiiskiis famu ae na foron felun lotu, ke nian kiiskiis ken foron laulaumet na foron tel inen.
Iesu ka fas ri aragii, “Gamen tumarang, tarama tikas ka fabal gam.
Male tikas tinbae na olon fel kia, ke aunbiing in puh, gong i kau isi kep fasuuh ti minmara kia.
‘matan pisiih in kubunor
“Biil tikas i usum na biing ke na aunbiing ae. Foron angelo buuii na kukulii ke Kalalik sabin biil ri usum, Tata sau i usum.
Isi sanih biil i kep u isi fanu rik fiil u ini ituul e mar ma tiga e dinari,  isi ik fen foron lauu ini?” Pesu ri ka belbel orek u lo.
Ke in finngas kamuh ini nenge tara kakah salan foron ses, buuii na mawe na fel, ae ri ka fageges ta u. Kamun fageges inen arer aiwa.”
Tekentu kanaka ia fas gam, biil sabin ian umin ti wain papang na aunbiing ian umin wain fuuh na matanfuntih ke God.”
Ke ka telpes Pita, Jems ke Jon. Ma aunbiing ae, ka tanwaran kalsakai tara mamais, ma ka purngis e bala.
Aunbiing Iesu i ororek la biitom, Iudas neng lon sangful ini u e kalalik na fafausum, ka tapiek turan nenge gur na fanu. Ri kep foron popok una fapaket turan foron kapsil. Foron laulaumet na pris turan foron tom fafausum ini nagogon ke foron famfamu, ri wuun ufu ta ri.
Ri ka lame Iesu usuf famfamu ken foron pris. Ke foron laulaumet na pris tikii, foron famfamu, ke foron tom fafausum ini nagogon, ri ka tapiek turim aiwa.
Iesu ka kiliis u aragii, “Iau e i, namih gamen par Kalalik ken Kaltu in kiis na mia God ae i rakrakai kanaka, ma in tapiek na laukaf tinbae na kukulii.”
Biil i sawin ke fanu ae ri sotih fatat Pita, ri ka fas u aragii, “Tekentu tom le o sabin o neng lo ri, wara le wo tina Galili.”
Na bet ae, nenge kaltu asa e Barabas, i e neng lon fanu ae ri fapaket tah turan matanfuntih tina Rom. Ri kiis tikii na kamkabet, wara le ri siimete ta fal e fanu.
Foron tom fapaket ri ka dat Iesu una palgan ubiif kale fel ken famfamu kiri, ke ri ka tawi turim foron tom fapaket tikii.
Ri ka siit orek ae ri tiu u ini bae na olon aupaket kia, aragii: KING KEN FAN IUDAIA.
Iesu ka lala ngangeh sabin, ke ka fut paket mangia.
Namih sau na Biingen Mangeh, Maria Makdalin, ke Maria tina Jems, ke Salome rituul ka fiil foron tier ae i furung rokap isi rituulen fure u na pununfo Iesu.
Isau le aunbiing ri ongen u le Iesu ka liu fis tah, ke Maria Makdalin ka par ta u, biil ri unune lo.
Tina tanwaran fakfakiis, orek ka kiis tah ma orek ka kiis tah tura God, ma orek tom e God.
I la tah una maleh kia tom, isau le fanu kia tom biil ri ier isi.
Pesu ri ka diik u le, “Wo seh, wo Elaisa?”
I mang e ier ae in la sau na ming, i kalkaluu, pesu biil i fasih ian tel ufu su tina keke, wara le biil ia kalkaluu.”
Aunbiing iun kalalik na fafausum ae ru ongen Jon i use ta u arae, ru aptih sau ke ru ka mi lo Iesu.
Nataniel ka diik u aragii, “Tina Nasaret! Biil i fasih le ti tier rokap in tapiek tina Nasaret.”
Iesu ka kiliis u aragii, “Tin ier, isi sah o ka fas iau ini tier ian tel u? Aunbiing kiak biil biitom i tapiek.”
Aunbiing ka fatat isi inen na Liuliu Kulef ken fan Iudaia, Iesu ka tatkau una Ierusalem.
Namih na apaptih fis kia tina minet, berberat na fafausum kia, ri ka wol pes sanih ae i use ta u. Ke ri ka unune na orek ae na Buk na Gogoh, ma na orek sabin ae Iesu i use ta u.
Gong o bitit na sanih ia use u le on pang fis sabin.
God biil i wuun ufu ta ke Kalalik uga na piklinbat isi nagogon fanu, biil. I wuun ufu ke Kalalik isi faliu pes ri.
Jon ka kiliis ri aragii, “Neng e kaltu i fasih sau in kep sanih ae God i ta u sing i tina kukulii.
Foron Farasi ri ka ongen u le, fanu fuun ri mi lo Iesu ke ka baptais ri, ma wewes lo ri, ka laumet lon fal ae ri mi lo Jon.
Fifin ae ka tara aragii, “Ier, biil ti utut kiam, ma toh na dan i puh kanaka. On kep dan na liu ae fiawah?
Foron tubutamat kemem ri lotu la na pungpung igii, isau le gam fan Iudaia gam tara le falifuh ae keren lotu la lo, e Ierusalem.”
Ri ka suuh tina maleh ma ri ka la isi tafe u.
Ke, na aunbiing fan Samaria ri ka la una aisa, ri ka tel papte u ke ka kiis tura ri na iu e biing.
Iesu ka fas u aragii, “La mang. Kem kalalik in liu.” Kaltu ae ka unune na orek ke Iesu ke ka la.
Kaltu ae ka kiliis u aragii, “Ier, biil tikas una lupes fapuh iau una kalpong na dan aunbiing i burburak. Ia totof la bii le ian puh, ke fal e fanu keskes ri ka kep ta salang.”
Pesu foron famfamu ken fan Iudaia ri ka falaulau Iesu, wara le i famam fafaliu na Biingen Mangeh.
Tata i e wara e liu. Arae sau, ka ta u sing ke Kalalik isi i sabin ik wara e liu.
“Imel e orek an famalal kiak ae i tatawin kanaka na neng ae sing Jon. I e foim tom ae Tata i wuun ufu ta iau isi ian farop u, ma sanih ia tel u, i famalal u le i tekentu le Tata ka wuun ufu ta iau.
Male gamen unune ta lo Moses, ke gamen unune sabin lo iau, wara le ka siit ta orek an famalal ulo iau.
“Nenge kalalik igii, i mel i lim e fabiro beret ri tel u ini bali, ke iu sabin e kok sing i. Isau le biil tom in fasih lo ri tikii.”
Aunbiing ri ka awes i fasih ini i lim le i won e kilomita, ke ri ka par Iesu ka la na olon dan isi mon, ke ri ka sokeh.
Iesu ka kiliis ri aragii, “Foim ae God i ier isi i aragii, le gamen unune lo seh ae God i wuun ufu tah uga.”
Fanu tikii ae Tata i ta ta u usuf iau, rin la usuf iau. Ma seh i la usuf iau, biil ian to tel ufu.
Ma fanu tikii ae ri ongen Tata ma ri ka kep usum sing i, rin la usuf iau.
Ia use u aragii, wara le, pununfong i e inen tekentu ma daung i e dan tekentu.
Ke ka tara sabin aragii, “Igii sau e wara ia ka fas gam le, biil tikas i fasih in la usuf iau, male Tata biil i ta rakrakai sing i isi in la usuf iau.”
Seh ae i ier le fanu tikii rin usum lo, biil in tel famumun ti tier. Ma wo, o famam tel u la e foron tier igii, pesu ok finngas wo tom usuf fanu tikii na piklinbat.”
Isau le biil tikas ik use ti tier ulo na matan fanu tikii, wara le ri sokeh foron famfamu ken fan Iudaia.
Ke, male nenge kalalik, ri kiit u na Biingen Mangeh, isi le nagogon ke Moses gong ri lek u , isi sanih gam ka ngaliaf ulo iau i wara le ia faliu tikii u e kaltu ae na Biingen Mangeh?
Pesu Iesu ka fas ri le, “Ian kiis tura gam na fatuklin aunbiing sau, ma namih ian la usuf seh ae i wuun ta iau.
Buk na Gogoh i use ta u le, Mesaia in la tina mat ke king Dewit, ma in pang na Betliem, na maleh ae Dewit i kiis ta lo.”
Ri ka kiliis u aragii, “Wo tina Galili sabin? Par foron orek ae na Buk na Gogoh ke ok par u le, biil ti poropet in la tina Galili.”
Ka parau fis sabin ke ka sisiit na nanal ini katngan lima.
Na nagogon kimi tom, ri siit ta u le orek ken iu tom e kaltu i tatawin.
Ifuun e tier ian use u isi una nagogon gam. Isau le seh i wuun ta iau, i tekentu kanaka. Ma sanih ia ka ongen ta u sing i, ia ka fas ta fanu tikii ini.”
Ke male Kalalik i fasengsegeng gam, ke gamen sengsegeng sikit.
Gam berberat ke tama gam, e Satan, ke gam ka ier isi mi na wolwol ke tama gam. Tina tanwara i nenge tom siimete fanu, ma biil i sotih la na tekentu, wara le biil ti tier i tekentu la sing i. Aunbiing i lem, i orek tina bala tom, wara le i tom lemlemet ma i taman lem.
Iesu ka kiliis ri aragii, “Male ia sik asang tom, ke orek kiak i tier foes. Tata, ae gam tara le i e God kimi, i e ier ae i sik asang.
Aunbiing ia kiis biitom na piklinbat, iau tom e malal ken fanu tikii na piklinbat.”
Ka kiliis ri aragii, “Biil ia usum.”
Ke ri ka diik ruh aragii, “Kalalik kimuh igii, ae kamu tara le i pang ini kut? Ke arafah i tara arae ke igii, i fasih mang ik par?”
Kemem usum le, God i orek tah usuf Moses. Isau le kaltu igii, biil kemem usum le i la tingah.”
Iesu ka tarah, “Ia la tah uga na piklinbat isi nagogon fanu, isi foron kut rik par, ma fanseh ae ri par rik tapiek kut.”
Fanu tikii ae ri la famu ta lo iau, ri foron tom suksukuum ke foron tom dat foes tier ken fanu. Isau le foron sipsip biil ri wong tah sing ri.
Biil tikas in kep ufu liu sing iau. Biil. Isau le ia lin liu kiak ini wolwol kiak tom. I mel e rakrakai kiak una lin liu kiak, ke i mel e rakrakai kiak una kep fafis u sabin. Foim igii, Tata tom i fas ta iau isi ian tel u.”
Ke ia ta liu fitliu sing ri, ma biil rin met. Ma biil tikas in dat ufu ri tina limang.
Male biil ia tel foron foim la ke Tata, ke gong gam unune lo iau.
Iesu ka ongen ta u le Lasarus i sasem, isau le ka kiis pes iwu biitom e biing aiwa na maleh ae.
Ke Tomas (nenge asa e Didimas, kamtina le Kasang) ka fas tikii berberat na fafausum le, “Kerek la nami sabin, isi kerek met tura.”
ma fanseh ri liu ma ri unune lo iau, biil in to met. O unune na sanih ia use u igii?”
Ma Iesu ka teng.
Ma kaltu ae i met tah ka suuh, iun lima ke iun keke ri afit ta u ini kaen una afit minet, ke nenge kaen sabin ri fis ta u kale paklu. Ke Iesu ka fas ri aragii, “Gam puk ufu foron kaen ae lo, isi ik la.”
Ke tipesu na biing ae, foron famfamu ken fan Iudaia ri ka im sal una siimete u.
Biil i use u aragii, wara le i lala wol lon foron lauu. Biil. Isau le, i use u arae, wara le i e nenge tom sisii. I parpar la na pitkalang kiri, ke ka suksukuum la na pitkalang ae.
Buk Song 118:25-26
Ke foron Farasi ri ka fas fafis temtem tikii lo ri le, “Gam par u, biil biitom kere tel fasuut ti tier. Gam par u, fanu tikii ri ka mih mang lo.”
Ke neng e orek ka puh tina kukulii, ka tarah, “Ia ka me ta asang ma ian me u sabin.”
Foron tier igii una fatekentu orek ae poropet Aisaia i siit ta u le,
Aisaia 6:10
Ia usum le orek ke Tata in ta liu fitliu. Ma sanih ia use u, Tata tom i fas ta iau isi ian use u.”
Pita ka tara aragii, “Kumguui, biil iun kekeng sau, sufe iun limang ke paklung sabin.”
Buk Song 41:9
Ma Iesu ka fas u aragii, “Sanih ae le on tel u, tel sape u.”
Pita ka diik u le, “Kumguui, isi sanih, biil i fasih ian mi mang lo wo igii? Ia geges le ian met isi wo.”
Iesu ka kiliis u aragii, “Pilip, ia ka kiis dolo tah tura gam, ma biil biitom o usum lo iau? Seh i par ta iau, ka par ta Tata. Ke arafah bin, o ka tara le, ‘Finngas kemem ini Tamam’?
Biil sau in sawin, ke fanu na piklinbat biil mang rin par iau. Isau le gamen par iau. Wara le ia liu ke gam sabin gamen liu.
Ia ka fas ta gam igii, aunbiing foron tier biil biitom i tapiek, isi aunbiing foron tier in tapiek, ke gamek unune.
Male gam patep lo iau, ma foron orek kiak ka kiis sing gam, gamen sising isi sanih gam ier isi, ke gamen kep u.
Igii e nagogon kiak: Gamen famais faliu ini gam.
“Ian wuun ufu Tom Falupes tinbae sing Tata, i e Tanwan Tekentu. Aunbiing in la tinbae sing Tata, ke ik famalal gam ini iau.
In famalal sinang laulau kiri sabin, wara le biil ri unune lo iau.
Iesu ka usum tah le rin diik u isi sanih i use ta u, pesu ka tara sing ri aragii, “Awii gam famam fadiik faliu na fatpoto gam tom isi kamtinan orek ae ia use ta u le, ‘Biil in sawin ke biil mang gamen par iau, ke biil sau in sawin ke gamek par iau sabin’?
Foron berberat na fafausum ri ka tarah aragii, “Igii biil mang o orek fatoftof, o ka fafamalal mang.
Tata, igii on me iau, isi iak kiis turam sabin, ini memeh ae pakanini imel ta sing iau, aunbiing biil biitom o fakiis ta piklinbat.
Biil ia sising le on kep ufu ri tinaga na piklinbat. Biil. Isau le ia sising isi on fofonoi lo ri koseng kaltu laulau.
“Tata, o tom tortores, taftawa le fanu na piklinbat biil ri usum lo wo, isau le ia usum lo wo ma fanu igii ri usum le wo tom o wuun ufu ta iau uga.
Ri ka kiliis u sabin le, “Iesu tina Nasaret.”
Tah ae i parpar na matan ubiif ka tara aragii, “Wo sabin neng lon berberat na fafausum kia, beh?”
Ka fakawe ma ka tarah le, “Ia biil.”
Iesu ka kiliis u aragii, “Fagalte ae kiam tom, le tifal awii ri fas o ini iau?”
Foron tom fapaket ri ka tel nenge bangbang ini finau ae imel e si ma ri ka luun u na paklu. Ri ka fakilkiliis u ini nenge dolon kaen melmelek.
Iesu ka kiliis u aragii, “I mel sau e rakrakai kiam una nagogon iau, wara le God i ta u tinbae usuf wo. Isau le kaltu ae i ta ufu ta iau una limam, sinang laulau kia i laumet na sinang laulau kiam.”
Aiwa ri ka fakulkulik Iesu turan iu e kaltu na iun baba, ma Iesu na fatpoto ruh.
Tier igii ka tapiek isi ik fasuut orek na Buk na Gogoh ae i use u le, “Ri tem foron kaen kiak na fatpoto ri, ke ri ka fangfang laki ini isi seh tom in kep kaen kiak.” Ke, tier ae foron tom fapaket ri ka tel u.
Pesu nenge tom fapaket ka so Iesu awii na baba ini nenge lamruut, ma fanpil dah turan dan ka ring suuh.
Matan fat ae i fatat sau, pesu ru ka luun pununfo Iesu aiwa. Wara le i e biing una geges ken fan Iudaia una tara na Biingen Mangeh.
Ke, iun kalalik na fafausum ru ka fis una maleh.
Iesu ka tara sing i aragii, “Gong o pose lo iau, wara le biil biitom ia fis ubae usuf Tata. La usuf foron tuaklik ma ok fas ri le, ian fis ubae usuf Tata i e Tama gam, usuf God kiak i e God kimi.”
Na ifit e biing namih, berberat na fafausum ri ka kiis turim sabin awii na palgan fel, Tomas sabin tinaiwa tura ri. Ri babat rakrakai na foron matan fel, isau le Iesu ka tapiek ma ka sotih na fatpoto ri, ke ka tarah, “Siaroh in kiis na balmi.”
Ke ka tautau usuf ri aragii, “Foron talang, gam kep ti kok sabin?”
Igii, fatuul u mang e aunbiing Iesu i tapiek sing berberat na fafausum kia, aunbiing i aptih fis tah tina minet.
Tekentu kanaka ia fas wo, aunbiing ae o guam tah, o fakilkiliis fafis wo la tom ke o ka la una falifuh ae o ier le on la ulo, isau le aunbiing on tubunkak, on sawe iun limam, ke tikas keskes ik fakilkiliis wo, ma ik lame wo una falifuh ae biil o ier le on la ulo.”
Foron aunbiing tikii, ae ia wol pes gam la, ia fotrokap la usuf God kiak.
Ke pesu, foron tom fapaket ae ri parpar kale la na fel ke Sisar, turan fal e fanu sabin, ri usum le ia kiis na kamkabet, wara lo Karisito.
Male ia liu biitom ini liu na pununfo, ia usum le foim kiak in mel e rokap na fua. Biil ia usum le neng sah lo ruh ian tim pes u, ian liu le ian met.
Pesu, in tikii sau e wolwol kimi, ma in tikii sau e matngan famais gamen finngas u usuf gam temtem tikii. In rokap sabin le in tikii sau e balmi, ke ik tikii sau e wolwol na foron foim ae gam ier isi tel u. Male gamen tel u arae, ke ian laes kanaka.
ke ka fasabiro u
Gamen liu arae, wara le God tom i foim na liu kimi, isi gamen ier isi mi na wolwol kia, ma i farakrakai gam isi gamek misuut lo.
Ke pesu, aunbiing sau ian usum na matngan sanih in tapiek lo iau, ia wol le ian wuun ufu usuf gam.
Kerer ae kere lotu la unaisa God ini Tanwa, kere tom kere fanu tekentu ke God, ae ri kiit tu pununfo kerer. Biil kere unune na sanih ri tel u sau na pununfo kerer. Biil. Kere laes sau na foim ae Karisito Iesu i tel ta u usuf kere.
Biil ia use u le foron tier igii ia kep ta u, le ia ka tapiek tah na farfarop lo, biil. Isau le ia totof rakrakai tom isi ian kep sanih ae Karisito Iesu i kale pes ta iau isi.
Pesu, foron tuaklik, gamen tifat arae lo Kumguui. Ia use u aragii usuf gam, fanseh ae ia ier kanaka isi gam. Ma ia ier kanaka le ian par gam. Gam foron rokap na talang, gam falaes iau, ke liu kimi i arae fifiil una foim kiak.
Biil ia orek aragii wara le ia bilbiling. Biil. Ia ka usum ta le ian laes la tom, taftawa matngan tier arafah ia fatafe tura.
Gamen faorek pes fanu ke God na asa Karisito Iesu. Foron tualik kerer sabin igii turang, ri ta orek an famais kiri usuf gam.
Pesu gam ka finngas rokap na sinang tah usuf foron tom unune tikii na iun falifuh na Masedonia ke na Akaia.
Ifasih le kemtuul en sising gam isi ti falupes, wara le kemtuul foron aposel ke Karisito. Isau le biil kemtuul tel u arae. Kemtuul kiis fofo na fatpoto gam, arae nenge fifin i fofonoi na berberat kia.
Kemtuul ier kanaka isi le kemtuul en fis usuf gam. Iau Pol, fafuun ia ka totof tah isi le ian la usuf gam, isau le Satan ka ti kale kemtuul tikii.
Igii liu kimemtuul ka rokap kanaka mang, aunbiing gam tifat lo Kumguui.
isi gong gam mi na rakrakai na wolwol na sinangun puur, arae fanu ae biil ri usum lo God.
Foron orek igii kemtuul fas gam ini, i e orek ke Kumguui tom. Kerer ae keren liu papang na biing ae Kumguui in fis sabin, biil keren famu lon fanseh ae ri ka met tah. Biil.
Wara le foron tom borborong met, ri borong la na wor. Ke foron tom umin dan rakrakai, ri umin dan rakrakai la na wor.
Ke gamen sising la ma sau.
Ia sising gam na asa Kumguui le gamen wes foron sisiit igii usuf foron tualik kerer tikii.
Fanu ae rin kalsakai fangungut ae biil in to farfarop, i e fiu fitliu, ma rin kiis tapak koseng Kumguui ma ini memeh na rakrakai kia.
Wara le rakrakai ken sinangun lek nagogon igii mang ka foim kum tah na piklinbat. Isau le kaltu ae i ti kale u, in ti kale u biitom, papang na aunbiing kaltu ae i ti kale u la in mangmangal.
Kemtuul sising u aragii, isi in famor gam ke ik farakrakai gam na foron foim tikii kimi, ke na foron rokap na orek kimi sabin.
Aunbiing kemtuul kiis tah tura gam, kemtuul ta ta nagogon igii usuf gam, “Male tikas biil i ier isi foim, ke gong i ien.”
Ia sisiit usuf o Timoti, keng kalalik tekentu na unune. Famais, rokap na fofonoi ke siaroh usuf o sing God Tama kerer, ke Kumguui kirer Karisito Iesu.
Ia fotrokap usuf Kumguui kirer, Karisito Iesu, ae i ta ta rakrakai usuf iau, wara le i unune lo iau, ke ka tim pes ta iau isi ian tel foim kia.
Ke gamen sising sabin isi foron king, ke isi foron famfamu tikii, isi kerek kiis rokap ini siaroh, ke liu ae i kalkaluu, ke liu ae i mi na wolwol ke God.
Biil ia to somangat ufu ti fifin isi in fausum ti kaltu, le in famu pes u. I rokap le in kiis fofo sau.
I rokap male nenge famfamu na lotu, in matngan kaltu ae fanu biil ri lotu la, rin bulat lo. Male biil, tarama ri ka orek laulau ulo, ke ka fiu na kuun ke Satan.
Karisito i tapiek aragii kaltu,
Wara le orek ke God turan sising, i fakalkaluu foron inen ae, na mata God.
On foim rakrakai ke ok ta tikii liu kiam una foron tier igii, isi fanu tikii rik par liu kiam lo God i kuum lalala.
Gong o siit asan ti makos turan foron makos una kep falupes, male biil biitom i won e sangful e bet kia. On siit asan makos sau ae i tel pes ta i tikii sau e kaltu,
Gong o ongen pes orek ken i tikii sau e kaltu, aunbiing i tiu tikas e famfamu. Male in u le in tuul e kaltu rituul tiu u, ke ok somangat isi ongen orek kirituul.
matngan kaltu ae, i falaumet u tom ma biil i usum na ti tier, i ier sau isi in fapue ke ik fakep ini foron orek fofoes, ma sinang ae ka tapiek arae nenge sasem kia, ma ka fatapiek foron sinang aragii: Sinangun ram, sinangun ngaliaf, fanes, ke wolwol laulau ulon fal.
On misuut na foron fafanau ae o ka kep ta u, isi biil rin tiu wo ini ti sinang laulau. Ma on tel u tom arae, papang na aunbiing ae Kumguui kirer, Iesu Karisito in fis.
Foron tuaklik, aunbiing foron marmarsan tatawin i tapiek lo gam, gamen laes sau,
Seh i tifat na aunbiing i tafe foron fatoftof, i kalok. Wara le seh i tifat, in kep bangbang na liu fitliu ae God ka use ta u le in ta u sing fanseh ae ri ier isi God.
Gamen misuut na orek ke God, gong gam ongen foes u sau, tarama gam ka fabal fafis gam tom.
Foron rokap na tuaklik, gam ongen iau: Arafah, biil gam usum? God ka fule pes ta foron lauu tinaga na piklinbat isi rin kiis rokap ini unune kiri, ke rik kep matanfuntih ae i use ta u le in ta u tom usuf fanu ae ri ier isi God.
Wara le seh biil i famais la, ke na biingen nagogon, God biil in mais u. Isau le seh i famais la, God in mais u sabin na biingen nagogon.
On par u, unune kia i la turim turan rokap na sinangu. Aunbiing unune kia i la turim turan sinangu, ke unune kia ka kuruur mang.
Ke, gamen par foron sip sabin ae ri filau la ini sel. Taftawa le sip ae i laumet, ma rakrakai na kif i kufe u, isau le ri ikis u sau ini fabiro fiis, isi ik filau arae na wolwol ken kaltu ae i ikis u la.
Male tikas lo gam i mel e rokap na wolwol kia ma i tom tasum, in finngas u ini rokap na sinangu, ke in fapuh u tom, ma ik tel foron rokap na foim. Kaltu ae i fapuh u la tom, i finngas tasum tekentu.
Gam usum le Buk na Gogoh biil i orek foes aunbiing i use u aragii, “God i ier kanaka isi fanu ae i luun ta Tanwa lo ri, arae nenge kaltu i par kale antu.”
Ongen u, gam ae gam tara la le, “Igii, le lumen, kemen la una nenge maleh ma kemek melmel pes in tikii e bet aiwa, ma kemek foimnge pitkalang.”
Gam ka nagogon ta foron tom tortores, ke gam ka siimete ri, isau le biil ri kiliis fafis u la usuf gam.
Gamen fapos faliu foron sinang laulau kimi, ke gamek sising faliu isi gam, isi God ik faliu gam. Sising ken nenge tom tortores i rakrakai kanaka ma i fasih in fatapiek in fuun e rakrakai na tier.
