Abraham ioar jemen Isaac, Isaac jemen Jacob, Jacob jemen Judah pel riahkan.
Judah ioar jemen Perez apel Zerah, ma inanki Tamar, Perez ioar jemen Hezron, Hezron jemen Ram,
Ram jemen Amminadab; Amminadab jemen Nahshon; Nahshon jemen Salmon;
Salmon jemen Boaz (ma inanki Rahab); Boaz jemen Obed (ma inanki Ruth); Obed jemen Jesse;
Jesse ioar jemen Nahmwarki David.
David ioar jemen Solomon, ma inanki pahien Uriah.
Solomon jemen Rehoboam, Rehoboam ma jemen Abijah, Abijah jemen Asa,
Asa jemen Jehoshaphat, Jehoshaphat jemen Jehoram, Jehoram jemen Uzziah
Uzziah jemen Jotham, Jotham jemen Ahaz, Ahaz jemen Hezekaiah,
Josiah jemen Jechoniah pel riahkan nehn anjoauwo irai kaliplipla Babylon.
Mwerin kaliplipla Babylon: Jechoniah ioar jemen Shealtiel, Shealtiel jemen Zerubbabel,
Zerubbabel jemen Abiud, Abiud jemen Eliakim, Eliakim jemen Azor,
Azor jemen Zadok, Zadok jemen Achim, Achim jemen Eliud,
Eliud jemen Eleazar, Eleazar jemen Matthan, Matthan jemen Jacob,
Jacob jemen Joseph, pahien Mary, ma noaisikihdi Jesus, ma adanki Christ.
Ohroj ma insingdi me ioar di eijek pahu jang Abraham lel David, di eijek pahu jang David lel kalipliplahng Babylon, di eijek pahu jang kalipliplahng Babylon lel Christ.
Me ioar mwomwen en Jesus Christ noaisikdi: Ah nohno Mary inoauwen pwoapwoaud oang Joseph, a mwohn ara paspene, diarekda pwa ih lijaian jang Ngen Joarwi.
A Joseph nehn ah wia woal lelpoak apel pwung men johpwa nimen koauwehla oadoan Mary mwohn armaj kan, lemehda pwa ih en mweijang ih in rir.
Ih pirin noaisikihdi jermwein men, koawoa en kioang oadoa Jesus , pwa ih pirin doaroahla nah armaj jang nehn diparaihok.”
Mehpwiai ohroj wiawi pwa en pwoaida da ma Koaunno pwa jang ipen johkohppo,
“Meipwonno pirin lijaianda, noaisikihdi jermwein men, ma irai pirin kioang oadoa Emmanuel,” (woahwoahki “Koahs pwilpwili kisai”).
Nehn en Joseph pwohrda ih wia da sohnloang in Koaunno pwehng ih. Ih ken oaloa Mary painkihla.
Joseph johpwa suhoang Mary in palwahr oaroh liho noaisikihdi nah jermweinno. Ih kioang oadoa Jesus.
Mwerin en Jesus noaisikdi nehn Bethlehem wein Judea, nehn mwein Nahmwarki Herod; woal loalkoanngok jang palimijoa indoa Jerusalem
kalkalelpoak wija ma jeri siksikko noaisikdi mine, nahmwarkihn mihn Jew kan. Irai pwa, “Kamai kapangda ah ujuhwo mijen loannge ioar kamai indoahng pwongi ih.”
Nehn en Nahmwarki Herod rongda me, ih jalohkihda pwilihkihoar sohn Jerusalem ohroj.
Ih panginpene Jamwrou laplappok apel johnpadahk in kojonneddok, ih kalelpoak iparai “Ia wija Messiah pirin noaisikdi?”
“‘Koawoa, Bethlehem, nehn wein Judah,
jaudi koawoa, keiou siksik nehn pwungen koaun in Judah kan,
pwa jang ipoamw emen koaun pirin indoa
ma pirin kahlwa noai armaj in Israel kan.’”
Doar Herod kapokonihpene in rir woal loalkoanngok pwa ih en woahwoahkihda ngehd uhdahn anjoauwo ujuhwo pwokda,
ih kadarla irai Bethlehem pwehng irai, “Alwe rapahki mwehu jeriho. Ma kamwai kapangda ih, kamwai pakairkihdohng ngoahi, pwa ngoahi en pel pwili alwe pwongi ih.”
Mwerin irai rong mehpwiai irai ken dauluhlla; A ujuhwa ma irai kapang mijen loannge pel pwuroahng pwokda kahlwa irai oaroh lel wijahu ma jeriho mine.
Anjoauwo irai kapangda ujuhwo, irai inenin malauda.
Nehn irai dilda nehn ummwo kapangda jeriho pel ah nohnohu, Mary, irai poadpomwla pwongi ih. Doar irai kihda irai kijakij kajampwallok kijakijkihoang ih kohl, frankincense pel myrrh.
Nehn irai no inla, sohnloang in Koaunno men pwokkoang Joseph nehn ah oarmoan. Sohnloanngo pwehng ih, “Pwohrda oaloa jerihen pwilihki inahu kaukihdihla ara Egypt. Mine oaroh ngoahi kapwa pwehng koawoa, ngehd kamwai en japahldo, pwa Herod raprapahki jerihen pwa ih en kojukdi.”
Inpwonngohr Joseph pwohrda oaloa jeriho pwilihki inahu irai inla Egypt,
mine o oaroh lel en Herod mehdi.
Me no kapwaiahda dahkij ma Koaunno no pwa jang ipen johkohppo, “Ngoahi pangin noai jermweinno jang Egypt.”
Nehn en Herod kidalda pwa woal loalkoanngok no kapweipweidi ih, ih inenin lioas. Ih ruwojla pwa jeri woal ohroj ma mahki johnpar riau apel pehnangin ma minmine nehn Bethlehem apel kahnihmw ohroj ma koaroannoang en kojkojdi; me jang in ah rong jang pwihnin woal loalkoanngok sapin irai kapangda ujuhwo.
Me no pwoaida dahkij johkohp Jeremiah kohpda:
“Ngilloau indoa joang nehn Rama,
ngilen joang koalik,
Rachel ma joangjoangjoanngki nah jerihok,
pwa jerihok no mehdi.”
Mwerin Herod mehdi, sohnloang en Koaunno men pwuroahng pwokkoang Joseph nehn ah oarmoan nehn Egypt,
“Pwohrda,” Sohnloanngo pwehng ih, “oaloa jerihen apel inahn kamwai japahlla Israel, pwa irai ma jongjong in kojukdi jerihen no mehdi.”
Joseph pwohrda, oaloa jeriho apel inahu japahlla Israel.
A nehn ah kidalda pwa Archelaus nihn Herod, koaun kapwin Judea ioar ih mijikin inla o. Mwerin ah ne pel oaloa kaweid nehn ah oarmoanno, ih inla nehn wein Galilee.
Peneineiho inla koaujoanla nehn kahnihmw oau adanki Nazareth. Me ne pel pwoaida dahkij ma johkohppok no kohpda: “Ih pirin wiahla mihn Nazareth.”
Nehn rehn pwiok John Johnpoapdaij indoa padpadahk nehn japwsoahn in Judea,
ih pwa, “Kamwai koluhla pwa Wein nehnloannge  no koaroando.”
John ioar woalwa ma joukohppa Isaiah pwa:
‘Kamwai koaunopda alin Koaunno,
kamwai kainenehla ah al ma ih pirin alu loaloa!’”
En John likkoauwok wiawihda jang winen kamel, ih kangirki kilin kahu nen lopkoa. Kanah mwinge ioar padda apel jukehn loanglap in nehn woallo.
Armaj jang Jerusalem, jang koujapw ohroj nehn wein Judea apel wijahkan ohroj koaroannoang Pillap Jordan indoa pwa,
irai en woahkda diparai kan, a ih poapdaijihla irai nehn Pillap Jordan.
A nehn a kapang dirin Pharisee apel Sadducee allaluhdo ipoa pwa en poapdaij, ih pwehng irai, “Kamwai sinekpwi, inje pwehng kamwai pwa kamwai kak pisjang koaloklok in Koahs ma nimenoar lel kamwai?
Kamwai wiahda siahk kan ma pirin kajalehda amwai no koaluhla apel wiliakapwla.
Kamwai joah siksikoa pwa, ‘Kamai jamanki Abraham,’ pwa ngoahi pwehng kamwai pwa Koahs kakkoar wiahjang in sakai pwiak nihn Abraham jeri!
Jiloahu no onopdahng poaloahdi sipin suhkoa ohroj ma johkin kihda wah mwehu, en poalpoaldi peidekla nehn oaiho.
Ih kol nah poahkko, onopdahng pwa en kasohrohrihpijoang liporrohn wihd kan jang in kilinnok. Ih pirin nekidla wah kan nehn johkohu, a okojla kilinnok nehn oaiho ma johkak kunla.”
Jesus ken injang Galilee inla Pillap Jordan pwa en poapdaijla ipen John.
A John jong en kauhdi, pwehng ih, “Ngoahi anahne koawoa en poapdaiji ngoahi, a koawoa ken indoa ipoai?”
Jesus japoang, “Joah kauhdi, pwa ioar koajoandi wa me, pwa ioar ma koanoahng kisa kapwaiahda kupwur en Koahs.” John ken pwungkihla.
Jesus ken poapdaijla, ih doauda jang nehn pillo; anjoauwo nehnloannge risda, ih kapang Ngenin Koahs indihdo in mwomwen mwurei men jokdi pohn ih.
Ngilloau jang nehnloannge pwa, “Me ioar noai jermwein kajampwalwa, ma ngoahi keiou ipwilki.”
Ngen Joarwi kahlwahla Jesus nehn japwsoahn pwa en kajongjong ipen Jehsen.
Mwerin ah joah mwinge rehn pahjek pel pwong pahjek, ih mwakohkohla.
John Kajongjonngo indoa pwehng ih, “Ma koawoa nihn Koahs, pwehng sakai pwiai en wiahla pilahwa.”
Jehsenno ukla ih nehn Jerusalem, kahnihmw joarwiho, kihdi oang ih pohn koadkoan Umw Joarwiho,
pwehng ih, “Ma koawoa nihn Koahs, lujdihwe pwa ne insingdi nehn Puk Joarwi:
‘Ih pirin ruwoj nah sohnloanngok doahr koawoa,
irai pirin pwoakkihda koawoa poahrai,
pwa koawoa en joah darping.’”
Jesus japoang ih, “Ne pel insingdi: ‘Joah kajongjongi Koaunno oamw Koahs.’”
Jehsenno pel ukdahla ih pohn dol illoahioau, kajalehng ih wein jampah ohroj apel doahr ahr ling.
Ih pwehng ih, “Mehpwiai ohroj ngoahi pirin kioang koawoa, ma koawoa rukdi pwongi ngoahi.”
Jesus pwehng ih, “Alwe jang ngoahi, Jehsen! Pwa ne pel insingdi, ‘Pwongi Koaunno oamw Koahs, papah ih kalahpwuk.’”
Anjoauwo ma Jesus rongda pwa John no mine nehn kalpwuhj, ih pwurla Galilee.
Ih joah koaujoan nehn Nazareth, ih inla wud mine Capernaum, ipen jed in Galilee, nehn wein Zebulun apel Naphtali.
Me wiawi pwa en kapwaiahda kokohp en Isaiah:
“Nehn wein Zebulun apel Naphtali,
ipen jeddo, oaloap Pillap Jordan,
nehn Galilee wija ma mihn likin dir mine!
Armaj ma mine nehn ros pirin kapang maram koalik oau.
Araihok ma mine nehn japw ros apel mehdi, marammo pirin dakarda.”
Jang anjoauwo inla Jesus sapda padahk, “Wikjang dipamwai kan, pwa Wein nehnloannge no koaroando.”
Jesus pwehng ara, “Kamwa indoa pwilihla ngoahi, a ngoahi pirin wiahkihla kamwa sohnloakjidi armaj.”
Anjoauwohr ara kihdi nihra ukko pwilihla ih.
Pel aluhla ekij ih kapangda pel oau riari, James apel John, nihn Zebedee, mwindi nehn wararai pohsso pwili ara pahpa Zebedee, winwina nihrai ukkok. Ih pangin ara en pel indoa.
Anjoauwohr ara kihdi pohsso apel ara pahpa, pwilihla ih.
Jesus allaluhjili nehn Galilee ohroj, padpadahk nehn jinakoke kan, padpadahkki doahr Rongmwehuin Weiho, kemwehuwihla joangoan johmwehu ohroj ipen armaj kan.
Rongin ih lel wija ohroj nehn Syria, armaj kan wahdohng ih ohroj ma johmwehuki joangjoangoan johmwehu, irai kan ma anki moadoak koalik, irai kan ma ngen jaus dilloang loaloa, pel irai kan ma anki epilepsi apel mwoasor—ih kemwehuwihla ohroj.
Pokon koalik pwilihla ih wija ma ih inla—armaj jang Galilee, jang Decapolis, jang Jerusalem, jang ohroj Judea, apel jang pali mijoa in Pillap Jordan.
Nehn en Jesus kapangda pokonno, ih indahla pohn dol oau mwindi; nah sohnpadahkkok pokondo ipoa.
Ih ken sapda padahkki irai pwa:
pwa arai pirin johjohki Wein nehnloannge.
Meid pai irai kan ma joang,
pwa Koahs pirin kainjenmwahuwihla irai.
Meid pai irai kan ma aksiksik,
pwa irai pirin johjohki jampah.
Meid pai irai kan ma kin ngoangki me pwung,
pwa Koahs pirin kaisarihla irai.
Meid pai irai ma kin kadek,
pwa irai pel pirin diar kadek.
pwa irai pirin kapang Koahs.
Meid pai irai ma kin wihwia doadoahk in kamwahu nehn pwungen armaj kan,
pwa irai pirin adanki jerihn Koahs.
Meid pai irai ma kin loklokki pwung jang in irai mohmohmourki Koahs,
pwa irai pirin anki Wein nehnloannge.
“Meid pai kamwai ma armaj lahlahwe, apel koalkoa kamwai, apel karaunihki kamwai joang likamw apel japwung ohroj pwa ngoahi.
Kamwai injenmwahu apel malau pwa kijakij koalik joujouwi kamwai nehnloannge, pwa ioar pel joangwahr irai wiahng johkohppok mwohn kamwai.
“Kamwai ioar jed in jampah. A ma nimen jeddo johla mine, joh mehkij kak en wiawihoang pwa en pwuroahng minehda mine. Johla kaspoan jeddo, ioarroar en kerpwihekla pwa armaj kan en alu puwoa.
“Kamwai ioar maram in jampah. Kahnihmw oau ma mine pohn dol oau johkak oakkoakla.
En pel doahr amwai maram en janjalda mwohn armaj, pwa irai en kapang amwai wihwia mwehu kan apel kapingahki Jamamwai nehnloannge.
“Joah lemleme pwa ngoahi indoahng koauwehla Kojonned in Moses ke pel padahk in Johkohppok; Ngoahi joah indoahng koauwehla arai padahk kan, a ngoahi indoahng kapwaiahda.
Ngoahi pwehng kamwai in mehlel, ma nehnloannge apel jampah johla, insing siksik oau ke mwei siksik kij in Kojonneddo johkak joaloangla oaroh audoapoa ohroj en pwoaida.
Emen ma koauwehla oau in kojonneddok, mihndar ma kojonnedwahr ma keiou siksik apel padahkihoang epwi en pel wia doahroar, pirin keiou siksik nehn Wein nehnloannge. A inje ma kin kapwaiahda apel padahkki kojonned pwiai pirin laplap nehn Wein nehnloannge.
Ngoahi pwehng kamwai, ma amwai wihwia mwehu joah mwehu jang en johnpadahk in Kojonned apel Pharisee‑ok kamwai uhdahn johkak dilda nehn Wein nehnloannge.
“Kamwai no rong padahkkok ma mihn mehjjok oaloa, ‘Joah kojukdi armaj; emen ma kojukdi armaj pirin lelloang kadeik.’
A ngoahi pwehng kamwai: emen ma lioas oang riah pirin lelloang kadeik. Pel oau, emen ma pwehng riah, ‘Pweipwei men koawoa,’ pirin pel wijikla mwohn mwoalen koapwung. A emen ma pwa, ‘Koawoa Iahk!’ ih kak lel oang nehn keper in oaiho nehn ehl.
Ma koawoa wia oamw meiroang in mwoallo a koawoa samanda pwa rioamw men injinjuwed oang koawoa,
kihdi oamw meiroanngo ipen mwoallo. Inla koapwungla nehn pwungamwa, japahldo wia oamw meiroanngo.
Ngoahi pwehng koawoa in mehlel, koawoa johkak pisla oaroh ngehd koawoa en dupukla pwaipwanid ohroj.
“Kamwai no rong padahk paso, ‘Joah kamwahl.’
A apkas ngoahi pwehng kamwai emen ma kapang lihmen apel mwehukihda, ih no kamwahl nehn mohngiongin.
Ma loap kidal kioang koawoa nen dihp, dipoaljang kerpwihla. Ma ekij in palwoaroamwen kerpwihekla mwehujang ma palwoaroamwen ohroj kerpwihekla nehn ehl.
A ma loap kidal kahrehng koawoa en wia dihp, poaloahjang kerpwihla. Mwehuwoang koawoa en luhjjang ekij in palwoaroamwen jang palwoaroamwen ohroj en kerpwihekla nehn ehl.
“Kamwai ne kidal da kojonneddo pwa, ‘Emen ma mweijang pahioahu en kioang ih kijinlikoau in kamweid.’
A ngoahi pwehng kamwai, ma woalmen mweijang pahioa, jang in kahrpoahioau likin kamwahl, ih ne kahrehioang liho nehn kamwahl, a ma emen woal painkihda liho, ih ne mine nehn dipen kamwahl.
“Kamwai no rong da ma no pweiekkoang mihn mehjjok. ‘Joah koauwehla oamw kahula, a kolkol oamw inoau oang Koaunno.’
A ngoahi pwehng kamwai, Joah kahula mwahl. Joah kahukihla nehnloannge pwa ioar mwoalen Koahs wa.
Pel joah kahukihla moangoammwen, pwa koawoa johkak wiahng apas pisenmoang en korohrohla ke soalla.
Amwai sikesik en kin mine in ‘Eh’ ke ‘Joah’; a ma dauhlihla a kin sapjang ipen me juweddo.
“Kamwai ne pel rong pwa. ‘Pwoaroanmaj oau dupukki pwoaroanmaj oau, a ngihpas dupukki ngihpas.’
A ngoahi pwehng kamwai, kamwai en Joah pallan armaj men. Ma emen pokihdi joapoamwen loap moaun, pel kioang ih oaloap.
A ma emen panglahng koawoa mwoal en koapwung en kihjang oamw jehsso, pel kioang ih oamw joakidden.
Ma emen ipong oang koawoa en alu ki mwail oau, a koawoa en pwili aluhkihla mwail riau.
Ma emen poaki koawoa mehkij koawoa mweidoahng, ma emen poaki koawoa mehkij pwa ih en kajpahlihdo mwuhr pel mweidoahng.
“Kamwai ne pel rong ih no pwa, ‘Ipwilki mihn ipoamw a lioassoang oamw imwinsihsi.’
A ngoahi pwehng kamwai: Ipwilki amwai imwinsihsi kan apel kapkapki irai ma kin koalkoa kamwai,
Ma kamwai ipwilki irai ma ipwilki kamwai, kijakij dahioau kamwai nen oaloa? Johnrik daksis kan joah kin pel wia doahroar?
Ma kamwai pel kajamwo rioamw kan oar doari, dahioau kamwai wia koalik jang epwi? Armaj rosros kan joah kin pel wia doahroar?
Kamwai en unjek doahroar Jamamwaiho nehnloannge ma unjek.
“Kanaihoahng kamwai en joah wia pwa amwai wihwia mwehu kan en janjal mwohn armaj pwa irai en kapang kamwai. Ma kamwai wia me, nen joh amwai pwaij jang Jamamwaiho nehnloannge.
“Doari, nehn amwai pirin kijkijoa emen ma anahne, joah kalohkihjili doahr mwalaun kan kin wia nehn jinakoke kan pel nehn al kan pwa armaj en kapnga. Ngoahi pwehng kamwai in mehlel, irai no oaloa dupkoan irai doadoahk ohroj.
A nehn amwai en kijkijoa emen ma anahne, joah mweidoahng loap meing in poahmmwen en kidal da loap moaun wihwia,
pwa oamw kijakij en wiawi in rir. Doar oamw Pahpa, ma kin kapang mehkan ma kin wiawi in rir, pirin dupuk koawoa.
“Nehn amwai kin kapkap, joah wia doahr mwalaun, pwa irai kin perenki kapkap, uhda nehn jinakoke kan apel nehn koaimw in al kan pwa armaj en kapang. Ngoahi pwehng kamwai in mehlel, irai no oaloa dupkoaraiwa pwon.
A nehn oamw en kapkap, inla nehn oamw perehu, risingdi wanihmmwo, koawoa kapkap oang oamw Pahpa, ma koawoa joh kak kapang. Doar oamw Pahpa, ma kin kapang da ma wiawi in rir, pirin dupuk koawoa.
Joah doahroar irai pwa Joamoammwo kidal da koawoa anahne mwohn oamw poaki ih.
Doar me, ioar doahr oamw pirin kapkap:
“‘Jamamai nehnloannge,
oadoamwen en joarwi,
oamw wei en pwoaida,
injenoamw en wiawi pohn jampah doahroar nehnloannge.
Kihdoa rehnnoauwe kanmai mwingehn oauwoau rehn.
Mahkoahng kamai amai japwung kan,
doahroar amai kin mahkoahng irai kan ma wia japwung oang kamai;
kapisla kamai jang ipen ih ma naunahu.
[Oamw mwei ioarroar Mweiwa, ma sihkei apel ling allaluhla.
Amen.]’
“Pwa ma kamwai mahkoahng irai kan ma wia naunahng kamwai, Jamamwai nehnloannge pirin pel mahkoahng kamwai.
A ma kamwai johpwa mahkoahng arai japwung kan, Jamamwai nehnloannge pel jehpirin mahkoahng kamwai.
“Nehn amwai kin kaijihjol, kamwai joah wia mwomw doahroar mwalaunnok kin wia, pwa irai kawikla mwomwoarai en kajalehda pwa irai kaijihjol. Ngoahi pwehng kamwai in mehlel, irai no oaloa dupkoarai.
A nehn oamw kaijihjol, salipla pel duhpla mijoamwen,
pwa en joah janjal oang armaj pwa koawoa kaijihjol, a oang oar Joamoamw, ma kisai johkak kapang, a joamoamw, ma kin kapang mehkan ma wiawi in rir, pirin dupuk koawoa.
“Joah nekidpene oang pein koawoa oamw pai kan nehn jampah, wija woahd a mer johkak koauwehla, pel johnpirap kan kak dilda pirapoahla.
Pwa wija oamw pai kan mine, ioar mohngiongimwen pel mine.
“Maj ioar lahm in palwahr. Ma pwoaroan mijoamwenkan mwehu, palwoaroamwen nen dirin maram.
A ma pwoaroan mijoamwenkan nauna, palwoaroamwen nen pel ros. Doar ma marammo nehn koawoa ros, ia woahr koalikin rossoauwe!
“Joh emen kak papah koaun roahmen. Ih kakkoar lioassoang emen a ipwilki emen, ke ih nen poadidi oang emen a mwamwahlki emen. Koawoa johkak papah Koahs apel mwani.
“Ioar ngoahi pwehngki kamwai, joah pwunodki amwai mour, da kamwai pirin kang ke nim; ke oang palwoaroamwaikan, da kamwai pirin likkoauki. Mour joah kajampwal jang mwinge? Ke palwahr joah kajampwal jang likkoau?
Kapang mahnsang in nehn woahwoa kan: irai johkin poadok ke doli ke nekid nehn wehraus kan, a Jamamwaiho nehnloannge kin kamwinge irai. Kamwai joah kajampwaljang irai?
Inje in kamwai jang in pwunod kak karoairoaihla ah mour awahioau?
“Mihnda kamwai pwunodki likkoau? Kamwai kapang kiepw in nehn japw kan, nehn irai kin koapkoapda; irai johkin doadoahk ke wiahda arai likkoau.
A ngoahi pwehng kamwai pwa pel Solomon, nehn ah koapwoahpwoa johpwa kapwasda linginnoar mehpwiai.
Doari, joah pwunod, pwa, ‘Da kamain kang? Ke da kamain nim? Ke da kamain kol?’
Armaj rosros kan kin raprapahki mehpwiai, a jamamwaiho nehnloannge kidal pwa kamwai anahne mehpwiai.
Doar rapahki mijkoalkoal wein Koahs pel ah pwung, a mehpwiak ohroj nen liklikkoang koawoa.
Doari, joah pwunodki lakapw, pwa lakapw kapwa pwen pwunodki pein ih. Johpwa anahne kapsahng apwal kan ma oauwoau rehn kan kin wahdo.
“Joah kadeik armaj kan, pwa doar Koahs kadeikda kamwai.
Pwa Koahs nen kadeikda kamwai doahr kamwai kadeikda epwi, oh ih nen jongki kamwai mihn jonngohr ma kamwai jongki epwi.
Amwda koawoa ke soahk kiden soa kij nehn mijen rioammwo a koawoa joah injinohki pwilein suhkoahn nehn mijoamwen?
Ia mwomwen oamw en kak pwehng rioammwen, ‘Menlau, mweidoahng ngoahi en kihjang kiden soa kij nehn mijoamwen,’ ma anjoauwohr pwilein suhkoahioau mine nehn mijoamwen?
Armaj likamw men koawoa, keiou kihjang pwilein suhkoahn nehn mijoamwen pwa koawoa en kak kapang mwehu, koawoa en kak kihjang kiden soahk nehn mijen rioammwo.
“Poaki a kamwai pirin oaloa; Rapahki a kamwai pirin diar; lesles a wanihmmwo pirin risdahng kamwai.
Pwa inje ma poaki pirin oaloa; apel inje ma kin rapahki pirin diar; apel wanihmmwo pirin risdahng inje ma lesles.
Inje in kamwai ma nah jeri poaki pilahwa a ih kioang sakai?
Ke ma ih poaki mwumw a ih kioang sinek?
Ma nehn amwai nauna, kamwai kidal kioang nihmwai jerihkan kijakij mwehu, ia woahr mwehuin kijakijjo Jamamwai nehnloannge pirin kioang irai ma poaki ih!
“Wiahng epwi da ma kamwai nimen irai en wiahng kamwai, pwa me oaroahpene Kojonned apel padahk in Johkohp kan.
“Dilda nehn wanihmw Soahsiksik. Pwa wanihmmwo inlahng ehl pwen sahlaplap pel allo pwen koalik apel moangoaioa a armaj dir alu loaloa.
A wanihmmwo inlahng mour pwen soahsiksik, allo pwen apwal doar armaj jipid diarda.
“Kamwai mwajahni mwehu johkohp likamw kan. Irai indoa ipamwai in mwomwen jihpw, a loaloarai doahr wolf ingkelpwi.
Suhkoa mwehu kihda wah mwehu, a suhkoa nauna kihda wah nauna.
A suhkoa mwehu pas johkak kihda wah nauna, a suhkoa nauna johkak kihda wah mwehu.
Suhkoa ohroj ma joah kihda wah mwehu pirin poalpoaldi kerpwihekla nehn oaiho.
Ioar, jang in wah kan kamwai nen kidalki johkohp likamw kan.
“Jaudi ohroj ma panginki ngoahi, ‘Koaun, Koaun’ pirin dilda nehn Wein nehnloannge, a araihokkoar ma kin kapwaiahda injenen Joamoaiho ma mine nehnloannge.
Rehnin kadeikko armaj dir pirin pwehng ngoahi, ‘Koaun, Koaun, jaudi kamai ma kin wia kokohp in oadoamwen, pel in oadoamwen kamai kin kahujjang ngen jaus pel wia joangoan manman dir?’
A ngoahi pirin pwehng irai, ‘Ngoahi jehjoa kamwai. Alwe jang ipoai, kamwai armaj nauna!’
“Doari emen ma kin rong oai padahk kan a wia, ih doahroar woal loalkoanngo ma kouda umwahu pohn sakai.
Wuddo mwoardi, lapakehda, enngo koaldo pohk ummwo, a ih johpwa mwoardi, pwa ih poahjoanda pohn sakai.
Wuddo mwoardi, lapakehda, enngo pohk ummwo, ummwo kipla ripoadpoaddi.”
Nehn en Jesus no doari ah padahk, pokonno inenin pwuriamweikihla mehlel joangoan padahk oauwo,
pwa manman in ah padahk johpwa doahroar en johnpadahk in Kojonneddok arai padahk.
Nehn ah indi jang pohn dollo pokon koalik oau pwilihdo ih.
Woalmen johmwehu lepa indoa ipen Jesus, poadpwomwla pwehng ih, “Maing, ma koawoa nimen, koawoa kak kamwkelehda ngoahi .”
Jesus kailla poah pukkoang woallo, “Ngoahi nimen,” ih pwehng ih, “Ken mwakelkelda!” Anjoauwohr woallo mwehula jang ah lepa.
Jesus pwehng woallo, “Kapang! Pwa koawoa en johpwa pwehng emen. Inla kajalehng jamwrou a koawoa wia oamw meiroang joanngo ma Moses koajnehdi, en wia oamw mihn kadehde oang irai.”
Nehn en Jesus lel Capernaum, koaun in johnpei men indoa ipoa, poaki jauwaj.
“Maing,” ih pwehng ih, “noai ludu men mine in ummwo, mwoasorla apel inenin weiroak.”
Koaun in johnpeiho pwehng Jesus, “Maing, ngoahi joah warroang koawoa en indoa nehn umwoaiho. Pwen lalloar, ah noai luduhwo no mwehula.
Pwa ngoahi pel anki manman pohn johnpei kan pehn ngoahi. Ngoahi kin pwehng emen, ‘inla,’ ih inla; a oang emen, ‘indoa,’ ih indoa. Ngoahi pwehng noai luduhwo, ‘Wia me,’ ih wia.”
Nehn en Jesus rong me, ih pel pwuriamweikihla pwehng irai ma pwilpwili ih, “Ngoahi pwehng kamwai in mehlel, Ngoahi kahjik diar emen nehn Israel ma anki joangoan pwojon koalik doahr me.
Ngoahi pwehng kamwai pwa armaj dir pirin injang east apel west, mwindi nehn dohrai pwili Abraham, Isaac pel Jacob nehn Wein nehnloannge.
A sohn Weiho pirin kerpwihekla likin, oang nehn rosso, wija ma irai pirin joang apel keikeikeisakai.”
Doari Jesus pwehng koaun in johnpeiho, “alwe in umwoammwo, da ma koawoa kamehlele en wiawi.”
Nah luduhwo mwehula Anjoauwohr.
Anjoauwo Jesus lel nehn umwen Peter‑o, ih kidalda pwa inen pahien Peter‑o johmwehu karkar.
Jesus koldi poahn liho, karkarro injang ipen liho; ih ken pwohrda sapda papah ih.
Me en kapwaiahda da me johkohp Isaiah pwa: “Ih oaloahda asai jasihkei kan pel wahda asai johmwehu kan.”
Anjoauwo ma Jesus kapangda uwen koalikin pokonnoauwo pwilpwili ih, ih pwehng nah sohnpadahkkok pwa irai en jeila oaloap jed in Galilee.
Johnpadahk in kojonneddo men indoa ipoa pwehng ih, “Johnpadahk, ngoahi en pwili koawoa wija ohroj koawoa inla.”
Jesus japoang, “Fox mine arai lipw, mahnsang kan mine arai paj, a Nihn Armaj joh wija ih en koammoaldi.”
Emen sohnpadahk pel pwehng ih, “Maing, mweidoahng ngoahi en inla jaripdi oai pahpahu mijkoalkoal, a ngoahi indoa pwilihla koawoa.”
A Jesus pwehng ih, “Pwili ngoahi, a mweidoahng mehdi kan en jaripdi pein arai mehdi.”
Jesus doaudahng nehn pohsso, nah sohnpadahkkok pwili ih.
Anjoauwohr melmel oau pwokda pohn jeddo, nohk jaujaudo nehn pohsso. A Jesus moair.
Sohnpadahkkok inla panginda ih pwehng ih, “Maing, doaroahla kisai! Kisain ken mehdi!”
Sohnpadahkkok pwuriamweila, idoak nehnpwungarai, “Armaj dahmen me? Ma eng apel no kin peikkoang!”
Anjoauwo ma Jesus lel oaloap jeddo, nehn koujapw in Gadara, woal roahmen suhwoang ih ma indoa jang nehn joaujoauwok. Woal roahmen ne ma ngen jaus mine nehn ara inenin keper doar joh armaj kin wud nehn alloauwo.
Anjoauwohr ara wering Jesus pwehng ih, “Koawoa Nihn Koahs, da koawoa nimen wiahng kama? Koawoa indoahng koalkoa kama mwohn anjoauwo?”
Mine pwihnin pij koalik oau mwingmwinge joah dohla.
Ngen naunahk poaki Jesus, “Ma koawoa pirin kajroahla kama, kadarla kama nehn pijjok.”
“Inla!” Jesus pwehng ara. Doar ara ken inla dilloang nehn pijjok, nehn anjoauwohr pijjok kijoudihla duhla nehn lehu.
Sohn apwali pijjok kaula inla nehn kahnihmmwo pwehng me ohroj, pwilihki da ma wiawihoang armajjok ma ngen jaussok mine pohra.
Sohn kahnihmmwo ohroj inlahng suhwoang Jesus. Anjoauwo irai suhwoang ih, irai poaki ih en injang nehn arai wijahu.
Jesus doaudahng pohn pohsso jeila oaloap jeddo, nehn ah kahnihmmwo .
A epwi Johnpadahk in kojonneddok ma mine o lemlemehki pwa “Woal mene lahlahwe.”
Jesus kidal arai lamlam, doar ih ken pwa, “Amwda kamwai ke lamlam nauna nehn mohngiongimwai kan?
Ia minno moangoaioa, ngoahi en pwa, ‘Dipoamw kan ne lapwda,’ ke, ‘Uhda alu’?
A ngoahi en kamehlele oang kamwai en kidal pwa Nihn Armaj anki manmanin mahkoahng dihp pohn jampah.” Ih pwehng woal mwoasorro, “Uhda, oaloa kioamwen koawoa inla nehn umwoammwo.”
Woallo ken uhda inla in umwahu.
Nehn en pokonno kapang me irai inenin majpwehkda; irai kapnga Koahs ma kioang armaj joangoan manman oauwo.
En Jesus injang o nehn ah allaluhla, ih kapangda woal men, adanki Matthew, johnrik daksis, ma onnonohn nehn ah oahpisso. Jesus pwehng ih, “Pwilihla ngoahi.”
Doar ih ken uhda pwilihla ih.
Nehn en Jesus mwingmwinge nehn umwen Matthew‑o, johnrik daksis apel armaj dipan dir indoa pel mwinge pwili ih apel nah sohnpadahkkok.
Nehn ah rongda me, Jesus pwa, “Jaudi armaj sihkei ioar anahne johnwini, a armaj johmwehu.
Inla woahwoahkihda woahwoahn mehkije jang nehn Puk Joarwi: ‘Ngoahi mwehuki kadek, jaudi meiroangin mahn.’ Ngoahi joah indoahng pangin armaj pwung, a armaj dipan kan.”
Doar nihn John Johnpoapdaij sohnpadahkkok indoa idoak oang Jesus, “Amwda kamai apel Pharisee‑ok kin dod amai kaijihjol a nihmw sohnpadahk kan ken johkin kaijihjol?”
Jesus japoang, “Imdoahr nihn woallo ma pirin koapoapwoaud sohnkaparrok en injinjuwed ma ih minmine iparai? A oau anjoau ma pirin indoa ma woal kamwohddo pirin wijik jang irai; doari, ioar anjoauwo irai pirin kaijihjol.
“Joh armaj kin doahng dipwin likkoau kapw kij in likkoau dehn oau, pwa dipwin likkoau kappwo nen pworpene doapwdoapwjang in likkoau merinngo, nehn kakloakihla soahroakko.
Joh armaj kin widekihoang wain kapw nehn dohn wain dehn. Pwa dohn wainno nen pwokpijoang, wainno widekla, dohn wainno ohla. Wain kapw en widekihoang nehn dohn wain kapw, a kapwa nekdekla.”
Nehn ah pwahpwahpwa me, koaunin mihn Jew men indoa poadpwomwla mwohn Jesus pwehng ih, “Noai jerpeinno kapwehsen mehdi. A indoa kioang poahmmwen puwoa, pwa ih en mourda.”
Jesus uhda pwilihla ih, pwilihki nah sohnpadahkkok.
Anjoauwo lihmen ma johmwehuki insa koarkoar johnpar eijek riau indoa likinjarkin pukkoangdi imwin ah likkoauwo.
Jesus jipwella pwehng ih, “Koapwoarpwoar, noai jerpein, oamw pwojon ne kasihkeida koawoa.” Liho mwehula anjoauwohr.
Anjoauwo ma Jesus dilda nehn umwen koaunno ih kapang johnkoajoanngok apel armaj kan loakloakoa,
ih pwehng irai, “Kamwai dilla, jerpeinne johpwa mehdi, a ih moair.” A irai uruhrki ih.
Mwerin armajjok dilla, ih dilla loaloa koldi poahn jerpeinno, ih pwohrda.
Rong oauwe lohk pijoang nehn wija ohroj.
Jesus daudauluhlla jang wijahu, woal majkun roahmen kahujla ih, poangpoang, “Mahkoahng kama, nihn David!”
Nehn ah no dilda nehn umw, woal majkunnok indoa ipoa, a ih peidek oang ara, “Kamwa kamehlele pwa ngoahi kak wia me?
“Eh, Koaun,” ara japoang.
Doar ih jair mijara pwa, “Me en wiawi jang in amwa pwojon;”
A ira inla likin kalohkihjili wijahu ohroj.
Nehn ara allaluhla, woal loahsoang men ma ngen jaus dilingla ih wijikdohng Jesus.
Anjoauwo ma ngen jausso diljang ipoa, woal loahsoanngo lallalda. Pokonno inenin pwuriamwei pwa, “Kahjikkoar mehkij doahre wiawi nehn Israel.”
A Pharisee‑ok pwa, “Koaunin ngen jaus kan ma kioang Jesus manman in kajroahjang ngen jaus.”
Jesus allaluhjili nehn kahnihmw apel koaujoan ohroj, padpadahk nehn jinakoke kan, padpadahkki doahr rongmwehuin Weiho, kemwehuwihla joangoan johmwehu ohroj ipen armaj kan.
Nehn ah kapang pokonno, ih ipwilkihda irai, pwa ara injinjuwed apel joh jauwajparai, doahr jihpw ma ne joh jileperai.
Doar ih pwehng nah sohnpadahkkok, “Roakke koalik a sohn doadoahk jipid.
Poaki koaun in roakke en kadardo sohn doadoahk dir pwa en doadoahk nehn mwoaswello.”
Jesus panginpene nah sohnpadahk eijek roahmenno, kioang irai manman en kajroahjang ngen jaus apel kemwehuwihla joangjoangoan johmwehu ohroj.
Philip apel Bartholomew; Thomas apel Matthew, johnrik daksis; James nihn Alphaeus, apel Thaddaeus;
Simon mihn Canaan , apel Judas Iscariot, ma pangla Jesus.
Sohnpadahk eijek roahmenno Jesus kadarla kioang irai kaweid pwiai: “Johpwa inla nehn pwungen mihn likin kan ke inla nehn kahnihmw in mihn Samaria kan.
A kamwai inlahng jihpw joaloanglahk ipen mihn Israel kan.
Kamwai inla padahkki pwa: Wein nehnloannge no koaroan.
Kemwehuwihla johmwehu kan, komourda min mehdi kan, kamwkelehda irai kan ma anki johmwehu lepa, kahuj jang ngen jaus kan. Doar amwai oaloa in joh dupkoa, Kamwai pel kihwei in joh dupkoa.
Johpwa wa kohl, silper, ke kapa nehn amwai pwuko kan;
johpwa wijik pehk nehn oamw jeiloak, ke joakid riau, ke ju ke jokon; pwa sohn doadoahk kan warroang oaloa dahkij arai anahne.
“Nehn amwai dilda nehn oau kahnihmw ke koujapw, rapahkihda armaj men ma nimen kamwain mine nehn umwahn oaroh kamwai pwur.
Ma sohn ummwo kajamwo kamwai, amwai popohl en minmine iparai, a ma joah, amwai popohl en japaldohng kamwai.
Ma mine umw oau ke kahnihmw oau joah nimen kajamwo kamwai, ke rong amwai padahk, diljang wijahu jiped jang pwirejpar in pwoalkoamwai.
Ngoahi pwehng kamwai pwa in mehlel, Rehn in Kadeikko Koahs pirin kajalehda ah kalahngan oang sohn Sodom apel Gomorrah koalik jang kahnihmw pwiai.
“Kamwai Rongmwehu ngoahi kadarwe kamwai doahroar jihppwi nehn pwungen wolf. Kamai uhdahn pirin kanaihoahng kamwai doahroar sinek kan apel maid doahroar mwurei kan.
Kamwai mwajahn pwa armaj kan pirin joalihdi kamwai apel pangla kamwai mwohn mwoalen koapwung kan, apel poki kamwai nehn jinakoke kan.
Pwa Ngoahi, kamwai nen wijikla mwohn koaun apel nahmwarki kan, pwa kamwai en kadehdehng irai apel mihn likin kan doahr Rongmwehu.
Nehn irai pirin panglahng kamwai koapwung, kamwai joah pwunodki da kamwai pirin pwa, ke ia mwomwen amwai pirin pwa; nehn anjoauwo pirin lel, nen mweimweioang kamwai da kamwai pirin pwa.
Pwa lal kan ma kamwai pirin pwa jaudi amwai a Ngenin Jamamwaiho pirin kalallali kamwai.
“Armaj pirin pangla riarai kan pwa en mehdi, pahpa kan pirin pangla nihrai jeri kan; Jeri kan pirin uhwoangda arai pahpa kan pwa irai en kojkojdi.
A ma kamwai koaloklok nehn oau kahnihmw, kaulahng nehn oau kahnihmw. Ngoahi pwehng kamwai in mehlel, kamwai nen johpwa koarjoahla kahnihmw in Israel kan mwohn Nihn Armaj pirin pwurdo.
“Joh sohnpadahk men laplap jang ah johnpadahk: joh ludu men laplap jang ah koaun.
Sohnpadahk men en pel isarki en doahroarla ah johnpadahkko, apel luduhmen en pel doahrla ah koaunno. Ma moangoan peneinei oau poangpoanngki Beelzebul, ia woahr nauna in ad ma emen sohn peneineiho en poangpoanngki!
“Kamwai en joah mijik armaj. Me ohroj ma kin oakkoakla, uhdahn pirin janjalda, ke me rir ohroj pirin janjalda.
Da ma ngoahi pwehng kamwai in rir, kamwai en kajalehda nehn pokon janjal; a me ma ngoahi ngudngudkihoang kamwai, kamwai en pakairkihda pohn umw kan.
Johpwa mijik irai ma kak kojukdi palwahr a johkak kojukdi pali ngen. A mijik Ih ma kak koauwehla ara, ngen apel palwahr nehn ehl.
Send oau kamwai kak dupukda mahn siksik roahmen, a emen joh kak kipdi pohn pwirej likin koajoandi en Jamamwaiho.
A pel oang kamwai ohroj, pisen moangoamwai kan ohroj ne pel wadwaddi.
A doar joah mijik; kamwai kajampwaljang mahn siksik dihrdir!
A emen ma kahmahmki ngoahi mwohn armaj, ngoahi pel pirin kahmahmki ih mwohn Joamoaiho nehnloannge.
“Johpwa lemleme pwa ngoahi indoahng wahdo moaloailoai pohn jampah. Ngoahi joah indoahng wahdo moaloailoai, a kodlaij.
Pwa ngoahi indoahng ukudla jermwein men en uhwoang jamah, jerpein men en uhwoang ah nohno, lihmen uhwoang inen pahioa.
En emen ah imwinsihsi pirin wia sowoa mehlel in nehn umwahu.
“Emen ma ipwilki jamah ke inah koalik jang ah ipwilki ngoahi johpwa warroang ngoahi; emen ma ipwilki nah jermwein ke jerpein koalik ah ipwilki ngoahi johpwa warroang ngoahi;
emen ma johpwa wahda ah lohpwu pwili ngoahi johpwa warroang ngoahi.
Emen ma nimen kolkol ah mour nen luhj jang, a emen ma luhj jang ah mour ki ngoahi nen kolkol ah mour.
“Emen ma kajamwo kamwai kin kajamwo ngoahi, a emen ma kajamwo ngoahi kin kajamwo ih ma kadardo ngoahi.
Emen ma kajamwo johkohp en Koahs men pwa ih johkohp en Koahs men pirin oaloa kijakij in johkohp men, a emen ma kajamwo armaj pwung men pwa ih armaj pwung men pirin oaloa kijakij in armaj pwung men.
Anjoauwo ma Jesus no doari ah kioang kaweiddok oang nah sohnpadahk eijek roahmenno, ih inla jang o pwa ih en skuhli pel padahk nehn arai koaujoan kan.
John Johnpoapdaij, mine nehn kalpwuhj, rongda pwa da Christ wihwia, kadarla nah sohnpadahkkok ipen Jesus, kalelpoak.
“Koawoa oar ma John Johnpoapdaij ma pirin indoa, ke kamain pel kajkajik emen sohrohr?”
Jesus japoang, “Pwurla pwehng John da kamwai rong apel kapang:
‘Majkun kan kapangda wija, mwoasor kan alu, irai kan ma anki lepa mwehula, pongpong kan rongda wija, mehdi kan mourda, Rongmwehu no pel padahk oang armaj joamwoahmwoa kan.’
Meid pai armajjok me johpwa peikajalki ngoahi.”
Anjoauwo ma nihn John sohnpadahkkok pwurpwurla, Jesus sapda siksikoahng pokonno doahr John: “Da kamwai inlahki nehn japwsoahn ipen John pwa kamwain kapang? Alek pas jahkkihla enngo?
Ma jaudi, da kamwai inlahng kapang? Woal men kapwasda inenin mwehu? Irai ma kin kapwasda mwehu kin mine nehn umwen nahmwarki.
Doari da kamwai inlahng kapang? Johkohp men? Eh, ngoahi pwehng kamwai, pel koalikjang johkohp men.
Ngoahi pwehng kamwai in mehlel: Johpwa armaj men ma mour nehn jampah laplap jang John Johnpoapdaij; a ih ma keiou siksik nehn Wein nehnloannge laplapjang John.
Jang nehn rehn kan ma John kapkapahrak leldo apkas, Wein nehnloannge inenin apwalkihda mwoakidpwi, apel irai ok ma wia mwoakid pwiai jong en koldi.
Mwohn John Johnpoapdaij, Johkohp kan ohroj apel kojonned en Moses sikoa doahr Wein Koahs.
A ma kamwai nimen kamehlehle, John ioar Elijah ma kokohppok sikoa ma pirin indoa.
Armaj men ma mine sioa mihn rongrong, a ih en rong!
“Da ngoahi kak karjahkihoang armaj en rehn pwiai? Irai doahroar jeri kan mwindi nehn market kan poangpoanglahng epwi:
‘Kamai koajoang oang kamwai, a kamwai johpwa kahlek; kamai koaul ki koaul en mehdi, a kamwai johpwa joang!’
John indoa, ih kaijihjol apel joah nim wain, a armaj ohroj pwa, ‘ih dirkihla ngen jaus.’
Anjoauwo ma Nihn Armaj indoa, ih mwinge apel nimnim, armaj ohroj pwa, ‘kapang woal menen! Ih mijen mwinge apel sohn nim jakau men, Ih pirienki johnrik daksissok apel armaj jekenkennok!’ En Koahs loalkoang kadehdehda ah wihwia pwung kan.”
Ih pwehng irai, “Inenin naunahng koawoa, Chorazin! Pel naunahng koawoa, Bethsaida! Pwa manmannok ma no wiawihoang kamwai, wiawihoang Tyre pel Sidon, irai ne likkoaukihda likkoauwin injinjuwed pel kamwroahdihoang moalkoahr pohrai, pwa en kajalehda irai no koluhla apel wikla.
A ngoahi pwehng kamwa, Ngoahi nimen kamwahn kidal, pwa nen rehnin kadeikko Koahs pirin kajalehda Ah kalahngan oang sohn Tyre pel Sidon koalik jang kamwa.
A koawoa, Capernaum, koawoa ma nimen leldahla nehnloannge, koawoa nen jinoakekdihla nehn ehl! Pwa manmannok ma no wiawihoang koawoa, wiawihoang sohn Sodom, irai nen minehr lel rehnnoauwe.
Ah koawoa en kidal pwa rehnin kadeikko, Koahs nen kajalehda Ah kalahngan oang Sodom koalik jang oang koawoa!”
Anjoauwo Jesus pwa, “Ngoahi kapnga koawoa, joamoai, Koaun in nehnloannge apel jampah! Ngoahi kapnga ki koawoa, oamw kajalehng irai joaloalkoanngok mehkan ma koawoa oakihjang irai ok ma koahioak apel loalkoang in jampah.
Joamoai, me ne wiawi pwa ioar mehwa koawoa pwungki.
“Me ohroj no mweimweioang ngoahi jang ipen Joamoaiho. Johpwa emen kidal Nahu likin Jamahu, pel johpwa emen kidal Jamahu likin Nahu pwilihki araihok ma Nahu pilda pwa Ih en kajalehng irai Ih.
“Kamwai ohroj indoa ipoai kamwai ma ne koakoahkla apel soausoaukihla amwai wijik kan, ngoahi en kakoammoalihla kamwai.”
Kamwai oaloa aproahda oai mihn wijikke, apel skuhl jang ngoahi, pwa ngoahi ma aksiksik apel nehn kapehd karkarahk, kamwai nen diar koammoal nehn ngenimwaikan.
Mwerin anjoaukij Jesus aluhla nehn mwoaswel oau Sabbath. Nah sohnpadahkkok mwakohkohda irai dolihdi wehn wihdpwi irai kang.
Anjoauwo Pharisee‑ok kapang irai, irai pwehng Jesus, “Kapang! Nihmw sohnpadahkkok wia me ma uhwoang kojonned in Sabbath.”
Ih japoang, “Kamwai johkin wadek da David wia anjoauwo ma ih apel pwilihoahk mwakohkola?
Ih dilda nehn Umwen Koahs, pwilihoahk kangla pilahwa joarwiho—ma uhwoang kojonned irai en wia, pwa jamwrouwok oar kin kang.
Ke kamwai kahjik wadek nehn kojonned en Moses ok ma pwa Sabbath ohroj jamwrouwok nehn Umwen Joarwi koauwehla kojonned in rehn joarwi a irai johpwa dipanki?
Ngoahi pwehng kamwai pwa mine armaj men ma laplap jang Umw Joarwiho.
Puk Joarwi pwa, ‘Kadek mwehujang meiroang in mahn.’ Ma kamwai woahwoahki lal kamwai nen johpwa koauwe armaj joh dipoa.
Pwa Nihn Armaj ioar Koaun in Sabbath.”
Jesus injang o, inla nehn jinakokehu,
Ih pwehng irai, “Ma emen in kamwai nainki jihpw men a ih kipdihoang nehn lipw oau Sabbath, kamwai joah nen pwoakda ih jang nehn lippwo?
Ia woahr kajampwalin armaj men jang jihpw men! Doari mwehu en wia me mwehu Sabbath.”
Doar ih pwehng woal mwoasor poahu, “Kailwe poahmmwen.” Doar ih kailla poah doari ken mwehula dauluhl, doahrla loap mwehuwo.
A Pharisee‑ok ken injang o planehda irai en kojukdi Jesus.
A Jesus kidal pwa da irai pilpilahne, Ih injang wijahu, armaj dir kahujla ih. Ih kemwehuwihla johmwehu ohroj iparai,
a ih pwehng irai en johpwa pwa inje ih.
Me kapwaiahda dahkij Isaiah kokohpki doahr ih:
“Noai luduhwa, ma ngoahi ne pilda.
Ih ioar ngoahi ipwilki,
ngoahi pirin kihdahng ngenihoa puwoa,
ih pirin kalohkihda kadeik oang wei kan.
Ih jehpirin akmai ke rahrahu;
ih jehpirin kapahrak nehn al kan.
Ih jehpirin sipwangdi alek piroakla kan,
ke kakunihla lahm oau.
Ih pirin sihkeiki pwa pwung paiai en pwoaida.
Sohn wei ohroj pirin koapwoarpwoarkihla oadoa.”
Doari woal men ma ngen jaus dilingla ih, ma pel majkun pel jehjoa lallal, wijikdohng Jesus. Ih kemwehuwihla woallo doar ih ken kak lallal pel kapangda wija.
A anjoauwo me Pharisee‑ok rongda me, irai pwa, “Kamwai johpwa pwuriamweiki ah kak kahuj jang ngen jaus. Ih kihjang ah manman ipen Beelzebul, koaunin ngen jaus.”
Jesus ne kidal da arai lemleme, ioar ih pwehngkihoang irai, “Wei oau ma uhpene apel peipene nen pwungarai jehpirin mour woaroai. Kahnihmw oau ke peneinei oau ma sowoa kan pel uhpene nehn pwungarai nen uhdahn mwoarpijoang.”
A doar ma oau pwihn mahwin oang oau pwihn nehn wein Jehsen, woahwoahki pwa wein Jehsen ne pwalpijoang, doar nen pispis mwoarpijoang.
Kamwai pwa ngoahi kin kahuj jang ngen jaus kan pwa Beelzebul ma kioang oai manman. A inje ma kioang nihmwai sohnpadahk kan manman in kahuj jang ngen jaus kan? Pein nihmwai sohnpadahk kan nen kadehdehng kamwai doahr amwai japwung!
Joah, jaudi, a Ngenin Koahs ma kioang ngoahi manman in kahuj jang ngen jaus kan, a ioar me ma kadehdehda pwa Wein Koahs ne lel kamwai.
“Joh emen kak koauwehla umwen woal sihkei men pwa en pirapoa ah koapwoa kan ma ih johpwa koldi piroahpene woal sihkeiho. Ioar wioapoawahr doari ih kak pirapoa ah koapwoa kan.
“Emen ma johkin pwili ngoahi, kin uhwoang ngoahi, a ma johkin jeuweje ngoahi rikpene, kin kamwroahpijoang. .
Me ioar kahrpoahwa ngoahi pwehng kamwai, Dihp ke lahlahwe ohroj kak mahkla—a lahlahwe Ngen Joarwi ioar johkak mahkla.
Emen ma lahlahwe Nihn Armaj, kak mahkla, a lahlahwe Ngen Joarwi pwanah johkak mahkla—apkas ke pel allaluhla.
Kamwai doahroar sinek! Imdoahr armaj nauna doahr kamwai kak pwa mehkij mwehu? Pwa dahkij ma kamwai pwa ioar kin kajalehda audoapoan nehn kapehdimwaikan.
Armaj mwehu men kin pwahla lal mwehu jang nehn ah mohngiong mwehu, a armaj nauna men kin pwahla lal nauna jang nehn ah mohngiong nauna.
“Doari, kamwai en kidal pwa nehn Rehnin Kadeikko armaj ohroj uhdahn pirin pwukoahki arai lallal mwahl ohroj.
Pein amwai sikesik kan ma pirin kadeikda kamwai ma kamwai mwakelkel ke dipan.”
Johnpadahk in Kojonned apel Pharisee pwi indoa ipen Jesus pwehng ih, “Johnpadahk, kamai nimen koawoa en kajalehng kamai oau manmanno.”
Jesus japoang, “Ia woahr nauna apel rosros in armaj in anjoau kije! Kamwai poaki manman oau jang ipoai a manman wahr ngoahi nen kioang kamwai ioar manman in johkohp Jonah.
Pel doahr en Jonah minmine nehn kapehdin mwumw koalikko rehn jiluh pel pwong jiluh, ioar doahr, Nihn Armaj, pirin mine pehn jampah rehn jiluh pel pwong jiluh.
Nehn Rehnin Kadeikko mihn Nineveh pirin uhwoang kamwai apel kadeikda kamwai, pwa ahr koluhla apel wiliakapwla nehn ahr rong en Jonah padahkko. A apkas emen ma laplapjang Jonah mine me.
Nehn Rehnin Kadeikko Li nahmwarki in Sheba pirin uhwoang kamwai apel kadeikda kamwai,pwa ih jeiloakdo jang nehn ah weiho pwa en rong doahroar en nahmwarki Solomon kaweid loalkoang. A apkas emen ma laplap jang Solomon mine me.
Doar ih ken pwehng pein ih, ‘Ngoahi en pirin pwurlahng nehn umwoaiho.’ Doar ih pwurla diarda pwa umwahu ne soahnda, mwakelkel, apel joan.
Doar ngen juweddo pel pwurla rapahkihda pel ngen jaus ijimen ma nauna jang ih, irai ohroj dilda koaujoanla wijahu. A doari armajjo a kapwa nauna jang mijkoalkoal. Ioar joangoan mour wa me nen wiawi oang armaj nauna in rehn pwiai.”
Nehn en Jesus siksikesik oang pokonno, inahu apel riahk mine likin, nimen lal oang Ih.
Armaj men pwehng ih, “Inoammwo apel rioammwok minmine likinno, irai nimen lal oang koawoa.”
Jesus japoang, “Inje inoai? Inje rioai kan?”
Doar Ih doklahng nah sohnpadahkkok ih pwa, “Irai pwiai ioar inoai apel rioaikoa.
Emen ma kin wia injenen Joamoaiho nehnloannge ioar rioai woal, rioai li apel inoai.”
Rehnnohr Jesus injang in ummwo Ih indihla in oaroahrin jeddo, wijahu ma Ih mwindi pwa en wia ah padahk.
Pokonin armaj koalikkoau kapilpene Ih. Ih ken doaudahng nehn pohs pas, mwindi, a pokonno uhda pohn oaroahrin jeddo.
“Armaj men mine ma inlahng kamwroa ah liporrohk.
Doari, nehn ah kamwkamwroa ah liporrohk, epwi mwoardihoang nehn al siksik in nehn mwoaswello, mahnsangpwi sangdo kangjang.
Epwi liporro kipdi nehn wija sakaikai ma pwirejjo poadpoad. Liporrohk pispisin koapda pwa pwirejjo poadpoad.
A anjoauwo ma joauwo dakda, suhkoahk pispisinnoar mengla pwa koalohraiok johpwa lel nehn wija loal.
Epwi liporrohk kipdi nehn pwungen suhkoa soaksoak. A suhkoa soaksoakkok koapda kajasihkeihla irai.
A epwi liporrohk kipdi nehn pwirej mwehu uhwahda, epwi min epwiki, epwi weneijek, a epwi jilihjek.
“Armaj men ma mine sioa mihn rongrong, a ih en rong.”
Nah sohnpadahkkok indoa ipen Jesus idoakkoang Ih, “Amwda koawoa ke kin doadoahkki karajraj nehn oamw kin lalloang armaj kan?”
A Jesus japoang irai, “Kamwai no mweimweioang en woahwoahkihla me rir in Wein nehnloannge, a irai joah.
Ioar kahrehda ngoahi kin padahk oang irai in karajraj, pwa armaj kin kapang da ngoahi wia, a irai johkin soahk, irai rong da ngoahi kin pwa, a irai johpwa nimen rong ke woahwoahki.
Me ioar kokohp in Isaiah, pwoaida iparai ma pwa:
“‘Kamwai pirin rongrongrong, a johpwa woahwoahki;
kamwai pirin kapkapang a joah dehdehki.
Pwa mohngiongin armaj pwiai no koapsakaila,
siarai kan pongpongla,
a irai moairpene,
pwa mijarai kan en joah kapang,
a siarai kan johkak rong,
a irai johkak okdekdohng ngoahi
pwa ngoahi en kemwehuwihla irai.’
“A kamwai, meid pai kamwai ma mijamwaikan kak kapang, apel siamwaikan kak rong.
Ngoahi en kadehdehng kamwai pwa dir johkohp apel armaj pwung ma nimen kapang da kamwai kapkapang apel rong da kamwai rongrongrong, a irai johkak.
“Kamwai rong apel padahkkihdi woahwoahn karajraj in Johnkamwoaroawo.
Irai kan ma rong padahk in Wein nehnloannge a johkin woahwoahki. Irai doahroar liporrohk ma mwoardi pohn allo, Ngen nauna kan indoa jerkihjang dahkij ma no poaddi nehn mohngiongirai.
Liporro ma kin mwoardi oang nen wija sakai woahwoahki irai kan ma kin rong oaloahda apel perenkihda.
A johkin soangdi iparai, ma apwal oau ke kojkoj kin lel irai pwa padahkko, a irai kin pispis in lohdi.
Liporrohk ma mwoardihoang nehn pwungen suhkoa soaksoakkok doahroar araihok ma rong apel oaloahda mahjanno, a nen johpwa kos mahjanno nen johla mine iparai pwa jang in pwunod in jampah apel ipwilki pai in jampah nehn arai mour, kahrehda arai joh kak kihda wahrai.
Jesus pwehng irai apas karajraj: “Wein nehnloannge doahroar johnkamwoaroa men ma kamwroahdi ah liporrohk mwehu nehn ah mwoaswello.
Oau pwong armaj ohroj moair, ah imwinsihsi indoa kamwroahdi suhkoa dipwdippwi nehn pwungen suhkoahn pilahwa.
Anjoauwo ma suhkoahk sapda koap pwa en uhwa, dipwdippwok pel koapda.
Nihn woal nah luduhwok indoa pwehng ih, ‘Maing, jaudi liporro mwehupwi koawoa kamwroahdi nehn oamw mwoaswello? Ia injang dipwdipw pwiai?’
Johnmwoaswello pwehng irai, ‘Imwinsihsi men ioar wia men.’ Irai idoak, ‘Kamain inla wijdahjang dipwdippwok?’
Ih japoang, ‘Joah, kamwai nen pel koauwehla suhkoa mwehuwok.
Mweidoahng ohroj en koapda lel anjoau in doddol. A ngoahi kapwa pwehng john doddol kan irai en kasohrohr jang dipwdipw kan irai pwidengihla a min mwehu kan irai en kioang nehn oai johkohu.’”
Jesus pwehng irai apas karajraj: “Wein nehnloannge doahroar liporrohn kadiring oau poaddi nehn ah mwoaswello.
Me ioar liporrohwa ma keiou siksik jang liporro ohroj, a koapda wiahla suhkoahwa keiou koalik nehn mwoaswello, nehn ah ne wiahla suhkoa koalik pas, mahn kan kin sangdo, koammoaldi pohn rah kan.”
Anjoau ohroj Jesus kin doadoahkki karajraj doahr me oang pokonnok; Ih johkin sikesik oang irai joah doadoahkki karajraj.
Me kapwaiahda kokohppo jang johkohppo ma pwa:
“Ngoahi pirin doadoahkki karajraj nehn oai pirin sikesik oang irai.
Ngoahi pirin kajalehng irai joang kan ma johpwa janjal jang anjoauwo jampah wiawihda.”
Anjoauwo Jesus injang pokonno, inla dilda nehn ummwoau. Nah sohnpadahkkok sohdo ipoa pwehng Ih, “Maing, kawoahwoahng kamai karajrajin dipwdippwok nehn mwoaswello.”
Ih japoang irai, “Woallo ma poadokdi liporro mwehuwo ioar Nihn Armaj.
Mwoaswello ioar jampah; a liporro mwehuwok ioar armaj ma sohn Weiho; dipwdippwok ioar armaj koa ma nihn Jehsen;
a imwinsihsiho ma poadokdi dipwdippwok ioar Jehsen. Anjoau in doddol wehn suhkoahu ioar imwin jampah, a johndoddollok ioar sohnloanngok.
Doahroar dipwdippwok kasohrohrla apel jirepla, ioar doahr da pirin wiawi imwin jampah.
irai pirin kerpwihla irai nehn oai pwidenngo, wijahu ma irai pirin joangjoangjoang apel keikeikeisakai.
A irai kan ma pwung pirin lingla doahroar joauwo nehn Wein Jamaraiho. Armaj men ma mine sioa, en rong!
“Wein nehnloannge doahroar me. Woal men kidalda pai kajampwaloau ma oakkoakla nehn japwoau. Nehn ah kidalda, ih pel pwuroahng jaripdi nehn pwirejjo ih ken perenda inla noaskihla ah koapwoa ohroj, ih japahlla dupukda jappwo.
“Pel oau, Wein nehnloannge doahroar me. Woal men roaproapoan sakain nehn pwai ling.
Nehn ah kidalda oau ma inenin ling, ih noaskihla me ohroj ih anki ih dupukkihda sakaiho.
“Pel oau, Wein nehnloannge doahroar me. Nehk in loakjiddoau ma jojohdi nehn jeddo pwa en koldi joangoan mwumw ohroj.
Anjoauwo ma nehkko no dir, irai warahkihdahla poahrinjeddo, mwindi, nehkpijoang mwummwok. Mumw mwehuwok, irai kioang nehn arai pwukohk, a min naunahk kerpwihekla.
Me ioar pirin doahroar imwin jampah. Sohnloanngok pirin indoa kasohrohrihpijoang armaj naunahk jang ipen armaj mwehuwok,
kerpwihla armaj naunahk nehn oaiho, wijahu ma irai pirin joangjoangjoang apel keikeikeisakai.
“Eh,” irai japoang, “kamai woahwoahki.”
Ih pel pwehng irai, “Johnpadahk in kojonneddo ohroj ma no wiahla sohnpadahk in Wein nehnloannge, doahroar armaj men ma kihjang nehn ah johkohu me kapw apel me dehn.”
Anjoauwo ma Jesus no doari ah siksikoahng irai karajrajpwiai, ih injang wijahu.
Ih japahllahng uhdahn ah wijahu. Nehn ah padpadahk nehn jinakoke, ohroj ma rong Ih inenin pwuriamweikihla. Irai idoak, “Ia ih kihjang ah loalkoang apel manman?
Jaudi ih ioar nihn daiksanngo Jermweinwa me? Jaudi Mary ioar ah nohnohwa, jaudi riah woalkoa James, Joseph, Simon, apel Judas?
Jaudi riah lihkan ohroj ma kin pel koaujoan ipasai? Ia Ih kihjang mehpwiak?”
Doari, irai ken johla nimen kamehlele Ih.
Jesus pwehng irai, “Johkohp men kin woaun wija ohroj, a jaudi nehn pein ah wija apel nehn ah peneinei.”
Doari Ih wia manman jipidpwihoar wijahu pwa jang in irai joah pwojon.
ih pwehng nah papahk, “Me uhdahn John Johnpoapdaij no pwuroahng mourda. Ioar kahrehda ih kak wia joangoan manman pwiak.”
Pwa Herod ne koldi John Johnpoapdaij, piroahpene, kioang ih nehn kalpwuhj, ih wia me oang Herodias, pahien riau Philip.
Pwa John kin pwehng Herod, “Johpwa pwung koawoa en painkihla Herodias!”
Herod uhdahn nimen kojukdi John, a ih mijik mihn Jew pwa irai kin wiahki John johkohp men.
Rehnin en Herod noaisikdiho nihn Herodias jerpeinno uhda, kahkahlek mwohn pokonno. Herod inenin malaukihda,
ih inoaukihdi apel kahukihoang jerpeinno, “Ngoahi pirin kioang koawoa me ohroj ma koawoa poaki.”
Jang in kaweid in ah nohnohu, jerpeinno poaki Herod, “Kihdoahng ngoahi wijahkije apel apkas moangoan John Johnpoapdaij nehn oau pleis en!”
Nahmwarkiho injinjuwedkihla, a jang in kahula apel inoau ma ih wiahda mwohn sohn kamdippwo ohroj, ih pwa en jerpeinno poakpoakko en pwoaida.
Moangoan John ken poalpoaljang nehn kalpwuhjjo.
Nihn John sohnpadahkkok indoa oaloa palwoaroa wahla jaripdi; Irai ken inla pwehng Jesus.
Nen en Jesus rongda rongin John, ih inla jang wijahu, ih pwilihda pohs pas, jeilahng kalahpwukla wija kij. Armajjok rongda me, irai injang nehn ahr kahnihmmwok wud nehn japw kahujla ih.
Nen en Jesus doaudihjang pohn pohsso, ih kapangda pokon koalik oau, nen kapehdin ipwilkihda irai, ih kasihkeida armaj johmwehuwok iparai.
Injoausik pene nah sohnpadahkkok indoa ipoa pwehng ih, “Maing, ne rospene, a wija kije japwsoahn oau. Kadarla pokonno pwa irai en kak inla nehn kahnihmw dupukda kanrai mwinge.”
A Jesus japoang irai, “Irai johpwa anahne inla. Kamwai pein kamwinge irai.”
Irai pwehng ih, “Mehwahr mine ipamai, lopwonin pilahwa limoau apel mwumw roahmen.”
Jesus pwehng irai, “Wahdo ngoahi.”
Ih pwehng pokonno en mwindi pohn mohk. Ih oaloa lopwonin pilahwa limoau apel mwumw roahmen, jardahla nehnloannge, kaping kalahngan oang Koahs, sipwangpijoang pilahwa, kioang nah sohnpadahkkok, sohnpadahkkok wud nehkkoang pokonno.
Armaj ohroj mwinge oaroh moadla, sohnpadahkkok dowihda luhwen mwinge wiahda kiam eijek riau.
Jesus pwehng nah sohnpadahkkok arai en doauda pohn pohs oau jeila oaloap jeddo, pwa ih en kadarpijoang pokonno.
Mwerin ah kadarpijoang armajjok, ih indahla kalahpwukla pohn dol oau, pwa en kapkap. Ih minmine wijahu kalahpwuk oaroh rospene.
Ioar anjoauwo ma pohsso ne dohla mine nehn pwungen lehu okdekkihjili nohk pwa enngo sihkei koaldohng pohsso.
Nehn pwungen kiloak jiluh apel wonou injohrehn, Jesus inla iparai, alu pohn lehu.
Nehn en sohnpadahkkok kapang ih alu pohn lehu, irai inenin majpwehkda. “Eni men!” Irai pwa apel rahrahuki arai majpwehk.
Jesus pispisinnoar lallahng irai, “Kamwai sihkei!” Ih pwa, “Ngoahi me, kamwai joah majpwehk.”
A Peter pwehnglahng ih, “Maing, amai Koaun, ma uhdahn koawoa men, pwehng ngoahi en alwe ipoamw, alu pohn jed.”
“Koa, indoa,” Jesus pwehng ih. Doar Peter kerdihjang pohn pohsso, alu pohn jeddo inla ipen Jesus.
A nehn ah poahmda sihkeilahn enngo, ih majpwehkda, sapda pwuhpwurdi. Ih pwa, “Maing, Doaroahla ngoahi!”
Ara doaudahng pohn pohsso, a enngo uhdi.
Sohnpadahkkok pohn pohsso pwongi Jesus, pwehng ih, “Mehlel oar pwa koawoa uhdahn Nihn Koahs!”
Irai kosohla lehu lellahng japw wijahkij oadoa Gennesaret.
Nehn en armaj in wijahu kidalda Jesus, irai ken iloaklahng armaj johmwehuwok in wijahu apel wija koaroannok ohroj en wijikdohng ipen Jesus.
Irai poaki ih en mweidoahng armaj johmwehuwok en pukkoang ikin ah likkoauwo; doar ohroj ma pukkoang kin sihkeida.
Pharisee pwi apel johnpadahk in Kojonnedpwi indoa jang Jerusalem indoa ipen Jesus, idoak oang ih,
“Amwda nihmw sohnpadahkkok kin joah kapwaiahda asai siahk koadoaudoaudo jang jamasai mihn mehjjok? Irai joh kin amwunnla poahrai mwohn arai mwinge!”
Jesus japoang, “A amwda kamwai ke japeik oang kojonned in Koahs nehn amwai kin pein daur amwai padahk kan?
Pwa Koahs pwa, ‘Woaunki joamoamw apel inoamw, a ma armaj men lahlahwe jamah ke inah, en kojkojdi.’
Irai johpwa anahne woaunki jamarai, ioar doar amwai kin mwamwahlki lal in Koahs, pwa kamwai en daur pein amwai padahk kan.
Mwalaunpwi kamwai! Mehlel oar pwa uhdahn pwung oang kamwai dahkij johkohp Isaiah ne kohpda oang kamwai nehn ah pwa,
“‘Koahs pwa, armaj pwiai kin woaunki ngoahi jang in arai lal
a mohngiongirai inenin dohjang ngoahi.
Johpwa kaspoan ahr kin joarwi oang ngoahi,
pwa irai kin padahkki kojonned in armaj, a irai karaunki pwa en Koahs Kojonned.’”
Doar Jesus ken pangindo pokonno ipoa, pwehng irai, “Kamwai rong apel woahwoahki mwehu me:
Johpwa mehkij ma kin aluhwoang nehn oawoan armaj ma kin kajaminihla armaj, pwa me ma kin injang nehn oawoa.”
Doar sohnpadahkkok indoa ipoa pwa, “Koawoa kidal pwa Pharisee‑ok lioaski dahkij ma koawoa pwahla?”
joah injinohki irai! Johnkaweid majkunpwi arai. Doar ma armaj majkun men kahlwa emen armaj majkun ara nen kipdihoang nehn lippwo.”
Peter pwehnglahng ih, “Kawoahwoahda woahwoahn karajraj pasen.”
Jesus japoang irai, “Kamwai kahjik oar loalkoangla, doahr irai ok ma joaloalkoang?
Kamwai johpwa woahwoahki? Mehkij ma koawoa kangla indihla nehn kapehdimwen kin pel injang nehn palwoaroamwen.
A me ma injang nehn oawoa, kin sapda jang nehn mohngiong, ioar kin kajaminihla armaj.
Lamlam nauna kin injang nehn mohngiong, ioar kin kahrehda, kojarmaj, kamwahl, nenek, pirap, likamw, pel karaun mwahl.
Mehpwiai ioar kin kajaminihla armaj. A jaudi mwinge johpwa amwumwla!”
Jesus injang wijahu inla wija kij ipen kahnihmw in Tyre apel Sidon.
Lihn Canaan men, ma kin koaukoaujoan wijahu, indoa ipoa, ngil koalik poangpoanglahng ih, “Maing, koawoa ma nihn David, kadek oang ngoahi! Noai jerpein men mine ma ngen jaus ne dilingla; ih kin minmine nehn apwal koalik.”
A Jesus japoang liho, “Ngoahi, koadoaddoardohng ipen jihpw joaloangla in mihn Israel oar doari.”
A liho sohla ipoa dairukdihoang in pwoalkoa, “Maing, jeuweje ngoahi!”
Jesus japoang, “Johpwa pwung en kihjang kenen jerihkan mwinge peidlahng doahk kan.”
“Mehlel, Maing,” liho japoang, “a doahk kan kin pel kang mwoarmwoarin mwinge kan ma mwoardi pehn en laplappok sehpil.”
Doar Jesus ken japoang ih, “Koawoa lihmen ma anki pwojon inenin koalik! Dahkij ma koawoa poaki nen pwoaihoang koawoa.” Nehn anjoauwohr nah jerpeinno mwehuda.
Jesus injang wijahu, alu paianla poahrinjed in Galilee. Ih doauda pohn dol oau mwindi.
Pokon koalik oau indoa ipoa, wahdohng ih armaj mwoasor, armaj majkun, armaj dangpel, armaj loahsoang, apel dir ma anki joangjoangoan kahpwal in palwahr, irai wahdo kihdi ipen ehn Jesus. Ih kemwehuwihla ohroj.
Pokonno pwuriamweikihla ahr kapangda doahr armaj loahsoanngok kakla lallal, armaj dangpellok mwehula, armaj mwoasorrok ne kakla alu, apel araihok ma majkun no kapangda wija. Irai kapingahki Koahs in Israel.
Jesus panginpene nah sohnpadahkkok ipoa ih pwehng irai, “Ngoahi ipwilkihda armaj pwiai pwa irai minminehki ipoai rehn jiluh, doar no pel rojla kanrai mwinge. Ngoahi johpwa nimen kadarpijoang irai nen irai johpwa mwinge, pwadoar irai mwehlehlla nehn allok.”
Jesus idoak oang irai, “Lopwon in pilahwa doapoa mine ipamwai?”
Irai japoang, “Lopwon ujuh, apel mwumw siksik jipidpwi.”
Jesus pwehng pokonno en mwindi pohn pwirej.
Doar ih oaloa lopwon ujuhwo pwilihki mwummwok, kapingkalahnganki oang Koahs, sipwangpijoang, kioang nah sohnpadahkkok, sohnpadahkkok wud nehk oang pokonno.
Irai ohroj mwinge oaroh moad. Sohnpadahkkok rikda luhwen mwingehk wiahda kiam ujuh.
Dirin irai ma pwili mwinge rehnno, woal pahkid, li apel jeri jehpwili waddoang.
Doar Jesus kadar pijoang armajjok, ih doauda pohn pohs pas, jeilahng ipen koaujoan in Magadan.
Pharisee‑pwi apel Sadducee‑pwi indoa ipen Jesus pwa irai en lidipihdi ih, ioar kahrehda irai pwehng ih en wiahng irai oau manman jang nehnloannge.
A Jesus japoang, “Nen en joauwo kin duhla, kamwai kin pwa, ‘Lakapw nen mwehu pwa mijen loannge Wahssa.’
Ia woahr nauna apel rosros in armaj in anjoau kije!” Ih pel pwa, “Kamwai poaki manman oau jang ipoai a manman wahr ngoahi nen kioang kamwai ioar manman in Jonah.”
Doar Jesus ken injang irai inla ekij wija.
Nehn en sohnpadahkkok jeila lel oaloap jeddo, irai moalkoahla wahda pilahwa.
Jesus pwehng irai, “Kamwai mwajahn apel kalikdihjang ihs in Pharisee apel Sadducee‑ok.”
Irai sapda siksikoahpene nehn pwungarai, “Ih pwa me, pwa kisai johpwa wijik pilahwa.”
Jesus kidal da irai pwahpwahpwa, ioar ih idoakki iparai, “Dahkij kamwai siksikoa pene nen pwungamwai pwa joh pilahwa ipamwai? Amwai pwojon inenin siksik!
Kamwai kahjikkoar woahwoahkihla? Kamwai johpwa lemleme lopwon in pilahwa limoauwo ma ngoahi kamwingehkihla armaj limekiddo? Kiam doapoa kamwai audohda?
A lopwon in pilahwa ujuhwo oang armaj pahkiddo? Kiam doapoa kamwai audohda?
Amwda kamwai ke johpwa woahwoahki pwa audi pilahwa ma ngoahi pwahpwahpwa? Kamwai kalkehjang kamwai ihs in Pharisee apel Sadducee‑ok.”
Jesus inlahng wijahkij ipen kahnihmw Caesarea Philippi, wijahu ih idoak oang nah sohnpadahkkok, “Inje ma armaj kan kin pwahki doahr Nihn Armaj?”
Irai japoang, “Epwi kin pwa John Johnpoapdaij, a epwi pwa Elijah, apel epwi pwa Jeremiah ke emen in johkohppok.”
A Jesus pel idoak iparai, “Inje kamwai kin pwahki ngoahi?”
Simon Peter japoang, “Koawoa ioar Messiah, Nihn Koahs mourro.”
Jesus japoang, “Meid pai koawoa, Simon nihn John, pwa jaudi armaj ma kajalehng koawoa mehlel oauwe. Pwa joamoai ma minmine nehnloannge.
Doari, apkas ngoahi pwehng koawoa, pwa koawoa Peter, paip koalik oau, pohn paip koalikkoauwe ngoahi pirin kouda oai mwomwohdjo. Doar mehdi johpwa pirin kak kalwehdi.
Ngoahi pirin kioang koawoa kihkan in Wein nehnloannge. Me ohroj ma koawoa kainoapwihdi nehn jampah pirin pel kainoapwdi nehnloannge, apel me ohroj ma koawoa mweidda nehn jampah pirin pel mweimweida nehnloannge.”
Doar Jesus pwehng nah sohnpadahkkok, irai en johpwa pwehng emen, pwa ih ioar ma Messiah.
Jang anjoauwo inla Jesus sapda sikoa in janjal oang nah sohnpadahkkok, “Ngoahi uhdahn pirin inla Jerusalem, oaloa loklok koalik jang ipen joumajjok, jamwrou laplappok, apel johnpadahk in Kojonneddok. Ngoahi pirin kojkojdi, a mwerin rehn jiluh, ngoahi pirin iejda.”
Jesus pwurlahng Peter pwehng ih, “Alwe jang ngoahi, Jehsen! Koawoa lidip keper oau oang ngoahi, pwa oamw lamlam jaudi jang ipen Koahs, a jang ipen armaj.”
Doari Jesus pwehng nah sohnpadahkkok, “Ma emen in kamwai nimen indoa pwili ngoahi, en uhdahn moalkoahla pein ih, wahda ah lohpwu, pwilihla ngoahi.
Pwa emen ma nimen doaroahla ah mour ih pirin luhj jang; a emen ma sohnmeseikihla ah mour ki ngoahi, ih pirin mourla.
Pirin mine kaspoan oamw en wihnkihda jampah pwon, a luhj jang oamw mour? Joh dauluhl, joh mehkij koawoa kak kihda pwa en japahl oang oamw mour.
Pwa Nihn Armaj, pirin indoa nehn ling in Jamahu pwili nah sohnloanngok, pwa en dupukkoang emenemen armaj jang in ah wihwiahk.
Ngoahi pwehng kamwai in mehlel, pwa epwi kamwai ma mine me nen joah mehdi oaroh irai nen kapang Nihn Armaj pirin indoa doahr Nahmwarki men.”
Mwerin rehn wonou Jesus ukda Peter apel riariho, James apel John, ukdahla pohn dol illoahioau pwa irai en kalahpwukla.
Nehn irai kapkapang, palwoaroan Jesus wikla, mijoa dakda doahr joauwo, apel ah likkoauwo inenin korohrohla.
Sohnpadahk jilimenno pel kapangda Moses apel Elijah siksikesik oang Jesus.
Nehn anjoauwo ih pwahpwahpwa me, koasoau maram oau pwaindi irai, a ngilloau indihdo jang nehn koasoauwo ma pwa, “Me ioar noai jermwein kajampwalwa ma ngoahi kin ipwilki, kamwai rong ih!”
Nehn en sohnpadahkkok rongda ngillo, irai inenin majpwehkda, ioar kahrehda arai rukdi lel pohn pwirej.
Jesus indoa pukkoang irai, ih pwa, “Kamwai uhda, kamwai joah mijik!”
Nehn irai jarda, joh armaj irai kapang, Jesus kalahpwuk.
Nehn irai indihdohjang pohn dollo, Jesus inoapwihdi irai en, “Johpwa pwehng emen doahr mwoakiddoauwe ma kamwai kapang oaroh Nihn Armaj en iejda jang mehdi.”
Sohnpadahkkok idoak oang Jesus, “Amwda johnpadahk in Kojonneddok pwa Elijah uhdahn pirin sapin indoa?”
Jesus japoang, “Mehlel, Elijah uhdahn pirin sapin indoa pwa en koaunopda me ohroj.
A ngoahi pwehng kamwai, Elijah no indoa, a armaj kan johpwa kidal ih, doar irai wia mwahlki apel wiahng ih injenarai. Nen doahr irai pirin wiahng Nihn Armaj, ma pirin pel oaloa koaloklok jang iparai.”
Sohnpadahkkok woahwoahkihda pwa ih pwehpwehpwehng irai doahr John Johnpoapdaij.
Ih pwa, “Maing, jeuweje noai jermweinno, pwa ih kin johmwehu roarroar koalik ma kin lelloang ih, kapkihdihoang nehn oai ke nehn pil pehn dir.
Ngoahi wahdohng ih ipen nihmw sohnpadahkkok, a irai johkak kemwehuwihla ih.”
Jesus japoang, “Kamwai inenin joah pwojon apel japwung! Ia woaroai in oai pirin minmine ipamwai? Ia woaroai in oai pirin kanangmahng kamwai? Wahdo jermweinnen ipoai!”
Doar Jesus ruwoj ngen jausso en diljang nehn jermweinno, ngen jausso ken diljang. Anjoauwohr jermweinno mwehula.
Sohnpadahkkok kalahpwukla ipen Jesus idoak oang ih, “Amwda kamai ke johkak kahujjang ngen jausso ipen jermweinno?”
“Pwa amwai pwojon johpwa isar,” Jesus japoang irai. “Ngoahi lal mehlel oang kamwai, ma amwai pwojon inenin sihksik woahroar liporrohn kadiring oau, kamwai kak pwehng dollo, ‘mwoakid jang men mwoakidla o!’ ih nen mwoakid. Kamwai nen kak wia me ohroj.”
[A joangoan ngen jaus oauwe joh mehkij koawoa kak kahujkihjang ioarroar kapkap apel kaijihjol.]
Sohnpadahkkok ohroj pokopene Galilee, Jesus pwehng irai, “Nihn Armaj pirin ken likliklahng ipen armaj kan;
ma pirin kojukdi ih, a rehn jiluh mwerin ih pirin iejda.”
Nehn en Jesus apel nah sohnpadahkkok lel Capernaum, johnrik daksis in Umwen Joarwiho indoa idoak oang Peter, “Imdoahr, amwai johnpadahk en kin pwili dupuk daksis in Umwen Joarwi?”
“Eh, ih kin pwili dupuk.” Peter japoang.
Nehn en Peter inla nehn ummwo, Jesus ken pispis oar pwehnglahng, “Simon, Da oamw lamlam oang irairroauwe? Inje kin nohpwei ke dupuk daksis oang Nahmwarkihn jampahioauwe? Jang ipen nah armaj kan ke jang ipen mihn likin kan?
“Jang ipen mihn likin kan,” Peter japoang.
“Doari,” Jesus pwa, “Sowoa mehlel in weiho kin jehpwili dupuk daksis.
A, kisai joah nimen kalioasihda sohn rik daksis pwiai, Doar indihwe nehn jeddo, peiddihwe nihmw ohn. Keioun mwumw ma koawoa oapihda, Kihpijoang oawoan mwummwo, koawoa nen kapangda mwani isar oang dupukla asa daksis.”
Nehn anjoauwo sohnpadahkkok indoa ipen Jesus idoak, “Inje ma keiou laplap nehn Wein nehnloannge?”
Doar Jesus pangindo jeri siksik men kihdi nehn pwung irai.
Ih pwa, “Ngoahi pwehng kamwai in mehlel, pwa ma kamwai johpwa wikla doahroarla jeri, kamwai nen johkak dilda nehn Wein nehnloannge.
Apel emen ma kin kajamwo jeri siksik men doahre in oadoaioa ih kin kajamwo ngoahi.
“Ma emen ma kahrehng en emen jeri siksik pwiai ma kamehlele ngoahi en johla ahr pwojon, mwehu oang en pirapirroang oau sakai koalikko in sipinwoaroa, pwa en sikmehula.
Ia woahr nauna in oang jampah mihn koauwehla pwiai ma pirin kahrehioang emen en kerpwihla ah pwojon! A joah, joang pwiai pirin pwen mine anjoau ohroj, a ia woahr nauna in oang armaj meno ma mehpwiai sapdahjang ipoa!
“Ma oaloap poahmmwen ke oaloap ehmmwen kahrehng koawoa nehn dihp, poaloahjang, kerpwihla! Pwa nen mwehuwoang koawoa en dilloang nehn mour joahsukko, ki oaloappoar poahmmwen ke oaloappoar ehmmwen jang poah riau ke eh riau kerpwiheklahng nehn oaiho ma johkin kunla.
A ma oaloap pwoaroan mijoamwen kin kahrehng koawoa nehn dihp, roahkjang, kerpwihwehjang koawoa! Mwehu ma koawoa loapin pwoaroan maj dilda nen mour joahsuk jang pwoaroan maj riau a kerpwiheklahng nehn oai in nehn ehl.
“Kamwai Kanaihoahng pwa kamwai en johpwa mwamwahlki emen siksik pwiai. Kamwai en kidal pwa arai sohnloang kin mine ipen Joamoaiho nehnloannge anjoau ohroj.
[Pwa Nihn Armaj indoahng koamoaurla irai kan ma no joaloangla.]
“Da kamwai lemleme? Ma armaj men nainki jihpw epwiki, emen arai joaloangla, ih joh nen kihdi jihpw duweijek dohmenno arai en mwingmwingehjili pohn nahna, a ih inla rapahki jihpw joaloanglahu?
A ma ih kapangda, ngoahi pwehng kamwai in mehlel, pwa ih nen uhdahn perenki jihpw meno jang jihpw duweijek dohmenno ma johpwa joaloangla.
“Ma rioamw men wiahda dihp oang koawoa, inla ipoa, kajalehioang dipoahu. A me en wiawi in rir. Ma ih rong koawoa, a koawoa no kajpahlihdo rioammwo.
A ma ih joah koawoa, a emen ke roahmen armaj en pwilihda koawoa, pwa ara roahmenno en wia kadehdehn joang ohroj ma doahr da ma Puk Joarwi pwa.
A ma ih pel johpwa nimen rong irai, a koawoa lelki mwomwohdjo. A ma ih pel johpwa nimen rong mwomwohdjo, a wiahkihla ih mihn likin men ke johnrik daksis men.
“Ngoahi pwehng kamwai in mehlel, pwa me ohroj ma kamwai joalihdi nehn jampah, a nen pel joaldi nehnloannge; a me ohroj ma kamwai lapwadda nehn jampah, a nen pel lapwda nehnloannge.
“Apel ngoahi pwehng kamwai in mehlel, ma roahmen ipamwai nehn jampah minminkihpene ara kapkap, poaki mehkij, ih uhdahn pirin pwoaidahng ara jang ipen joamoaiho nehnloannge.
Pwa wijahkij ma roahmen ke jilmen pokon pene in oadoaioa, ngoahi kin pwili irai mine wijahu.”
Peter sohdo ipen Jesus pwehng ih, “Maing oai Koaun, pehn doapoa ngoahi en mahkoahng rioaiho ma kin wia dihp oang ngoahi? Isar ma ngoahi mahkoahng ih pehn ujuh?”
A Jesus japoang ih pwa, “Joahpwa isar pehn ujuh, a pehn ujuh wad ijihjek.
Pwa Wein nehnloannge doahroar nahmwarki men ma lemehda en wia koapwung in pwaipwanid oang nah papahk.
Papahu johpwa nainki mwani isar in dupukla ah pwaipwaniddo, doar nahmwarkiho pwa ih en noasla, doahroar lidu men, pwilihkihoahr pahioa, nah jerihok, apel ah koapwoa ohroj pwa en kak dupukla ah pwaipwaniddo.
Papahu ken poadpwomwla mwohn nahmwarkiho, ‘Maing, koawoa en menlau mahkoahng ngoahi, koawoa en kanangmahng ngoahi, pwa ngoahi pirin dupukkoang koawoa me ohroj.’
Nahmwarkiho ken ipwilkihda ih apel mahkoahng ih ki ah pwaipwaniddo doar ken mweidoahng ih en inla.
“Mwerin a injang wijahu, ih suhwoang emen pwilihoa papah ma pwaipwanidki oang ih doahloa jipidpwi, ih jipoardi, padikpene sipinwoaroa, pwehng ih, ‘Pispis dupukdo oamw pwaipwanid oang ngoahi!’
Papahu rukidi mwohn ih poakmahk, ‘Menlau kanangmahng ngoahi, pwa ngoahi nen dupukkoang koawoa!’
A ih kia rong, doar ih peiddoang pwilihoahu nehn kalpwuhj oaroh pwilihoahu en dupukla ah pwaipwaniddo.
Nehn en pwilihoa papahk kapangda dahkij wiawi, irai injinjuwedkihla koalik, inla pwehng nahmwarkiho me ohroj ma wiawi.
Nahmwarkiho pangindo nah papahu pwehng: ‘Koawoa papah naunahmen! Ngoahi mahkoahng koawoa oamw pwaipwanid ohroj oang ngoahi, pwa koawoa poakmahk ipoai;
A da koawoa ke johpwa mahkoahngki pwilihoammwo, doahroar oai ne mahkoahng koawoa.’
Doar Jesus pwa, “Ioar joangwa ma joamoaiho nehnloannge pirin wiahng kamwai, ma emen emen kamwai johpwa mahkoahng riah jang nehn ah mohngiong.”
Nehn en Jesus kadoarihla ah sikoa mehpwiai, ih injang Galilee inla nehn wein Judea oaloap Pillap Jordan.
Pokon koalik oau kahujla ih, ih kemwehuwihla irai wijahu.
Pharisee pwi indoa ipoa, jong in lidipi ih ki ahr peidek, nen irai idoak, “Imdoahr, asai Kojonneddo mweidoahng woal men en kak mweijang pahioa ki kahrpoa joah lipilpil?”
Jesus japoang irai, “Kamwai kahjikkoar wadek Puk Joarwi ma pwa jang oh sapin kawa, ‘Johnkapikpikko, wiahda armaj, woal apel li.’
Koahs pel pwa, ‘jang in kahrpoahioauwe woal men pirin mweijang jamah apel inah ih pasoahng pahioahu, ara roahmenne paspene wiahla oau.’
Ara no johla wia roahmen a emennoar. Doari joh armaj men en kamweidpijoang da ma Koahs no kapsahpene.”
Pharisee‑ok idoak ipoa, “A amwda Moses ke kihda kojonneddo pwa woal men kak kihda kijinlikoau in kamweid, ih ken kak mweijang pahioahu.”
Jesus japoang irai, “Moses mweidoahng kamwai en mweijang pahioamwai kan pwa amwai nohn koapsakai. A jang in sapdahu me johpwa kin wiawi.
Nah Sohnpadahkkok pwehng ih, “Ma ioar pirin doahr men nehn pwungen woal men apel pahioahu, doar mwehu en pwen joah pwoapwoaud.”
Jesus japoang irai pwa, “Jaudi ohroj kakkoang oaloahda padahkkoauwe, araihok oar ma mweimweioang jang puwoa.
Pwa kahrpoahpwi mine ma kahrehda armaj johkak pwoapwoaudkihda. Epwi noaisikdi palwoaroarai johpwa unjek; a epwi jang in arai leklekla, a epwi jang in pein injenarai arai johpwa nimen pwoapwoaud pwa en mwehuwoang Wein nehnloannge. Ma emen kak oaloa padahkkoauwe, a en oaloa.”
Jerihpwi wijikdohng ipen Jesus pwa en kihdahng poah pohrai apel kapkapki irai, a sohnpadahkkok lipwoarehda armajjok.
Jesus pwehng irai, “Mweidoahng jerihkan en indoa ipoai. Kamwai joah iroahdi irai, pwa Wein nehnloannge ioar wein joangoan armaj pwiai.”
Ih kihdahng poahk pohrai, doar ih ken inla jang wijahu.
Anjoau kij mwahnkapw men indoa ipen Jesus idoak, “Johnpadahk, joangoan wihwia mwehu da ma ngoahi uhdahn wia pwa ngoahi en oaloahki mour joahsuk?”
“Amwda koawoa ke idoak oang ngoahi dahkij mwehu?” Jesus japoang. “Emen oar ma mwehu. Kapwaiahda kojonned kan ma koawoa nimen dilda nehn mour joahsuk.”
“Kojonned dahpwi?” Woallo idoak.
woaunki joamoamw apel inoamw; ipwilki mihn impoamw doahroar oamw kin ipwilki pein koawoa.’”
“Ngoahi ne kapwaiahda kojonned pwiai ohroj,” mwahnkappwo japoang. “Da ngoahi en pel wia?”
Jesus pwehng ih, “Ma koawoa nimen unjekla, alwe noaskihla me ohroj koawoa anki, kioang dupkoa kan armaj joamwoahmwoa kan, oamw pai nehnloannge nen koalikla; indoa pwilihla ngoahi.”
Nehn en mwahnkappwo rong lal pwiai, ih injinjuwedla, ken allaluhla. Pwa woal inenin koapwoahpwoa men ih.
Doar Jesus pwehng nah sohnpadahkkok, “Ngoahi pwehng kamwai in mehlel: inenin apwal oang armaj koapwoahpwoa en dilda nehn Wein nehnloannge.
Ngoahi en pel pwuroahng pwa: Apwal oang armaj koapwoahpwoa men en dilda nehn wein Koahs jang kamel men en dilda nehn pwokin si pas.”
Nehn en sohnpadahkkok rong me, irai inenin pwuriamweikihla. “Doar inje kak mourla?” irai idoak.
Jesus jipwellahng irai, japoang, “Me johkak ipen armaj, a ipen Koahs me ohroj kak.”
Doar Peter pwehng ih, “Kamai no kihdi me ohroj, kamai pwilihla koawoa. Dahkij kamai pirin anki?”
Apel irai ohroj ma no kihdi umwarai kan, riarai woal, riarai li, jamarai, inarai, nihrai jeri kan, japwarai kan ki ngoahi, pirin oaloa pehn epwiki koalikjang apel pwilihki mour joahsuk.
A armaj dir ma kin mijoa apkas pirin mwerinla, a armaj dir ma kin mwerin apkas pirin mijoahla.
“Wein nehnloannge doahroar woal men ma inla inminjoang pwa ih en oaloa armaj in doadoahk nehn ah mwoasin wainno.
Ih pwungkihoang irai pwa ih en dupuk irai doahloa oau rehn oau, ih kadarla irai en doadoahk nehn mwoasin wainno.
Ih pwuroahng inla nehn wijahn noasnoasso kiloak duwoau minjoanngo, ih pel kapangda epwi armaj onohn mwahl joh me irai wia.
Ih pel pwehng irai en inla doadoahk a ih en dupuk irai dahkij ma koanoahng.
Irai ken inla. A ih pel pwuroahng inla kiloak eijek riau apel kiloak jiluh, ih pel wia joanngohr ma ih wia inminjoanngo.
A injoausik, nimwennoar kiloak limoau ih pwuroahng inla wijahn noasnoasso, ih pel kapangda epwi armaj ma pel onnonohn mwahl. Ih idoak oang irai, ‘Amwda kamwai ke koauwehkihla amwai anjoau onnonohn mwahl, johpwa doadoahk rehn oauwe?’
Irai japoang, ‘Pwa joh armaj nimen doadoahkki kamai.’ Woallo pwehng irai, ‘Kamwai inla pwili doadoahk nehn mwoasin wainno.’
Woal kan ma sapda doadoahk kiloak, emen oaloa doahloahioau.
A anjoauwo ma irai ma sapda doadoahk mijoa indoahng oaloa dupkoarai, irai lemleme pwa irai nen oaloa koalik. A irai pel oaloa doahloahioau emen emen irai.
Nehn irai oaloa dupkoaraihok, irai sapda lipahnedi joumwoasso pwa,
‘Armaj pwiak doadoahk awa oauwoar, a kamai koakoahkla doadoahk pehn joauwo rehnnoauwe pokon pehn joauwo, a koawoa kioang kamai joangoan dopdop oauwoar!’
Ih japoang emen irai, pwa, ‘Johpwa japwung oau ngoahi wiahng koawoa, kisa joah pwungkihpene pwa doahloahioau rehnnoau?
Oaloa dupkoammwen, koawoa ken inla in umwoammwo. Pwa injenoai, ma ngoahi nimen dupukkoang irai ok ma indoa mwuhr doahroar oai dupuk oang koawoa.
Imdoahr, Ngoahi joah anki pwungin doadoahkki pein noai mwanihkai oang pein injenoai? Ke koawoa pihrinki ki oai kadek?’”
Jesus kadoarihkihla ah sikesik, pwa, “Armaj in mwuhr pirin mijoahla, a armaj in mijoa pirin mwerinla.”
Nehn en Jesus allaluhdahlahng Jerusalem, ih kasohrohrihla nah sohnpadahk eijek roahmenno wijahkij nehn allo, ih pwehng irai,
Irai pirin pangla ih ipen mihn likin kan ma pirin wiahla mihn kapis iparai, pwa en pokpok apel kalohpwuhla; in rehn kajiluh ih pirin iejda.”
Doari, pahien Zebedee indoa ipen Jesus; pwilihkihla nah jermwein roahmenno, dairukdi mwohn ih, wia ah poakpoak.
“Da koawoa anahne?” Jesus idoak.
Liho japoang, “Inoauki oang ngoahi pwa noai jermwein roahmenne en pwili mwindi ipoamw in oamw loap moaun apel oamw loap meing nehn dohioammwo, ma koawoa pirin nahmwarkihla.”
Jesus japoang ara, “Kamwa jehjoa pwa da kamwa poakpoakihen! Kamwa kak nim jang nehn mwoak in loklok ma ngoahi ne pirin ken nim?”
Ara japoang, “kama kak.”
“A doar mwehu kamwa pirin pwili nim nimoai mwoakke,” ih pwehng ara. “A joh oai oang pilda pwa inje pirin mwindi loap kidal apel loap jehjoa in ngoahi. Wijahpwiak no kileldi oang irai ok ma Joamoaiho no koaunopda.”
Nehn en sohnpadahk eijekko rongda me, irai inenin lioas oang riariho.
A Jesus panginpene irai ohroj, pwehng irai, “Kamwai kidal pwa nehn jampahioauwe koaun kan kin anki manman in koaunda sohn ahr wei kan, laplap kan ioar kin anki manman ohroj.
a inje ma nimen keiou ioar ih pirin wiahla luduhn ohroj—
doahroar Nihn Armaj, ma indoa jaudi armaj kan en papah, a ih en papah armaj kan apel sohnmesei kihdi ah mour pwa en dupukda armaj ngoadoar.”
Nehn en Jesus apel nah sohnpadahkkok injang Jericho, pokon koalik oau kahuj mwerirai.
Woal majkun roahmen mwindi imwin allo rongda pwa Jesus allaluhla wijahu, ara sapda rahrahu, “Maing, Koawoa ma nihn David! Jeuweje kama!”
Pokonno woarwoarihda ara, pwehng ara en nennenla, a ara kapwa koalikla ara rahrahu, “Maing, nihn David! Jeuweje kama!”
Jesus uhdi, pangin ara en indoa, “Da kamwa nimen ngoahi en wiahng kamwa?” Ih idoak ipara.
Ara japoang, “Maing, kama nimen kapangda wija!”
Jesus ipwilkihda ara, ih pukkoang mijarahk. Anjoauwohr ara ken kak kapang wija. Doar ara ken kahujla ih.
Nehn en Jesus apel nah sohnpadahkkok koaroannoang Jerusalem, irai lel Bethphage pohn Nahna Olip. Jesus kadarla sohnpadahk roahmen mijarai
A ma emen idoakkoang kamwa mehkij, kamwa pwehng ih pwa, ‘Koaunno anahne ara,’ nehn anjoauwohr in nen mweidoahng kamwa.”
Mehpwiak wiawi pwa en pwoaida da ma johkohppo pwa:
“Pwehng kahnihmw Zion,
Kapang, oamw nahmwarki allalu indoa ipoamw!
In aksiksik, mine pohn doangki lihmen.
Mine pohn nihn doangki pwinihk pwulopwul men.”
Sohnpadahkkok ken inla wiahda me ohroj ma Jesus pwehng ara.
Ara ukdo doangkiho apel nah pwinihkko, kihdihoang ara likkoauwok pohra; Jesus doauda mwindi puwoa.
A pokonno koalik oau piroakihdi arai likkoauwok nehn allo, a epwi pel poaloahdi rahn suhkoa piroakihoang nehn allo.
Nehn en Jesus dilda nehn Jerusalem, Kahnihmmwo pwon mwoakidkihda ah dilda. “Inje woal mene?” irai idoak.
A pokonno kin japoang irai, “Ih ioar Johkohp Jesus, jang Nazareth wein Galilee.”
Jesus inla dilda nehn Umwen Joarwiho, kajroahjang loaloa irai ohroj ma noaski apel dopdop koapwoa. Ih ukuddi en john kawiliali mwanihok arai sehpillok apel koauwehla dohn noaski mwureiok.
Ih pwehng irai, “Ne insingdi nehn Puk Joarwi ma Koahs pwa, ‘Umwoaie pirin adanki umwen kapkap,’ a kamwai no wiahkihla dohn johnpirap!”
Armaj majkunpwi apel mwoasorpwi indoa ipen Jesus nehn Umwen Joarwiho, ih kemwehuwihla irai.
Jamwrou laplappok apel johnpadahk kan in Kojonneddo lioaskihla irai kapang manman kapwuriamwei pwiai apel rong en jerihok nehn Umwen Joarwiho rahrahuki, “Kapnga oang ih ma kijehn kadaudok in David!”
Irai idoak oang Jesus, “A koawoa rong dahkij jeri pwiai pwahpwahpwa?”
“Eh ngoahi rong,” Jesus japoang. “Kamwai kahjikkoar wadek Puk Joarwi? Ma pwa ‘Koawoa no oaloa kaping unjek jang in oawoan jeri kan apel jeri kan ma kin dihdi?’”
Jesus injang iparai, injang nehn kahnihmmwo inla Bethany, wija ih koammoaldi inpwonngo.
a ih kapangda suhkoa pik pas imwin allo. Ih inla pwa ih en kapang ma mine wah, joh wah ih kapang, a pwen soahr doari. Doar ih pwehng suhkoahu, “Koawoa johla pirin pwuroahng uhwa!” Anjoauwohr suhkoahu mengda.
Sohnpadahkkok kapang me, irai inenin pwuriamweikihla, irai ken idoak, “Imdoahr suhkoa pase kak pispisinnoar mengda?”
Jesus japoang, “Ngoahi pwehng kamwai in mehlel, ma kamwai kin pwojon johpwa peikajal, kamwai kak wiahda da ma ngoahi wiahng suhkoa pase; a jaudihoar mehr doari, Kamwai pel kak pwehng dolloauwe, ‘Sohjang men, pein peiddihlahng koawoa nehn jeddo,’ a pirin pwoaida.
Ma kamwai kamehlele, kamwai nen oaloa da ma kamwai poaki nehn amwai kapkap.”
Nehn en Jesus japahlla nehn Umwen Joarwiho, ih pwuroahng sapda padahk, a jamwrou laplappok apel epwi joumajpwi indoa ipoa wiahng peidek pase: “En inje manman ma koawoa wihwiahki joang pwiak? Inje ma kioang koawoa manman oauwe?”
Jesus japoang irai, “Ngoahi pirin pel idoak oang kamwai peidek oau; ma kamwai japoangla ngoahi, a, ngoahi pirin pwehng kamwai nehn en inje manman ma ngoahi wihwiahki joang pwiak.
John Johnpoapdaij kihjang ia ah manman in poapdaiji armaj? Jang ipen Koahs ke jang ipen armaj?”
Irai sapda akmaipene nehn pwungarai pwahpwahpwa, “Ma kisai japoanngki pwa ‘Jang ipen Koahs,’ ih nen pwehng kisai, ‘A amwda kamwai ke joah kamehlele John?’
A ma kisai japoanngki pwa, ‘Jang ipen armaj,’ me keperroang kisai, pwa armaj ohroj kin wiahki John johkohp men.”
A Jesus wud japoang irai, “Doar ngoahi pel jehpirin pwehng kamwai jang in en inje manman ma ngoahi wihwiahki mehpwiai.”
“A da kamwai lemlemehioang karajraj pase? Woalmen mine ma nainki jermwein roahmen, Ih inla ipen jermwein koalikko, ih pwehng, ‘Noai jeri, inla doadoahk nehn mwoasin wainno rehnnoauwe.’
Jermweinno japoang jamahu pwa, ‘Ngoahi kia,’ a mwuhr ih koluhla, ukudla ah lamlam ih inla nehn mwoasin wainno.
Mwahmwahu pel inla ipen jermwein siksikko pwehng joanngohr. Jermwein siksikko japoang jamahu pwa, ‘Eh, ngoahi pirin inla.’ A ih johpwa inla.
Inje in jermwein roahmenno ma kapwaiahda injenen jamahu?”
Irai japoang, “Jermwein koalikko.”
Doar Jesus pwehng irai, “Ngoahi pwehng kamwai in mehlel, pwa johnrik daksissok apel Lihn noaski palwoaroaraihok nen dilda nehn Wein Koahs mijen kamwai.
Pwa John Johnpoapdaij indoahng kamwai, pwa en kajalehng kamwai alin mourro, kamwai ken joah kamehlele ih, a johnrik daksissok apel lihn noaski palwoaroaraihok kamehlele. A nehn amwai kapang mehpwiak wihwiawi kamwai joahpwa nimen ukudla amwai lamlam, kamehlelehla ih.
“Kamwai pel rong apkas karajraj: Mine johnmwoaswel men ma anki mwoasin wain oau. Ih ken kelihpene, jaripda dohn ungud wain oau loaloa, kouda wijahn iroir oau. Ih kioang armaj en koadoahkoa ih ummwoaisla nehn wai.
A sohn doadoahk in nehn mwoasso koldi liduhwok, emen irai pokihjili, a emen irai kojukdi, a emen irai kasoahki sakai.
Doari woallo ma anki mwoaswello pel pwuroahng kadarla laduhpwi ma dir jang pwihn keiouwo. Sohndoadoahkkok wiahng irai joanngohr.
Oh mwuhr ih kadarla nah jermweinno iparai, lemleme, ‘Mehlel irai uhdahn pirin woaunki noai jermweinno.’
A nehn en sohndoadoahk in nehn mwoasso kapang jermweinno, irai pwahpene nehn pwungarai, ‘Ioar nihn woallo jermweinwa me; koa, kisai kojukdi ih, kisai ken wud japwankihla jappwe!’
Doari irai jipoardi ih, kerpwihla likin mwoaswello, irai kojukdi ih.”
Jesus idoak iparai, “Anjoauwo ma woallo ma anki mwoasso pwurdo, da pwa ih nen wiahng sohn doadoahkkok nehn mwoasso?”
A irai japoang, “Ih uhdahn pirin kojukdi armaj nauna pwiak. Ih kioang epwi sohndoadoahk sohrohr nehn ah mwoasin wainno, ma uhdahn pirin kioang pwoaijoa anjoau ma koanoahng.”
Doar Jesus pwehng irai, “Da, kamwai kahjikkoar wadek da ma Puk Joarwi pwa?
“‘Sakai ma johnkou umw kan ne kerpwihla,
KOAUNNO ma wiahda me;
mehkij ma kapwuriamwei mehlel oang kisai.’
“Ioar ngoahi pwehngkihoang kamwai, pwa Wein Koahs pirin liklikjang kamwai liklikkoang oau wei ma nen kak kapwarahda wehn Wein Koahs.
[Armaj men ma pirin kipdihoang pohn sakaihoauwe, ih pirin kipdihoar mwoarpijoang, a ma armaj men ma sakai oauwe pirin kipdihoang puwoa pel nen kamwisihdi emen ma ih kipdihoang puwoa, ih pirin lelloar kamwisihpene.]”
Nehn en jamwrou laplappok apel Pharisee‑ok irai rongda en Jesus karajraj pwiak, irai lioaskihla pwa ih karajrajki irai.
Doar irai jong en joalihdi ih, a irai mijik pokon in armajjok, pwa irai kin wiahki Jesus johkohp men.
Jesus pel pwuroahng doadoahkki karajraj nehn a sikesik oang armajjok, Ih pwa,
“Wein nehnloannge doahroar nahmwarki men ma koaunopda kamdipwin koapwoapwoaud oau oang nah jermweinno.
Ih kadarla nah luduhwok pwa en pakairkihoang irai ma oaloa lukko en indoa; a irai johpwa nimen pwili sowoahda.
A Irai ok ma luk wiawihoang johpwa soahk, a pwen wihwiahr pein irai doadoahk, emen inla nehn ah mwoaswel, emen nehn ah stohwa.
Epwi koldi nah johnpakairrok koalkoa, apel kojukdi irai.
Doari, nahmwarkiho inenin lioasla. Ih kadarla nah johnpeihok en kojukdi irai ok ma kojukdi nah johnpakairrok apel okojda arai kahnihmmwok.
Ih pel pwehng nah luduhwok, ‘Kamdipwin koapwoapwoaudde no onopda, a irai ma luk wiawihoang joah warroang pwili.
Apkas inla nehn al kan lukehdo ohroj ma kamwai kapangda.’
Doar luduhwok ukdo ohroj ma irai suhwoang, armaj mwehu apel armaj nauna doahr oauwoar, kamdippwo ken dirkihla armaj.
“A anjoauwo ma nahmwarkiho indoahng suhwoang armajjok, ih kapangda woal men ma joah mine nehn likkoauwin koapwoapwoaud.
‘Oai pirien,’ imdoahr oamw dildo nehn ummwe johpwa likkoauki likkoauwin koapwoapwoaud? A woallo johpwa japoang.
Doari, nahmwarkiho pwehng irai ma jeujeuweje ih, ‘Piroahdi poah apel ehn kamwai kerpwihla ih likin wija rosso, wijahu ma joang apel keikeikeisakai.’”
Pharisee‑ok suhpene pwa irai en koajnehdi doahr irai en lidipihdi Jesus ki mehk ma ih pwa, pwa irai en kak kadipoahki ih.
Irai kadarlahng Ih epwi nihrai sohnpadahkkok pwilihki epwi nihn Herod sohn doadoahkkok, en idoak oang ih peidek oauwe: “Johnpadahk, kamai kidal pwa koawoa armaj mehlel men. Koawoa padahkki kupwur en Koahs oang armaj johpwa kaspoahki da wiawihoang koawoa. Koawoa johkin liplipilki armaj.
Apkas pwehng kamai da oamw lamlam oang me: Pwen pwung en dupuk daksis oang nahmwarkihn Rome ke joah?”
A Jesus pwen kidal arai lamlam nauna, Ih pwa, “Mwalaun kamwai! Amwda kamwai ke jongjong in lidipihdi ngoahi?
Kajalehng ngoahi oau send en ma kamwai kin dupukki daksis!”
Irai wahdohng ih sendo,
a ih idoakkoang irai, “Mijen apel oadoan inje me pohn sende?”
“Caesar,” irai japoang.
“Doar ioar,” Jesus pwa, “Dupukkoang Caesar dahkij ma ah. A dupukkoang Koahs dahkij ma ah.”
Rehnnohr Sadducee‑pwi indoa ipen Jesus (Ioar irai joangoan armajkoa ma kin sikoa pwa armaj mehdi kan jehpirin iejda). Irai pwa armaj jehpirin iejda jang mehdi.
Irai pwehng Jesus, “Maing Johnpadahk, Moses pwa, ma woal men mehdi a joh nah jeri, riah woal pirin wud painkihla liho pwa en wiahda kadaudokoan woal mehdiho.
Doari, riari oau kin minmine ipamai, woal ijimen. Minnohr koalik pwoapwoaudla oaroh mehdi jang pahioahu a joh nihra jeri. A in doahroar siahk oauwe riah woal pel painkihla liohdiho.
Joanngohr pel wiawihoang karoahmenno, apel kajilimenno. Allaluhdi oaroh lel min kaijimenno.
A oh mwuhr lihwa mehdi.
Doari nehn rehnno ma armaj mehdi kan pirin iejda, inje in min ijimenno ma ioar pirin pahien liho, nehn irai ohroj ne painkihda ih.”
Jesus ken japoang irai, “Kamwai inenin japwung, kijehn amwai johkin woahwoahki Puk Joarwi apel manman in Koahs.
Anjoauwo ma mehdihok iejda, irai pirin doahrla sohnloang in nehnloannge, jehpirin pwoapwoaud.
A oang in irair oauwe, kamwai johkin wadek dahkij Koahs pwehng kamwai? Ih pwa,
Nehn en pokonno rong ih, irai ken pwuriamweikihla ah padahk.
Nehn en Pharisee‑ok rongda pwa Jesus ne kasukihdi en Sadducee‑ok ahr peidekkok, irai ken pokopene.
Emen in irai, johnpadahk in Kojonneddo nimen lidipihki Jesus ki peidek oau,
“Johnpadahk,” ih idoak, “ia kojonned wa ma keiou kajampwal nehn Kojonneddok?”
A Jesus japoanngki, “‘Koawoa en ipwilki Koaunno oamw Koahs ki oamw mohngiong ohroj, ngenimwen ohroj, apel oamw lamlam ohroj.’
Me ioar kojonned wa ma keiou Koalik apel kajampwal.
A kariau in kajampwal ma pel doahroar me: ‘Ipwilki mihn impoamw doahroar oamw ipwilki pein koawoa.’
Kojonned in Moses kan ohroj apel padahk in johkohp kan ohroj poahjoanda pohn kojonned riau pwiai.”
Nehn en Pharisee‑ok pokopene; Jesus idoak oang irai,
Irai japoang, “Ih kijehn kadaudokin David.”
Jesus pel idoak, “Amwda Ngenin Koahs ke audohkihda David pwa Ih en panginki ‘Oai Koaun.’
“Koaunno pwehng oai Koaun,
Mwindi me in oai loap moaunne,
Oaroh ngoahi en kihdi oamw imwinsihsi kan pehn ehmmwen.
Ma David panginki ih ‘Koaun’, imdoahr ih en kak wia kadaudokin David?”
Johpwa emen kak japoanngki Jesus mehkij; Jang rehnno inla, johla emen nimen idoakkoang ih mehkij.
Doar Jesus kapahrak oang pokonno apel nah sohnpadahkkok,
“Johnpadahk in kojonned kan apel Pharisee‑ok ioar irai anki manman in kawoahwoa kojonned in Moses.
Irai kin piroahdihoang wijik soausoau pohn armaj. Irai johkin kamwoakid apas jandin poahrai pwa en jeuwejehda wijik soausoau pwiai.
Me ohroj ma irai kin wia, irai wia pwa en janjal mwehu mwohn armaj. Kamwai soahk mwehu koalik in koakon kan ma mine in soamwoarai apel in poahrai ma iren Puk Joarwi kan mine loaloa apel roairoai in mihn pirapirin arai likkoauwo.
Irai perenki mwindi in moangoan sehpil kan nehn kamdipw apel mine nehn jeia ma keiou janjal nehn jinakoke kan!
Irai perenki armaj en kin soahk irai pohn al kan, irai pel perenki armaj en panginki irai ‘johnpadahk.’
Kamwai joah kin nimen armaj en panginki kamwai ‘Johnpadahk’, pwa kamwai ohroj doahroauwoar, apel anki Johnpadahk mennoar.
Pel johpwa panginki emen pohn jampah ‘Mwahmwa’, pwa Jamamwai emennoar doari ma mine nehnloannge.
Kamwai joah pel nimen emen en panginki koawoa koaun, pwa amwai koaun mennoar ioar ‘Christ.’
Minwa ma keiou laplap nehn pwungamwai kan en wia sohn papah.
Pwa emen ma nimen laplap pirin siksikla, a Irai ma kin aksiksik pirin laplapla.
“[Ia woar apwal oang kamwai johnpadahk in kojonned apel Pharisee kan! Mwalaunpwi kamwai! Kamwai kin jerkihjang umwen liohdi kan nehn amwai kin lioajoahjki amwai kapkap roairoai. Ioar mehwa kamwai nen oaloahki koaloklok koalik.]
“Ia woar apwal oang kamwai johnpadahk in kojonned apel Pharisee kan! Mwalaunpwi kamwai! Kamwai kin joarjoaroakjili nehn jed apel kosohwe weipwi pwa kamwai en ukuddoang lamlamin armaj emen oang in amwai lamlam in mihn Jew; nehn ah ne lohdi kamwai kin wiahng ih en warroang inla nehn ehl pehn riahu koalik jang kamwai.
“Ia woar apwal oang kamwai johnkaweid majkun kan! Kamwai kin padahkihoang armaj kan ma emen ma kin kahukihla Umwen Joarwiho johkin pwukoahki.
Armaj majkun pweipweipwi kamwai! Ia mehwa kajampwal in kohl ke Umwen Joarwi ma kin kajarwihla kohl.
Kamwai pel pwa ma emen ma kahukihla Mwoal Joarwiho, jehpirin pwukoahki; a ma armaj men ma kin kahukihla mihn meiroang in pohn mwoallo ih ioar pwukoahki ah kahula.
Ia woahr amwai majkun! Mindahioau ma kajampwal, Meiroang ke mwoallo ma kajarwihla meiroanngo?
Doari, armaj men ma kin kahukihla mwoal joarwihoau, ih kin kahukihla mwoal joarwiho apel me ohroj ma mine puwoa.
Nehn en emen kin kahukihla Umw Joarwiho, koawoa kahukihla Umw Joarwiho apel Koahs, ma mine loaloa.
Nehn en emen kin kahukihla nehnloannge, ih kin kahukihla mwoalen Koahs apel Ih ma mine puwoa.
Johnkaweid majkunpwi kamwai! Kamwai likihla loang jang nehn nimemwai pil pwadoar kamwai japwungla johploahdi kamel?
“Ia woahr apwal oang kamwai johnpadahk in kojonned kan apel Pharisee kan! Mwalaunpwi kamwai, kamwai kin kamwkelehda likin nihmwai mwoak apel pileis, a loaloa dirkihla dipwjoau ma kamwai kin pein oaloadi jang in amwai kin roprop oang pein kamwai.
Pharisee majkun men koawoa! Keiou kamwkelehda nehn mwoakko mijkoalkoal, a likin nen pel mwakelkelda.
“Ia woahr apwal oang kamwai johnpadahk in kojonned apel Pharisee kan! Mwalaunpwi kamwai! Kamwai kin mweuhki mwakelkel in likin joaujoau, a loaloa dir in sihn armaj mehdi apel me kajaus ohroj.
Pel doahr Kamwai, kamwai jong en doahroar armaj pwung likimwaikan, a loaloa mohngiongimwai kan dirkihla widing apel mwoarjuwed.
“Ia woahr apwal oang kamwai johnpadahk in kojonned apel Pharisee kan! Mwalaunpwi kamwai! Kamwai kin wiahda joaujoau mwehu oang johkohp kan apel kalingihda joaujoau in armaj mwehu kan;
kamwai kin pwa, ‘Ma kamai kin pwili mine nehn mwein jamasaihok, kamai nen jehpwili kojukdi johkohppok.’
Kamwai ne pein kadehdehda pwa kamwai kijehn kadaudok en irai ok ma kojukdi johkohppok.
Kamwai doaudoaula kadoarihla dahkij ma jamamwaihok ne sapkihda.
A doar ngoahi pwehng kamwai pwa ngoahi pirin kadardohng kamwai johkohppwi, woal loalkoangpwi, apel johnpadahkpwi; kamwai pirin kojukdi epwi, kalohpwuhla epwi, poki epwi nehn amwai jinakoke kan apel kahuj jang irai nehn kahnihmw kan.
Doari, imwlahn mehpwiai, koaloklok pirin aluhwoang kamwai pwa jang in amwai kojukdi armaj ma joh diparai; sapda jang Abel lel kojkojdihn Zechariah nihn Berechiah, ma kamwai kojukdi nehn pwungen Umw Joarwiho apel mwoal joarwiho.
Ngoahi pwehng kamwai in mehlel pwa koaloklok in kojukdi armaj pwiai pirin aluhwoang armaj in rehn oauwe!”
“O Jerusalem, Jerusalem! Koawoa ma kin kojukdi johkohp kan apel kasoahki sakai johnpakairrok ma Koahs kadardohng koawoa! Pehn doapoa ngoahi nimen jupwurpene nihmw jeri kan doahr jummwa pein men kin kihpene nah pwinihk kan pehn poah, a koawoa joah nimen mweidoahng ngoahi!
A doar, oamw Umw Joarwihn pirin soahnda johla sowoa.
A ngoahi pwehng koawoa me, koawoa nen johpwa pwuroahng kapang ngoahi oaroh koawoa en pwa ‘Koahs en kapaiahda ih ma indoa in oadoan Koaunno.’”
Nehn en Jesus japjapahljang Umw Joarwiho, nah sohnpadahkkok kajalehng ih doahroar mwomwen Umw Joarwiho.
A ih pwehng irai, “Kamwai kapang mwehui mehpwiai ohroj. Ngoahi pwehng kamwai in mehlel, joh oau sakai pirin luhwoahdi nehn dohiah, ohroj pirin mwoardi.”
Nehn en Jesus mwindi pohn dol Olip, Nah sohnpadahkkok indoa ipoa in rir, “Pwehng kamwai, pwa ngehd mehpwiai pirin wiawi, a kilel dahpwi ma pirin kajalehda oamw anjoau in japahldo apel imwin jampah.”
Armaj dir pirin indoa in oadoaioa pwa, ‘Ngoahi ioar Messiah!’ Irai pirin kapweipweidi armaj dir.
Kamwai pirin rong rongin mahwin pirin wiawi wija koaroan apel doh, a joah majpwehkda. Pwa mehpwiai uhdahn pirin wiawi, a jaudi ioar imwin jampah me.
Wei kan pirin mahwin pene nehn pwungarai. Japw kan pirin uhpene nehn pwungarai. Wija ohroj lehk koalik apel roaroarin japw pirin
A mehpwiai ohroj pwen doahroar sapdakoan moadoakin noaisik.
“Doar kamwai pel pirin joaldi apel, kiheklahng koaloklok apel kojkojdi. Sohn wei ohroj nen lioassoangda kamwai pwa ngoahi.
Nehn anjoauwo dir pirin kerpwihla ahr pwojon, epwi pirin pangla, a irai pirin pel lioas pene nehn pwungarai.
A doar, johkohp likamw dir pirin pel pwokda, kapweipweidi dir armaj.
Me nauna pirin dirla nehn wijahkan, limpoak in armaj dir pirin siksikla.
A inje ma kolkol oaroh lel imwin pirin mourla.
“Kamwai pirin pel kapang janjal kamajpwehk nauna oau ma Johkohp Daniel ne kohpda. Ih pirin uhda nehn wija joarwiho,” (Ma emen wadek me, en woahwoahki!)
“Doar irai ma mine Judea en kaudahla pohn dollok.
Ma emen ma mine pohn umwahu en johpwa doaudihla nehn umwahu pwa en oaloa mehkij.
Emen ma mine nehn japw, en joah pwurla pwa en oaloa ah joakid.
Ia woahr apwal oang li lijaian apel nohnohk ma kadihdi jeri nehn anjoauwo.
Kamwai poaki ipen Koahs pwa amwai kaula in pisla en joah wiawi anjoau in kopou ke Sabbath.
Pwa apwal in anjoauwo pirin koalik jang apwal ma kin wiawi jang mehj leldo apkas; pel joh mehkij pirin doahroar jang me inla.
Koahs no kajipidihla rehnnok; pwa ma Ih johpwa wia me, joh armaj emen pirin pisla. Pwa nah armaj pilpil kan ioar kahrehda ih pirin kajipidihla rehnnok.
“Doari, ma emen pwehng kamwai, ‘Kapang, ioar Messiah wa me,’ ke ‘Ih o,’ johpwa kamehlele.
Kamwai rong, pwa ngoahi no pwehng kamwai mwohn mehpwiai pirin wiawi.
“Doar ma armaj pwehng kamwai, ‘Kapang, Messiah mine nehn Mallo!’—joah inla kapang. Ke, ‘Kapang, ih oakkoakkoak nehn ummwo!’—joah kamehlele.
Nihn Armaj pirin indoa doahroar joarom ma kin kamaramihda mijen loannge pwon.
“Vulture kin pokopene wija ma mahn ke palwahr mehdi kin mine.
“Mwerin rehn apwal koalikkok, Joauwo pirin rosla, johnpwonngo johla maramin, ujuhwok pirin kipdi jang mijen loannge, apel manman in nehnloannge pirin mwoakidda jang nehn dohiarai.
A doar, kilel in Nihn Armaj ah pirin indoa pwokda mijen nehnloannge, a kadaudok in jampah ohroj pirin jong nehn irai pirin kapang doahroar Nihn‑Armaj ah pirin alu indoa pohn koasoau in mijen loannge in sihkei apel ling koalihkkoalik.
Ngilen jowi koalik oau pirin wiawi, a ih pirin kadarla nah sohnloannge kan wija ohroj in jampah jang in palimijoa lel palikapi, pwa irai en kapokonihpene nah armaj pilpil kan.
“Ngoahi nimen kamwai en oaloa padahk oau jang in suhkoahu ma adanki pik. Ma rahn suhkoa pase kin green kodla apel mwisla doar soah kan ken sapda pouj doar kamwai no kidal pwa roak no koaroando.
Pel doahroar, ma kamwai pirin kapang mehpwiai ohroj wiawi, kamwai pirin kidal pwa anjoau in no koaroando, ne nimwennoar sapda.
Nehnloannge apel jampah pirin johrla, a oai padahk kan jehpirin joaloangla.
“A johpwa emen kidal rehnno ke awahu ma mehpwiai pirin wiawi, sohnloang in nehnloannge apel Nahu jehjoa. Jamahu kalahpwuk kidal.
Indoahn Nihn Armaj pirin doahroar ma no wiawi oh nehn en Noah mweiho.
Nehn rehnnok mwohn nohlikko armaj kan kamkamdipw, jakjakau, woal kan apel lihkan pwoapwoaud oaroh lel rehnno ma Noah dilloang nehn warihmmwo.
A irai johpwa kidal pwa da pirin wiawi oaroh lapakehu no indoa pohkla irai ohroj. Ioar doahr pirin wiawi anjoauwo ma Nihn Armaj pirin indoa.
Anjoauwo woal roahmen pirin doaddoadoahk nehn japw oau; emen pirin wijik jang, emen luhwoahdi.
Li roahmen pirin daulahk pilahwa nehn wijahn wia pilahwa; emen pirin wijik jang, emen luhwoahdi.
Kamwai anahne onop anjoau ohroj, pwa kamwai jehjoa pwa rehn dahioau Koaunno pirin japahldo.
Ma koaunin peneinei oau kidal anjoauwo ma john pirap men pirin indoa, koawoa nen kidal pwa ih pirin poahd apel johpwa mweidoahng en koauwehla umwahu.
“Inje johnpapah ma poadidi apel koahiok? Ih ma koaunno pilda pwa en pwukoahki apwali epwi johnpapah kan pwa en nehk oang kanahr mwinge nehn anjoau ma koanoahng.
Meid pai papahmeno ma koaunno pwurdo in umwahu kidalda pwa ih wia doadoahk mwehu,
Ngoahi pwehng kamwai in mehlel, koaunno nen kioang johnpapah meno en kohwahki me ohroj ih anki.
A ma ih johnpapah nauna men, ih pirin pwehng pein ih pwa, ‘oai koaunno jehpirin japahldo anjoau roairoai.’
Ih ken sapda koalkoa pwilihoa johnpapahk, passoang arai mwinge apel nim jakau.
Ah koaunno pirin pwurdo oau rehn ma johnpapahu johpwa kajik apel kidal.
Koaunno pirin poaloa woasiksikihdi Ih kihlahng ipen pwihn mwalaunnok wija ih pirin joang apel keikeikeisakai.
“Wein nehnloannge doahroar me; anjoau kij jerpein eijek wahda nihrai lahmmok inlahng kajamwo woallo ma pirin koapwoapwoaud.
Limmen in irai pweipwei, a limmen loalkoang.
a min loalkoang limmenno wahda rumehpwi audohkihda pilen nihrai lahmmok.
Nehn en woallo kosin indoa, lihok moairla.
“Lel in lopkoan pwong irai pwohrkihda ngilen poangpoang, ‘Kapang, woalwa no leldo! Kamwai indoa kajamwo ih!’
Jerpeinnok ohroj pwohrda onopda nihrai lahmmok.
Min pweipwei limmenno poaki ipen min loalkoanngok, ‘Menlau kidoahng kamai ekij pilen nihmwai lahm kan, pwa nihmai lahmkai no kunla.’
A jerpein loalkoang japoang, ‘Johkak. Nen johpwa isar oang kisai ohroj. Inla nehn stohwa dupukda nihmwai pilen lahm kan.’
Anjoauwo irai inla nehn stohwa dupuk nihrai pilen lahmmok, woalwa ma pirin koapwoapwoaud ne indoa, irai ma no onopda pwili ih dilda oang kamdipw in koapwoapwoauddo, wanihmmwo risdi loakdi.
“Mwuhr, jerpein pweipweihok pwurdo, irai uhda likin wanihmmwo poangpoang, ‘Maing, risingda wanihmmwen oang kamai!’
A ih japoang, ‘Ngoahi pwehng kamwai in mehlel, Ngoahi jehjoa kamwai!’”
“Wein nehnloannge doahroar woal men ma pirin wia a jeiloak. Ih pangin pene nah papahk ih nehk oang irai ah koapwoa kan, pwa irai en apwali oang ih.
Oang emen ih kioang uhwen ah koahiok: Oang emen ih kioang mwani kohl limekid, oang emen ih kioang riekid, a oang emen ih kioang kid doar ih ken jeiloakla.
Papahu ma oaloa mwani kohl limekid inla kadirihla nah mwanihok pel wiahda mwani kohl limekid.
Pel doahroar minno ma oaloa mwani kohl riekiddo, pel wiahda mwani kohl riekid.
A papahu ma ne oaloa mwani kohl kiddo, Ih ken inla jaripda pwoarroau nehn pwirejjo oakihla nihn ah koaunno mwanihok.
“Mwerin anjoau roairoai, en papahk ahr koaunwa pwurdo pwa en koajnehdi mwanihok iparai.
Papahu ma oaloa mwani kohl limekid indoa pel wa mwani kohl limekid ‘Maing, koawoa kioang ngoahi mwani kohl limekid, kapang pel mwani kohl limekid ngoahi ne koadoahkoahda.’
Koaunno japoang, ‘Doadoahk mwehu, papah lelpoak apel mehlel men koawoa, ki oamw koahiok in koadoahkoahda mehkij siksik, ngoahi pirin kioang koawoa mehkij koalik koawoa en kin appwapwali.’
Papahu ma oaloa mwani kohl riekiddo pel indoa pwehng ih, ‘Maing: kapang! Koawoa kidoahng ngoahi mwani kohl riekid, a me pel riekid ngoahi ne koadoahkoahda,’
A papahu ma oaloa mwani kohl kiddo, pel indoa pwehng ih, ‘Maing: ngoahi kidal pwa koawoa woal joah mahk men; koawoa kin doli wija ma koawoa joh kin poadok, koawoa kin nekid pene wija ma koawoa johkin kamwroahwe.
Nehn oai mijik koawoa, ngoahi inlahr oakihla nihmw mwanihok nehn pwirej. Kapang! Ioar nihmw mwani koa me.’
A koaunno japoang, ‘Koawoa papah nauna apel dangahnga men! Koawoa kidal pwa ngoahi armaj apwal men, ma kin doli wija ngoahi joah poadok, oaloahjang wija ma ngoahi joah koadoahkoa?
Amwda koawoa joah nekidla noai mwani kan nehn pangk, pwa ngoahi en kak oaloa ohroj pwilihkihla wihnin nehn oai pwurdo?
Doari, kamwai kihjang mwanihkan ipoa, kamwai kioang papahu ma nainki mwani kohl nenno.
Pwa oang emen ma anki mehkij, kakoalikpoa pirin pel aluhwoang; a oang ih ma joh ah mehkij, dahkij ma mine ipoa nen pel kihekjang.
Apkas kerpwihla min joh kaspoa mene likin wija rosso, wijahu ma joang apel keikeikeisakai.’
“Nihn Armaj pirin indoa doahr Nahmwarki men, pwilihki nah sohnloang kan ohroj, ih pirin mine nehn ah mwoalin kadeik linngo.
A sohn jamah ohroj pirin pokopene mwohn Ih. Ih pirin kasohrohrihpijoang oang pwihn riau, doahroar jilepen jihpw men kin kasohrohrihpijoang jihpw jang kuhs.
Doar Nahmwarkiho pwehng irai ma mine loap moaun, ‘Indoa, kamwai ma no kapaida jang ipen Joamoaiho! Indoa oaloahdi weiho ma koaunopdahng kamwai jang sapin wiawihdahn jampah.
Pwa nehn oai kin mwakohkohda, kamwai kamwinge ngoahi; nehn oai mareuda, kamwai kidoa nimoai pil; a nehn oai wia mihn keiru men, kamwai kajamwohng ngoahi nehn umwamwai kan.
Nen joh oai likkoau, kamwai kidoa oai likkoau; nehn oai johmwehu, kamwai kin pwokdo apwali ngoahi; ngoahi joaldi nehn kalpwuhj, kamwai paj ipoai.’
Armaj pwunngok japoang, ‘Maing, ngehd kamai kapang koawoa mwakohko, kamai kamwinge koawoa? Ke mareu, kamai kioang koawoa pil koawoa en nim?
Ke armaj in indoa men, kamai kajamwo koawoa? Ke joah likkoau, kamai kalikkoauwihda koawoa?
Ngehd kamai ne pel kapang koawoa johmwehu ke joal nehn kalpwuhj, a kamai alwe paj ipoamw?’
A Nahmwarkiho pirin japoang, ‘Ngoahi pwehng kamwai in mehlel, nehn amwai wiahng emen rioai keiou siksik, ngoahi ma kamwai ne wiahng!’
“Doari Ih wud pwehnglahng irai ok loap meing, ‘Kamwai alwe jang ngoahi, kamwai ma riahla kan! Alwehng nehn oaiho ma johkin kunla ma koaunopdahng Jehsen apel ngen jaussok!
Pwa ngoahi mwakohko, kamwai joah kamwinge ngoahi. Ngoahi mareu, kamwai joah kanimpili ngoahi.
A irai japoang, ‘Maing, ngehd kamai ne pel kapang koawoa mwakohko ke mareu ke wia armajin indoa men, ke joah likkoau, ke johmwehu, ke mine nehn kalpwuhj, a kamai joah jeuweje koawoa?’
A Ih japoang irai, ‘Ngoahi pwehng kamwai in mehlel, nehn amwai johpwa nimen jeuweje ih ma keiou siksik in rioai pwiai, kamwai johpwa nimen jeuweje ngoahi.’
Doar irai pirin inlahng koaloklok joh imwin, a irai ma pwung pirin inlahng mour joh imwin.”
Anjoauwo ma Jesus no kadoarihla ah padahk doahr mehpwiai ohroj, ih ken pwehng nah sohnpadahkkok,
“Mwerin rehn riau, doahroar amwai kin kidal, Joarwihn Passover pirin wiawi, a arai pirin pangla Nihn‑Armaj pwa en kalohpwuhla.”
Jamwrou laplappok apel joumajjok pokon pene in umwen Jamwrou laplap Caiaphas;
irai koajnehdi pwa irai en joalihdi Jesus in joah janjal irai kojukdi ih.
Irai pwahpene nehn pwungarai, “Kisai joah wia nehn anjoau in joarwi laplap oauwe, pwa armaj kan en joah mwoarongkihda.”
Nehn en Jesus minmine Bethany nehn umwen woal lepa men ma adanki Simon,
Nehn en sohnpadahkkok kapang me irai lioasla pwahpwahpwa, “Mihnda lehnwai oauwe wiamwahlla?” irai idoak.
“Lehnwai wai oauwe kak noasla koalihkkoalik dupkoa, kak kihekkoang min paijuwed kan!”
Jesus kidal da irai pwahpwahpwa, ih ken pwehng irai, “Da kamwai diroapwkihdahki lihmene? Siahk mwehu oau ih wiahng ngoahi.
Min joamwoahmwoahk pirin pwen mine ipamwai anjoau ohroj, a ngoahi joah.
Pwa nehn ah widekihoang lehi pohioa, ih koaunopda palwoaroaioa oang oai pirin joajjoardi.
Ngoahi pwehng kamwai in mehlel, wija kij ma padahk in Rongmwehu wiawi nehn jampah, dahkij ih wia pel pirin lohkjili pwa en kasmanda lihmene.”
Doar emen irai eijek roahmenno—ma adanki Judas Iscariot—inla ipen koaun in jamwrou laplappok,
idoak iparai, “Da kamwai pirin kioang ngoahi ma ngoahi panngoang Jesus kamwai?” Doar irai wadekla mwani silper jilihjek kioang ih.
Jang anjoauwo inla Judas kapkapang anjoau mwehu ih en panngoang irai Jesus.
Ih japoang, “Alwe nehn kahnihmmwen ipen woal men pwehng ih, ‘Johnpadahkko pwa: Oai anjoau no lel. Ngoahi pwilihki noai sohnpadahkkok pirin kasman Passover nehn umwoammwe.’”
Sohnpadahkkok wiahda da Jesus pwehng ara, ara ken koaunopda kamdipwin Passover.
Injoausik pene Jesus mwindihoang in sehpillo pwilihki nah sohnpadahk eijek roahmenno mwinge.
Nehn irai mwingmwinge, ih pwa, “Ngoahi pwehng kamwai in mehlel, emen in kamwai pirin pangla ngoahi.”
Arai inenin pahsoaula sapda wad emen iddidoak oang ih, “Maing, inje me? Ngoahi me?”
Jesus japoang, “Inje ma pwili ngoahi kaduhdi kanah pilahwahu nehn pileisse pirin pangla ngoahi.
Nihn Armaj pirin mehdi doahr ah no insingdi nehn Puk Joarwi. A inenin naunahng ih ma pangla Nihn Armaj! Mwehu oang oar ma armaj meno joah noaisikdi.”
A Judas, ma pirin pangla ih, pwehng ih, “Mehlel jaudi ngoahi, Johnpadahk?”
Jesus japoang, “Eh, ioar koawoa ma ne pwahda.”
Doar ih pel oaloa mwoakko, kapkapki, pel kioang irai, pwehng irai, “Nim jang loaloa, kamwai ohroj.
Pwa insahihoa me, insahn inoauwo ma pirin widekdi pwa en lapwadda dipen armaj.
Kamwai en kidal pwa jang me inla ngoahi johla pirin nim wain oaroh ngehd ngoahi en pwili kamwai nim wain kapw nehn en Joamoaiho ah Wei.”
Doari, arai ken koaulkihla koaul pas irai ken inla pohn Nahnahn Olip.
Doari Jesus pwehng irai, “Pwonngoauwehr kamwai ohroj pirin kerpwihla ngoahi apel kahujjang ngoahi; pwa Puk Joarwi pwa ‘Ngoahi pirin kojukdi jiloapoahu, a pwihnin jihppwok pirin kaupijoang.’
A mwerin ngoahi en iejda, ngoahi pirin inla Galilee mwohn kamwai.”
Peter japoang, “Mihndahr ma ohroj kerpwihla koawoa, ngoahi johpwa pirin.”
Jesus pwehng Peter, “Ngoahi pwehng koawoa in mehlel, mwohn joang jummwa, koawoa pirin kahmahmki ngoahi pehn jiluh pwa koawoa jehjoa ngoahi.”
A Peter japoang “Maing, ngoahi johpwa pirin kahmahmki koawoa, mihnda ma ngoahi pwili koawoa mehdi.”
Doar Jesus pwili nah sohnpadahkkok inla wijahkij adanki Gethsemane, a ih pwehng irai, “Mwindi me a ngoahi en inla o ngoahi kapkap.”
Ih ukda Peter apel nihn Zebedee woal roahmenno pwili ih, a ih sapda pahsoau pel injinjuwed.
Doar ih pwehng irai, “Nehn kapehdihoa inenin soausoau apel dirkihla injinjuwed, doahrma pwen pirin kojukdi ngoahi. Kamwai jowi ngoahi me apel pwili ngoahi poahd.”
Ih ken aluhla pel ekij dohla ih kipdi mijoa lel pwirej ih kapkap, “Joamoai, ma kak, kihjang ngoahi mwoakin loklok oauwe. A jaudi injenoai, a oamw koajoandi en pwoaida.”
Doar ih pwurla ipen nah sohnpadahkkok kapangda pwa irai moair. Ih pwehng Peter, imdoahr? Kamwai johkak pwili ngoahi poahd awa oau oar?
“Mwajahn pel kapkap pwa koawoa en joah lohdi oang kajongjong. Ngen nimen a palwahr jasihkei.”
Ih pel inla kariau pel kapkap, “Joamoai, ma johkak mwoak oauwe en liklikjang ngoahi ioarroar ngoahi en pwen nimla, injenoamw en wiawi.”
Nehn ah japahldo, ih pel pwuroahng kapang irai moair, irai johkak poahdpijoang ki arai nimen moair.
Ih pel injang irai pwurla kapkap kajilpak, pwuroahng pwahpwahpwa mehwahr.
Pwohrda, kisai inla! Woalwa ma pirin pangla ngoahi no indoa.”
Nehn ah pwahpwahpwa me, Judas, emen in eijek roahmenno, leldo pwilihki pwihn oau wijik kodlaij apel suhkoa mihn pokpok. Jamwrou Laplappok apel epwi joumajjin armajjok ioar kadardo irai.
Judas no kioang irai kilel oau: “Kamwai nen kidal inje kamwain koldi jang in oai en inla rahnmwahuwi ih kioang ih kis.”
Doar Judas inenlahng oar Jesus. “Kajilel, Johnpadahk!” ih pwehng pel kioang ih kis.
Jesus pwa, “Oai pirien, ken wia dahkij koawoa indoahng wia.”
Doar epwi irai jipoardi Jesus joalihdi ih.
Emen in woallok ma pwili Jesus wijla kodlaij pas poaloahjang oaloap sien luduhwo nihn jamwrou laplappo.
“Kihdi nihmw kodlaijjen,” Jesus pwehng ih, “pwa ohroj ma pei ki kodlaij pirin mehkihdi kodlaij.
Koawoa johpwa woahwoahki pwa ngoahi kak poaki Joamoaiho en kadardo sohnloang kidpwi en jeuweje kisai, ih pirin kadardo anjoauwohr?
Jesus wud pwehng pwihnno, “Da ngoahi armaj keper nauna men pwa kamwain indoa wijik mihn pei doahr kodlaij pel pwilein pok kamwain joalihdi ngoahi? Amwda kamwai joah joalihdi ngoahi nehn Umw Joarwiho? Ngoahi mine o padpadahk rehn ohroj.
A me wiawi pwa en pwoaida dahkij johkohppo pwa ma insingdi nehn Puk Joarwi.”
Anjoau kijo sohnpadahkkok ohroj kerpwihla ih kahujjang.
Armajjok ma joalihdi Jesus ukla ih nehn umwen Caiaphas, jamwrou laplappo, wijahu ma johnpadahk in Kojonneddo apel joumajjok no pokon pene.
A Peter pel pwilpwilihwe ekij dohlahjang, oaroh lel nehn kelin umwen Jamwrou laplappo. Ih dilla loaloa mwindi ipen jiloapoahpwi pwa ih nimen kapang imwin mehpwiai ohroj.
Jamwrou laplappok apel sohn mwoalen koapwung laplappok ohroj engdehn oang kadiarekda kadehde likampwi oang Jesus pwa irai en kak kojukdi Ih.
Doari, johpwa mehkij irai diarda, apel johnkadehde dir kinehng Jesus likampwi. A johnkadehde roahmen pwokda,
ma pwa, “Woal mene pwa, ‘Ngoahi kak koauwehla Umw Joarwihn Koahsso pel pwuroahng kouda mwerin rehn jiluh.’”
Doar jamwrou laplappo uhda pwehng Jesus, “Da, joh oamw pajpoang oang kadip pwiai ma uhwoang koawoa?”
Jesus japoang, “Koawoa ma pwa. A ngoahi pwehng kamwai ohroj pwa jang me inla kamwai pirin kapang Nihn Armaj pirin mwindi loap kidal in Koahs Laplap allaluhdo pohn koasoau kan nehnloannge!”
Ki pajpoang oauwe Jamwrou laplappo ken soahrdi ah likkoauwo lioas, pwehng ih, “Lahlahwe! Kisai johpwa anahne pel epwi johnkadehde? Kamwai ohroj no rong ah lahlahwe.
Ia amwai koajoandi?”
Irai rahuki, “Ih no dipda. Koanoahng ih en mehdi.”
Doari irai sapda andipoa mijoa apel pakiri ih. A epwi poki ih,
Kapiski ih, “Messiah, kajawi oang kamai pwa inje ma poki koawoa.”
Peter onnonohn nehn kelin ummwo, a emen nihn jamwrou laplappo nah ludu jerpeinnok indoa ipoa pwehng ih, “Koawoa, emen ma pwili Jesus mihn Galileeo.”
A Peter kahmahmkihla mwohrai ohroj. “Ngoahi jehjoa pwa da koawoa pwahpwahpwa,”
Mwerin ah diljang nehn kello, emen lidu jerpein kapangda ih pwehng irai ok ma mine wijahu, “Woalmene kin pwili Jesus mihn Nazareth.”
Mwerinno, irai ok ma uhda wijahu sohlahng ipen Peter pwehng, “Uhdahn koawoa emen irai: pwa ngoaroammwen ne kajalehda.”
Peter kahula, “Ngoahi pirin riahla ma ngoahi likamw—ngoahi jehjoa inje woalmenen!”
Anjoauwohr joang jummwa.
Anjoauwo Peter samanda en Jesus pwehng ih: “Mwohn joang jummwa, koawoa pirin kahmahmkihla ngoahi pehn jiluh pwa koawoa jehjoa ngoahi.” Ih ken inla jang wijahu kasoahng joangin.
Oh inminjoang jamwrou laplappok apel joumajjok no wiahda arai koajoandi pwa irai en kojukdi Jesus.
Arai joalihdi ih, ukla jang wijahu ukla ipen Pilate, koapina in Rome.
Nehn en Judas, ma pangla ih, kidalda pwa Jesus no dipda pwa ih en mehdi, ih inenin koluhla mehlel. Doar ih oaloa mwani silper jilihjek koawoa kapwurihlahng jamwrou apel joumajjok.
“Ngoahi no wiahda dihp,” ih pwehng irai, “pwa ngoahi pangla woal pwung men.”
“Ia kaspoahng kamai?” irai japoang ih. “Men pwen oamw pwukoah.”
Jamwrou laplappo pwoakda mwanihok, “Kisai johkak kioang mwani pwiai nehn wijahn nahk in mwanihn Umwen Joarwiho,” irai pwa, “pwa uhwoang kojonned kisai en oaloa mwani dupkoan kojukdi armaj.”
Mwerin irai ekij sikoa irai koajnehdi pwa arai en dupukla japwen john wia ainpwoahsso, irai wiahkihla pei in armaj in likin.
Ioar kahrehda mohj oauwo adanki Mohj in Insa.
Me ne kapwaiahda kokohp in Jeremiah ma pwa, “Arai oaloa silper jilihjek—dopdopla mihn Israel lemleme pwa ioar woahr dupkoa—
irai dupuk kihda mohjjo en john wia ainpwoahsso, Doahr en Koaunno kaweid.”
Apkas Jesus uhda mwohn Pilate, koapinahn Rome. “Koawoa ioar Nahmwarkihn mihn Jew?” koapina idoak oang ih.
Jesus japoang, “Eh, ma koawoa no pwa.”
A anjoauwo ma jamwrou laplappok apel joumajjok kajalehda irai iroahk kadipoahki ih, Jesus nennenla johpwa lallal.
“Koawoa johpwa rong dirin irai iroahk ma irai kadipoahki koawoa?” Pilate idoak.
Nehn anjoau in joarwihn Passover ohroj. Koapina kin kapisla emen sohn kalpwuhjjo oang mihn Jew‑ok, joah lipilpil emen ma irai pilda.
Nehn anjoauwo mine woal mwoarjuwed men nehn kalpwuhj oadoa Jesus Barabbas.
Nehn en armajjok pokon pene mwohn umwen Pilate‑o minjoanngo, ih idoak oang irai, “Inje kamwai nimen ngoahi en mweidoahng kamwai—Barabbas ke Jesus ma adanki Messiah?”
(Ih woahwoahki mwehu pwa koaun in mihn Jew‑ok joalihdi Jesus jang in pihrin.)
Anjoauwohr, nehn en Pilate ah minmine nehn ah jeiahn koapwung, pahioahu kadardohng ih rong pas, “Mweidla woal pwung menen, pwa ngoahi loklok koalik nehn oai oarmoane ih pwohng.”
Jamwrou laplappok apel joumajjok kaweidki pokonno en poaki Barabbas en lapwda, a Jesus en kojkojdi.
Koapinahu pel pwuroahng idoak, “Inje in ara roahmenne kamwai nimen ngoahi en mweidoahng kamwai?”
Pokonno rahukihla japoang ih, “Barabbas!”
Pilate pel pwuroahng idoak, “A da ngoahi en wiahng Jesus ma adanki Messiah?”
“Kahrpoa?” Pilate idoak oang irai. “Dihp da ih wiahda?”
A irai kapwa kakloakihla ngilarai,, “Kalohpwuhla ih!”
Pilate no kidalda pwa ih johpwa kak wia mehkij ma en kak kauhdi pwa pingpinngo no koalkoalikla. Doar ih pwa oau pwohl in pil en wijikdo ih amwunnla poah mwohn pokonno, pwehng irai, “Ngoahi pijekjang insahn woal mene. Kamwai wud pwukoahki.”
Armajjok ohroj pel rahukihla, “Kamai pirin pwukoahki ah mehdi—kamai apel nihmai jeri kan.”
Doari, Pilate kadarla Barabbas oang irai. Ih koajnehdi arai en poki Jesus ki joal pahrang imwin pas, irai kioang johnpeihok en kalohpwuhla ih.
Epwi nihn koapina johnpeihok wahla Jesus oang nehn arai oahpes koalikko a pangindo pwihnin johnpeiho ohroj.
Arai kihjang ah likkoau a pwainkihdi ih rohp wahssahioau.
Arai wiahda mwarmwar dokdok ingkoang roairoai pas kamwarmwarihkihdi moange, a irai kioang suhkoa pas nehn poah en wia kilel in manman. Doar irai poardi jang ih nehn irai kapiski ih, rahrahuki, “Kapang! Nahmwarkihn mihn Jew kan!”
A irai andipoa ih pel koapwoa jang suhkoahu nehn poah pokihki nehn moange.
Nehn irai allalu jang nehn kahnihmmwo, ihr koanoahdi woal in Cyrene men adanki Simon, irai ipong oang ih en wahda en Jesus lohpwuhwo.
Irai inla lel wijahkij adanki Golgotha (woahwoahki wijahn sihn moang).
Irai kioang Jesus wain doal kihda ad kasik pwa en nim, a mwerin ah jong ekij, ih johpwa nimla.
Mwerin irai poanihdi ih oang in lohpwuhwo, irai wijwijki ah likkoauwo pwa inje en anki, irai ken nehkpijoang nehn pwungarai.
Irai ken mwindihoang wijahu jiljiloa Jesus.
Pohn moange in lohpwuhwo ihr poanihdihoang insing oau ma kawoahwoahda kahrpoan ah kalohpwuhla. Insinngo pwa, “Ioar Jesus me, Nahmwarkihn mihn Jew kan.”
Johnpirap roahmen pel pwili ih lohpwuhla, emen mine loap kidal, a emen loap jehjoa.
Armajjok ma kin dauli wijahu kin mwasmwasoahki arai kapiski Jesus, pwahpwahpwa,
“Ioar koawoa ma pirin koauwehla Umw Joarwiho pel pwuroahng kouda mwerin rehn jiluh! Pein kapisla koawoa, ma koawoa Nihn Koahs! Doaudi jang in lohpwuhwen!”
“Ih kapisla epwi, a ih johkak kapisla pein ih! Jaudi ih ioar nahmwarki in Israel? A ih en kerdi jang in lohpwuhen, a kamai nen kamehlele ih.
Ih koapwoarpwoarki Koahs; doari, Koahs en kapisla ih en kajalehda ah pwungki ih! Ih pwahla pwa, Ih Nihn Koahs.”
Johnpirappok ma pwili ih lohpwuhla; ara pel pwili lahlahwe Jesus.
In jauwaj, roasoahdi oau wiawi pohn jappwo pwon, oaroain awa jiluh.
Koaroan oang kiloak jiluh mwerin jauwaj, Jesus ngil koalikda pwa, “Eli, Eli, lema sabachthani?” ma woahwoahki, “Oai Koahs, oai Koahs, amwda koawoa kerpwihlahki ngoahi?”
Epwi armajjok ma uhuhu wijahu ken rongda, irai pwa, “Ih pangpangin Elijah!”
Emen irai pispis kijoula pwoakda spwoanj oau kapwuhrihdi wain kasik, kioang in mijen suhkoa pas kihdahlahng ih pwa ih en nim.
A epwi irai pwehng ih, “jowi. Kisai kapang ma Elijah nen indoa kapisla ih.”
A Jesus pel pwuroahng ngil koalikda, doar ih ken mweidla ngenin.
joaujoau kan rispijoang. Palwoaroan nihn Koahs armaj dihrdir ma no mehdi iejda.
Arai injang nehn ahr joaujoau kan; a mwerin en Jesus ah iejda, irai pwokda nehn Kahnihmw Joarwiho pwokkoang armaj dir.
Koaunin johnpei apel johnpeihok ma pwili jiljiloa Jesus inenin majpwehkda nehn irai kapang roarroarin jappwo apel joang ohroj ma wiawi. Irai pwa, “Mehlel minmene uhdahn Nihn Koahs.”
Li dir ma pel pwilihdo mine wijahu, pwili kapkapang mehkan ma wihwiawi, a irai mine ekij doh jang wijahu; ioar irai koa ma pwili Jesus jang Galilee apel kin papah ih.
Mary mihn Magdala, Mary inen James apel Joseph apel inen nihn Zebedee jermweinnok ma pwili mine ipen lihok.
Injoausikdi, woal koapwoahpwoa men jang Arimathea ma adanki Joseph, ih pel sohnpadahk in Jesus men.
Ih inla ipen Pilate poakihda palwoaroan Jesus. Pilate koajnehdi pwa en mweimwei oang ih.
Joseph oaloa palwahrro kidimkihpene likkoau roairoai oau.
Ih wahlahng nehn pein ah joaujoau kapw, ma kapwehsne wiawihda nehn sakai. Ih kasahpwroahng sakai koalik oau nehn wanihmw in joaujoauwo ih injang.
Rehnwa mwerin, ioar rehn keiou in kasman in Passover—jamwrou laplappok apel Pharisee‑ok pokopene ipen Pilate.
Irai pwehng ih, “Maing, kamai samanda en min likamw meno ah pwa anjoauwo ih pe mour: ‘Ngoahi pirin pwuroahng mourda mwerin rehn jiluh.’
Koawoa en ruwoj pwa irai en jiloa ah joaujoauwo oaroh lel kajiluh in rehn, pwador nah sohnpadahk indoa pirapoahjang palwahrro, ken pwehng armaj pwa ‘Ih iejdahjang mehdi.’ Pwa likamw pase pirin nauna jang minin mijkoalkoallo.”
Pilate pwehng irai “jiloapoahwa men, Alwe jiloahdi mwehu joaujoauwo uwen amwai kak.”
Irai inla pinahla joaujoauwo ki sakai oau apel kioang jiloapoahpwi pwa en jiljiloa.
Mwerin Sabbath, injohrehn in Sabbath, Mary mihn Magdala apel emen Mary inlahng kapang joaujoauwo.
A nehn anjoauwohr jampah roarda; sohnloang en Koaunno men indihdo kasahpwroahjang sakaiho in joaujoauwo, in mwindihoang puwoa.
Mwomwe inenin ling, doahroar lingin joarom, ah likkoauwo korohro doahroar snoh.
Jiloapoahk inenin jalohda dauluhl apel roarroarkihda arai majpwehkda, irai ken kipdihoang nehn pwirej doahroar armaj mehdihpwi.
Ih joh me! Ih no iejda, doahroar ah pwehng kamwaiho. Kamwa indoa, kadehde wijahu ma ih neknekdi.
A apkas, kama pispis alwe pwehng nah sohnpadahkkok pwa ‘Ih no iejda jang mehdi, ih pirin inla Galilee mijen kamwai. Ioar wijahwa ma kamwai pirin kapang ih.’ Kamwa samsaman da ma ngoahi pwehng kamwa.”
Ara ken pispis pwurla jang in joaujoauwo, irai inenin majpwehk apel peren, ara kijkijoulahng pakair kioang sohnpadahkkok irair oauwe.
A anjoauwohr Jesus uhda mijara pwehng ara “Popohl.” Ara sohla ipoa rukdi mwowoa koldi ehnnok pwongi ih.
A Jesus pwehng irai, “Kamwa joah mijik, kamwa alwe pwehng rioaihok arai en inla Galilee, pwa ioar wijahwa ma kamai pirin suhpene.”
Nehn en lihok ara kijkijoula ipen sohnpadahkkok, epwi johnpeihok ma jiljiloa joaujoauwo lelloang nehn kahnihmmwo pwa irai en pwehng jamwrou laplappok me ohroj ma wiawi
Jamwrou laplap apel joumajjok pokopene pwa irai en wia lamlamki da ma pirin wiawi. Irai en kioang johnpeihok uwen mwani koalik oau.
Irai pwehng johnpeihok, “Kamwai pirin pwa, ‘Nihn Jesus sohnpadahkkok indoa inpwonngo nehn amai moair pirapoahla palwahrro.’
A ma koapina rongda, kamai pirin kadehde, a kamwai jehpirin perki mehkij.”
Sohnpadahk eijek emenno injang pohn dolin Galilee, wijahu Jesus pwehng irai en inlahng.
Nehn irai kapangda Jesus wijahu, irai rukdi pwongi; a epwi irai pwen kahjikkoar kamehlele!
Jesus sohdo iparai pwehng irai, “Manman ohroj nehnloannge apel jampah no liklikkoang ngoahi.
Doari, kamwai alwe wija ohroj padahkihoang sohn wei kan ohroj; pwa irai en wiahla noai sohnpadahk: poapdaijihla irai in oadoan Koahs Jahm apel Nah apel Ngen Joarwi.
Apel padahkihoang irai, ahr en peikkoang me ohroj ma ngoahi no koajnehdihoang kamwai. Doari, kamwai en kidal pwa ngoahi pirin pwilpwili kamwai anjoau ohroj lel in imwin kawa.”
Me ioar sapin Rongmwehu doahr Jesus Christ Nihn Koahs,
doahr lallo ma ne insingdi ipen johkohp Isaiah:
“Koahs pwa, ‘Ngoahi pirin kadarwe noai johnpakairro mwohn koawoa,
ma pirin koaunopda allo mwohmmwen.’
‘Kamwai koaunopda al kan ohroj oang Koaunno,
kamwai kainenehla ah al kan ma ih pirin alu loaloa!’”
John ken pwokda nehn japwsoahn, poapdaiji armaj kan, pwehpwehpwehng irai, “Kamwai koaluhla, wiliakapwla apel poapdaijla, Koahs pirin mahkoahng kamwai dipamwai kan.”
Armaj dir jang koujapw ohroj nehn wein Judea apel jang Jerusalem inla pwa en rong en John ah kapahrak. Irai kin woahkda diparai kan, a ih poapdaijihla irai nehn Pillap Jordan.
John kin kol likkoau oau ma wiawihda jang in winen kamel, apel kin piroahki lopkoa kangir kilin kahu; a da ih kin kangkangkang: padda apel jukehn loanglap in nehn woallo.
A me ioar mwomwen koaloklok ma ih kin pwehng armajjok: “Mine woal men ma pirin indoa mwerin ngoahi, ma laplapjang ngoahi dauluhl; ma ngoahi johpwa warroang rukdi mwohn ih pwa ngoahi en lapwadda joalin ah juho.
Ngoahi kin poapdaijihki kamwai pil, ih pirin poapdaijihki kamwai Ngen Joarwi.”
Mwerin en Jesus indoa jang Nazareth, kahnihmw siksik oau nehn wein Galilee, poapdaijla ipen John nehn Pillap Jordan.
Nehn anjoauwo ma Jesus doauda jang nehn pillo, ih kapang nehnloannge rispijoang a Ngen Joarwi indihdo doahr dinin mwurei men mine pohn ih.
Doari, nehn anjoauwohr Ngen Joarwi ken kahlwahlahng Jesus nehn japwsoahn.
Jesus ken mine wijahu rehn pahjek, Jehsen ken kajongjongi ih. Mahn ingkel kan kin pel pwili Jesus wijahu; a sohnloang kan pel kin indoa pel jeuweje.
Mwerin John peidekkoang nehn kalpwuhj, Jesus inla Galilee lohkihjili Rongmwehu jang ipen Koahs, pwa,
“Ne lel anjoauwo, Wein Koahs ne koaroando! Kamwai koaluhla apel wiliakapwla apel kamehlelehla Rongmwehu!”
Rehn oau Jesus allaluhla pohn poahrinjedin Lehn Galilee; ih kapangda sohnloakjid roahmen, Simon apel riah Andrew, loakjidki nihra ukko nehn lehu.
Jesus pwehng ara, “Kamwa indoa pwilihla ngoahi; a ngoahi pirin wiahkihla kamwa sohnloakjidi armaj.”
Anjoauwohr, ara kihdi nihra ukko pwilihla ih.
Ih injang wijahu, pel kapangda riarihoau, James apel John, nihn Zebedee. Ara minmine pohn pohs pas winwina nihra ukkok.
Nehn en Jesus kapangda ara, ih pangin ara. Ara ken kihdi jamarahu ma pwili mine pohn pohs siksik pas ipen sohndoadoahk pwi, ara ken pwilihla Jesus.
Armaj ohroj ma pwili rong ken pwuriamweikihla doahr a kin kihwe ah padahk; pwa manman in ah padahk johpwa doahroar en johnpadahk in Kojonneddok arai padahk.
Woal men ma ngen jaus dilingla inla nehn jinakokehu rahrahuki pwa,
“Jesus mihn Nazareth, da koawoa nimen wiahng kamai? Koawoa indoahng koauwehla kamai! Ngoahi kidal inje koawoa, koawoa ma Nihn Koahs johnpakair joarwihwa!”
Jesus pwehng ngen jausso, “Nennenla, koawoa diljang nehn armaj menen!”
Ngen jausso ken isikda woallo oaroh ken roarda, rahrahu diljang ih.
Armaj ohroj pwuriamweikihla, peipeidekpene nehnpwungarai pwahpwahpwa, “Dahkij me? Joangoan padahk kapw dahioau me? Woalmene inenin manman. Ih pwen lalloar, pel ngen jaus kan pel peikkoang!”
Rongin Jesus ken pispis lohkjili wija ohroj nehn wein Galilee.
Doari, Jesus apel nah sohnpadahkkok, pwilihki James apel John injang nehn jinakokehu inla umwen Simon apel Andrew.
Inen pahien Simon‑o onohn nehn immwo johmwehu karkar, nehn en Jesus lel wijahu arai pwehng ih doahr iren liho.
Injoausikdi, nehn en joauwo pirin ken duhla, armaj kan wahpenehng Jesus min johmwehu apel min ngen jaus kan dilingla irai.
Sohn kahnihmmwo ohroj pwili pokonpene mijen ummwo
Jesus kasihkeida armaj dir ma anki joangoan johmwehu dir apel kahujjang ngen jaus dir ipen armaj kan. Ih ken kauhdi ngen jaussok arai en joah lallal, pwa irai kidal ih.
Pwohrdahng rehnno, injohrehn, Jesus pwohrda inlahjang in ummwo, inla likin kahnihmmwo wijahkij pwa en kalahpwukla kapkap.
Simon apel pwilihoahk rapahkihla ih;
nehn irai kapangda, irai pwehng, “Maing, armaj ohroj raprapahki koawoa.”
A ih japoang irai, pwa, “Kisai dauluhlwehng nehn koaujoan koaroan kan, pwa ngoahi en pel lohkihjili Rongmwehu wijahk, pwa ioar ngoahi indoahki.”
Ih ken allaluhjili nehn Galilee pwon, kapkapahrakjili nehn jinakoke kan apel kahkahujjang ngen jaus ipen armaj kan.
Woal lepahmen pel indoa ipen Jesus, poadpwomwla mwohn ih, jarda pwehng en jeuweje, pwehng ih, “Maing, ma koawoa nimen, koawoa kak kamwkelehda  ngoahi.”
Anjoauwohr lepahu ken jarjang ipen woallo; doari ih ken mwakelkella.
43-44 Jesus kainoapwihdi, pwehng ih, “Kapang, Pwa koawoa en johpwa pwehng emen. Inla kajalehioang jamwrou a koawoa wia oamw meiroang joanngo ma Moses koajnehdi, en wia oamw mihn kadehde oang irai.” Doari ih ken kadarla woallo.
Woallo inlahr lohkihjili wija ohroj ah ne mwakelkelda; ma kahrehda Jesus johla kak aluhjili nehn pokon janjal nehn kahnihmmwok, ih kin kalkalahpwukjili likin kahnihmmwo. A joah, pwa armaj dir kin pokondo ipoa jang wija ohroj.
Mwerin rehnpwi, Jesus pel pwuroahng inla Capernaum. Rongin ah minmine in umwahu lohkjili;
ma kahrehda armaj dir pokondo in ummwo apel koaisla loaloa pel in wanihmmwo. Ih ken padahkki oang arai lallo.
Nehn ah padpadahk, woal mwoasor men ne wijwijik allaluhdohng ipoa; ih mine nehn mihn wijik oau, wijik in pahmen.
Doari, nehn ahr johkak kadilihda apel sohlahng ipen Jesus ki koais in pokonno, irai pwukulda pohn ummwo kainenehdi wijahu ma Jesus mine, kadilihdihong nehn ummwo ipen Jesus mihn wijikko ma mwoasorro mine puwoa.
Nehn en Jesus kapang arai pwojon, ih pwehng woal mwoasorro, “Noai jeri! Dipoamw kan no lapwda.”
Johnpadahk in Kojonneddohpwi pwili mwindi nehn ummwo, irai lemlemehng pein arai,
Anjoauwohr Jesus kidalda ahr lamlam; ih pwehng irai, “Da kamwai wiahki joangoan lamlam pwiai?
Dahioau moangoaioa en pwehng woal mwoasor mene, ‘Dipoamwkan ne lapwda,’ ke, ‘Uhda, oaloa kioammwen alu’?
A ngoahi en kamehlele oang kamwai en kidal pwa Nihn Armaj  anki manmanin mahkoahng dipen jampah.” Ih ken pwehng woal mwoasorro,
“Uhda, oaloa kioamwen alwe in umwoammwo!”
Woal mwoasorro uhda mwohn mijarai, pwoakda kiahu, anjoauwohr ken inla. Irai ohroj pwuriamweikihla mehlel apel kapikapingahki Koahs, pwa, “Kamai kahjikkoar kapang mehkij ma doahroar me.”
Jesus pel pwuroahng pwurlahng in oaroahr in Lehn Galilee. Armaj dir pel pokonpene ipoa, ih ken pel sapda padahk oang irai.
Nehn ah allaluhla wija, ih kapangda johnrik daksis men, oadoa Levi nihn Alphaeus, ma onnonohn nehn ah oahpisso. Jesus pwehng, “Indoa pwilihla ngoahi.” Levi ken uhdahr pwilihla Jesus.
Doari Jesus ken mwindihioang mwinge in umwen Levi‑o. A johnrik daksis pwi apel armaj dipan dir pwili Jesus apel nah sohnpadahkkok mwindihioang in sehpillo, pwa irai dir kin pwilpwili kahkahkahuj Jesus.
Epwi johnpadahk in Kojonneddo, ma kijehn Pharisee‑ok, nehn irai kapangda Jesus ah pwili mwinge ipen joangoan armaj dipan pwiai apel ipen johnrik daksis pwiai, irai idoakkoang nah sohnpadahkkok pwa, “Da ih kin pwilihki mwinge ipen joangoan armaj pwiai?”
Pehn oau nihn John Johnpoapdaij sohnpadahkkok apel Pharisee ok kaijihjol. A armaj pwi indoa ipen Jesus idoak ipoa, pwa, “Amwda nihn John Johnpoapdaijjok apel nihn Pharisee ok kin kaijihjol, a nihmw kan johkin pwili?”
Jesus ken japoang irai, pwa, “Pwa da? Kamwai lemleme ma sohnkapar in kamdipw in koapwoapwoaud oau pirin kaijihjol nehn en woal kamwohddo ne lel iparai? Irai johkak.
A oau anjoau ma pirin indoa ma woal kamwohddo pirin wijik jang irai; doari, ioar anjoauwo irai pirin kaijihjol.
“Joh armaj kin deipinihoang dipwin likkoau kapw pohn likkoau in joakid mering, pwa dapwa likkoau kappwo pirin nurpene, soahrjang ekij likkoau merinngo doari soahroakko pirin koalikla.
Pel joh armaj kin widekihoang wain kapw nehn pehk in kilin mahn mering, pwa wain kappwo nen koauwehla pehk merinngo; ohroj ara, wainno apel pehkko, nehn ohla mwahl. Ioar ma wain kapw pwen mwehuoanngoar pehk kapw.”
Sabbath oau Jesus wudla nehn mwoasin wihd oau. Nah sohnpadahkkok pwili ih; irai ken dolihdi wehn wihd pwi.
Pharisee‑ok ken pwehng Jesus, “Kapang! Nihmw sohnpadahkkok wia me ma uhwoang kojonned in Sabbath.”
Jesus japoang irai pwa, “Kamwai johkin wadek da David wiahdahu anjoauwo ma ih apel pwilihoahk mwakohkola?
Ih dilda nehn umwen Koahs, kangla pilahwa joarwihok, nehn mwein Jamwrou Laplap Abiathar. Doahr kojonneddo, jamwrouwok oar ioar mweimweioang kang pilahwa pwiai. A David kangla apel kioang pwilihoahk irai en pwili kang.”
Ioar mehwa Nihn Armaj ioar Koaun apel Koaun in Sabbath.”
Jesus pwuroahng dilda nehn jinakokehu, wijahu ma woal mwoasor poah men pwili minmine.
Armaj pwi ma pwili mine wijahu nimen kadipoahki Jesus mehkij japwung, irai kin mwajmwajahnnoar Jesus ma ih pirin kasihkeida min mwoasor poahu Sabbath.
Jesus ken pwehng min mwoasor poahu. “Sohdahdo uhda mijen pokonne.”
Ih ken idoak iparai pwa, “Da kojonneddo mweidoahng kisai en wia Sabbath? Kisai en wia mehkij ma mwehu ke nauna? Kisai en jeuweje mourin armaj ke koauwehla?”
Irai nennenla johpwa wia mehkij.
Jesus ken lioasla kapkapang irai, ih ken injinjuwedkihla irai koapsakai apel lamlam japwung. Ih ken lallahng woal mwoasor poahu, “Kailwe poahmmwen.” Min mwoasorro kaillahr poahu, poahu ken mwehula dauluhl.
Pharisee‑ok ken diljang nehn jinakokehu pokonpene ipen epwi ma kin nihn Herod pwihnno; irai ken planehda pwa irai en kojukdi Jesus.
Jesus apel nah sohnpadahkkok inla in poahrinjed in Lehn Galilee, a pokon laplap oau kahujla ih. Armajjok indoa jang Galilee, jang Judea,
Ih pwehng nah sohnpadahkkok irai en koaunopda oau pohs siksikko, ma ih en doauda puwoa, pwa pokonno en joah jakahpajihla ih.
Pwa ih kin kasihkeida armaj johmwehu dir, ioar mehwa irai kin jakahpajihla ih nehn irai kin nimen pukkoang ih.
Pel armaj ma ngen jaus dilingla irai, nehn irai kin kapangda ih irai kin kipdi mwohn ih, rahrahu, pwahpwahpwa, “Koawoa ioar Nihn Koahs wa!”
A Jesus ken iroahdi ngen jaussok en johpwa pwa inje ih.
Jesus indahla pohn dol oau; ih ken pangin araihok ma ih kin ipwilki en indoa ipoa.
Ih ken pilda min eijek roahmen ma ih panginki woaroak, ih pwa, “Ngoahi pilda kamwai pwa kamwai en kin pwilpwili ngoahi. Ngoahi pirin pel kadarwe kamwai pwa kamwai en lohkihjili Rongmwehu;
kamwai pirin pel anki manman in kahujjang ngen jaus kan ipen armaj.”
Doari, ioar oadoan min eijek roahmennok ma pilpilda: Simon (Jesus kioang oadoa Peter;)
James apel John, nihn Zebedee (Jesus kioang oadoara, Boanerges , woahwoahn mour in addoauwe nihn palar ke mwosmwos jongpoa.)
apel Judas Iscariot, woallo ma pangla Jesus.
Jesus injang wijahu inlahng in umwahu. A pokon laplap oau pel pokonpene wijahu, ma kahrehda ih apel nah sohnpadahkkok johla kak mwinge ki johla anjoau.
Nehn epwi ah peneineihok rongda me irai inla ipoa pwa irai en oaloa apwali ih; pwa armaj kan pwahpwahpwa pwa ih ne japwungla nehn moange.
Epwi johnpadahk in Kojonneddok ma indihdo jang Jerusalem siksikoa pwa Beelzebul ne dilingla ih. Epwi pwa koaunin ngen jaus kan ma kioang Jesus manman in kajroahjang ngen jaus ipen armaj.
Ih panginpene armajjok pwehng irai karajraj pwi: “Imdoahr Jehsen ah kak kajroahla Jehsen?
Ma wei oau pirin pwalpijoang wiahda pwihn pwi ma pirin uhpene nehnpwungarai, weiho johkak pwoaida, pwa ih pirin mwoarpijoang.
Ma peneinei oau pirin pwalpijoang wiahda pwin pwi ma pirin uhpene nehnpwungarai, peneineiho johkak pwoaida pwa ih pirin mwoarpijoang.
Doari ma wein Jehsen pirin pwalpijoang wiahda pwihn pwi ma pirin uhpene nehnpwungarai, ih johkak woaroai, pwa ih pirin mwoarpijoang apel johla.
“Joh emen kak koauwehla umwen woal sihkei men pwa en pirapoa ah koapwoa kan ma ih johpwa koldi piroahpene woal sihkeiho. Ioar wioapoawahr doari ih kak pirapoa ah koapwoa kan.
A emen ma pirin lahlahwe Ngen Joarwi, johpwa kak oaloa mahk in dihp oauwe, pwa ih ne wiahda dihp oau ma johpwa kak lapwda.”
(Jesus pwa me pwa epwi ihr pwahpwahpwa pwa ngen jaus ne dilingla ih.)
Inen Jesus apel riahk leldo. Irai mine likin ummwo nimen lalloang ih.
Pokonno ma mwindi kapilpene ih pwehng, “Koawoa kidal pwa inoammwo apel rioammwok minmine likinno, irai nimen suhwoang koawoa.”
A Jesus japoang irai, pwa, “Inje inoai, apel inje rioai kan?”
Ih pel kapkapangjili pohn irai ma minmine ipoa, doahr ih ken pwa, “Ioar inoai apel rioaikoa me.
Emen ma kin kapwaiahda injenen Koahs, ioar arai rioai apel inoai.”
Jesus pel sapda padahkjili in poahrinjed in Lehn Galilee. Pokon laplap oau pokonpene ipoa kahrehda ih ken doauda mwindi pohn pohs pas. Pohsso peipeipei nehn jeddo, a pokonno mine in poahrinjeddo.
Ih ken padahkihoang irai joang dihrdir in karajraj, doahroar ah kin kalap wia nehn ah padahk. Ih pwehng irai:
Doari, nehn ah kamwkamwroa ah liporrohk, epwi mwoardihoang nehn alin nehn mwoaswello, mahnsang pwi sangdo kangjang.
Epwi liporro kipdi nehn wija sakaikai ma pwirejjo poadpoad. Liporrohk pispisin koapda pwa pwirejjo poadpoad.
A anjoauwo ma joauwo dakda, suhkoahk pispisinnoar mengla pwa koalohraiok johpwa lel nehn wija loal.
Epwi liporrohk kipdi nehn pwungen suhkoa soaksoak. A suhkoa soaksoakkok koapda kajasihkeihla irai; ioar irai ken johpwa uhwahki.
A epwi liporrohk nehn pwirej mwehu; irai koapda, koalikla, uhwa mwehu; epwi uhwa min jilihjek, a epwi weneijek, a epwi epwiki.”
Jesus pel pwa, “Doari, Armaj men ma mine sioa mihn rongrong, a ih en rong.”
Doari, nehn en Jesus kalahpwukla, arai eijek roahmenno apel epwi ma pwili rong indoa ipoa pwa irai en poaki en kawoahwoahng irai karajraj kan.
Ih ken japoang irai, pwa, “Oang kamwai mweimweioang en kidal manman rir kan doahr wein Koahs. A oang irai kan ma minmine likin, irai pirin kidal joang ohroj jang in karajraj.
Pwa,
a pwen johpwa kapang,
Irai en rongrongrong,
a pwen johpwa woahwoahki,
Irai en joah okdeklahng Koahs
apel oaloa lapwdahn diparai kan.’”
Jesus idoak iparai, pwa, “Kamwai johpwa woahwoahki karajraj pase? A imdoahr amwai kak woahwoahki karajraj pwiok? Doari, ioar doahr me:
Johnkamwoaroa, ioar ma kin kamwoar mahjan in Koahs.
Epwi armaj doahr Liporrohk ma mwoardihoang nehn al kan. Nehn ahr kin rong mahjanno, Jehsen kin indoa koawehjang irai.
Liporro ma kin mwoardi oang nehn wija sakai woahwoahki irai kan ma kin rong oaloahda apel perenkihda.
Epwi armaj kin doahroar Liporro siksikkok ma mwoardihoang nehn pwungen suhkoa soaksoak. Ioar irai ma kin rong mahjanno,
a ki pwunod in mourin jampah kan, noaroak in koapwoa kan, apel joangoan inoang sohrohr kan kin pwokda jakahpajihla mahjanno, kahrehda ken johpwa uhwahda.
Epwi doahroar Liporro siksikoa ma mwoardihoang nehn pwirej mwehu. Irai kin rong mahjanno, oaloa, ken uhwa: epwi uhwa min jilihjek, epwi weneijek, a epwi uhwahda min epwiki.”
Jesus pel uhjehla ah sikesik oang irai, “Mine ipamwai ma kin okojda nah lahm kihdi pehn jepjep ke pehn pehd? Ih joah nen kihdahng nehn uhdahn dohiah?
Johpwa me joaloang kij mine, ma johpwa pirin kajanjalda; pel johpwa me oakkoak kij mine, ma johpwa pirin kalohkjili.
Doari armaj men ma mine sioa mihn rongrong, a ih en rong!”
Ih pel pwehng irai, “Kamwai soahk mwehu mehkije ma kamwai pirin rong! Mihn jonngohr ma kamwai pirin jongki epwi, ioar Koahs pirin jongki kamwai—apel koalikjang mehlel.
Pwa armaj ma anki mehkij, ekij pirin pel aluhwoang; a ma joh ah mehkij, pirin pel kihekjang mehu ma mine ipoa.”
Ih pel pwehng irai, “Wein Koahs doahroar armaj men ma kamwoar Liporro siksikpwi nehn japwahu.
Pwa pwirejjo ma kin kakoapihda liporrohu, kakloakihla, apel kioang wah: sapdahu dipwdipw siksik kij, mwerin, ih kin wiahla suhkoa siksik, apel mwerin, uhwahda; a nehn wahu dirin Liporro siksik.
Nehn en wah kan kin mah, armaj kin poaloahdi, kihpene, pwa anjoauwo ioar anjoau in doddol.”
Ih pel pwa, “Da kisai pirin karjahng wein Koahs? Ke karajraj da kisai pirin doadoahkki pwa kisai en kawoahwoahda?
Ih doahroar Liporrohn Mustard, ma keiou siksik nehnpwungen liporrohn suhkoa kan.
A nehn a kamwoarmwoardi oang nehn pwirej, ih kin koapda apel koalikla wiahla suhkoa koalik pas, koalikjang suhkoahn nehn mwoaswel kan ohroj. Ih kajangpijoang, a mahnsang in pehnloannge kan kin jokdo wiahda irai paj pehn ririn rah kan.”
Jesus kawoahwoahng armaj kan en Koahs mahjan in joangoan karajraj pwiai doahroar arai en kin kak woahwoahki.
Joh kapahrak oau ih kin wiahng armaj kan ma ih johkin doadoahkki karajraj; a nehn ah kin kalahpwukla ipen nah sohnpadahkkok, ih kin kawoahwoahng irai karajraj ohroj.
Injoausikin rehnnohr Jesus pwehng nah sohnpadahkkok, “Kisai dauluhlla oaloap pille.”
Nehn irai koamwurla pokonno, sohnpadahkkok kerda pohn pohsso ma Jesus mine puwoa pwili jeila; epwi pohs pel pwili irai kijkijoula loapoawo.
Jesus mine mwerin pohsso, moahir a moange mine pohn ah pillahu. Sohnpadahkkok panginda ih, pwehng ih, “Maing Johnpadahk, koawoa johpwa kaspoahki irai ne pirinken mehdi?”
Jesus pwohrdahr, ruwojehda melmello, pwa, “Uhdi!” Ih pel pwehng nohk, “Kamwai meleileidi!” Anjoauwohr melmello uhdi, ken molundi dauluhl.
Ih ken pwehng irai, “Da kamwai majpwehk ki? Da, kamwai kahjikkoar pwojonla?”
Irai majpwehkda koalik, pwahpene nehnpwungarai, “Inje min mine, ma eng apel no kin peikkoang?”
Jesus apel nah sohnpadahkkok kijoula oaloap Lehn Galilee apel dauluhllahng oaloap pillo, nehn japwen mihn Gerasa.
Jesus kerdihjang pohn pohsso, a woalmen ma ngen jaus dilingla ken aluhdo ipoa; ih indoa jang nehn joaujoau pwi, wija ih kin minmine.
Joh armaj men kakkoang woallo, pel joal pahrang kan johkak joalihdi;
pwa pehn dir ih kin joalkihdi joal pahranngok in poah apel in ehn, a ih kin kamweidpijoang joal pahranngok; johpwa emen kak koldi pwa ih sihkei.
In rehn inpwong, ih kin allaluhjili nehn joaujoau kan, apel nehnwoallo in pohn dol kan, rahrahrahu koauwehla palwoaroa ki sakai ingkoang kan.
rahrahu, pwahpwahpwa, “Maing Jesus, Nihn Koahs Laplap! Dahioau koawoa nimen wiahng ngoahi? In oadoan Koahs, joah koalkoa ngoahi!”
(Ih pwahki me pwa Jesus pwa, “Koawoa ngen jaus, injang ipen armaj menen!”)
Jesus idoak ipoa, “Ia oadoamwen?”
A woallo japoang pwehng ih, “Oadoaioa ioar ‘Karej’ pwa kamai min dir!”
Ih ken engdehnki Jesus en joah kahujjang ngen jaussok nehn japwahu.
A ipen wijahu, pwihnin pij oau minmineo, mwingmwinge in imwin dol oau.
Ngen naunahk ken poakihda ipen Jesus en kadarla irai apel mweidoahng irai en inla dilloang nehn pijjok.
Doari Jesus ken mweidoahng. Ngen jaussok ken injang ipen woallo, wud inla dilloang nehn pijjok. Dapwa pij riekid, kijoudihla duhla nehn lehu.
Sohn apwali pijjok kaula nehn kahnihmmwo, nehn koaujoankan likin kahnihmmwo, pwehng armaj kan da wiawi. Doahr ihr ken inla kapang dahkij ma wiawi.
A irai ok ma kadehdehki mijarai manmanno, irai pwehng ihr da ma wiawihoang woallo ma dirin ngen jaus apel mwomwen pijjok.
Irai ken poakihda Jesus en injang nehn japwaraiho.
Nehn en Jesus doaudahng pohn pohsso minno ma ngen jaus dilingla poaki ih pwehng ih, “Mweidoahng ngoahi pwa ngoahi en pwilihwe koawoa!”
A Jesus johpwa mweidoahng, ih pwehng ih, “Inla in umwoammwo, ipen oamw peneineihok, pwehng irai doahr manman koalik ma Koaunno wiahng koawoa, apel doahr ah kalahngan oang koawoa.”
Woallo ken inlahr pwahjili nehn wein Decapolis  manman koalikko ma Jesus wiahng ih; irai ken inenin pwuriamweikihla.
Jesus pwuroahng pwurla oaloap lehu. Pokon koalik oau aluhpene pidekihpene ih in poahrinjeddo.
A koaunin jinakoke men, oadoa Jairus, rukdihoang in pwoalkoa,
engdehnla nehn ah poakpoak, pwa “Maing, noai jerpein siksik kij nimwennoar mehdi. Menlau inla kihdahng poahmmwen pohn ih pwa en sihkeida apel kak mour.”
Jesus uhda pwilihla joumajjo. A pokon koalikko pel kahujla. Wija ohroj nehn allo ken koaisla.
Ih ken roaproapoan mour ipen sohnwini dir, doadoahkkihla nah mwani kan ohroj. Apwen johpwa kaspoa, pwa pwen naunahla kahuka.
Nehn en liho rongda doahr Jesus jang ipen armaj kan, ih ken sohlahng likinjarkin, pukkoangdi ah likkoauwo,
pwehng pein ih, “Ma pwen ah likkoauohr ngoahi pukkoang, ngoahi nen sihkeida.”
Doari, ih ken pukkoang en Jesus likkoauwo, a nehn anjoauwohr koarkoarin insahu enngengla; liho ken poahmda jang nehn palwoaroa pwa ih ne sihkeidahjang ah johmwehuwo.
Nehn anjoauwohr Jesus poahmda sihkei kij injang ipoa, ih ken jipwjipweljili nehn pokonno, pwehng ihr “Inje ma pukkoang oai likkoauwe?”
Nah sohnpadahkkok pwehng ih, “Koawoa kapang pwa pokonne koaisihla koawoa; a koawoa ken pwa ‘Inje pukkoang ngoahi?’”
Jesus ken jipwjipweljili pohn pokonno pwa en kapangda inje ma wia mehu.
A liho, nehn ah kidalda dahkij wiawihoang, ih ken majpwehkda roarroarroar, sohdo ipoa, rukdi in pwoalkoa, pwehng Jesus me ohroj.
Jesus ken pwehng liho, “Noai jerpein, oamw pwojon ioar kasihkeida koawoa. Doari, alwe in peren pwa koawoa ne sihkeidahjang oamw johmwehu en.”
Jesus johpwa soahk; ih pwehng Jairus, “Koawoa en joah mijik, a koawoa pwojonnoar.”
Ih ken johpwa mweidoahng emen en pwilihla ih, ioarroar Peter, James apel riahu John.
Nehn ahr lel umwen joumajjo ih kapang doahr ahr loakloakoa apel joangjoangjoang
Ih ken dilda pwehng irai, “Da kamwai loakloakloakoahki apel joangjoangjoanngki? Jerihn johpwa mehdi, ih moahmoahmoair.”
Irai uruhrki apel kapiski ih. Doari, ih ken kadilihjang arai ohroj nehn ummwo, a mwerin, ih ukda jemen jeriho apel inah apel nah sohnpadahk jilmenno, ih ken dilda nehn wijahu ma jeriho okdekda.
Ih ken kolda poahn jeriho pwehng, “Talitha koum,” ma woahwoahki, “Jerpein pwohrdahng!”
Doari, nehn anjoauwohr jerpeinno ken pwohrdahng sapda allaluhjili. (Ih johnpar eijek riau) Arai ken inenin pwuriamweikihla mehkije.
Jesus ken inoapwihdi arai en johpwa pwahpwahpwahjili mehkije; ih ken pwehng arai en kamwinge jerpeinno.
Jesus injang wijahu, inlahng nehn uhdahn ah kahnihmmwo, a nah sohnpadahk kan pel pwilihla.
Jaudi kahpinsoa wa me, nihn Mary, rien James, Joses, Judas apel Simon? Jaudi riah lihkoa ma kin minmine ipasai?” Arai ken kajohwe ih.
A Jesus pwehng irai, “Wija ohroj johkohp kin woaun, ioarroar wija ma joh wahu in ih, ioar nehn ah wijahu, ipen ah peneinei.”
Ioar ih johpwa wiahda manman oau nehn ah wijahu, a min johmwehu pwi ma ih kihda poah puwoa kasihkeida.
Ih ken pwuriamweikihla ahr joah pwojon.
Jesus aluhjili nehn koujapw kan, padpadahk oang armaj kan.
Mwerin, ih panginpene eijek roahmenno, kadarpijoang wad roahmen. Ih kioang arai manman in kajroahjang ngen jaus kan.
Ih pwehng arai en johpwa wa mehkij nehn arai jeiloak oauwe, ioarroar jokonpas; arai en johpwa wijik mwinge ke pehk in jeiloak, ke mwani nehn ahr pwoaloj kan.
Arai kak sandel, a arai en joah wahda joakid riahu mihn ngalngal.
Ih pel pwehng arai “Nehn amwai pirin lel ekij wija, kamwai minminehr ipen arai ma kajamwo kamwai nehn umwaraihok, oaroh kamwai injang wijahu.
Min eijek roahmenno ken aluhpijoang kapahrak oang armaj ohroj arai en koaluhla apel wiliakapwla.
Arai kahuj jang ngen jaus dir ipen armaj kan apel salipki le min johmwehu dir kasihkeida arai.
Nahmwarki Herod rongda mehpwiai ohroj, pwa Jesus wadwadla wija ohroj. Epwi pwahpwahpwa pwa ma John Johnpoapdaij ioar ne pwuroahng mourda, Ioar kahrehda ih kak wia joangoan manman pwiak.
Epwi pwa ih Elijah.
Epwi pwahpwahpwa pwa johkohp men ih, doahroar epwi johkohp in mehjjok.
Nehn en Herod rongda me, ih pwa, “Ioar John Johnpoapdaij me, ma ngoahi poaloahjang moange, ih ne pwuroahng mourda.”
Pwa ih kadarla John en joaldi, ih pwa en peidek oang nehn kalpwuhj pwa Herodias, pahien riahu Philip ioar Herod wud painkihla.
John Johnpoapdaij johkin uhdihjang koapwung oang Herod ah japwunngo, ih pwa, “Johpwa pwung koawoa painkihla pahien rioammwo.”
Ioar kahrehda Herodias lioasoangkihda John, nimen kojukdi; a johkak;
Doari Herodias kidalda anjoau mwehu rehnin en Herod noaisikdiho. Pwa rehnno Herod wiahda kamdipw oau oang nah joumaj kan, oang koaunin nah karejjok, apel oang armaj laplapin wein Galilee.
Doari nihn Herodias jerpeinno pwokdo kahkahlek in kamdippwo; Herod apel sohn kamdippwo inenin perenkihda. Ioar Herod pwehngkihoang jerpeinno, “Mine mehkij koawoa anahne? Poaki ipoai, pwa ngoahi pirin kioang koawoa.”
Ih ken kahula apel inoaukihdi pwa, “Ngoahi pirin kihwe mehkij joah lipilpil, mihnda ma pel oaloap in oai wei.”
Jerpeinno dilla idoak ipen ah nohnohu, pwa, “Nohno, da ngoahi en poaki?”
A ah nohnohu japoang pwa, pwa, “Moangoan John Johnpoapdaij.”
Jerpeinno pwurlahng ipen nahmwarkiho, pwehng ih, “Noah nimen koawoa kihdoahng ngoahi apkas moangoan John Johnpoapdaij nehn oau pleis en!”
Me ken kainjinjuwedihla nehn kapehdin nahmwarkiho; ih ken johpwa nimen kainjinjuwedihla jerpeinno pwa ih inoau mwohn sohn kamdippwo ohroj.
Doahr ih ken pispis kadarla nah johnpei, pwehng pwa moangoan John Johnpoapdaij en wijikdo. Johnpeiho inlahr nehn kalpwuhjjo, poaloa jang moangoan John Johnpoapdaij.
Ih pwurdo wa moangehu nehn pleis oau, ih ken kioang jerpeinno; jerpeinno ken wud kioang ah nohnohu.
Mwerin woaroakkok ahr pwurpene, arai pokonpene ipen Jesus pwa arai en kajalehioang me ohroj ma irai ne wiahda apel padahk ohroj ma arai kawoahwoahda.
Armaj dir kin pwurpwuroa Jesus apel nah sohnpadahkkok kahrehda johla anjoau in arai mwinge. Ioar Jesus pwehngkihoang sohnpadahkkok, “Kisai inla kalahpwukla mijkoalkoal nehn japwsoahnno, wijahu ma kamwai kak koammoal.”
Arai ken doauda pohn pohs oau pwa arai en inlahng kalahpwukla wija kij.
A armaj dir kapang arai mwoakid doahr ken kidal da. Arai ken kijoulahng wijahu jang nehn kahnihmmwok, arai lelo mwohrai.
Nehn en Jesus doaudihjang pohn pohsso, ih kapangda pokon koalik oau, ih ken ipwilkihda irai. Pwa arai doahroar polohn jihpw oau ma ne joh jileperai. Doari, ih ken sapda kawoahwoahng arai joang dir.
Injoausik pene, nah sohnpadahkkok indoa ipoa, pwehng ih, “Maing, ne pwong a japwsoahn oau me.
Ken kadarpijoang pokon oauwe, pwa irai en alwe nehn kahnihmw siksik kan apel koujapw koaroan kan pwa irai en pein dupukda kanrai mwinge.”
A Jesus japoang irai pwa, “Kamwai kapwa kamwinge irai.”
A irai pwehng ih, “Doari, koawoa mwehuki kamai en inla dupukda mwinge woahroar mwani silper riepwiki  kamwingehki irai?”
Nehn ahr ne wadekda irai pwehng ih, “Lopwonin pilahwa limoau apel mwumw roahmen.”
Jesus pwehng sohnpadahkkok en wiahda pwihn siksikpwi pokonno apel kamwindihoang irai pohn re kan.
Irai ken mwindi in pwihnpwi, epwi wadepwiki a epwi wad limeijek.
Doahr Jesus ken pwoakda lopwonin pilahwa limoau apel mwumw roahmen, jardahla nehnloannge kaping kalahngan oang Koahs. Ih ken sipwangpijoang pilahwahk kioang nah sohnpadahkkok pwa irai en nehkkoang armajjok. Ih pel nehkkoang arai ohroj mwumw roahmenno.
Armaj ohroj mwinge oaroh moadla,
Sohnpadahkkok dowihda luhwen pilahwahk apel mwummwok wiahda kiam eijek riahu.
Woal ma pwili kang pilahwahk, irai me limekid.
Mwerin me Jesus pispis pwehng nah sohnpadahkkok, arai en doauda pohn pohs oau jeila Bethsaida mwohn ih, oaloap jeddo, nehn ah pirin kadarpijoang pokonno.
Nehn kadarpijoang arai, ih doaudahla pohn dol oau pwa en kapkap.
Ih kapang doahr en sohnpadahk kan engdehn jeijeijei nehn lehu pwa arai jei pallan enngo. Doari inlahng injohrehn, nehn pwungen kiloak jiluh apel wonou, ih inla iparai alu pohn lehu,
a irai kapang ah allalu pohn lehu, irai pwa eni men,
ioar irai rahukida majpwehkda nehn irai kapangda Jesus. Ih ken pispisinnoar lallahng irai, pwa, “Kamwai sihkei! Ngoahi me, kamwai joah majpwehk.”
Ih ken doauda pohn pohsso pwilihda arai; anjoauwohr enngo uhdi. Sohnpadahkkok pwuriamweikihla
Pwa arai johpwa woahwoahki manmanno ma Jesus kamwingehki armaj limekiddo, pwa nehn kapehdirai pe ros oar.
Irai kosohla lehu, lellahng Gennesaret peidi ipen jappwo, piroahdi pohsso.
Nehn irai doaudi jang pohn pohsso, armaj kan pispisinnoar kidalda Jesus.
Arai kijoupijoang wija ohroj sapda wahdohng ipen Jesus johmwehuwok pohn mihn wijik kan wija kan ma arai rong pwa ih mine.
Apel wija ohroj ma ih kin inla, nehn kahnihmw siksik kan, ke nehn kahnihmw koalik kan, ke nehn likin kahnihmw kan, armaj kan kin kihdi nihrai johmwehu kan wijahn noasnoas kan, poaki en mweidoahng arai en pukkoang ikin ah likkoauwo. Doari, arai ohroj ma kin pukkoang ah likkoauwo kin sihkeida jang arai johmwehu kan.
Irai soahkda doahr epwi nah sohnpadahkkok kin mwingehki poa jamin—nehn ahr johkin amwumw doahr siahkko ma Pharisee ok pwehng armaj ohroj en wia.
(Pwa Pharisee‑ok apel mihn Jews ohroj, kin japjang siahkkok ma arai oaloa jang ipen mihn Jew in mehjjok: ioar ma arai johkin mwingehki ma arai johpwa amwumwla doahr siahk koadoaudoaudo jang mihn mehjjok.
Irai johkin kang mehkij ma wijikdo jang wijahn noasnoas kan, ma arai johpwa amwunnla.  Irai kin pel wia siahk dir ma arai oaloahjang mihn mehj kan: doahroar amwumw mwoak, amwumw pileis, amwumw pwohl prahs, apel pehd kan.)
Pharisee‑ok apel johnpadahk in Kojonneddok idoak ipen Jesus, pwehng ih, “Maing, amwda nihmw sohnpadahk kan johkin pwilihki kapwaiahda siahk koadoaudoaudo en jamasai mihn mehjjok, nehn arai kin pwili mwinge a johkin amwumwla.”
A Jesus japoang irai pwa, “Mehlel oar pwa uhdahn pwung en Isaiah kohpda doahr amwai mwalaun en, doahr ma ne insingdi.
‘Koahs pwa, armaj pwiai kin woaunki ngoahi jang in arai lal
a mohngiongirai inenin dohjang ngoahi.
Johpwa kaspoan ahr kin joarwi oang ngoahi,
pwa irai kin padahkki kojonned in armaj, a irai karaunki pwa en Koahs Kojonned.’”
Ih pel doaudoaula pwa, “Kamwai inenin loalkoangin joah oaloahda kojonned in Koahs, pwa kamwai en kahuj pein amwai padahk kan.
Pwa Moses koajnehdi pwa, ‘Koawoa woaunki joamoamw apel inoamw,’ apel ‘Ma emen ma pirin lahlahwe jamah ke inah, ih pirin kojkojdi.’
A kamwai wud kin padahkkihwe, ‘Ma armaj men anki ekij ma ih kak jeuwejehki jamah apel inah, a kin pwa, “Corban me” (woahwoahki “oang Koahs”),
ih pwa ih ne johla anki pwukoahn jeuweje jamah apel inah.’
Doari, ioar doahr amwai kin koauwehla mahjan en Koahs nehn amwai kin pein padahkihoang armaj kan siahk kan ma kamwai kin pein wiahda. Apel mine siahk dir ma doahroar me ma kamwai kin wihwia.”
Jesus pel pangindo pokonno ipoa, pwehng irai, “Kamwai rong apel woahwoahki mwehu me:
Johpwa mehkij ma kin aluhwoang nehn koawoa jang likin kak kajaminihla koawoa, pwa mehkan ma kin injang loaloa, ioar ma kin kajaminihla koawoa.
(Kamwai rong ma mine siamwai mihn rong wija.)”
Nehn ah injang ipen armajjok dilda nehn ummwo, nah sohnpadahkkok idoak ipoa woahwoahn karajraj oauwe.
pwa ih johkin inla nehn mohngiong, pwa nehn ah pehk in mwingehu, wijahu a ih kin injang loaloa inla likin palwahrro.” (Nehn ah pwa me, Jesus kadehdehda pwa joangoan mwinge ohroj mwehu oang armaj.)
Doahr ih ken pwa, “Me kin indahjang nehn armaj, ioar ma kin kajaminihla armaj
pwa jang loaloan armaj, jang nehn ah mohngiong, ma lamlam nauna kan kin indahjang, ma kin kahrehioang nehn dipen siahk nauna, nenek, pirap, kojarmaj, kamwahl,
noaroak apel wia joangoan siahk nauna kan ohroj; kapweipwei armaj, nauna joaroa, peirin, lahlahwe aklaplap apel joah injino—
joang nauna pwiai ohroj kin sapjang loaloan armaj, ioar kin kajaminihla armaj.”
Jesus ken inlahjang wijahu, inlahng nehn wein Tyre. Ih dilda nehn ummwo a ih johpwa nimen armaj kan en kidal pwa ih mine wijahu; a ih johkak joaloangla.
Pwa lih men ma ngen jaus dilingla nah jerpeinno, liho kidalda pwa Jesus mine wijahu, ih ken dildahr ipoa nehn ummwo dairukdihoang in pwoalkoa.
Lihn likin men ih, ih noaisikdi Phoenicia nehn wein Syria. Ih ken poaki ipen Jesus en kahujjang ngen jausso ipen nah jerpeinno.
Doari Jesus ken japoang, pwehng ih, “Kisai kamwinge jeri kan mijoa, johpwa pwung en kihjang kenen jerihkan mwinge peidlahng doahk kan.”
Jesus ken japoang, pwehng, “Pwa doahroar oamw pajpoang en, alwe in umwoammwo; pwa ngen jausso ne injang ipen nihmw jerpeinno.”
Liho ken pwurla in umwahu kidalda pwa nah jerpeinno onohn nehn dohiahu; a ngen jausso ne injang ipoa.
Jesus inlahjang Tyre, ih wud ipen Sidon, inlahng Jed in Galilee, kosohla wein Decapolis.
Armaj pwi ken ukdohng ih woal pongpong apel jehjoa lallal men, poaki en kihdahng poah pohn ih.
Jesus ken ukjang woallo nehn pokonno, ih ken dilimmoang jandin poah nehn pwokin sioa, kioang pilen oawoa in jandin poah, jairki loawoan woallo.
Jesus ken jardahla nehnloannge, pwahla, “Ephphatha,” ma woahwoahki, “woahjekpijoang!”
Anjoauwohr pwokin sien woallo woahjekpijoang apel joalin loawoa lapwdekla; ih ken sapda lallal.
Jesus ken pwehng ihr ohroj en johpwa pwehng emen mehkije. A doahr uhwen lal sihkei ma ih wiahng arai, ioar doahr sihkei in ahr lohkihjili manman oauwe.
Irai ohroj ma pwili rong wioapoan manman oauwe, arai ken pwuriamweikihla pwahpwahpwa, “Me ohroj ih kin wiahda inenin mwehu! Pwa Jesus kin nimen armaj pongpong kan en rongda wija apel kalallalihda armaj loahsoang kan!”
“Ngoahi ipwilkihda armaj pwiai pwa irai minminehki ipoai rehn jiluh, doahr no pel rojla kanrai mwinge.
Ma ngoahi kadarla irai in umwaraihok joah kang mehkij, irai kak oar mwehlehlla nehn al kan, pwa epwi irai indoahjang wija doh.”
Nah sohnpadahkkok idoak, “Armaj pirin kihjang ia nehn japwsoahn oauwe mwinge ma pirin isar oang kamwingehla joangoan koalik in pokon oauwe?”
Jesus idoak oang irai, “Lopwon in pilahwa doapoa mine ipamwai?”
A irai japoang, “Lopwon ujuh.”
Jesus ken pwehng pokonno en mwindi pohn mohk. Ih ken pwoakda lopwon in pilahwa ujuhwo, kapingkalahnganki oang Koahs, sipwangpijoang, kioang nah sohnpadahkkok pwa irai en nehk oang pokonno. Irai ken nehkpijoang.
Mwumw pwi pel mine iparai; Jesus pel kapkapki, pwehng sohnpadahkkok irai en pel nehk oang pokonno.
Pokonno ken mwinge oaroh moad—ihr ohroj dapwa armaj pahkid.
Sohnpadahkkok audohda kiam ujuh oaroh dir, luhwen mwingehk. Jesus ken kadarpijoang pokonno,
Pharisee pwi indoa sapda akpwung oang Jesus. Irai nimen widingehdi, ioar ihr poakihki en wiahda oau manman jang nehnloannge.
Jesus pwuriamweikihla pwa, “Da armaj in anjoau kije poakihki manman oau jang nehnloannge? Ngoahi pwehng kamwai in mehlel, johpwa manman pirin aluhwoang di oauwe.”
Ih ken injang irai pwuroahng doauda pohn pohsso japahllahng oaloap jeddo.
Sohnpadahkkok moalkoahla wahda kanrai pilahwa; ioarroar pilahwa pas mine iparai pohn pohsso.
Jesus koahkoahlik oang irai pwa, “Kamwai kalke kamwai jang ihs in Pharisee kan apel ihs in Herod.”
Irai sapda siksikoahpene nehn pwungarai, pwa, “Pwa joh pilahwa ipasai ioar ih pwahki me.”
Jesus kidal pwa da irai pwahpwahpwa, ih idoak iparai, “Dahkij kamwai siksikoa pwa joh pilahwa ipamwai? Kamwai kahjikkoar marainkihla joang kan? Kamwai inenin nehn kapehd rosros!
Mine pwoaroan mijamwaikan—a da kamwai joah kapangki wija? Mine siamwaikan—a da kamwai joah rongki wija?
Kamwai moalkoahla lopwon in pilahwa limoauwo ma ngoahi kamwingehkihla armaj limekiddo? Kiam doapoa kamwai audohda jang luhwen mwingehk?”
“A lopwon in pilahwa ujuhwo ma ngoahi kamwingehkihla armaj pahkiddo? Kiam doapoa kamwai audohda jang luhwen mwingehk?”
Irai pwehng ih, “Min ujuh.”
A ih idoak iparai, “A kamwai kahjikkoar woahwoahkihla?”
Irai lel Bethsaida; wijahu armaj pwi ukdohng Jesus woal majkun men poaki en pukkoang.
Jesus oaloa poahn min majkunno uklahng likin koaujoan. Mwerin ah andipoahdi pohn pwoaroan mijoahk, kihdahng poah pohn woallo, ih idoak ma ih ne kapang wija ke joah.
Woal majkunno poahdpijoang pwehng Jesus, “Maing, ngoahi kak kapang armaj kan, a doahrma ma pwen suhkoahpwi allaluhjili.”
Jesus pel pwuroahng kihda poahk pohn pwoaroan mijen woallo, woallo pwuroahng poahdpijoang; a me ne mwehula, ih ne kak kapang me ohroj mwehu.
Jesus ken kadarla ih in umwahu, pwehng, “Alwe in umwoammwo, koawoa johpwa pwurla nehn koaujoanno.”
Jesus apel nah sohnpadahkkok inlahng nehn koujapw pwi ipen Caesarea Philippi. Ih idoak iparai nehn allo, pwa, “Inje ma armaj kan kin pwahki ngoahi?”
A ih idoak iparai, “A kamwai, inje kamwai pwahki ngoahi?”
Peter japoang pwehng, “Koawoa ioar Messiah.”
Jesus kainoapwihdi irai en johpwa pwehng emen.
Jesus sapda kawoahwoahng nah sohnpadahkkok doahroar Nihn Armaj uhdahn pirin loklok koalik, jekenkenla pehn joumajjok, jamwrou laplappok apel johnpadahk in Kojonneddok. Ih pirin kojkojdi, a mwerin rehn jiluh ih pirin iejda.
Ih pwehng irai mehpwiai in janjal. Peter kalahpwukihla Jesus wijahu, sapda koapwung oang ih.
A Jesus pwurla kapang nah sohnpadahkkok, koapwung oang Peter, “Alwe jang ngoahi Jehsen, pwa oamw lamlam en, jaudi jang ipen Koahs a jang ipen armaj.”
Jesus ken kapokonpene armaj dir apel nah sohnpadahkkok, pwehng irai, “Ma emen in kamwai nimen indoa pwili ngoahi, en uhdahn moalkoahla pein ih, wahda ah lohpwu, pwilihla ngoahi.
Pwa emen ma nimen doaroahla ah mour ih pirin luhj jang; a emen ma sohnmeseikihla ah mour ki ngoahi, apel rongmwehuwo, ih pirin mourla.
Pirin mine kaspoan oamw en ankihla jampah pwon, a luhj jang oamw mour?
Ma emen pirin mehkki ngoahi apel oai padahk ipen armaj in di nauna apel dipan oauwe, ioar Nihn Armaj pirin pel mehkki ih nehn ah pirin indoahki lingin Jamahu pwilihki nah sohnloang joarwi kan.”
Ih pel pwehng irai, “Ngoahi pwehng kamwai in mehlel, pwa epwi kamwai ma mine me, jehpirin mehdi, oaroh irai kapang wein Koahs ah pirin indoa in manman koalik.”
Mwerin rehn wonou Jesus ukda Peter, James apel John, ukdahla irai pohn dol illoahioau, pwa irai en kalahpwukla. Ih ken wikla mwohrai
Ah likkoauwok lingla pel korohrohla. Joh armaj men nehn jampah kak kakorohroihla likkoau doahroar me.
Sohnpadahk jilmenno kapangda Elijah apel Moses ara siksikesik oang Jesus.
Peter pwehng Jesus, “Johnpadahk, inenin mwehu asai minmine wijahkije. Kamai en kouda umpwal jiluh wijahkije, oau umwoamw, oau umwen Moses, a oau umwen Elijah.”
Irai majpwehkda, doahr ih ken jejoahla pwa da ih en pwa.
Koasoau oau pwaindi irai; a ngilloau indihdo jang nehn koasoauwo, pwa, “Ioar noai jermwein kajampwalwa me, kamwai rong ih!”
Irai jipweljili ne johla armaj irai kapang pwen Jesus kalahpwuk.
Irai ken kapwaiahda da ih pwa; irai ken sapda peipeidekpene nehnpwungarai ia woahwoahn lal kije, “Iejda jang ipen armaj mehdi kan.”
Irai idoak oang Jesus, “Amwda johnpadahk in Kojonneddok pwa Elijah uhdahn pirin sapin indoa?”
A ih japoang irai pwa, “Mehlel, Elijah uhdahn pirin sapin indoa pwa en koaunopda me ohroj. A amwda Puk Joarwi pwahki pwa Nihn Armaj pirin oaloa loklok koalik apel wia mwahlla?
A ngoahi pwehng kamwai, ‘Elijah no indoa a armaj kan wiahng me ohroj ma irai mwehuki, doahroar ma ne insingdi nehn Puk Joarwi.’”
Anjoauwo irai lellahng ipen epwi nah sohnpadahkkok, irai kapangda pokon koalik oau ma pidekihpene irai. A johnpadahk in Kojonneddo pwi akkakmaihoang sohnpadahkkok.
Nehn armajjok ahr kapangda Jesus, irai inenin pwuriamweikihla irai kijoupene rahnmwahui.
Jesus idoak ipen sohnpadahkkok, “Da kamwai akkakmaikihoang irai?”
Emen sohn pokonno japoang, “Maing, ngoahi wahdohng koawoa noai jermweinne ma ngen jaus dilingla ken jehjoahla lallal.
Anjoau ohroj ma ngenno kin dilingla ih, ih kin kipdihoang nehn pwirej, nehn oawoa kin pwuroarda, keikeikeisakai, a palwoaroa kin dengla. Ngoahi pwehng nihmw sohnpadahk kai irai en kahuj jang ngen jausso, a irai johkak.”
Irai ken wahdohng jermweinno ipoa.
Ngen naunahu kapanngoar Jesus, a ih sihda pohn jermweinno, karoarroarihda, kapkihdihoang nehn pwirejjo, kasahpwroahjili oaroh pwuroarda nehn oawoa.
Jesus idoak ipen jamahu. “Ia woaroai in ah wihwia joanngoawe?” A jamahu pwehng Jesus, “Jang oh in ah siksik, Maing.
A pehn dir ngen jausso kin nimen kojukdi ih nehn ah kin peiddoang ih nehn oai apel nehn pil. Doari, jeuweje, kama ma koawoa kak.”
Jesus ken pwehng ih, “‘Ma koawoa kak?’ Me ohroj kak pwoaida ipen inje ma pwojon.”
Nehn anjoauwohr jemen jermweinno pwehng Jesus, “Maing, ngoahi pwojon. A johpwa isar. Koawoa en jeuweje kakloakihla oai pwojon.”
Nehn en Jesus kapangda doahr pokonno ne diddiddirla ih ken weringda ngen jausso, “Koawoa, ngen pongpong apel jehjoa lallal, injang ipen jermweinnen. Johpwa pwuroahng dilloang nehn ih.”
Ngen naunahu rahula, peiddi jermweinno nehn pwirej, diljang nehn ih. Jermweinno doahrla armaj mehdi men, epwi ken pwahpwahpwa pwa ih no mehdi.
Jesus ken koldi poah jeuweje kauhda jermweinno.
A ih japoang irai pwa, “Joangoan ngen jauhs oauwe johkak kajroahkjang, a ioarroar kapkap.”
Jesus apel nah sohnpadahkkok injang wijahu, kosohla wein Galilee. Jesus johpwa nimen armaj kan en kidal doahr ah mwoakid kan.
Pwa ih kin kawoahwoa oang nah sohnpadahkkok: “Nihn Armaj pirin ken likliklahng ipen armaj kan, ma pirin kojukdi ih. A mwerin rehn jiluh ih pirin iejda.”
A irai johpwa woahwoahki da ih pwehng irai, a irai pel mijik in idoak ipoa.
Irai lel Capernaum nehn irai mwindi nehn ummwo Jesus kalelpoak iparai pwa, “Da kamwai akkakmaiki allaluhdo nehn allo?”
A irai johpwa japoang; pwa nehn allo irai akmaipene nehn pwungarai, ki inje ma keiou laplap.
Jesus ken mwindi pangindo sohnpadahk eijek roahmenno ipoa pwehng irai, “Ma emen in kamwai nimen koaunda a en minehla mwerin, en wiahla en ohroj ladu.”
Ih ken oaloa jeri men kihdi nehn pwungarai; jupwurpene jeriho, ih pwehng irai,
“Ma emen ma kin kajamwo emen jeri siksik pwiai in oadoaioa, ngoahi ioar ma ih kin kajamwo; A ma emen ma kin kajamwo ngoahi, jaudi ngoahi oar doari ih kin kajamwo, apel Ih ma kadardo ngoahi.”
A Jesus japoang, “Kamwai joah kainoapwihdi, pwa joh armaj ma kin wia manman in oadoaioa kak lahlahwe ngoahi
Pwa emen ma johkin uhwoang kisai kin uhpali kisai.
Ngoahi pwehng kamwai in mehlel, ma emen sohnmeseikihla mwoakin pil oau oang emen in oadoaioa, ih nen uhdahn oaloa dupkoa.”
Ma emen ma kahrehioang jeri siksik pwiai ma kin pwojon ngoahi en wiahda dihp, mwehuwoang oau sakai koalikko en pirapirroang in sipinwoaroa, kapwurihekla nehn madauwo.
Ma oaloap poahmmwen kahrehioang koawoa nehn dihp, poaloahjang; pwa mwehu oang koawoa loapinpoa dilda nehn mour joahsuk jang poa riau peidek oang nehn ehl, nehn oai johkin kunlahu.
Wijahu arai mwajjok johkin mehdi, a oaiho johkin kunla.
A ma oaloap ehmmwen kahrehioang koawoa nehn dihp, poaloahjang; pwa mwehu oang koawoa en loapin e dilda nehn mour joahsuk jang e rahpas peidek oang nehn ehl.
[Wijahu arai mwajjok johkin mehdi, a oaiho johkin kunla.]
A ma oaloap pwoaroan mijoamwen kin kahrehioang koawoa nehn dihp, roahkjang! Mwehu ma koawoa loapin pwoaroan maj dilda nehn wein Koahs jang pwoaroanmaj riau a peidek oang nehn ehl.
Armaj ohroj pirin mwakelkelkihla oai, doahroar meiroang kan kin mwakelkelkihla jed.
Jed mehkij ma mwehu; a ma nimen jeddo johla, da kamwai kak wiahng pwa nimen jeddo en pwuroahng minehda? Amwai mour en mwehu anjoau ohroj doahroar jed, a kamwai nen injenmwahupene nehnpwungamwai kan.
Jesus injang wijahu, inlahng wein Judea, inla oaloap Pillap Jordan. Armaj dir pel pwuroahng pokondohng ipoa, ih padahk oang ihr doahr ih kin kalap wia.
Pharisee pwi indoa ipoa pwa irai en jong lidipihdi ih. Irai idoak, “Padahkihoang kamai ma asai Kojonneddo mweidoahng woal men en mweijang pahioa?”
A ih japoang, wud pwehng irai, “Dahkij Moses koajnehdi oang kamwai?”
A irai pajpoangwa pwa, “Moses koajnehdi kijinlikoau in kamweid en wiawi, a woal men kak mweijang pahioahu.”
Jesus pwehng irai, “Moses insingihdi kojonned oauwe oang kamwai, pwa jang in amwai nohn koapsakai.
Puk Joarwi pwa, jang in sapin kawa, ‘Koahs wiahda armaj woal apel li.’
‘Jang in kahrpoahioauwe woal men pirin mweijang jamah apel inah ih pasoahng pahioahu, ara roahmenne paspene wiahla oau.’
Doari, joh armaj men en kamweidpijoang da ma Koahs no kapsahpene.”
Nehn ahr dilda nehn ummwo, nah sohnpadahkkok idoak ipoa irair oauwe.
Ih pwehng irai, “Ma woalmen pirin mweijang pahioa, painkihla emen li sohrohr, ih wiahda dipen kamwahl.
Pel doahroar ma lihmen pirin mweijang pahioa apel painkihla emen woal sohrohr, ih pel kamwahl.”
Armaj pwi wahdohng Jesus jeri pwi pwa en kihdahng poah pohrai; sohnpadahkkok ken lipwoarehda armajjok.
Nehn en Jesus kidal da me, ih lioas pwehng lahng sohnpadahkkok, “Mweidoahng jerihkan en indoa ipoai. Kamwai joah iroahdi irai; pwa wein Koahs ioar wein joangoan armaj pwiai.
Ngoahi pwehng kamwai in mehlel, pwa emen ma jehpirin oaloa Wein Koahs doahroar jeri siksik men, ih johkak dilda loaloa.”
Ih ken oaloa jerihok, kihda poahk pohn emenemen ih kapwaiahda irai.
Jesus onnonop pwa en wia jeiloak oau, a mwahnkapw men kijoudo ipoa, poadpwomwla mwohn ih pwehng ih, “Johnpadahk Mwehu, da ngoahi en wia pwa ngoahi en kak oaloa mour joahsuk?”
Koawoa kidal kojonneddok: ‘Joah kojukdi armaj; joah kamwahl; joah pirap; joah likamw; joah kapweipwei armaj; woaunki joamoamw apel inoamw.’”
Mwahnkappwo japoang ih pwa, “Maing oai johnpadahk, jang oh in oai siksik ngoahi ne kapwaiahda mehpwiai ohroj.”
Jesus ipwilkihda ih, pwehng ih, “Mehkij oar luhwoa, alwe noaskihla meohroj ma koawoa anki, kioang dupkoa kan armaj joamwoahmwoa kan, oamw pai nehnloannge nen koalikla; indoa pwilihla ngoahi.”
Nehn en mwahnkappwo rong lal pwiai, ih injinjuwedla, ken allaluhla. Pwa woal koapwoahpwoa men ih.
Jesus jipwelwehng nah sohnpadahkkok pwehng irai, “Ia apwal in armaj koapwoahpwoa en dilda nehn Wein Koahs!”
Sohnpadahkkok pwuriamweikihla sikesik pwiai. A Jesus uhjehlahr pel pwa, “Noai jeri, kamwai en kidal doahr apwal in dilda nehn Wein Koahs.
Apwal oang armaj koapwoahpwoa men en dilda nehn wein Koahs jang kamel men en dilda nehn pwokin si pas.”
Sohnpadahkkok pel pwuriamweila dauluhl ki me, irai pwahpene nehnpwungarai, “Doari, a inje kak mourla?”
Jesus jipwellahng irai, ih pwa, “Me johkak ipen armaj, a ipen Koahs ih kak; pwa ipen Koahs meohroj kak pwoaida.”
Jesus pwehng irai, “Eh! Ngoahi pwehng kamwai in mehlel, pwa ma emen ma pirin mweidla umwah, riah, inah, jamah, nah jeri, japwah kan, ki ngoahi apel rongmwehuwo,
pirin oaloa koalik jang nehn mour in di oauwe. Ih pirin oaloa pak epwiki in umwah, in riah, in inah, in nah, in japwah kan—apel in loklok kan. A nehn mour ma pirin indoa, ih pirin oaloa mour joahsuk.
Armaj dir anjoau oauwe kin mine mijoa, irai pirin mwerinla, a armaj dir ma kin mine mwerin, irai pirin mijoahla.”
Jesus apel nah sohnpadahkkok allaluhla nehn allo indahlahng Jerusalem, ih aluhla mijen nah sohnpadahkkok; a irai ma kahuj ih allalu dirkihla majpwehk. Ih pel pwuroahng kalahpwukla ipen irai eijek roahmenno pwehng irai da ma pirin wiawihoang ih,
“Kamwai kidal pwa kisai allaluhdahlahng Jerusalem, wijahwa ma Nihn Armaj pirin likliklahng ipen jamwrou laplap apel johnpadahk kan in Kojonned. Irai pirin kadeikda ih pwa ih en kojkojdi. Irai pirin kihlahng ih ipen mihn liki kan.
Ih pirin wiahla mihn kapis iparai; irai pirin andipoa, poki, apel kojukdi ih. A in rehn kajiluh ih pirin iejda.”
Nihn Zebedee jermwein roahmen, James apel John, ara indoa ipen Jesus pwehng, “Maing Johnpadahk, mine mehkij kama nimen koawoa en wiahng kama.”
Jesus idoak ipara, “A dahkij, kamwa nimen ngoahi en wiahng kamwa?”
Ara pwehng ih pwa, “Kama nimen koawoa en kihdoang kama lingin oamw wei nehn anjoauwo ma koawoa pirin Nahmwarkihla, apel mweidoahng pwa kama en kak mwindi ipoamw, emen loap kidal in koawoa, a emen loap jehjoa.”
Ara pwehng ih pwa, “Eh kama kak.”
Jesus pwehng ara pwa, “doari, ne mwehu; Kamwa pirin nim mwoako ma ngoahi pirin nim apel poapdaijki poapdaijjo ma ngoahi pirin poapdaijki.
A mwindi loapkidalin apel loapjehjoain, joah mweimwei oang ngoahi en pilda; pwa Koahs ma pirin kioang irai kan ma ih koaunopdahng.”
Nehn en sohnpadahk eijekko ahr rongda poakpoak oauwe, irai lioasoangkihda James apel John.
Jesus ken panginpene irai pwehng, “Kamwai kidal doahroar armaj laplap in nehn rosros kan, doahroar ahr kin kolkol sihkei manman in koaunda armaj rosros kan, apel koaun kan kin anki manman ohroj.
A ih jehpirin doahr me ipamwai. Inje ma nimen laplap ioar ih pirin papah ohroj;
A ma emen nimen joumaj ih pirin wiahla laduhn ohroj.
Pwa pel Nihn Armaj indihdo, jaudi pwa armaj en papah, a ih en papah armaj ohroj apel sohnmesei kihdi ah mour pwa en koamoaurla armaj dihrdir.”
Irai lel Jericho; a nehn en Jesus apel nah sohnpadahkkok apel pokon koalik oau diljang nehn kahnihmmwo, woal majkun joamwoahmwoa men, oadoa Bartimaeus, nihn Timaeus, mwindi imwin allo mehlahn poakpoak.
Dirin ihr lipwoarehda pwa en nennenla. Ih kapwa kakoaloakihla ah rahrahu, pwahpwahpwa, “Koawoa ma kijehn kadaudok in David, jeuweje ngoahi.”
Jesus uhdi pwa, “Kamwai ukdohng ngoahi.”
Irai pwehng woallo, “Koawoa, injenmwahula! Uhda! Ih pangpangin koawoa.”
Ih pispisinnoar kejpwihdi ah joakiddo, uhda inla ipen Jesus.
Jesus idoak oang ih, “Da koawoa mwehuki ngoahi en wiahng koawoa?”
A woal majkunno japoang, “Maing, ngoahi nimen pwuroahng kapang wija.”
Jesus pwehng ih, “Alwe; oamw pwojonnen ne kemwehuwihla koawoa.” Nehn anjoauwohr ih kapangda wija; ih ken pwilihla Jesus nehn allo.
Nehn arai koaroanlahng Jerusalem in kahnihmw en Bethphage apel Bethany, irai lel Nahnahn Olip. Jesus kadarla nah sohnpadahk roahmen,
pwehng ara, “Kamwa alwe nehn koujapw oauwen mijen kamwa. Nehn amwa pirin dilda wijahu, kamwa pirin pispis kapangda doangki pwulopwul men ma pirpirapir ma kahjikkoar armaj men dakoa. Kamwa lapwadda ukdo me.
Ara ken inla kapangda doangki pwulopwul men a pirapir in wanihmw in umw oau nehn allo. Nehn ara lapwadda,
armaj pwi mine wijahu idoak ipara, “Da kamwa wihwia? Mihnda kamwa lapwadda doangki siksik menen?”
Ara japoang irai doahr ma Jesus pwehng ara. Armajjok ken mweidoahng ara.
Ara wahdohng doangki siksikko ipen Jesus. Arai piroakihdihoang likkoau puwoa, Jesus ken doauda pohn doangkiho.
Pokonno piroakihdi ahr likkoauwok nehn allo. A epwi poaloahdi rahnsuhkoa pwi pel inapoahkihda nehn allo.
Irai ohroj ma alu mijoa apel irai ok ma kahujdo pokonno rahrahuki koaul in kaping pase: “Kisai kapnga Koahs! Koahs en kapaiahda ih ma indoa in oadoan Koaunno.
Koahs en kapaiahda wein jamasai David ma pirin indoa. Kaping oang Koahs.”
Jesus dilda nehn Jerusalem, inlahng nehn Umwen Joarwiho, kapkapangjili meohroj loaloa. A pwa ne joausikpene, ih ken inlahng Bethany pwilihki sohnpadahk eijek roahmenno.
Rehnwa mwerin, nehn arai allaluhla jang Bethany, Jesus ken mwakohkohda.
Ih ken pwehng suhkoahu, “Joh armaj men pirin pwuroahng kang wehn pik jang ipoamw.”
Nah sohnpadahkkok rong sikesik oauwe.
Nehn irai lel Jerusalem, Jesus inla nehn Umwen Joarwiho, sapda kajroahjang loaloa irai ohroj ma noaski apel dupdupuk koapwoa wijahu. Ih ukuddi en john kawiliali mwanihok ahr sehpillok apel en johnnoaski mwureiok ahr mihn mwindi kan.
Ih pel johla mweidoahng armaj en wahjili mehkij nehn Umwen Joarwiho.
Ih ken pwehng armajjok, “Ne insingdi nehn Puk Joarwi, Koahs pwa, ‘Umwoaie pirin adanki umwen kapkap ipen sohn jampah ohroj.’ A kamwai wiahkihla dohn johnpirap kan.”
Jamwrou laplappok apel johnpadahk in Kojonneddok rongda me; irai sapda lemleme doahr ahr pirin kojukdi Jesus; pwa irai perki koalik, pwa armaj ohroj kajampwalki dauluhl ah padahk.
Injoausik penehn rehnno, Jesus apel nah sohnpadahkkok diljang nehn kahnihmmwo.
Pwohrdahng rehnno inminjoang, nehn irai allaluhla nehn allo, irai kapangda suhkoa pikko ne mengla jang in sapin lel in koadkoa.
Peter samanda da me ne wiawihlahu, ih ken pwehng Jesus, “Maing, kanah kapang suhkoa pikke ma koawoa kariahla, ne mengla.”
Ngoahi pwehng kamwai in mehlel, ma emen ma pirin pwehng dol oauwe, ‘Sohjang me kasoahdihla pein koawoa nehn jeddo,’ a johpwa peikajal kij mine nehn kapehdin, a pwojon da ih pwa, doari, dahioau ih pwahla pirin pwoaida.
Ioar me ngoahi nimen kamwai en kidal pwa me ohroj ma kamwai pirin poaki nehn amwai kapkap kan, kamwai pwojon pwa kamwai nen oaloa, ih ken pwoaida oang kamwai.
Doari, nehn amwai pirin uhda kapkap, kamwai mahkoahng japwung ohroj ma armaj men wiahng kamwai pwa jamamwaiho nehnloannge en pel mahkoahng kamwai dipamwaihok.
[Pwa ma kamwai johpwa mahkoahng emen, Jamamwaiho ma mine nehnloannge johpwa pirin mahkoahng kamwai dipamwaihok.]”
Irai pwurlahng Jerusalem. Nehn en Jesus allaluhjili nehn Umwen Joarwiho, jamwrou laplap apel johnpadahk in Kojonneddo pwi apel joumaj pwi indoa,
pwehng ih, “Manmanin inje koawoa wihwiahki joang pwiai? Inje kioang koawoa manman oauwe?”
Jesus japoang irai, pwa, “Ngoahi pirin wiahng kamwai peidek oau. Doari, ma kamwai japoang ngoahi, ngoahi pirin wud pwehng kamwai manman en inje ma ngoahi wihwiahki mehpwiai.
Kamwai pwehng ngoahi, en John ah manman in poapdaij, sapjang ipen Koahs ke jang ipen armaj?”
Irai sapda akmaipene nehn pwungarai, pwahpwahpwa, “Ma kisai pwa, ‘sapjang ipen Koahs’, ih pirin pwa, ‘A da kamwai joah kamehlele ki John?’
Irai ken japoang Jesus, pwehng, “Kamai jehjoa.”
Jesus ken pwehng irai, “Doari, ngoahi pel jehpirin pwehng kamwai manmanin inje ma ngoahi wihwiahki mehpwiai.”
Jesus padahk oang irai in karajraj, “Armaj men koadoahkoahda ah mwoasin wain oau; ih ken kelihpene apel weirda dohien ungudek wain oau, apel kouda wijahn iroir oau. Ih ken kioang joumwoas pwi pwa irai en kohwahki oang ih. Ih ken jeiloaklahng nehn japw doh oau.
Oaroh, anjoau in roak ih kadarla ladu men ipen joumwoassok pwa en oaloahjang irai ah pwaij jang nehn mwoasso.
Joumwoassok koldi laduhwo, poki oaroh kadarla kaip.
Ih pel kadarlahng joumwoassok emen ladu. Irai pel pokihjili apel koauwehla moange kajarohdi ih.
Ih pel kadarla emen, irai oaloahr kojukdi. Armaj dir pel koadoaddoarla mwerin, irai pel diar joangoan apwallohr: epwi pwen pokpokkoar, a epwi kojkojdi.
Doari, woal emen oar luhwoa ih kak kadarla, ioar nah jermwein iehrojjo ma ih inenin kajampwalki. Ih ken kadarla keiou mwuhr, ih pwa, ‘Ngoahi uhdahn koapwoarpwoarki pwa irai pirin woaunki noai jermweinno.’
Joumwoassok ken pwahpene nehnpwungarai, ‘Ioar jerihn johjo wa me. Kamwai indoa, kisai kojukdi, pwa kisai en ankihla mwoasse.’
Jesus ken idoak, “Doari, da joumaj en mwoasin wainno pirin wia? Ih pirin inla kojukdi joumwoassok apel kihoang epwi joumwoas sohrohr mwoasso pwa irai en koadoahkoa apel kohwahki oang ih.
Kamwai johkin wadek lal oauwe nehn Puk Joarwi?
‘Sakai ma johnkou umw kan ne kerpwihla,
wud wiahla sakain pwukoakoaimw
KOAUNNO ma wiahda me;
mehkij ma kapwuriamwei mehlel oang kisai.’”
Koaunin mihn Jew-ok ken jong en joalihdi Jesus; pwa irai kidal pwa ih kin pwahpwahpwahki irai karajraj pase. A pwa irai mijik pokon in armajjok, irai ken okdekla inla jang.
Pharisee pwi apel sohn nihn Herod pwihnno kadarekdohng ipen Jesus pwa irai en lidipihki joangoan peidek pwi.
Doari, nehn ahr leldo, irai pwehng ih, “Maing Johnpadahk, kamai kidal pwa woal poadidi men koawoa, ma johkin kasohrohri joangjoangoan armaj; pwa koawoa kin padahkihoang armaj doahroar en Koahs koajoandi in mehlel. Doari, da oamw lamlam oang irair oauwe: pwung oang asai kojonned kan, kisai en nohpweiki mwani oang nahmwarki en Rome, ke joah? Da kisai pirin wia? Kisain kihda daksis, ke joah?”
Irai ken kajalehioang mwani silper oau; ih ken idoak oang irai, “Kilelin inje apel oadoan inje me?”
Irai pwehng ih, “Nahmwarki Caesar.”
Doari Jesus ken pwa, “Doari, mwehu; kamwai kioang Caesar mehkan ma uhdahn en Caesar, a oang Koahs mehkan ma uhdahn en Koahs.”
Irai ken pwuriamweikihla pajpoang oauwe.
Sadducee pwi pwokdohng ipen Jesus. (Ioar irai ma kin pwa armaj jehpirin iejda mwerin mehdi.)
Irai idoak ipen Jesus pwa, “Maing Johnpadahk, Moses koajnehdi oang kisai nehn Pukin Kojonned kan pwa ma woal men pirin mehdi jang pahioa a joh nihra, a rien woallo en wud painkihla liohdiho pwa en wiahda kadaudokin riahu ma mehdi.
Doari pwihnin riari oau mine, irai woal ijimen. Woal koalikko iparai painkihla lihmen oaroh mehdihjang joh nihra jeri.
Karoahmenno pel painkihla liho oaroh pel mehdi jang joh nihra jeri. Pel doahrwahr wiawihoang kajilmenno.
Doari, riari ijimenno ohroj painkihda liho, ohroj mehdi joh nihrai jeri. Inlahroh liho pel mehdi.
Jesus japoang irai, pwa, “Kamwai inenin japwung! Kamwai kidal pwada? Pwa kamwai johpwa woahwoahki lalin Puk Joarwi ke manman in Koahs.
Pwa nehn armaj mehdi kan ahr pirin iejda, irai pirin doahroar sohnloang in nehnloannge kan, woal apel li johla pirin pwoapwoaud.
Doari, doahroar iejdahn min mehdi kan, kamwai johpwa wadek nehn Pukin Moses doahroar sikesikin Koahs ah pwokkoang jang nehn suhkoa siksikko ma umpwumpwul? Nehn iroahu Koahs pwehng Moses, ‘Ngoahi ma Koahs in Abraham, Koahs in Isaac, apel Koahs in Jacob.’
Doari, me woahwoahki ma ih Koahs in armaj mour kan, a jaudi Koahs in armaj mehdi kan. Ioar ma kamwai inenin japwungki koalik.”
Johnpadahk in Kojonneddo men pwili mine wijahu, rongrongrong lal pwiai. Ih ken pwuriamweikihla mehlel pwungin en Jesus japoangekkok. Ioar ih ken sohlahng ipen Jesus ki peidek oau, “Maing, kojonned dahioau ma keiou kajampwal nehn kojonned ohroj?”
Jesus japoang ih, “Ioar kojonned wa ma keiou kajampwal nehn kojonned kan ioar: ‘Rong, koawoa Israel! Koaunno, asai Koahs, ioar ih ma Koaun wahr doari.
Doari, koawoa uhdahn pirin ipwilki Koaunno, oamw Koahs, nehn kapehdimwen unjek, ngenimwen unjek, oamw lamlam unjek, apel oamw sihkei unjek.’
A kariau, doahr me: ‘Koawoa pirin ipwilki mihn impoamw doahroar oamw ipwilki pein koawoa.’ Joh oau kojonned mine ma kajampwal jang mehpwiai.”
Johnpadahk in Kojonneddo pwehng Jesus, “Mehlel ipoamw, Johnpadahk! Pwung da koawoa pwa: pwa Koaunnohr ma Koahs, joh pel emen.
Nehn en Jesus kapang doahr pwungin pajpoang oauwe, ih ken pwehng woallo, “Koawoa johpwa dohjang Wein Koahs.”
Mwerin me johla armaj idoak mehkij.
Nehn en Jesus padpadahk nehn Umwen Joarwiho, ih pwa, “Da johnpadahk in Kojonneddo kan kin pwehngkihoang kamwai pwa Messiah pirin kijehn kadaudok en David?
Pwa Ngen Joarwi ne audohkihda David pwa en pwahda lal oauwe:
‘Koaunno pwehng oai koaun:
Mwindi me in loapmoaunin ngoahi,
Oaroh ngoahi wiahkihla loangen pwoalkoamwen oamw imwinsihsi kan.’
“Doari, ma pein David kahdanki Ih ‘oai Koaun’, a imdoahr Messiah en kak wia kijehn kadaudokin?”
Pokon koalik oau kin rongrongrong en Jesus padahk kan in peren.
Apel kin pilda dohiarai lampahnsamw nehn jinakoke kan, apel kin mwehuki mwindi oh in mijen sehpil kan nehn kamdipw kan.
Ioar joangoan armaj pwiai ma kin doapwoahjang koanngoan umwen liohdi kan, apel kin lioajoahjki kapkap roairoai. Arai koaloklok uhdahn pirin koalik.”
Jesus mwindihioang wijahkij nehn Umwen Joarwiho koaroannoang dohien meiroanngo. Ih ken kin kapkapangjili doahroar armajjok ahr kin peiddihoang nihrai mwanihok nehn dohien meiroanngo. Dirin armaj koapwoahpwoa pwili peiddi mwani koalik nehn irai en kin meiroang.
A liohdi joamwoahmwoa men leldo pel pwili peiddi send wahssa riau.
Jesus panginpene nah sohnpadahkkok pwehng arai, “Ngoahi pwehng kamwai in mehlel, pwa en liohdi mene ah meiroang inenin koalik jang araihok ohroj.
Pwa armaj pwiok peiddi oang nihrai mwani nehn dohien meiroang jang nehn ahr pai; a liohdi mene jang nehn ah paijuwed, ih kihdi me ohroj ma ih anki apel kin mourki.”
Nehn en Jesus injang nehn Umwen Joarwiho, emen nah sohnpadahkkok pwehng ih, “Maing, kapang koalik in sakai pwiai apel wioapoan ummwoauwe!”
A Jesus japoang pwa, “Kapang koalik in umw pwiai? Johpwa oau sakai pirin minminehr nehn dohiahu; pwa ohroj pirin mwoardi.”
Jesus mine pohn Dolin Olip, jipwellahng Umwen Joarwiho, a Peter, James, John apel Andrew sohla ipoa pwehng ih,
Jesus pwehng irai, “Kamwai mwajahn pwa armaj en joah kapweipweidi kamwai.
Pwa armaj dir pirin indoa pwahpwahpwa oadoaioa, ‘Ioar ngoahi Messiahu!’ Irai ken pirin kapweipweidi armaj dir.
Kamwai johpwa jalohda, ma kamwai rong ngilen mahwin koaroan apel sikesik in mahwin jang wija doh kan. Joang pwiai uhdahn pirin wiawi, a johpwa woahwoahki pwa imwin jampah ne leldo.
Oau japw pirin mahwin oang oau japw; oau wei pirin mahwin oang oau wei. Wija ohroj roar in japw pirin wiawi apel lehk koalik pirin mine. Ioar joang pwiai ma pirin indoa, doahroar sapin moadoak in noaisik.
“Kamwai mwajahn apel kalke pein kamwa! Pwa armaj kan pirin joalihdi kamwai apel kihla kamwai nehn mwoalen koapwung kan. Kamwai pirin woswos nehn jinakoke kan; kamwai pirin wijikdohng mwohn koaun kan apel nahmwarki kan ki ngoahi, pwa kamwai en kadehde oang irai doahroar Rongmwehu.
Pwa mwohn rehnno pirin indoa, rongmwehuwo uhdahn pirin lohkjili nehn wei ohroj.
Doari, nehn amwai pirin joaldi apel wijikdohng nehn mwoalen koapwung kan, kamwai johpwa pwunodki mwohn anjoauwo da kamwai en sikoa mwohrai; pwa da kamwai pirin audohkihda anjoauwo, ioar mehwa kamwai pirin pwehng irai. Pwa jaudi kamwai ma pirin lallal nehn anjoauwo, a Ngen Joarwi.
Woal kan pirin kihla riarai kan pwa irai en kojkojdi, jahm kan pirin pel wiahng joanngoahr ipen nihrai jerihkan; Jeri kan pirin uhwoang arai nohno apel pahpa kan, apel kihlahng irai pwa irai en kojkojdi.
Armaj ohroj pirin lioassoang kamwai ki ngoahi. A armajjok ma daur oaroh lel in imwin, ioar ma pirin mourla.
Armaj emen ma mine pohn umwahu, en joah koauwehla anjoau doaudi oaloa mehkij loaloa.
Armajjo ma nehnjapw jehpirin pwurdohng oaloa ah likkoau.
Inenin kainjinjuwed oang li lijaian apel li kan ma kadihdi in rehnnok ma pirin leldo!
Kamwai kapkap pwa joang pwiai en joah wiawihoang kamwai anjoau in kopou!”
Pwa apwal in rehnnok pirin koalikjang apwal ohroj jang oh in sapin kawa indoa lel apkas, apel joh apwal pirin doahroar jang apkas pel allaluhla.
A Koaunno no kajipidihla rehnnok; pwa ma ih johpwa wia, a joh armaj pirin pisla. A pwa nah armaj pilpil kan, ioar ih kajipidihla ki rehnnok.
“Doari, ma emen pirin pwehng kamwai, ‘Messiah wa me!’ Ke ‘Ih men!’—kamwai johpwa kamehlele.
Pwa Messiah likamw apel johkohp likamw pwi pirin pwarda. Irai pirin wiahda kilel kapwuriamwei pwi apel manman pwi pwa irai en kapweipweidi nihn Koahs armaj pilpil kan ma irai kak.
Doari, kalke kamwai. Ngoahi padahkihoang kamwai mehpwiai ohroj mwohn anjoauwo pirin leldo.”
ujuhn pehnloannge kan pirin kipdi apel koajoandihn nehn woahwoa kan pirin johla mine nehn dohiarai.
Ioar anjoau wa ma Nihn Armaj pirin pwokda, indoa pohn koasoau kan in sihkei apel ling koalik.
Ih pirin kadarpijoang nah sohnloang kan oang in koaimw pahu in jampah pwa irai en kapokonpene nihn Koahs armaj pilpilda kan jang in imwin jampah ohroj.”
“Kamwai padahkki me jang in suhkoa pik; rahn joangoan suhkoa pase kin mwoahroan soahnsukoa apel mwis, a nehn ah kin wiliali soah, kamwai kidal pwa roak ne koaroan.
Pel doahroar kamwai, nehn amwai pirin kapang mehpwiai pirin wiawi, kamwai pirin kidalki pwa anjoauwo no koaroando.
Ngoahi pwehng kamwai in mehlel, pwa mehpwiai ohroj pirin pwoaida mwohn armaj ohroj in dioauwe ahr pirin mehdi.
Nehnloannge apel jampah pirin johla, a oai lal kan johpwa pirin johla.”
“A doahroar rehnno ke awahu, johpwa emen kidal ngehd pirin leldo. Pel sohnloang in nehnloannge kan jehjoa, Nahu pel johpwa kidal; Jamahuoar doari ma kidal.
Kamwai mwajmwajahn apel poahd, pwa kamwai jehjoa anjoau.
Doari, kamwai mwajahn pwa kamwai jehjoa ngehd koaunin ummwo pirin pwurdo—ma injoausik, ke in lopkoan pwong, ke injohrehn, ke inminjoang.
Ma ih pispissoar pwurdo, ih jehpirin kapangda amwai moahir.
Doari, da ngoahi pwehng kamwai, ngoahi pel pwehng armaj ohroj: kamwai poahpoahpoahd apel mwajmwajahn!”
Rehn riauwoar luhwoa mwohn Joarwihn Passover apel Pilahwa Joah Doal Ihs. Jamwrou laplap apel johnpadahk in Kojonneddok raprapahki doahr irai en widingehdi apel joalihdi Jesus pwa irai en kojukdi.
Irai ken pwahpene nehnpwungarai, “Kisai joah wia anjoau in kamdipwoawe, pwadoar armaj kan loakloakoahkihda.”
Jesus minmine nehn Bethany nehn umwen Simon, woal lepahu. Nehn irai mwingmwinge, lih men dilda ipoa, wa rume siksik oau ma dirin le ma inenin karahdin apel koalik dupkoa, ma wiawi jang in pwilin suhkoa ma adanki nard. Liho ken koauwehla rume siksikko widekihdihoang pohn moangoan Jesus.
Epwi ma pwili mine wijahu ken lioasla pwahpene nehn pwungarai, “Amwda le karahdin oauwe ken ohla mwahl?
Nehn ah kakkoar noasla in mwani silper jilipwiki mihn jeuweje irai ma paijuwed.” Irai ken liplipahnedi liho.
Jesus pwa, “Kamwai pijekjang! Kamwai joah diroapwki lihe! Siahk mwehu, oau me ih wiahng ngoahi.
Ih ne wiahda uhwen ma ih kak: Ih wiahda soal oauwe oang palwoaroaioa pwa en koaunopda dahkij ma pirin wiawihoang ngoahi mwohn oai pirin joajjoardi.
Doari, kamwai en kidal pwa wija ohroj nehn jampah ma Rongmwehu pirin lel dahkij ma ih no wiahda pirin pel pwili lohkjili pwa en kin wia mihn kasman ngoahi.”
Judas Iscariot, emen irai eijek roahmenno, ken inla ipen jamwrou laplappok pwa en panngoang irai Jesus.
Irai ken perenkihda dahkij Judas pwehng irai. Irai ken inoaukihoang ih pwa irai pirin dupukki mwani. Doari, jang nehn anjoauwo johpwa me Judas nimen wia, ioarroar en kidalda anjoau mwehu ih en kak pangla Jesus.
Nehn keioun rehnin Joarwihn Pilahwa Joah Doal Ihs, rehnno ma irai kin kalap kojukdi jihpw pwulopwul in Passover, nihn Jesus sohnpadahkkok ken pwehng, “Ia wija koawoa nimen kamai en koaunopda oamw kamdipw in Passover‑o?”
Jesus ken kadarla ara roahmen, pwehng, “Kamwa alwe nehn kahnihmmwen; kamwa pirin suhwoang woal men ma wahwahwa dohn pil oau. Kamwa ken kahujwe.
Wija ma ih pirin dilda, kamwa pel dilda kamwa pwehng koaunin ummwo pwa Johnpadahkko iloakihdo pwa kama en idoak ipoamw, ‘Ia pere ma ngoahi apel noai sohnpadahkkok pirin wia amai kamdipw in Passover?’
A ih pirin kajalehioang kamwa pere koalik oau puwoa, ma ne koajoanjoandi apel koaunopda. Doari, kamwa koaunopda joang ohroj wijahu.”
Sohnpadahkkok lella nehn kahnihmmwo; ira kidalda me ohroj doahr ma ih pwehng ira. Ara ken koaunopda me ohroj.
Nehn irai mwingmwinge in sehpillo, Jesus pwehng irai, “Ngoahi pwehng kamwai in mehlel, pwa emen kamwai pirin pangla ngoahi emen ma pwili ngoahi mwingmwinge me.”
Sohnpadahkkok ken pwunodkihda lalloauwe, irai ken sapda wademen idoak ipoa, “Maing, ngoahi ma koawoa pwahki lalloauwe?”
Jesus japoang, “Eh, emen jang kamwai eijek roahmen pwiai, emen ma pwili kadkadu kanah pilahwa nehn oai mwoakke.
Mehlel pwa Nihn Armaj uhdahn pirin mehdi doahroar Puk Joarwi no pwa, nen naunahng armajjo ma pirin pangla Nihn Armaj! Mwehuoanngoar armaj mene en johpwa noaisikdi!”
Nehn anjoauwo ma irai mwingmwinge Jesus kihda pilahwahioau kaping kalahngan kihoang Koahs, sipwang pijoang kioang nah sohnpadahkkok, pwehng, “Kamwai oaloa, pwa ioar palwoaroaioawa me.”
Ih pel oaloa mwoak oau kaping kalahngan kihoang Koahs, kioang irai. Irai ohroj ken pwili nimjang.
Ih pel pwa, “Ioar insahihoawa me ma pirin widekdihoang armaj ohroj, insahihoa ma pirin kadehde en Koahs inoau kapw.
Ngoahi pwehng kamwai in mehlel, pwa jang mwerin rehnnoauwe, ngoahi johla pirin pwuroahng nim wain oaroh lel rehnno ma ngoahi pirin pwuroahng nim wain kapw nehn wein Koahs.”
Mwerin irai koaulki koaul pas, irai ken allaluhlahng in Dolin Olip.
A mwerin oai pirin iejda, ngoahi pirin inla mwohmwai Galilee.”
Peter japoang Jesus, “Maing, mihnda ma ohroj pirin kerpwihla koawoa, a ngoahioahr joah!”
Jesus pwehng Peter, “Ngoahi pwehng koawoa in mehlel, pwa pwongoawe, mwohn joang jummwa kariau, koawoa pirin kahmahmkihla ngoahi pehn jiluh, pwa koawoa jehjoa ngoahi.”
A Peter japoang Jesus, in ngil sihkei, “Ngoahi johpwa pirin kahmahmki pwa ngoahi jehjoa koawoa, Maing, mihnda ma ngoahi pel pwili koawoa mehdi.”
Doari, sohnpadahkkok ohroj pel pwili wia joangoan sikesikkoawe.
Irai lel nehn mwoaswel ma adanki Gethsemane. Jesus ken pwehng irai sohnpadahkkok, “Kamwai mwindi, pwa ngoahi pirin kapkap.”
Ih ken ukda Peter, James apel John. Ih kupwurohla apel pahsoaula,
ih ken pwehng irai, “Nehn kapehdihoa inenin pwunodda doahrma ngoahi pirin mehdi. Kamwai jowi ngoahi me johpwa moahirla.”
Ih ken inla ekij dohlahjang irai, poadpwomwla pohn pwirej kapkapki ma awahn loklokko johkak dauluhl jang ih.
Ih ken japahldo ipen irai jilmenno kidalda pwa irai moahir. Ih ken pwehng Peter, “Simon, koawoa moahir? Koawoa joh kak pwili poahpoahpoahdki awa oauoar?”
Ih ken pwehng irai, “Kamwai pwili poahd apel kapkap pwa doar kamwai lohdioang nehn jongjong. Pwa ngen ma peik a palwahr ma jasihkei.”
Ih pel japahlla kapkap, in joangoan mwommwohr.
Ih ken pel japahldohng ipen nah sohnpadahkkok kidalda pwa irai moahmoahmoahir, pwa mijaraihok inenin soausoaukihla arai nimmen moahir. Irai ken jehjoahla pwa da irai en pwehng Jesus.
Mwerin, kajiluh in a pwurla iparai, ih pwehng irai, “Kamwai ken moahir koamkoamoal? No isar! Awahu no leldo, ma ioar Nihn Armaj pirin pangpangla ipen irai dipan kan.
Kamwai pwohrda! Kisai! Kapang, ioar armaj wa ma pirin pangla ngoahi no leldo.”
Jesus kahjik kadoarihla ah sikesik, a Judas, emen arai eijek roahmenno, lel ipoa. Pokon koalikkoau ma pwili; irai wijik kodlaij apel koapwoahn pei, indoahjang ipen jamwrou laplappok, johnpadahk in kojonneddok apel joumajjok.
Judas kioang pokonno kilel oau, pwa, “Armajjo ma ngoahi pirin misik, ioar ih, kamwai joalihdi. Kamwai ukwe jiloa ih.”
Nehn en Judas lel wijahu, ih ken inlahng ipen Jesus, pwehng, “Johnpadahk!” ih ken misik Jesus.
A emen irai ok ma mine wijahu, wijda nah kodlaijjo ngap pijoang poaloahjang sien nihn emen Jamwrou Laplappo ladu.
Jesus ken pwehng irai, “Imdoahr, kamwai indoahng koldi ngoahi wijik jahr apel koapwoahn pei, doahr ma ngoahi pwen lollap nauna men?
Rehn ohroj ngoahi kin minminehr ipamwai, padpadahk nehn Umwen Joarwiho, kamwai johpwa joalihdi ngoahi. Doari, me pirin wiawi pwa lalin Puk Joarwi en pwoaida.”
Nah sohnpadahkkok ohroj ken kerpwihla ih kaula.
Mwahnkapw men pwili kahuj Jesus; pidkihpene palwoaroa upuhp oau. Irai jong in koldi ih.
Ih kaula kiljoau, kahujjang ah likkoauwo.
Irai ken uklahng Jesus in umwen Jamwrou Laplappo, wija ma ohroj Jamwrou Laplappok, joumajjok apel johnpadahk in Kojonneddok pokonpene.
Peter pwen kahkahkahujjoar Jesus a ekij dohlahjang, oaroh lel nehn kelin umwen Jamwrou Laplappo. Ih ken mwindihioang wija ipen johnpei pwi pwa ih en pwili irai koaroangroang ipen oaiho.
Jamwrou laplappok apel Sohn Mwoalen Koapwung Laplappok ohroj ken engdehnkihla rapahkihda kadehdehpwi ma pirin kahrehioang Jesus en kojkojdi, irai ken johpwa diar.
Armaj pwi uhda ken kinehioang Jesus likamw oauwe,
“Kamai pein rongjang woalmene, pwa, Ngoahi pirin koauwehla Umw Joarwihe, ma armaj kouda, a mwerin rehn jiluh ngoahi pirin kouda oau ma johpwa wiawihkihda poahn armaj.”
A pel arai sikesik kan johpwa pwungpene.
Jamwrou Laplappo ken uhda jang nehn dohiahu mwohrai ohroj, ih ken idoak ipen Jesus, “Johpwa mehkij koawoa pirin japoangki kadip pwiai ma wiawihoang koawoa?”
Jesus nennenla, johpwa japoang, Jamwrou Laplappo ken pel pwuroahng idoak ipoa, “Koawoa ma Messiah, Nihn Koahs Kapaiho?”
Jesus ken japoang, “Ioar ngoahi ma ih; kamwai ohroj pirin kapang Nihn Armaj ah pirin mine in palimoaun in Koahs Manman ma allaluhdo pohn koasoau kan in pehnloannge.”
Jamwrou Laplappo ken uhdahr soahrpijoang ah likkoauwo, ken pwahla, “Kisai johpwa anahne pel epwi johnkadehde!
Kamwai ne pein rong ah lahlahwe. Dahkij kamwai lemleme?”
Irai ohroj ken pwa ih ne dipda doari ih koanoahng kojkojdi.
Nehn en Peter minmine ijoan nehn kelin umwen Jamwrou Laplappo, luduhn Jamwrou Laplap men lel wijahu.
Nehn ah kapangda Peter pwili koaroangroang wijahu, ih ken kapkapang Peter, pwehnglahng, “Koawoa pel emen ioangen Jesus mihn Nazareth.”
Peter ken kahmahmkihla, pwa, “Ngoahi jehjoa… Ngoahi jehjoa dahkij koawoa pwahpwahpwa.” Ih ken dilla nehn palango; nehn anjoauwohr joang jummwa keiou wiawi.
Luduhwo pel pwuroahng kapangda ih wijahu pwehnglahng araihok ma minmine wijahu, “Uhdahn emen arai me.”
Peter pel pwuroahng kahmahmkihla.
Mwerin anjoaukij, irai ma minmine wijahk pel pwehng, “Koawoa johkak kahmahmki pwa koawoa emen kijehrai, pwa koawoa mihn Galilee.”
Peter ken pwahla, “Ngoahi kahukihla pwa ngoahi lallal mehlel! Koahs en koalkoa ngoahi ma ngoahi likamw. Ngoahi jehjoa armaj menen ma kamwai pwahpwahpwa.”
Nehn anjoauwohr joang jummwa kariau wiawi. Peter ken samanda en Jesus pwehng Ih, “Mwohn joang jummwa kariau pirin wiawi, koawoa pirin kahmahmki ngoahi pehn jiluh pwa koawoa jehjoa ngoahi.” Ih ken sapda joang.
Oh inminjoang jamwrou laplappok pwilihki joumajjok apel johnpadahk in Kojonneddok, pel sohn mwoalen koapwung laplappok ohroj, wiahda arai koajoandi. Irai joalihkihdi Jesus jihn, irai ukla ih ipen Pilate
Jesus japoang, “Koawoa ma pwa.”
Nehn en jamwrou laplappok irai karkaraunki Jesus joang dirpwi,
Pilate pel pwuroahng idoak ipoa, “Koawoa jehpirin japoang? Rong meohroj arai kadkadpoahki koawoa?”
Jesus johpwa nimen pwahla lal oau a ioar Pilate pwuhnodkihda dauluhl.
Nehn anjoau in joarwihn Passover ohroj Pilate kin oapwoahnki kajaldekihla emen sohn kalpwuhjjok ma armajjok poaki.
A doari anjoauwo mine woal men, adanki Barabbas, ma pwili lollap naunahpwi joaldi nehn kalpwuhj pwa ih kojukdi armaj men nehn pingping in armaj pwi.
Doari, anjoauwo ma pokonno dirla ihr sapda poaki ipen Pilate en wiahng irai joangoan kalahnganno ma ih kin wiahng irai mijkoalkoalwa.
Ih idoak iparai, “Kamwai nimen ngoahi en lapwaddahng kamwai nahmwarkihn mihn Jew‑ok?”
Pwa ih inenin kidal pwa jamwrou laplappok pangdohng ih Jesus pwa irai pihrinoang.
Pilate pel pwuroahng idoakkoang pokonno, “A da kamwai mwehuki ngoahi en wiahng woalmene ma kamwai kin panginki nahmwarkihn mihn Jew‑kan?”
Irai rahukihlahng, “Kalohpwuhla ih!”
A Pilate idoakkoang irai, “Pwa dihp dahioau ih wiahda?”
Irai kapwa kakloakihla ngilarai rahuki, “Kalohpwuhla ih!”
Pilate nimen kainjenmwahuwi pokonno, ioar ih jaladoang irai Barabbas; a mwerin o ih mweidoahng Jesus en pokpok, apel kioang irai en kalohpwuhla.
Johnpei pwi ukla Jesus nehn kelin umwen koapnahu, irai panginpene ohroj johnpeihok ma wia kijehn arai pwihnno.
Irai ken kalikkoauihkihda Jesus rohp pwijehn mwoal oau, pel pahda rahn suhkoa soaksoak pwi in mwomwen mwarmwar irai kihdahng pohn moange.
Mwerin o, irai kin dairukdi moahn ih, pwahpwahpwa, “Nahmwarkihn mihn Jew‑kan en mour woaroai!”
Irai kin pokihki moangehu pehri pas apel andipoa mijoa apel poadpwomwla mijen ih dairukdihoang mwohn ih.
Nehn irai allaluhla irai suhwoang woal men nehn allo, adanki Simon, mihn Cyrene, jemen Alexander apel Rufus. Ih allaluhdohng nehn kahnihmmwo jang nehn a weiho, a johnpeihok iponngoang en wahda en Jesus lohpwuhwo.
Irai ken uklahng Jesus wijahu ma adanki Golgotha, ma woahwoahki, “Wijahn Sihn Moang.”
Irai jongin kioang ih wain doalki joangoan wini oau ma adanki myrrh, a Jesus johpwa nim.
Doari, irai ken kalohpwuhla, apel nehkpijoang ah likkoauwok nehn pwngarai, wijwijki dama emenemen pirin anki.
Kiloak duwoau inminjoang anjoauwo irai kalohpwuhla Jesus.
Insing oau mine pohn lohpwuhwo ma kawoawoahda kahrpoan ah lohpwuhla, ma pwa, “Nahmwarkihn mihn Jew‑kan.”
Irai pel kalohpwuhla lollap nauna roahmen pwilihki Jesus, emen mine in ah loap moaun a emen loap meing.
[Ioar pirin doahr pwoaidahn lalin Puk Joarwi, ma pwa, “Ih ken pwili wadwaddoang armaj dipannok.”]
Armaj ohroj ma kin alu wijahu kin isik moangoarai apel lahlahwe Jesus, “Aha! Ioar koawoa ma kak koauwehla Umw Joarwiho, apel pwuroahng kouda nehn rehn jiluh!
Jamwrou laplap apel johnpadahk in Kojonneddo pwili kapwroa Jesus pwahpwahpwahpene, “Ih kapisla epwi, a johkak kapisla pein ih!
Kisai kapang Messiah, nahmwarkihn Israel, kerdihdohjang in lohpwuhen apkas, kamai kapwa kamehlele ih!”
Lollap roahmenno ma pwili lohpwuhlahu, ara pel lahlahwe ih.
Injauwajjo ros oau indihoang pohn jappwo pwon oaroain awa jiluh.
A kiloak jiluh Jesus kakloakihla ngiloa, ih pwa, “Eloi, Eloi, lema sabachthani?” ma woahwoahki, “Oai Koahs, oai Koahs, amwda koawoa ke moalkoahla ngoahi?”
Epwi armajjok ma pwili mine wijahu, nehn irai rong ih, irai pwa, “Rong, ih pangpangin Elijah.”
Emen irai ken kijoukihla limw oau kaduhdi nehn wain siksik dupkoa oau, kioang in imwin suhkoa pas, ih koudalahng in oawoan Jesus a ih pwa, “Jowi, kisai kapang ma Elijah pirin indihdo kihdihjang ih in lohpwuhen!”
Jesus rahrahula, ih kadarla ngenin.
Kahdenngo ma kin poaroa mwoal joarwiho nehn Umw Joarwiho soahroakpijoang nehnpwunge jang puwoa lel pah.
Lihpwi pel pwili mine wijahu, kapkapang, a irai ekij dohjang. Irai ioar: Mary mihn Magdala, Salome, apel Mary inen James siksikko apel Joses.
Ioar irai pwiai ma kin pwilpwilihjili Jesus pwa irai en kin papah ih anjoauwo ih mine Galilee pel li dir pwili mine wijahu, ma pwili Jesus indoahjang Jerusalem.
42-43 Allaluhlahng injoausik ioar anjoauwa Joseph mihn Arimathea Ih kijehn sohn Mwoalen Koapwung Laplappo ma armajjok kin woaunki; ih kin pel pwili joujouwihdo Wein Koahs. Doari, rehnno, pwa ih wia rehnin koaunopda (rehnwa mwohn Sabbath). Joseph inla ipen Pilate, johpwa perki mehkij, pwa ih en poaki palwoaroan Jesus.
Pilate pwuriamweikihla ah rongda pwa Jesus no mehdi; ih ken pangindo koaunin pwihnin johnpei men pwa ih en kadehde ipoa ma mehlel pwa Jesus no mehdi.
A mwerin ah oaloa kadehde jang johnpeiho, ih kapwa mweidoahng Joseph en oaloa palwoaroan Jesus.
Joseph dupukda likkoau linen oau, ih lapwaddi palwahrro jang in lohpwuhwo, kidimkihpene likkoauwo, apel nekiddi nehn joaujoau ma wiawihda nehn sakai oau. Ih ken kasahpwroahng sakai koalik oau poaroahkihla wijahn dildahn joaujoauwo.
Nehn anjoauwo ma mehpwiai wihwiawi, Mary mihn Magdala apel Mary inen Joses, ira widiwidahli apel kadehde mwehu wijahu palwoaroan Jesus liklikdi.
Mwerin Sabbath‑o, Mary mihn Magdala, Salome, apel Mary inen James, irai dupukda le karahdin pwi irai en inla salipki palwoaroan Jesus.
Oh inminjoang in Rehnjoarwi anjoauwo ma joauwo dakda, irai inla in joaujoauwo.
Irai ken dilda nehn joaujoauwo kapangda mwahnkapw men, ma mwindi loap moaunin joaujoauwo likkoauki rohp korohrohioau ma—kanuhla irai.
Mwahnkappwo pwehng irai pwa, “Kamwai joah majpwehk, ngoahi kidal pwa kamwai raprapahki Jesus mihn Nazareth ma no kalohpwuhla. Joh ih me—ih no iejda! Kamwai kadehde, me ioar wijahwa ih liklikdi.
Kamwai alwe padahkihoang nah sohnpadahkkok, a mehlel Peter. ‘Ih pirin inla Galilee mwohn kamwai; ioar wijahwa kamwai pirin kapang ih, doahr ah ne inoaukihoang kamwai.’”
Lihok diljang nehn joaujoauwo, irai ken kau pwa irai inenin majpwehkda apel jalohda. Irai pel johpwa pwehng armaj men mehkij, pwa irai majpwehkda.
Mwerin Jesus iejda oh inminjoang in Rehnjoarwi, keiou, ih pwokkoang Mary mihn Magdala, liho ma ih kajroahjang ipoa ngen jaus ijimen.
Mary ken inla padahkihoang irai ok ma kin pwilpwilihjili Jesus ma injinjuwed apel joangjoangjoang.
Anjoauwo irai rong Mary pwa Jesus mour a ih pel kapang Jesus, irai johpwa kamehlele ih.
Mwerin me Jesus pel pwokkoang nah sohnpadahk roahmen in oaujoangoan mwomw anjoauwo ira allaluhlahng in umwara likin kahnihmmwo.
Ira japahldo pel padahkihoang epwi irai, a irai ma rong johpwa kamehlele.
Ih pwehng irai pwa, “Kamwai alwe wija ohroj nehn jampah padahkihoang armaj ohroj rongmwehuwo.
Inje ma pwojon apel poapdaijla, pirin mourla; a inje ma joah pwojon, pirin kerpwihekla.
Manman pwiai pirin aluhwoang irai ok ma kin pwojonla; irai en kin kajroahjang ngen jaus kan ipen armaj in oadoaioa; irai pirin lalki lalin japwen likin kan;
ma irai pwoakda sinek kan, ke pel nimla mehkij ma pwoaisin, irai jehpirin mehkihdi; irai pirin kihdahng poahraiok pohn armaj johmwehuwok a ihr pirin mwehula.”
Mwerin en Koaun Jesus sikesikkoang irai, ih pwoakpwoakdahla nehnloannge ih mwindi loap moaunin Koahs.
Sohnpadahkkok ken japahlla padpadahkjili wija ohroj; Koaunno kin pel pwilpwili irai nehn arai doadoahkkok pwa en kadededa pwa arai padahkkok mehlel jang in manmannok ma irai wiahda.]
