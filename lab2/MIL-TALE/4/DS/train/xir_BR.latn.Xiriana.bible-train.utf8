Yai Pata thèã wawèmatima Isaias e ha hapènaha Yai Pata a kuu hikioma Yai Pata thèã oni hamè, —Hukèatima ya ximaỳ mao xoao tèhè palỳotima Xoão ya thè lĩa ximaỳ. Ỳ̃hỳ palỳotima a ka kinè thèpè yèmèkamapè, hukèatima thèã thaỳ palỳopè.
Ulihi wawèo wi hamè wã naki lĩa hwatayu, hapènaha a kulayu, “Pata wama a nè xaali tapu, Pata thè yai huimaỳ, wamakỳ pihi xaaliapaplalio Pata wama e thèã huapè, pelio xèo tèhè yo lõximaỳ ka kulenaha wamakỳ pihi lõxiplalio.” – Ỳnaha Xoão a lĩa ku, Isaias a kuma.
Hwei palỳotima Xoão Paxisitha a ka ki ulihi wawèo hamè a pỳlỳoma, Yai Pata e thèã hilamama. Hapènaha a kutima, – Kaho wa hõximi ha wa pihi lètalio, Yai Pata thè ha wa pihi kuki, aho hõximi thè ha Yai Pata a nè wayaỳ maplopè. Ỳ̃hỳ tèhè wa he ĩhomamolayu, – Xoão a kuma.
Xuteia ulihi kuta ka mãhile halanè thèpè huimama, Xelusalẽ halanè thèpè plee walokema, Xoão e thèã hĩlipe he. Thèpè ka walokeni thèpè ka kinè kama hõximi thè ha wawèmalèhenè Xotão u hamè Xoãonè thèpè he ĩhomama.
Kamelu husu uku tiano uku ha Xoão a titioma, kapixakỳ kulenaha kama e thèkỳ kuoma. Yalo sikỳnè a kõtho õkaoma. Kamanè kesikamapè wama, puu ulihi theli upè plee wama.
Hapènaha thèpè noa thama, – Ai thè lĩa huimaỳ, a Pata ka yai, a kohipè ka yai a huimaỳ. Ỳ̃hỳ kulenaha ya he wèaimi mãhi, Kama kĩamatima ya e xĩlo.
Kami yanè mau unè wamakỳ he ĩhomaỳ maki thè lĩa ka huimaỳ wi a ka kinè a nè Utupè titimamoki, – ỳnaha Xoaonè thèpè noa thama.
Xoão Paxisithanè Jesus he ĩhomama.Ỳ̃hỳ tèhè Kalileia ulihi halanè, Nasale sitaxi halanè Jesus a huimama. Ỳ̃hỳ tèhè Xotão u hamè Xoãonè Jesus he ĩhomama.
A he ĩhomamu ha hulaplalènè a hwaxulukema. A hwaxuluki kloke kloke pè ha kaloplalènè tile halanè Yai Pata thè nè Utupè ithoimama, holeta kulenaha a ithoimama, Jesus e ha a lokema.
Satanasnè Jesus a wapaỳ.Ỳ̃hỳ tèhè Yai Pata thè nè Utupènè ulihi plokeo wi hamè Jesus a lulupu xoaoma.
Ulihi plokeo wi hamè, yalo pè waitheli ka kule hamè 40 tias Satanasnè Jesus a wapama. Ỳ̃hamè ãxu pènè Jesus a pailiplalema.
Xoão a titikema he, yano kohipè hamè.Elotisinè yano kohipè hamè Xoão a titikema. Yano kohipè hamè Xoão a kuo tèhè Kalileia ulihi hamè Jesus a huma, ỳ̃hamè Yai Pata totihio wi e thèã weyoma.
Hapènaha a kuma, — Thè lĩa kuplu wi thè kuplu ahete. A Pata ka yai a waoto patamu ahete. Kuè yalo hõximi thè ha wamakỳ pihi lètalio, totihio wi thèã ha wamakỳ pihi kuki, – Jesus a kuma.
Kalileia ulihi hamè Jesusnè thèpè yailema, Kama a nosiã huape he.Kalileia u plaukuo wi kasi ha Jesus a hu hulu tèhè, Simãonè kama oxelima Antèle a xè yuli yãkamotima thèkỳ keamapỳ paoma, yuli yãkatima kỳpè kuoma yalo. Jesusnè kỳpè taalema.
Ỳ̃hỳ kỳpè ha Jesus wã hwama, — Wahakỳ huimaỳ, kamiliha wahakỳ nokaki, yanomae yãkatima wahakỳ thaplapè, ipa waha thèã weyu paxiopè, kamiliha thèpè pihi kuopè, – a kuma.
A ha kulènè thè kỳpè nokaa xoakema, yãkamotima thèkỳ taplapỳlèhuluma.
Waĩsipè Jesus a ha hu hulunè Sepeteu ihilupè e kỳpè taalema, Xiaku a, oxelima Xoão a xè, kanoa halanè yãkatima thèkỳ totihapỳma.
Jesusnè kỳpè nakaa xoalema. Nakalema yalo kanoa ha Sepeteu a taplapỳlèhuluma, nosiamano thèpè kãe taplapỳlèhuluma. Jesus e ha kỳpè nokaoma.
Jesus e ha thèpè pihi wènahamoma, Jesusnè thèã taỳ mãhioma yalo, Kama wã hwaỳ kohipè mãhioma. Yai Pata wasu wi thèã hilamatima pènè thèã ka weyu wihinèha mãi. Wènaha hilamatima pènè thaỳ weyu paxioma tha? Ỳ̃hỳ pènè thèã taỳ mãhionimi he, hilamaỳ kohipèonimi he.
Xuteu theli pè thouhaỳ wi yahi ha thèã weyu tèhè, ãxu a ka hoyaleni pihi kãeo wi wã naki hwalayoma,
— Huu, Nasale theli wa, Jesus wa. Wamale nè̃hè maplaỳ huu ma tha? Kami yamakỳnè wa taỳ, Yai Pata thè noa mãhi wa e, kaholiha hõximi e thè kuaimi mãhi, – a haali kuma.
Ỳ̃hỳ tèhè Jesusnè ãxu a ka hoyaleni a wasuma, — Mamakai, wã hwanomai, wa xĩlo ayu, – e kuma.
Ãxu a ka hoyaleninè wãlo thè ha laekea ha mãhilènè, ĩkalinè wã ha lãamolènè, a tokulayoma.
Plee thèpè pihi hètỳmo mãhioma yalo, thèpè wãliyoma: — Wènaha tha? Hwei kulenaha yama thèã taimi. Jesusnè thèã weyu tèhè thèã weyu kohipè, thèã weyu xaali. Jesusnè ãxu pè ka hoyaleni pè wasu tèhè pè wasuo lope mãhi, – thèpè pihi hètỳhè kuma.
Kalileia ulihi hamè thèpè ka kutalenaha Jesus wãha hĩlia lopelema he.
Jesusnè wãloho thèpè halomalema.Thouhaỳ wi yahi halanè Jesus xè thèpè kãe ha aalènè Simão yano hamè, Antèle yano e paxio wi hamè, Xoão xè, Xiaku xè thèpè huu xoama.
Ỳ̃hamè Simão yesi e pèỳ mãhi yèlỳoma, a yopi mãhioma. Kuè yalo thèpè ha kopanè Jesus a lope yèmèkamama.
Thè ha weyalènè Simão yano hamè wãloho thèpè poimama he, thèpè ka pèỳ wi thèpè xè, ãxu pè ka hoyaleni yanomae thèpè ha pè ka titioni thèpè xè, Jesus e ha ỳ̃hỳ thèpè wãloho poimama he.
Ỳ̃hỳ yahi hamè, pelio naka ha, sitaxi ha plee thèpè ka pỳlỳo wi thèpè kõkaplalioma.
Jesusnè wãloho thèpè halomalema, ãxu pè ka hoyaleni pè wãloho kãe yaxulema. Pè yaxulema maki pèã yai hwamanimi, Jesus a nè ỳ̃hỳpèaỳ yalo he.
Halu hulu tèhè, Jesus a ha hokulènè sipo hamè yami a ayoma. Tè siã waiopè ha Yai Pata thè ha wã hwama.
Simãonè Jesus a hètỳma, Simão nohi e pè xè.
Jesus a ha taalèhenè pèã hwama, — Plee thèpènè wa hètỳ kulahenè, – pè kuma.
Jesus wã hulayoma: — Hapo xa, ai yayua yahi pè ka kuplai hamè yamakỳ huu nomỳhỳo, ỳ̃hỳ ya thèpè hilamaỳ pièkopè, ỳ̃hỳ ya pè kãe hilamaỳ huma yalo, – Jesus a kuma.
Kalileia ulihi hamè a huu pièkoma, Xuteu theli pè thouhaỳ wi yahi pè hamè Jesusnè thèpè yèmèkamama, ãxu pè ka hoyaleni pè kãe yaxuma.
Wãlo a sikỳ taleo wi, lepla wãha ka hilaỳ wi, Jesus e ha a ikokema. Mahekoko kỳ ha a loa ha xãkokoikènè Jesus e ha wã haali hwama, — Kaho wanè wale halomaỳ pihio tèhè ya halolayu, – e kuma.
Ỳnaha e ha kulènè wãlo a haloaxoalayoma, tè sikỳ talemaỳ wi thè wai maaxoaplalioma.
<sup>(43-44)</sup> Ỳ̃hỳ tèhè Jesusnè wãlo a noa kohipè thama. Hapènaha a kuma, – Ai wa thè yèmèkamaỳ palỳo nomai. Moisesnè wamakỳ noa thapinèha wa thè thaỳ. Yalo a ĩximamotima wa ha tènè, Yai Pata thè ha noa huatima e ha wa hu xaaliki, Kamanè yalo a ĩximapè, kamanè wa totihi taplapè, – Awe, a halolayonoa, – a kupè. Plee thèpènè wa halu kãe taape he. — Ỳnaha Jesus a ha kunè wãlo a xèmèlema.
Kulenaha Jesusnè a noa thama maki wãlo a ha aalènè plee thèpè yèmèkamama. Plee thèpè yèmèkamama yalo sitaxi pè hamè Jesus a ikuo totihiplonimi, plee thèpènè Jesus a nè ỳhỳpèlema yalo. Sitaxi sipo hamè, ulihi wawèo wi hamè Jesus a xĩlo kuotima. Kuotima maki kutalenaha thèpè halanè Jesus e ha thèpè ikuo he yatio xoaoma.
Jesusnè walo a huplu mao wi a halomalema.Waĩsipè thè nè ha tetelènè Kahwanau hamè Jesus a yapaakõlayoma. Jesus wã kõa kopenoa ha,
Plee thèpè ikoamãhikema, yano a koma mãhimakema he. Sipo hamè maki wãloho mãhi thèpè uplahaoma. Jesusnè Yai Pata thèã weyoma.
Ỳnaha thèpè ma kuo pao tèhè ai 4 thèpènè a huplu mao wi thè maopoimama he.
Jesus e ha thè totopu pihioma makihi, ai thèpè lèa mãhi ha, yano a heaka hamè tile hamè thè ha kaloplalỳhalỳhenè, a huplu mao wi kama e yèlèo wi thè thalỳ ha a pihi kãe ithomalema he.
Jesusnè thèpè pihi xaali ha taalènè a huplu mao wi e ha wã hwaa xoalayoma, — Ihiluyè, aho hõximi wa pè ka thani ya thèã maplamaỳ, – Jesus e kuma.
Ỳ̃hỳ tèhè Xuteu pata thèpè, Yai Pata wasu wi thèã hilamatima pè ka ki pè tỳkỳo aheteoma, hapènaha thèpè noa thamoma,
Jesus e ha thèpè pihi ũuxi kutalio wi Jesusnè thè taahikialema. Thèpè pihi ũuxi taalema yalo hapènaha Jesus a kulayoma, — Wènaha wamakỳ pihi kuu kula? “Hwei a ka kinè hõximi thèã maplamaỳ taimi, yanomae a xĩlo yalo,” wamakỳ pihi kuu tha?
“Aho hõximi ya pè maplamaỳ,” ya xĩlo kuu puo tha? Mã, ya kuu puoimi. Kuè yalo hwei a ka plale ha, “Wa hokutalio, aho yèlèotima wa thèkỳ kãe totihi ayuhulu,” ya plee kuu puoimi.
“Haixopè, a ka Yanomaeplalioni hõximi thè maplamaỳ ta noa,” wamakỳ pihi kupè, kami wale kanasi ha taanè, – Jesus a kuma. Kuè yalo thè huplu mao wi e ha wã hwaaxoalayoma,
— Wa hokutalio, aho yèlèotima wa thèkỳ kãe kõaxoapohulu, – Jesus e kulayoma.
E ha kulènè a huplu mao wi a hokuaxoatalioma, kama yèlèotima e thèkỳ kãe aaxoatalèhuluma. Plee thèpè mamo xatio tèhè kulenaha thè kuplalioma. Thèpè pihi wènahamo mãhioma yalo Yai Pata wãha totihi mãhi thama he. Hapènaha thèpè kuma: — Awe, hwei kulenaha ai yama thè taplaỳ palỳonimi, – thèpè kuma.
Jesusnè Lehwi a nakaỳ.Kalileia u plaukuo wi kasi hamè Jesus a huu kõo tèhè wãloho mãhi thèpè ikokema. Jesusnè Yai Pata thèã ha thèpè hilamama.
Jesus a huu hulu tèhè Auhweu ihilupè e, Lehwi wãha ka kule a taalema. Homa theli pata thèpè ha xineilu pè ka toaỳ wi yahi ha Lehwi a tỳkỳoma, Xuteu theli pè ha xineilu pè ha nakanè Homa theli pè ha pè hỳpỳapè. Hapènaha Jesus e kulayoma, — Kamiliha wa nokaki, ya thè thaỳ wi wa thè thaỳ paxiopè, – e kuma. E ha kulènè Lehwi a nokao xoaoma.
Lehwi e yano hamè Jesus a titi iyama, Jesus nosiã huaỳ wihi pè kãe iyama. Ỳ̃hamè xineilu toatima pè wãloho kuo paxioma, hõximi thè ka thaỳ wihi thèpè plee wãloho pailioma, Jesus e ha wãloho mãhi thèpè nokaoma yalo.
Hwaliseu pè, Yai Pata wasu wi thèã hilamatima pè ka ki pènè Jesus a iyaỳ taalema he. Ỳ̃hỳ Hwaliseu pènè hõximi thè ka thaỳ wihi thèpè ha, xineilu toatima pè ha, Jesus a pailia taalema yalo he, Jesus nosiã huaỳ wihi pè ha pèã hwama, — Wènaha Jesus a pihi ha kulènè xineilu toatima pè ha xè, hõximi thatima pè ha xè a hwexia kula? – thèpè kuma.
Jesusnè thèpè hilamaỳ kõo tèhè hapènaha a kuu, — Ipa thèã ha hote wama thèã nikele nomai! – a kuma.Xoão nosiã huaỳ wihi pè xè, Hwaliseu nosiã huaỳ wihi pè xè pè iyanomai pè huataloma. Ỳnaha thèpè kuama yalo ai thèpènè Jesus a wãlima, hapènaha pè kuma, — Xoão nosiã huaỳ wihi pè xè, Hwaliseu nosiã huaỳ wihi pè xè iyanomai huatalu maki, Kaho wa nosiã huaỳ wihi thèpè iyanomai nikelaimi tiko. Wènaha kaho wa pihi ha kunè kulenaha aho pè kuaỳ paxio tha? – Jesus a wãlima he.<RF q=+>thèã waotoplopè hwei wa thèã oni taaỳ: Iyanomai a ka ki wènaha tha? Hapènaha Xuteu theli pènè thè thama he. Yai Pata thè ha pèã hwati pihio he tèhè, Kama e ha thèpè pihi yai kaihioti pihio tèhè thèpè uwè iyaỳ tèlakema he. Ai thènè Yai Pata thè ha ai thè nakaỳ pihio hãtho, ai thènè kama hõximi thè ha a ha xuhulumolènè kulenaha thè plee thama. Ei, ỳ̃hỳ thè ha thèpè iyanomai huataloma. Ỳ̃hỳ tèhè wakala pè ha haiyuplalènè, ai thè tèhè thèpè xĩlo iyaỳ kuo kõoma.
Hapènaha Jesusnè pè noa thama, – Wãlonè thuè a toaỳ tèhè xi toplalu thèpè toayu. Plee thèpè kãe hwesitamu, thèpè iyaỳ xĩlo, thèpè xuhulumu iyanomai huataloimi. Wãlonè thuè a toaỳ wi a pailio xoao tèhè plee thèpè xi toplalu hwesitamu.
Wãlonè thuè a toaỳ wi ỳ̃hỳ a ha aalènè ỳ̃hỳ tèhè thèpè ohi xĩlo huatalu, pè xuhumu yalo.
Kapixakỳ hoteo wi kỳkỳ pèka holao wi ha tuteo wi wa kỳkỳ yètèmaki tèhè thè totihiploimi thale, pèka a xĩlo mãhia tikolayu. Kuè yalo hote kỳkỳ ha tute kỳkỳ yètỳmaimi he.
Hapènaha thèpè plee thaimi he. Uhwa upè tuteo wi upè ka ki thalỳ hoteo wi thalỳ ha upè titimaimi he. Kulenaha thèpè thaỳ he tèhè thalỳ wãlimolayu, upè plee wãlio paxio. Hapènaha thèpè thaỳ tèhè thè xĩlo xaali. Uhwa upè tuteo wi upè ka ki thalỳ tuteo wi ha upè xĩlo titiki. – Ỳnaha Jesus a kuma.
<sup>(23-24)</sup> Sapatu thè kuo tèhè, waximi holu wi thè wakala thè ka ki tèhè, hutu hamè Jesus a huma, Kama nosiã huaỳ wihi thèpè xè. Thèpè ohioma yalo wamotima thè mopè huka huluma he. Mopè hukaỳ ha taalèhenè Hwaliseu pènè Jesus a wãlima, — Huuu! Wa thèpè ha taanè! Weti pei thè ha kulenaha aho thèpènè thè thaỳ tikoa kula he? Moises wasu wi thèãnè ỳ̃hỳ thè thaỳ wasu waoto, sapatu a tèhè kianomai, – thèã oni kuu, – Hwaliseu pè kuma.
(-)
Hwaliseu pè ha hapènaha Jesus a kuu hwỳtỳoma. — Yutu ha Hei Tahwinè thè thaỳ wi wama thèã taimi tha? Tahwi xè, kama e ha thèpè ka nokaoni pè xè pè nè ta ohio pi tèhè hapènaha Tahwinè thè thaỳ paxioma.
Yai Pata yahi hamè Noa Huatima a pata Apiata wãha kuo wi a kuo tèhè ỳ̃hamè Tahwinè thèpè ka nokaoni pè ohi kãe kopema. Ỳ̃hỳ tèhè Yai Pata thè ha noa mãhi pão e kuo wi thè ha tènè ỳ̃hỳ pão waỳ paxioma, kama e ha thèpè ka nokaoni thèpè ha thè plee hỳpỳkema. Ỳ̃hỳ noa mãhi pão a maki, noa huatima thèpè pihi xĩlooma maki, Tahwi nè ỳ̃hỳ pão thè ha tènè thè plee wama he. – Jesus a kuma.
Jesusnè thèpè halomaỳ kõoma.Xuteu theli pè thouhaỳ wi yahi hamè Jesus a ha ikoakõkènè ai thè imikỳ hõximi mãhi taalema.
Ai thèpènè Jesus wãha hõximi thaỳ pihioma he, kuè yalo Jesus e ha thèpè mamo kaihioma. Thèpè kĩaỳ mao wi thè wakala kuoma yalo, sapatu wãha kuo wi thè kuoma yalo, thèpè mamo kaihioma. Thè imikỳ hõximao wi thè haloa hãthomãli ta, thèpè pihi ku yalo.
Ỳ̃hỳ tèhè thè imikỳ hõximao wi ha Jesus wã hwaaxoalayoma, — Hõyamè plee thèpè mamathali tèhè wa uplaki, – Jesus a kuma.
A ha uplaikènè Jesusnè thèpè wãli xoaoma, — Wènaha Yai Pata thèã oni ku tha? Sapatu thè kuo tèhè totihi thè thaỳ pihiimi tha? Hõximi thè thaỳ pihi tha? Thèpè pailiplaỳ pihiimi tha? Thèpè xĩlo xèplaỳ pihi tha? – kulenaha thèpè wãlima. Ỳnaha Jesus a kuma maki thèpèã huonimi.
Jesus a ha wayètalènè thèpè taaỳ pièkoma, wãlo e ha thèpè nè ohote thanimi tiko ha a xuhulumoma. Ỳ̃hỳ tèhè thè imikỳ hõximao wi ha Jesus wã hwalayoma, — Wa imikỳ totoki, – e kuma. E ku tèhè imikỳ totoaxoakema. Ỳ̃hỳ tèhè a haloaxoalayoma, a yai totihi mãhiaxoaplalioma.
Ỳhỳ tèhè Hwaliseu pè aaxoalayoma. Hwaliseu pènè Eloxiano thèpè ha nakanè thèpè noa thayu xoaoma, Jesus a nomamaỳ pihio wi thèã thaaxoaplalema he.
Kalileia u plaukuo wi hamè Jesus a hu nomỳhỳoma, Kama nosiã huaỳ wihi thèpè xè. Kalileia ulihi hamè thèpè ka pỳlỳo wi Jesus e ha thèpè nokalayoma.
Jesusnè thèpè ka thaỳ wi thèã ha plaukulènè, wãloho mãhi thèpè huimama, Xuteia halanè xè, Xelusalẽ halanè xè, Ithumeia halanè xè, Xotão u pukatu halanè xè, Xilu ahete halanè xè, Sitõ ahete halanè xè, wãloho mãhi thèpè huimama.
Thèpè wãloho mãhi yalo Kama nosiã huaỳ wihi pè ha Jesus wã hwama, kanoa a kãpu paope he, Jesus e ha thè hĩxiki mãhi maopè, thèpè hilamaỳ tèhè.
Yanomae thèpè ũuxi hamè ãxu pè ka hoyaleni pè ka titio wi Jesus a ha taalèhenè maxita hamè thèpè pihi keaxoamalema, pèã naki hwama: — Kaho Yai Pata ihilupè wa e, – pè kuma.
Pè kuma maki, Jesusnè pè wasuma, — Kaho wanè wale ãha wawèmanomai! – pè noa thama.
Jesusnè 12 thèpè yailema, Kama e ha thèpè nokaopè, Kama nosiã huaỳ wi pè kuplopè.Jesusnè thèpè yaili wi thèpè ha nakalènè hehu pè wi oxe hamè Jesus a tolekepèhuluma. Jesusnè thèpè ka nakaleni pè walokema.
Jesusnè 12 thèpè ha yailènè Ximano thèpè ãha hilakema. Kama Jesus a pailiopè ỳ̃hỳ thèpè yailema. Jesusnè thèpè kãe ximapè thèpè yailema, Yai Pata thèã weyope he.
Yanomae thèpè ũuxi hamè ãxu pè ka hoyaleni pè ka titio wi pè kãe yaxuplape he.
<sup>(16-17)</sup> Hapi thèpè ãha kuo wi pè yailema. Simão a xè, Simão a ka ki ha Petèlu wãha yètèapaximakema, Sepeteu ihilupè e kỳpè Xiaku wãha kuo wi xè, hepala e Xoão a xè. Ỳ̃hỳ kỳpè ha Poanexes wãha hilaapaxikema, thè kỳpèã naki hwama yalo. Hapi thèpè plee yaiapaxilema,
Antèle a xè, Hwilipi a xè, Patholomeu a xè, Matheusi a xè, Thome a xè, Auhweu ihilupè Xiako a xè, Thateu a xè, Simão Seloxe a xè,
Xutas Isikalioxes a xè, ỳ̃hỳ a ka kinè Jesus a nomỳhỳlilema.
— Jesus a ka ki Yai Pata Ihilupè e yai, – ai thèpè pihi kunimi.<sup>(20-21)</sup> Yahi hamè Jesus a yapaỳ kõo tèhè wãloho mãhi thèpè huimama yalo Jesus xè Kama nosiã huaỳ wihi pè xè pè iyaa totihiplonimi. Jesus nohi e pènè ỳ̃hỳ thèã ha hĩilènè Jesus a kõaỳ huimama. — A waximi holuimi yalo kama a pihi yayuaplalioma, – thèpè pihi kuma yalo.
Ỳhamè Yai Pata wasu wi thèã hilamatima pè ka ki pè kuoma, Xelusalẽ halanè pè huimama yalo. Hapènaha ỳ̃hỳ thèpè kuma: — Ãxu pè ka hoyaleni pè ha a patamu wi Satanas a ka ki, Peusepu wãha kuo paxio wi ỳ̃hỳ Jesus e ha a plee patamu paxio, kue yalo ỳ̃hỳnè ãxu pè ka hoyaleni pè yai yaxuplaỳ taỳ paxio, – pè kuma.
Ỳ̃hỳ tèhè Jesusnè ỳ̃hỳ thèpè ha nakalènè hilamatima thèã nè thèpè noa thama. Hapènaha a kuma: — Satanas a ka ki a hoyamu tamu tha?
Thèpè pihi pièkè tèhè thèpè totuhu tha? thèpè kohipè uplao taỳ tha? Mã, kohipè uplao taimi.
Yahi hamè thèpè ka pỳlỳo wi thèpè pihi pièkèo tèhè thèpè totuhu taimi!
Ỳ̃hỳ kulenaha Satanas a ĩxumu tèhè, kama solala e pè pihi pièku tèhè kama a uplao taimi, a patamu maplalio.
Hapènaha kulenaha. Walo kohipèo wi yahi hamè matihi wa pè toaỳ pihio tèhè, wènaha wa hapa thaỳ tha? Kohipèo wi wa ha okakènè ỳ̃hỳ tèhè matihi wapè xĩlo tèaỳ.
<sup>(28-29)</sup> Hapènaha thè yai peheti! Kutalenaha hõximi yama thèpè ka thaỳ wi, Yai Pata thè ha ai wã hõximi hwaỳ maki, Yai Pata thènè ỳ̃hỳ hõximi thè maplamali. Ỳ̃hỳ maki Yai Pata thè nè Utupè ha hõximi thèã thaỳ he tèhè ỳ̃hỳ hõximi thè ka ki ha Yai Pata thènè thè maplamaimi, ỳ̃hỳ thè ha wa nè yai õhotaỳ maploimi! – ỳnaha Jesusnè thèpè noa thama.
(-)
Hapènaha thèpè hõle kuma yalo kulenaha Jesusnè pè noa thama, — Jesus e ha ãxu pè ka hoyaleni pè titia yalo ỳ̃hỳ pènè thèpè ũuxi ha pè ka titio wi thèpè yaxuplaỳ taỳ paxio, – thèpè hõle kuma. Kuè yalo kulenaha Jesusnè pè noa thama.
Jesus a kule ha wãloho mãhi thèpè loo paxioma. A ka xèmèleni Jesus e ha wã hwama, — Sipo hamè naoho a kua, hepalaha pè xè, yauhu pè xè, ỳ̃hỳ pènè wa nakaỳ, – Jesus e ha a kuma.
Hapènaha Jesus a kuu hwỳtỳlayoma, — Nae weti pei a tha? Hepalayè weti pei pè tha? –
Ỳ̃hỳ tèhè Kama e ha plee thèpè ka lole thèpè ha Jesus a mamoku ha huanè wã hwaaxoalayoma, — Hwei nae ya pè, hwei hepalayè pè.
Yai Pata a nosiã huaỳ wihi, ỳ̃hỳ pè ka ki nae pè paxio, hepalayè pè paxio, õsema pè paxio, – Jesus a kuma.
Jesusnè hutu a thaỳ wi thèã thaỳ nomỳhỳo, Yai Pata thèã toaỳ wihi thèã thaỳ.Kalileia u kasi hamè Jesusnè thèpèã hilamaỳ kõoma. Thèpè wãloho mãhioma yalo kanoa a kão wi ha Jesus a ha tỳkỳikènè kanoa halanè thèpè hilamama. Mau u kasi hamè, hwaxulu hamè, thèpè uplahaoma.
Jesusnè thèpèã hilamaỳ tèhè peheti thèã waotoplamapè hapènaha a kuma,
— Wamakỳ yomaka taki! Hutu a thaỳ winè wamotima mopè xeehaỳ huma.
Mopè xeehaỳ tèhè peli yo ha ai mopè kekema, yalo pènè ỳ̃hỳ mopè ha taalèhenè mopè walema he.
<sup>(5-6)</sup> Maa mapè hamè ai mopè keapaxikema. Maa mapè hamè maxita a hipili kuonimi yalo mopè totihiplonimi. Lope mopè kaulayoma maki mothokanè mopè kau ĩxia nokamalema. Maa mapè hamè pei nasikỳ taloplonimi yalo lope mopè kau hwèlayoma.
Maxita a totihiopè ha ai mopè kea paxikema. Ỳ̃hỳ mopè ha kaulènè sipè yai patalayoma. Sipè ha patalènè wamotima thèpè lalolayoma. Ai sipè hamè xololo pè lalolayoma, ai sipè hamè xĩko pè lalolayoma, ai sipè hamè xĩko mãhi pè lalolayoma, – ỳnaha Jesus a kuma.
Hwei thèã ha thaplalènè Jesus wã hwama, — Wamakỳ yomaka walalao wi wamakỳnè hwei wama thèã hĩli, – a kuma.
Waiha Jesusnè 12 thèpè ka yaileni thèpè xè, ai thèpè xè yami pè kuo kõo tèhè Jesus a wãlima he, thèã ka thahe ha a wãlima he.
<sup>(11-12)</sup> Hapènaha Jesus a kuma: — Ai thèpènè hwei thèã hĩliplaimi makihi kaho wamakỳnè waleã peheti himaỳ wi wamakỳ ha hwei ya thèã wawèmaỳ. Kaho wamakỳ ha Yai Pata thè lĩa pỳlỳo, a patamopè. Waleã peheti himaỳ mao wihi thèpè ha hwei thèã kohipè mãhi, thèã hĩli makihi thèã waotoimi. “Thèpè mamo ma xatio tèhè thè taplaimi he, thèã hĩiliaỳ makulahi thèpè pihi homoploimi, thèpè pihi kuyèimi yalo ya thèpè hõximi maplamaimi,” – Jesus a kuma.
(-)
Ỳ̃hỳ tèhè Jesusnè thèpè wãlima, — Ya theã ka thahe wama thèã hĩliplanimi tha? Ai ya thèã thaỳ kõo tèhè wama thèã hĩliplaimi kõo tha? – kulenaha thèpè wãlima.
Ỳ̃hỳ tèhè Jesusnè hutu a thaỳ wi thèã wawèmalema, — Mopè xeehaỳ wi Yai Pata thèã weyu wi kulenaha a kua.
Peli yo hamè mopè ka kekeni yalo pènè mopè ka walenihi, ỳ̃hỳ kulenaha ai yanomae thèpè kua. Yai Pata thèã hĩili makihi lope Satanasnè thèã nokali, thèã matamãli.
Maa mapè hamè ai mopè ka kekeni, ỳ̃hỳ kulenaha ai yanomae thèpè kuè paxio. Thèã ha hĩilèhenè lope thèpè xi hõle totuhu.
Paimi hamè, mỳsikỳpè hamè mopè ka kekeni ỳ̃hỳ kulenaha ai thèpè kuè paxio.
Thèã hĩilema makihi hwei thè ulihi hamè thèpè pihi yapèkamu. Matihi pè ha thèpè pihi ha yaionè, xineilu pè ha thèpè pihi ha yaionè, Yai Pata thè heã luamaỳ he. Wamotima thèpè laloimi.
Maxita totihio wi hamè ai mopè ka kekeni ỳ̃hỳ kulenaha ai thèpè kua. Thèã ha hĩilèhenè thèã yai lukèmaỳ he, thèã pihipu he. Wamotima mopè totuhu tèhè wamotima thèpè lalu totihi, ỳ̃hỳ kulenaha yanomae thèpènè Yai Pata e thèã yai lukèmaỳ wihi pè totuhu paxio. Ai xololo pè lalu, ai xĩko pè lalu, ai xĩko mãhi pè lalu. Ỳ̃hỳ kulenaha Yai Pata e thèã yai lukèmaỳ wihi thèpè kuè paxio. — Ỳnaha Jesus a kuma.
Jesus thèã ka ki wakalaxi kulenaha thèã kua.Ỳ̃hỳ tèhè hapènaha Jesus a kuu paxioma. — Wakalaxi a ka pou winè wỳỳ a pèhèthè hamè wakalaxi a hõlaki tha? Ma, hõyaoimi. Tile hamè wakalaxi a xĩlo ĩthaki, thè wakala totihiopè.
Kulenaha Yai Pata thèã kuè paxio. Kutalenaha thèã ka hõyani thèã wawèlayu, thèã ka taỳ maoni thèã waotoplalio.
Wama thèã hĩli ka pihio wi wamakỳnè wama thèã yai hĩli, thèã waotoplopè.
Wama thèã yai hĩli xaalili! Hapènaha thè kuè yalo. Wama thèã ka hĩili wa thèã nosiã xaali huuli tèhè ỳ̃hỳ tèhè ai thèã hỳpỳa paxiki, kaholiha thèã opè.
Wa thèã ka hĩli hikioni wa thè nosiã huuli tèhè, tute thèã hỳpỳ hỳpỳmoki, kaholiha thèã opè, thèã waotoplopè. Ỳ̃hỳ maki ipa wa thèã hĩli maki wa thèã huaỳ mao tèhè ỳ̃hỳ tèhè waĩsipè wa thèã xĩlo pou maki Yai Pata thènè ỳ̃hỳ thèã hukèa paxili, kaholiha thèã xaali lukènimi yalo.
Jesus thèã ka ki mopè kulenaha thèã kua.<sup>(26-27)</sup> Jesusnè thèpè hilamaỳ kõoma, hapènaha a kuma, — Yai Pata thè waoto patamopè hwei kulenaha thè kuè. Hutu a thaỳ winè maxita hamè mopè tèama. Ỳ̃hỳ tèhè kama a mia miamu, a plee lãa lãamu, thè wakala ha hayuikènè mopè kau hwaapèlayu. “Wènaha thè kuè yalo kulenaha mopè hwaapèlayu tha?” a pihi hètỳmu kuu.
(-)
Ỳ̃hỳ tèhè Jesusnè thèpèã hilamaỳ kõo tèhè hapènaha a kuma, — Yai Pata a waoto patamu tèhè, wènaha thè kuaỳ tha? Weti pei kulenaha thè kuè tha?
Mositata mopè kulenaha. Mositata mopè waĩsipè mãhi, mositata mopè waĩsipè ka kulenaha ai mopè kuaimi.
Mositata mopè waĩsipè mãhi maki mopè kau hwalayu tèhè waiha tihi pleelayu. Mositata tihi hamè yalo pè wi pỳlỳo thale, tihi hanapè pèhèthè hamè, sãio wi hamè yalo pè wi pènè apukupè thaỳ paxio thale. Kulenaha Yai Pata a peheti Patamu wi thè kua. Ai thèpè ha thè waotoimi xoa maki waiha plee thèpè ha thè yai waotoplalio. – Ỳnaha Jesus a kuma.
<sup>(33-34)</sup> Jesusnè thèpè hilamaỳ tèhè kulenaha thè thaa thaamama, hilamotima thèã thaa thaama. Jesusnè thèpèã hilamaỳ tèhè thèã hĩli he wèo pè ha thèã xĩlo thama. Hilamotima mao wi thèãnè thèpè hilamanimi. Kulenaha Jesusnè plee thèpè hilamama maki, waiha Kama Jesus nosiã huaỳ wihi 12 thèpè xĩlo kuo tèhè, ỳ̃hỳ tèhè Jesusnè thèã yai waotoplamalema, ỳ̃hỳ thèpè ha.
(-)
Jesusnè yali a kohipè mãhio wi tè siã waiplamalema.Thè ha weyalènè Kama nosiã huaỳ wihi pè ha Jesus wã hwama, — Yamakỳ pukatumu, – a kuma.
Ai thèpè yootoo wi thèpè taplalèhuluma. Kanoa ahi ha Jesusnè thèpè ka hilamani ãhi ha a kãe kalèma he. Ai ãhi pè ha ai thèpè nokaapaxikema.
Waiha yali a pata mãhi huimama, mau u huyè huyèmu kohipè mãhioma. Mau u tilei mãhioma yalo kanoa ãhi ha mau upè hwama, kanoa a ĩhoo aheteoma.
Ỳ̃hỳ tèhè Jesus a uplakema. A ha uplaikènè yali a wasulema, mau u kãe wasulema, — Wa yanèkètalio, wa si waitaki! – a kuma. Ỳnaha a ha kulènè yali a maaxoakema, tè si waiaxoaplalioma.
Ỳ̃hỳ tèhè Jesus wã hwama, — Wènaha wamakỳ pihi ha kunè wamakỳ kili mãhioma tha? Wamale pihipoimi xoa tha? – Kama nosiã huaỳ wihi pè ha a kuma.
Thèpè kili mãhioma yalo thèpè wãliyoma, — Hwei Jesus a ka ki weti pei a yai tha? Yalinè wã huaỳ walolo mãhi tiko, mau u tilei mãhioma maki mau unè wã huaỳ walolo mãhi tiko, – ỳnaha thèpè pihi hètỳhỳ kuma.
Jesusnè ãxu pè ka hoyaleni pè yaxulema.Thèpè ha pukatuikènè Xelasenes ulihi wãha ka kule hamè thèpè kopema.
Jesus a ha hwaxuluikènè thèpè ka nomani thèpè sikỳ titiplaỳ wi hamè ai thè ãxu pè ka hoyaleni pè pihi kãeo wi a pỳlỳa yalo Jesus a nè pamalema.
Thèpè ka nomani thèpè sikỳ titiplaỳ wi hamè ỳ̃hỳ a pỳlỳoma. A kohipèplanimi he, kohẽxi kỳkỳnè a õkapoma makihi kỳkỳ tohihiplonimi.
Pokokỳ hamè kohẽxi kỳkỳ hwỳtỳplamalema makihi kỳkỳ hihitiplalema. Mathakỳ hamè poo xikỳnè a õkapoma makihi xikỳ hoyoplalema. A kohipè mãhi yalo a kohipèplanimi he.
Wakala tèhè maki, tii tèhè maki, a huatalu mãhioma, thèpè ka nomani thèpè sikỳ titiplaỳ wihi hamè xè, hehupè hamè xè a huatalu kãe amoku keama. Maa mapè ha tènè a sikỳ kãe hanèmoma.
<sup>(6-8)</sup> Plahai halanè Jesus a ha taalènè lope a lèlỳimama. Ỳ̃hỳ walo e ha hoyano thèpè ka titile pè ha hapènaha Jesus a kuma, — Kaho ãxu pè ka hoyaleni hõximi wamakỳ ka ki, wamakỳ ayu! – a kuma. Jesus ahete ha walo a ha ikoikènè maheko ha a tusuplamokema. Ỳ̃hỳ tèhè ĩkali mãhi ãxu pè ka hoyaleni pèã hwama, — Kaho Jesus wa, a yai Yaleheo wi Ihilupè wa e. Weti pei thè ha wale napè huimaỳ tha? Wale nè õhotamanomai. Ỳnaha Yai Pata thè ha wa peheti kulayu, – Jesus e ha pè kuma.
Jesusnè ãxu pè ka hoyaleni a titio wi thè ha a wãlima, — Kaho weti pei wãha hiluu tha? – a wãlima. — Wãloho yamakỳ titia yalo wãloholima yamakỳ ãha hiluu, – a kua hwỳtỳlayoma.
Jesus e ha ãxu pè ka hoyaleni pèã haali hwaa hwaamoma, — Plahai hamè wamalekỳ ximanomai, – pè haali kuta kutamoma.
Hehu a palỳkỳ hamè walèli wãloho mãhi pè iyama.
Jesus e ha ãxu pè ka hoyaleni pèã nè õhotaaỳ mãhi hwaỳ kõoma, — Kihi walèli pè ha wamalekỳ ximili, kihi walèli pè ha yamakỳ titio nomỳhỳopè, – pè haali kuma.
Jesusnè pè ha xèmèlènè walèli pè ha ãxu pè ka hoyaleni pè titia pièkèkema, walèli wãloho mãhi pè kuoma 2.000. Walèli pè ha ãxu pè ka hoyaleni pè ha titikènè Kalileia u hamè walèli pè lèèlayoma. Ỳ̃hỳ u ha hehu a ithoa yalo pata u ha pè ha keopalènè pè moxi plee tukema.
Walèli pè ka noamanihi pè kili ha tokulènè pè noa weemoa pièkèaxoalayoma. Thèã ha hĩilèhenè thè lĩa ha taplahenè thèpè ikoaxoakema.
Jesus e ha thèpè ha ikoikènè thèpè kiilalioma. Ãxu pè ka hoyaleni pènè thè ta hõximaplamalenihi a pihi yanèkè totihi mãhi tỳkỳa taalema he. Kapixakỳ ha a kãe titioma.
Walèli pè ka noamanihi pènè ãxu pè ka hoyaleni pè pihi kãeo wi Jesusnè a halomãli wi thèã thama he. Walèli pèãha kãe thama he.
Thèã ha hĩilèhenè Jesus a ximaỳ xoaoma he, — Hwei thè ulihi hamè wa kuaanomai, – thèpè kuma.
A nokao pihioma maki Jesusnè a wasulema, — Aho thèpè hamè wa yapalayu, aho wa pè yèmèkamapè, kaholiha Pata thènè totihi thèpè ka thani wa thèpè ãha thapè. Pata thènè wa mamoku nè ohote ka thani wa thèã thapè, – ỳnaha Jesus a kuma.
Ỳnaha Jesus e kuma yalo thè ha yapalènè Tekapolisi hamè thèã thaỳ pièkoma. Kama e ha Jesusnè pè ka thani thèã ha hĩilèhenè plee thèpè pihi wènahamoma.
Jesusnè thèpè halomaỳ kõo.Jesus a ha pukatua kõikènè u kasi hamè a xoao tèhè wãloho mãhi thèpè ikukema.
Ỳ̃hỳ tèhè Xuteu theli pè thouhaỳ wi yahi hamè a ka patamu wi Xailu wãha kuo wi Jesus e ha a ha ikukènè Jesus mãhuku ha a mohe poplakema.
Ỳ̃hỳ tèhè Jesus e ha hapènaha wã haali kuma, — Thèèyè a nomaỳ tiko! Kuè yalo wa huimaỳ, kaho wa imikỳnè wa hupèli, a halopè, a temi kuo kõopè! – ỳnaha Xailu a nè õhotaaỳ kuma.
Kuè yalo Xailu e ha Jesus a huu paxioma.Thè kỳpè huu tèhè plee thèpè nokalayoma, thèpè wãloho mãhioma, thè hĩxiliki mãhioma.
Ỳ̃hỳ thèpè ha ai thuè a plee nokaoma, ỳ̃hỳ thuè a ka ki 12 anos a pèỳ kua hikioma, 12 anos kama pei ĩè hwaỳ xiwãlima.
Thuè a halopè, halomatima wãloho pè ha kama xineilu komi wãlia hikilema. Ỳ̃hỳ maki halomatima pènè thuè a halomanimi mãhi he, kama a nè xĩlo õhotaama, thuè a xĩlo mãhiahuluma.
<sup>(27-28)</sup> Thuè a nè Jesus thèã hĩilema yalo hapènaha a pihi kuma, — Jesus kapixa e kỳ xĩlo hupèli tèhè Kamanè wale halomãli, – thuè a pihi kuma yalo Jesus e ha a nokalayoma. Jesus e ha thuè a ha aheteikènè Jesus kapixa e kỳ hupaỳ xoaoma.
Thuè a halolayu tèhè Jesus e ha lope thè waotooma, kama thè kohipènè thuè a halomalema yalo. Kuè yalo Jesus a ha hamiliplalènè plee thèpè wãlima, — Weti peinè ipa kapixakỳ hupèli kuha? – a kuma.
Ỳ̃hỳ tèhè Jesus nosiã huaỳ wihi pèã hwama, — Huu! Thèpè ka wãlohoi! “Weti peinè ipa kapixakỳ hupèli kuha” wa kuu tha? Thèpè ka wãlohoi! – Jesus e ha pè kuma.
Ỳ̃hỳ maki Jesusnè thèpè taaỳ pièku xokeaỳ xoaotima.
Ỳ̃hỳ tèhè thuè a ka halolayoni, — Awe, ya yai halolaenoa, – a pihi kuma yalo a kĩilayoma. Kuè yalo Jesus mãhuku ha a yati yatimu mohe poplakema. Ỳ̃hỳ tèhè kama e ha thè ka kuplalioni thèã thama.
Thuè e ha Jesus wã hwaaxoalayoma, — Thèèyè a wi, kamiliha wa pihi kukema yalo kami yanè wa halomalema. Kuè yalo pihi yanèkè wa ayohulu, wa totihi kuatipè. – Jesus a kuma.
Jesusnè Xailu thèè e halomalema.Jesus wã hwaỳ xoao tèhè Xailu yano e halanè ai thèpè huimama. Xailu e ha hapènaha thèã thama he, — Thèèhè a nomaa hikilayoma. Kuè yalo Hilamatima wa yapèka nomai, – pè kuma.
Ỳ̃hỳ thèã weyoma maki Xailu e ha hapènaha Jesus a kuma, — Wa kili nomai, Kamiliha wa pihi xĩlo makokotiki! – Xailu e ha a kuma.
Ỳ̃hỳ tèhè Jesusnè plee thèpè nokao ha wasulènè Petèlu xè, Xiaku xè, Xoao xè, Xiaku yau e, ỳ̃hỳ thèpè xĩlo nakama.
Xailu yano e hamè pè ha kopanè Jesusnè naki mãhi thèpèã ỳ̃kỳ hĩilema, thèpè xi yai titihi plee talema.
Ỳ̃hỳ thèã ha hĩilèhenè thèpè ĩkaplalu xoaoma. Ỳ̃hỳ tèhè Jesusnè thèpè yaxulema. Thèpè ha yaxulènè, nỳỳ e nakama, hwỳỳ e xè kama e ha thèpè ka pailio wi pè xè, moko a kuo pè hamè pè lukèa xoalayoma.
Ỳ̃hỳ tèhè moko imikỳ ha huèlènè Jesus wã hwama, — Oxei, wa hokutalio! – a kuma.
Ỳ̃hỳ tèhè moko a hokuaxoalayoma. A ha hokulènè a huataloma. Ỳ̃hỳ moko a ka ki 12 anos e kuoma. Moko a temi huatalu ha taalèhenè thèpè pihi yai wènahamolayoma.
Ỳ̃hỳ tèhè Jesusnè thepè noa kohipè thama, — Hwei thè ka kuplalè he wama thèã plaukamanomai! – a kuma. Hapènaha thèpè noa plee thama, — Hwei moko wama a iyamaỳ xoao! – a plee kuma.
Nasale sitaxi hamè Jesus sitaxi e ka ki hamè Kama a huu nomỳhỳoma.Ỳ̃hỳ tèhè a ha aakõolènè kama sitaxi Nasale wãha kuo wi hamè Jesus a huu nomỳhỳoma, Kama nosiã huaỳ wihi pè xè.
<sup>(2-3)</sup> Ỳ̃hỳ tèhè sapatu a ha kuplalènè waximi holu wi thè wakala thè ka ki, Xuteu theli pè ka thouhaỳ wi yahi hamè Jesusnè thèpè hilamama. Jesus e thèã ha hĩilèhenè thèpè pihi wènahamu mãhioma. Thèpè pihi ha wènahamolènè hapènaha pè wãliyoma, — Hwei Jesus a ka ki huu tihi pè ha kĩatima a xĩlo maki, wèti pei thè ha hwei thèã taỳ mãhi tha? Wènaha a pihi ha mõyamèonè hwei thèã taỳ paxio tha? Wènaha yanomae thèpènè thaỳ taỳ ka mahi Jesusnè thèpè thaỳ tha? Malia ihilupè e ka ki! Hepalapè e pè Xiaku xè, Xose xè, Xutas xè, Simão xè, yau e pè plee, kami yamakỳ ha pè pỳlỳa ka ki! – Kulenaha thèpè pihi wènahamu kuma. Jesus e ha thèpè hixiolayoma, Jesus a pihiponimi he.
(-)
Ỳ̃hỳ tèhè Jesusnè thèpè noa thama. — Yai Pata thèã wawèmatima pènè thèpè hilamaỳ tèhè plee thèpènè pèã hĩli xaali makihi, kama e thè ulihi hamè, kama e thèpè ka kinè pèã xĩlo hĩli pihionimi tiko he! – ỳnaha Jesusnè thèpè noa thama.
Nasale hamè yanomae thèpènè thè thaỳ taỳ ka mahi thèpè thaỳ totihiplonimi, mõli thèpè xĩlo halomalema.
Jesusnè 12 thèpè ka yaileni pè ximilema.Ỳ̃hỳ tèhè Jesusnè 12 thèpè ka yaileni pè ha nakalènè thèpè plee ximaỳ pièkoma, ai thè hamè polokatai kỳpè hupè, ai thè hamè ai kỳpè hupè, ai thè hamè ai kỳpè huu paxiopè, kulenaha Jesusnè thèpè ximaỳ pièkoma. Jesus a kohipènè ỳ̃hỳ 12 thèpè kohipèmalema, yanomae thèpè ũuxi ha ãxu pè ka hoyaleni pè ka titile pè yaxuplapè.
Hapènaha ỳ̃hỳ 12 thèpè noa thama. — Wamakỳ xuluku tèhè wamotima wama thèpè ponomai, matihi wama thalỳ ponomai, xineilu wama pè plee ponomai! Huu wama tihi xĩlo pou. – Ỳnaha Jesusnè 12 thèpè noa thama thèpè yomaka tao wi pènè ỳ̃hỳ thèpè pailiplape he.
Hapènaha a kuu paxioma, — Satalia wama kỳkỳ titipu maki ai kapixa wama kỳkỳ pou paxionomai, wama kỳkỳ ka titipole ỳ̃hỳ kỳkỳ xĩlo, – a plee kuma.
Hapènaha thèpè noa plee thama, — Sitaxi pè hamè wamakỳ ha kopanè mõli yahi hamè wamakỳ pỳlỳa xoaki, wamakỳ pỳlỳo pièko nomai, – thèpè noa thama.
Ai sitaxi hamè thèpè ka pỳlỳle pè ka kinè wamakỳ nohimaỳ mao tèhè, Yai Pata thèã pikiaỳ he tèhè ỳ̃hỳ tèhè wamakỳ xuhulu aaxoalayu. Ỳ̃hỳ pènè thèã pikilema yalo kua hikia, thèpè nè õhotaapè, – Jesus a kuma.
Kulenaha Jesusnè thèpè noa ha thalènè thèpè aaxoalayoma. Plee thèpè ha hwei thèã thama he, — Kaho wamakỳ hõximi thè ha wamakỳ he tatoki, – thèã thaỳ plaukuoma he.
Yanomae thèpè ũuxi ha ãxu pè ka hoyaleni pè ka titile pè yaxuplama he. Thèpè ka pèỳ wi he hamè aseixi upè ha thahenè thèpè halomaỳ paxioma.
Xoão Paxisitha a nomalayoma.Jesus wãha plaukua mãhimalema yalo he a ka Patamu wi Elotisinè thèã hĩlia lopelema. Hapènaha ai thèpè kuma, — Hwei Xoão Paxisitha a hokuakõlayoma, kuè yalo yanomae thèpènè thèpè thaỳ taỳ ka mahi hwei anè thèpè thaỳ paxio, – pè kuma.
Ai thèpènè Elias a pihima. Ai thèpè ka kinè, — Mã, yutu ha Yai Pata thèã wawèmatima pè kulenaha hwei a kua paxia, – ai pè kuma.
<sup>(17-19)</sup> Yutu ha hapènaha thè kuplalioma yalo. Elotis thuèpè e Elotias wãha kuo wi a ka kinè Xoão e ha a hixiolayoma. Hapènaha thè kuoma yalo, Elotis hepalapè e Hwilipi wãha kuo wi Elotiasnè a hapa poma. Hwilipinè a hapa poma maki Elotisnè Elotias a teanomỳhỳlema. A teanomỳhỳlema yalo Xoaonè ỳ̃hỳ thè hõximi himama, thè toloko himama. Ỳ̃hỳ thè toloko himama yalo thuè Elotias a hixiolayoma. A ha hixiolènè Xoão a yai xèplaỳ pihioma maki a ka patamu wi Elotis wã yai hwaỳ tèhè thè xĩlo kuplalio. Ỳ̃hỳ maki Elotisnè Xoão a ha huèlènè yano kohipè hamè Xoão a xĩlo titikema, a xèplaỳ pihionimi.
Elotisnè Xoão a nè kĩli thama yalo. Hapènaha Elotisi a pihi kuma, – Xoão a totihi, thè yai xaali kuaỳ wi a paxio, – a pihi kuma. Kuè yalo yano kohipè hamè Xoão a noamatima, a xèplanimi. Elotisi a ka kinè Xoão e thèã hĩli tèhè a pihi hètỳmoma maki thèã hĩli xi toplalu he yatioma.
Thè nè waĩsipè ha tetelènè Elotis thuèpè e nè thè ka peximaỳ wi thè kuplalioma. Hapènaha thè kuplalioma. Patamu wi Elotis hwesitha a thaỳ he tèhè, kama anihwesalio a kuo tèhè, kama solala e pè xè, ai patamu wi thèpè xè, Kalileia ulihi hamè thèpè ka patamu wi thèpè xè, ỳ̃hỳ thèpè plee walokema, hwesitha a thaỳ he tèhè.
<sup>(22-23)</sup> Thèpè hwesithamu tèhè Elotis thèè e plaỳama. Thèè e plaỳaỳ tèhè Elotisi a xi toplaloma thèè e ha, plee thèpè xi toplaloma. Thèè e ha Elotis a xi toplaloma yalo hapènaha a kuma, — Weti pei wa thè peximaỳ tha? Wa thè peximaỳ wi ya thè yai hỳpỳki. Ipa ulihi a yai plauku mãhi maki methaxi wa ulihi peximaỳ tèhè kaholiha ỳ̃hỳ ya ulihi hỳpỳki, – thèè e ha a kuma.
Thèè e ha aalènè nỳỳ e wãli ikuaxoakema. — Weti pei ya thè nakali xa? – nỳỳ e ha a kuma. Hapènaha nỳỳ e kua hwỳtỳlayoma, — Xoão Paxisitha wa he nakali, – e kuma.
Ỳ̃hỳ tèhè hwỳỳ e ha a yapatalioma, thè peximaỳ wi thè nakapè. Hapènaha hwỳỳ e ha a kuma, — Thalỳ a ha Xoão Paxisitha wa he pihio, – thèè e kuma.
Ỳ̃hỳ thèã ha hĩilènè Elotis a xuhulumoa mãhilayoma. A xuhulumolayoma maki plee thèpè mỳthalè ha thèè e ha wã hwama yalo a hõle himaỳ maope he thèè e nè thè peximaỳ wi thè thaỳ he yatioma.
<sup>(27-28)</sup> Kuè yalo yano kohipè ha Elotisnè solala e ximia lopelema, Xoão pei he manỳplapè. Yano kohipè hamè he ha manèplalènè thalỳ a ha he ha titikènè he poimama. Elotis thèè e ha he ha hỳpỳikènè nỳỳ e ha he kae ikukema, he hỳpỳkema.
Xoão nosiã huaỳ wihi pènè thèã ha hĩilèhenè Xoão e sikỳ tèlema, maa ma pèka hamè sikỳ titikema. Kulenaha thè hapa kuplalioma yalo Elotisnè Jesus thèã ha hĩilènè, — Xoão a yai hokulaenoa, – a pihi kuma.
Ỳ̃hỳ tèhè Jesus wã hwama, — Hai xa, wamakỳ nokakiyu, siã waio wi hamè wamakỳ waximi holupè, – Jesus a kuma. Wãloho mãhi thèpè huta hutamoma yalo thèpè iyaỳ totihiplonimi, kuè yalo kulenaha Jesusnè thèpè noa thama.
Kuè yalo siã waio wi hamè thèpè wãximi holopè thèpè aaxoalayoma, kanoa ahi hamè thèpè ha tỳkỳikènè thèpè ayoma.
<sup>(33-34)</sup> Thèpè ayohuluma maki Jesus a nè ỳ̃hỳpèli wi thèpè wãloho mamo xaatioma yalo, ỳ̃hỳ thèpè lèlỳa he tihilikema. Sitaxi pè kutalenaha thèpè lèlỳa hwỳtỳkema. Kuè yalo Jesus xè kama e ha thèpè ka tỳkỳle xè pè ha hwaxuluikènè wãloho mãhi thèpè kuo paoma. Ỳ̃hỳ wãloho mãhi thèpè ha taalènè Jesus mamoku nè ohote kelema. Ohwelia noamatima a mao tèhè ohwelia pè nè õhotaaỳ ka kulenaha thèpè nè õhotaỳ kuoma yalo a nè ohote kelema. Ỳnaha thè kuè yalo Jesusnè thèpè hilamaỳ xoaoma, wãloho thèã hilamama.
<sup>(35-36)</sup> Thè ha weyalènè Jesus nosiã huaỳ wihi pè ka ki Jesus e ha pè ha ikukènè pèã hwama, — Thè weya hikilayoma yalo wa thèpè ximili. Hwei wawèo wi ulihi hamè wamotima thèpè mĩi waoto yalo, sitaxi pè hamè xè, hutupè hamè xè wa thèpè ximili, wamotima thèpè lulape he. – Ỳnaha Jesus e ha pè kuma.
Pè kuma maki hapènaha Jesus a kua hwỳtỳlayoma. — Mã, kaho wamakỳnè wama thèpè iyamali, – a kuma. Ỳ̃hỳ tèhè hapènaha thèpè pihi hètỳmu ku nomỳhỳma, — Huu! wènaha tha? Oithu  polipa yamakỳ kĩaỳ tèhè, ỳ̃hỳ xineilu yama pè ha omalènè, ỳ̃hỳ xineilu pènè pão yama pè lulaỳ xa? Kulenaha xineilu wãloho mãhi yamakỳ ususaỳ xa? wènaha tha? – ỳnaha thèpè kuma.
Ỳ̃hỳ tèhè hapènaha Jesus a kuma, — Hwei thèpè ha wènaha pão pè wi he wèa tha? Pão wama pè hètỳ tayu! – Jesus a kuma. Kuè yalo pão pè hètỳ ayoma. Pão pè ha tèlèhenè Jesus a noa weemoma, — 5 pão pè wi xĩlo kua, yuli kỳpè wi xĩlo paxio, – pè kuma.
<sup>(39-40)</sup> Ỳ̃hỳ tèhè Jesusnè Kama nosiã huaỳ wihi pè noa thama, — Yèkènama pè ha plee wama thèpè lomaỳ pihi, – a kuma. Kuè yalo thèpè lokema, ai thè hamè 100 thèpè loo paxioma, ai thè hamè ai 50 thèpè, ai thè hamè ai 50 thèpè, kulenaha plee thèpè lokema.
(-)
Ỳ̃hỳ tèhè Jesusnè 5 pão pè wi ha tèlènè, yuli kỳpè wi xè, tile hamè mamoku ha lõlokènè, Yai Pata a xi ĩhete himama. Ỳ̃hỳ tèhè pão pè ha hoyoplalènè Kama nosiã huaỳ wihi pè ha pão pè ha hỳpỳikènè thèpè loo wi thèpè topolema. Yuli pè plee hoyoplalema, plee thèpè ha yuli pè plee hỳpỳkema.
Ỳ̃hỳ tèhè Jesus nosiã huaỳ wihi pènè xee thèpè kõlema, pão pè xè, yuli pè xè, sako 12 pè kasi pooyo ĩthakema he.
Wãloho mãhi thèpè iyalayoma, 5.000 wãlo thèpè iyalayoma, thuèpè e pè xè, ihilupè e pè xè.
Mau u heaka hamè Jesus a huma.Ỳ̃hỳ tèhè Jesusnè Kama nosiã huaỳ wihi pè ximia xoalema, — Kanoa ahi hamè wamakỳ pukatulayu, Pexisaita hamè wamakỳ huu palỳo. Kami yanè hwei ya thèpè ximaỳ palỳo, thèpè kõopè. Waiha kaho wamakỳ ha ya waloki, – thèpè noa thama.
Plee thèpè ha xèmèlènè, — wamakỳ kopuhulu, – a ha kunè, hehu kỳkỳ hamè Jesus a huma, Hwỳỳ e ha wã hwapè.
<sup>(47-48)</sup> Hehu kỳkỳ hamè Jesus a yami kuo tèhè thè titilayoma. Titi hlỳkỳ tèhè mau u mỳamè hamè Jesus nosiã huaỳ wihi pè nè õhotaaỳ taalema, yali a kohipè mãhioma yalo thèpè pukatumoa totihiplonimi. Halo hulu aheteo tèhè mau u heaka hamè Jesus a huu huluma, Kanoa ahi hamè kama e pè ha a waloopè.
<sup>(49-50)</sup> Jesus a hu wi, ãhi mõli hayukema maki mau u heaka hamè Jesus a huu ha talèhenè thèpè amokỳ yai keama! “Yai thè,” thèpè pihi ha kunè thèpè yai kĩlia mãhilalioma. Thèpè ha kĩilalènè Jesus wã hwalayoma, — Wamakỳ kĩli nomai! Kami ya. Wamakỳ kĩli nomai! – a kuma.
<sup>(51-52)</sup> Ỳ̃hỳ tèhè ãhi hamè Jesus a ha titikènè yali a maplalioma, thè si waiplalioma. Thè si ha waiikènè thèpè pihi yai wènahamolayoma. Jesusnè pão pè omaỳ tèhè thèpè pihi wènahamu ka kuo henaha hwei thè ha thèpè pihi plee wènahamoma. — Jesus a yai kohipè mãhi! – thèpè pihi xaali kunimi tiko. Jesus e ha thèpè pihi xaali mãhionimi xoa yalo. Thèpè pihi kohipè xoaoma.
(-)
Thèpè ha pukatuikènè Xenesale hamè thèpè hwaxulukema.
Kutalenaha ulihi halanè thèpè lè̃lỳkema, Jesus e hamè pèỳ wi thèpè maopoimama he.
Jesus a huu nè̃hè mao wi hamè thèpè walo walomoma, sitaxi pè pleeo wi hamè xè, sitaxi pè oxeo wi hamè xè, ulihi wawèo wi hamè xè, Jesus a kuo wi hamè komi thèpè huimama. Peli yo hamè, wamotima thèpè lulaỳ wi hamè, pèỳ wi thèpè plakema. Jesus e ha pèỳ wi thèpèã haali hwama, — Kapixakỳ kasikỳ xĩlo hupèli, – thèpè haali kuma. Jesus e kỳ ka hupèlèni Jesusnè thèpè haloa nè̃hè mamalema.
Hwaliseus pènè Yai Pata e thèã xaali hilamanimi he, kama pè pihi kuu puo wi thèã hilamaỳ tikooma.Hwaliseu pè xè, Yai Pata wasu wi thèã hilamatima pè xè Jesus e ha pè walokema. Xelusalẽ halanè thèpè huimama.
Jesus nosiã huaỳ wihi pè ha ai thèpènè imikỳ yalu nomahi wamotima thèpè wama he. Hwaliseu pènè ỳ̃hỳ thè toloko himama, Jesus nosiã huaỳ wihi imikỳ xami himama, Xuteu pata thèpè wasu wi thèã huanimi himama.
Hwaliseu pè xè, Xuteu theli pè xè pè imikỳ ha yãlèmonè pè xĩlo iyama, pata thèpènè thè ka hilanihi thè xĩlo uwèmama he.
Wamotima thèpè lulaỳ wi hamè thèpè huu wi thèpè kõa ha kopuhulunè thèpè imikỳ yãlemu mao tèhè thèpè iyaỳ taimi. Imikỳ xĩlo yãlèmu palỳoma. Mau husipè plee yalu xiwãli he, lata pè xè, panela pè xè. Ai thè thaỳ wi thèã wãloho hilamaỳ paxioma he, Xuteu pata thèpènè.
Hwaliseu pè xè, Yai Pata wasu wi thèã hilamatima pè xè Jesus a wãlima he, — Wènaha kaho wa nosiã huaỳ wihi pè pihi ha kunè pata thèpè thapènaha thè thaimi he? Imikỳ xaminè thèpè iyaỳ tiko, – pè kuma.
Jesus wã hwaa hwỳtỳlayoma, — Hõximi wama thè thaỳ maki thèpè xaalio wi thèpè kulenaha wamakỳ taamamu pihio tiko. Yutu ha Isaiasnè wamakỳ ãha thaỳ xaali hikioma, “Kahikỳãnè wale hõle pihipu makulahi thèpè pihi xaali mĩi mãhi tiko.
Hõlemu wale nè̃hè yaipu he, ‘Yai Pata yama e thèã hilaỳ,’ thèpè ku maki, kama thèpè nè pata pè thèã hilaỳ lèaỳ tiko he,” Isaias a kuma.
Hwaliseu pè ha xè wasu wi thèã hilamotima thèpè ha xè Jesus wã hwaỳ kõoma, — Wamakỳ pihi mõyamè ha himonè Yai Pata wama e thèã hoyaỳ, kaho wamakỳ nè pata pè thèã ha wamakỳ pihi yaia tikoa.
Moises a ka kinè Yai Pata e thèã hilamaỳ tèhè hapènaha a kuma, “Naoho xè hwaoho xè wa kỳpè noamaỳ xaalio.” Hapènaha a plee kuma, “Nỳỳ e yahatuaỳ wi, hwỳỳ e yahatuaỳ wi, wa yai nomamali, Yai Pata thè kuu,” Moises a kuma.
<sup>(11-12)</sup> — Naoho xè hwaoho xè wa kỳpè pailiplaỳ xaali, – Yai Pata thèã oni kuu maki hapènaha wama thèpè noa thaỳ. “Naoho e ha xè, hwaoho e ha xè hapènaha wa kuu tèhè thè xaaliimi, ‘Yai Pata thè ha ya thèpè hỳpỳa hikikema yalo wahakỳ pailiplaỳ totihiploimi,’ ” Ỳ̃hỳ thèã xaaliimi maki kulenaha wama thèpè noa thaỳ tiko. Ỳnaha wamakỳ kuu yalo nỳỳ e kỳpỳ pailiplaimi tiko he.
Ỳ̃hỳ toloko wa thèã hilamaỳ yalo Yai Pata thèã huaỳ xaaliimi he! Kaho wamakỳ nè patapè thapinaha wama thèpè uwèmaỳ tiko. Kulenaha wama thè thaỳ xĩloimi, wamakỳ nè pata pè thaỳ wineha ai wãloho wama thè uwèmaỳ paxio. – Ỳnaha Jesusnè thèpè noa thama.
Jesusnè plee thèpè nakaa ha kõlènè wã hwama: — Wamaleã hĩili, hwei thèã ha wamakỳ pihi xaaliplalio.
Kahikỳnè wama thèpè ka waỳ wi thèpènè wamakỳ ũuxi xamiamaỳ taimi. Wamakỳ pihi ũuxi hamè hõximi thèpè ka titio wi thèpènè wamakỳ xamiamaỳ, ỳ̃hỳ thèpè titia yalo hõximi wamakỳã hwaỳ, hõximi wama thè thaỳ.
Wamakỳ yomakakỳ mãlè kule wama thèã hĩilili, – Jesus a kuma.
Yano ũuxi hamè Jesus a ha lukèlènè, sipo hamè thèpè ka uplahao wi thèpè ha taplalèhulunè, Jesus e ha hilamotima thèã wãlima he, Jesus nosiã huaỳ wihi pènè.
Jesus wã hwama, — Wama thèã hĩliplaimi xoa tha? Wamotima wama thèpè ka waỳ wi thèpènè wa xamimaỳ taimi.
Hapènaha Jesus a plee kuma, — Yanomae thèpè ũuxi halanè xamiamaỳ wi thèpè hwao.
<sup>(21-22)</sup> Thèpè pihi ũuxi hamè hõximi thè kua yalo ỳ̃halanè hõximi thè wawè. Ỳ̃halanè hõximi thèã kuplu, peximu pièku wi thè kuplu, thomomu wi thè kuplu, xèplayu wi thè kuplu, wamu pièku wi thè kuplu. Matihi pè ha pihi waiyo wi thè plee kuplu, hõximi thè ha lulupoyu wi thè kuplu, mỳlamayu wi thè kuplu paxio. Xami thaỳ wi thè kuplu, thèpè pihi waiyonè thèpè nè napèmayu wi thè plee kuplu, thèpè ãha hõximi thayu wi thè kuplu, thèpè pihipomu wi thè kuplu, thèpè yai mohoti kuaỳ wi thè kuplu paxio.
Yanomae thèpè ũuxi hamè ỳ̃hỳ hõximi thèpè kutalenaha thèpè hilaa, ỳ̃hỳ thèpènè yanomae thèpè xamiamaỳ. – Ỳnaha Jesus a kuma.
Jesus e ha thuè a ikukema, kama thèè e ha ãxu a ka hoyaleni a titioma yalo a yaxuamaỳ pihima.Ỳ̃hỳ tèhè Kalileia ulihi halanè Jesus a ha aalènè, Thilu ulihi hamè a huu nomỳhỳoma. A ha kopanè ai yano hamè a lukèlayoma. Ỳhamè Jesus a kuo hãtho pihioma maki kama wãha hĩlia lopelema he.
<sup>(25-26)</sup> Thèã ha hĩilènè Xuteu thuè a ka mãi anè, Silu Hwenisia theli a ka kinè, Jesus e ha a lope ikukema, kama thèè e ha ãxu a ka hoyaleni a titioma yalo. A ha ikuikènè Jesus mãhuku ha a mohe poplakema. Ỳ̃hỳ tèhè xiã haali hwaa xoalayoma, thèè e ha ãxu a ka hoyaleni a yaxuamapè.
(-)
Thuè e ha hapènaha Jesus a kuma, — Oxe thèpè wamotima e thèpè ha hukèlènè hiimapè ha pè hỳpỳki tèhè thè xaaliimi. Ỳ̃hỳ kulenaha ipa Xuteu ya thèpè pailiplaỳ palỳo, ỳ̃hỳ tèhè Xuteu ka mãi thèpè nomỳhỳo, – Jesus a kuma.
Hapènaha thuè a kua hwỳtỳlayoma, — Peheti, Pata thè. Ỳ̃hỳ maki hiima pènè oxe thèpè xee hèplalio wi thèpè waỳ thale, – thuè a kuma.
Jesus wã hwaỳ kõoma, — Xaali wã hulayoma. Kuè yalo xi toplalu wa kopuhulu, thèhè e ha ãxu a ka hoyaleni thè ka titile ya yaxua hikilema, – a kuma.
Jesusnè yomakakỳ komio wi a halomalema.Ỳ̃hỳ tèhè Xilu halanè Jesus a ha aakõolènè Sithõ hamè a hayuaỳ wi Kalileia u kasi hamè a yapakõlayoma, 10 sitaxi pè ka kule hamè a huu huluma.
Ỳ̃hamè wãlo yomakakỳ komio wi a poimama he, kama wã hwaỳ totihiplonimi paxio. Wãlo a halomapè Jesus e ha thèpè xiã haali hwalayoma.
Ỳ̃hamè thèpè yai wãloho mãhioma yalo Jesusnè wãlo a ha nakalènè kỳpè wãisipè plahalayoma. Ỳ̃hỳ tèhè yomakakỳ ha imikỳ hixakema, ỳ̃hỳ tèhè imikỳ ha kuxuhuplamolènè, aka polepèo wi aka yãhekema.
Ỳ̃hỳ tèhè Jesus mamo kỳ ha yõolokènè, a kaxua ha mãhikènè wãlo e ha wã hwama, — Kaloaxoaplali! –
Ỳnaha a ha kulènè wãlo yomakakỳ homoaxoaplalioma, aka totihiaxoaplalioma, wã hwaỳ xaaliaxoaplalioma!
Ỳ̃hỳ tèhè Jesusnè thèpè kohipè noa thama, — Wama thèã plaukuma nomai! – a kuma. Kulenaha Jesus a kuu xi wãlima maki thèã yai plaukamaỳ he yatioma he.
Thèpè pihi yai wènahamo mãhioma! Hapènaha thèã plaukumalema he, — Jesus a ka ki, totihi mãhi thè xĩlo thaỳ! Yomakakỳ komio wi a maki a halomaỳ taỳ, aka polepèo wi a maki wã hwamaỳ taỳ paxio! – thèpè kuma.
Jesusnè 4.000 wãlo thèpè iyamalema, kama thuèpè e pè xè, ihilupè e pè xè.<sup>(1-2)</sup> Ai thè tèhè Jesus e ha wãloho mãhi thèpè waloa kõkema. Wamotima thèpè ponimi yalo he Jesusnè Kama nosiã huaỳ wihi pè ha nakalènè, hapènaha a kuma, — Kamiliha hwei thèpè tete kua hikia, 3 thè titia hikilayoma. Kama thèpè ha wamotima thèpè mĩi tiko yalo ỳ̃hỳ thèpè ha ya mamoku nè ohote keaỳ.
Yama thèpè ximili tèhè, thèpè kõopè, plahai hamè ai thèpè pỳlỳo yalo peli yo hamè thèpè wãximiki. – Ỳnaha Jesus a kuma.
— Wènaha pão pè he wèo wi pè kua kula? – Jesusnè pè wãli hwỳtỳoma. — Sexi pè xĩlo kua, – pè kuma.
Ỳ̃hỳ tèhè Jesusnè plee thèpè loamaỳ pihima. Ỳ̃hỳ 7 pão pè ha tèlènè, Yai Pata a xi ĩhete ha himanè, Jesusnè pão pè hoyoplalema. Pão pè ha hoyoplalènè nosiã huaỳ wihi pè ha pão pè hỳpỳkema, ỳ̃hỳ pènè pão pè weyopè. Kuè yalo kulenaha pè thaỳ xoaoma he.
Yuli pè wi yami pè plee kuoma yalo Yai Pata a xi ĩhete himia ha kõolènè, Jesus nosiã huaỳ wihi pè ha yuli pè hỳpỳa paxikema, pè weyu paxiope he.
Ỳ̃hỳ tèhè plee thèpè iyalayoma, plee thèpè pỳtỳlayoma. Thèpè ha pỳtỳlènè Jesusnè nosiã huaỳ wihi pè nosiamaỳ kõoma, xee thèpè kõape he. Xee thèpè ha kõalalènè sako 7 si pè kasi poyo ĩthakema he.
<sup>(9-10)</sup> Ỳhamè wãloho mãhi thèpè kuoma, 4.000 wãlo thèpè kuoma. Ỳ̃hỳ tèhè Jesusnè thèpè ximilema, thèpè kõopè. Thèpè ha aalènè kanoa ãhi hamè a titimoma, Kama nosiã huaỳ wihi pè xè, Taumanuta ulihi hamè thèpè huu nomỳhỳoma.
(-)
Hwaliseu pènè Jesus a wapaỳ pihioma he.Jesus e ha Hwaliseu pè ikokema, pè ãha thayu pihio puoma. Yanomae thèpènè thè thaỳ taỳ ka mahi Jesus a thaplamaỳ pihima, a wapa pe he.
Jesusnè hwaliseu pèã hĩli ha motaikènè hapènaha a kuu hwỳtỳoma, — Weti pei thè ha tha yanomae thèpènè thè thaỳ taỳ ka mahi wama thèpè taaỳ xiwãli pihio tha? Wãloho ya thè thaỳ hikioma maki! Mã, kaho wamakỳ ha ya thèpè thaimi! – a kuma.
Ỳ̃hỳ tèhè Jesus a ayoma. Kanoa ãhi hamè a ha tỳkỳ ha kõikènè a pukatumu xoaoma.
Thèpè pukatulanè Jesusnè pè noa thama, — Wamakỳ mõyamèki. Pão xuèmaỳ wi waĩsipè titiki maki ỳ̃hỳ thènè pão a xuèmaỳ, a pleemaỳ; ỳ̃hỳ kulenaha hõle thèã kua paxia, thèã pleei thale. Kuè yalo Hwaliseu wama thèã toanomai, Eloxisi wama thèã plee toanomai, thèã hõle yalo, – Jesus a kuma.
Ỳ̃hỳ tèhè thèpè huayu xoaoma, — Huu! wamotima yama thèpè ponimi yalo, kulenaha Jesusnè ỳ̃hỳ thèã thama, – pè kuma.
Jesus e ha thèpè huayu wi thèã waotooma yalo hapènaha a kuma, — Weti pei thè ha pão wama thèã thaỳ paxio tha? Ỳ̃hỳ ya thèã thaimi. Wale taimi xoa tha? – Awe, Jesus a yai Patamu yalo a kohipè mahi, Kama e ha thè thaỳ taỳ mao wi thè kuaimi! — Kaho wamakỳ ha thèã waotoimi xoa tha? Wamakỳ pihi kohipè mãhi tha?
Wamakỳ mamoku kua makule wama thèpè taaimi tha? Wamakỳ yomakakỳ kua makule wama thèpèã hĩliplaimi tha? Wamakỳ pihi mohotiplu lope mãhi tha?
Pão ha wãlo thèpè 5.000 ya thèpè ta iyamapi tèhè, xee hèplu wi wama thèpè ta toapi tèhè wènaha sako sipè kasi poyo xee hèplalioma tha? – Jesusnè thèpè wãlima. — Tosi , – thèpè kua hwỳtỳlayoma.
Hapènaha Jesusnè thèpè wãli nomỳhỳma, — Pão ha wãlo 4.000 ya thèpè ta iyamapi tèhè xee wama thèpè ta toapi tèhè wènaha sako sipè kasi poyo xee hèplalioma tha? — Sexi , – thèpè kuma.
— Wale taimi mãhi xoa tha? – Jesusnè thèpè wãli kõoma.
Jesusnè wãlo a hupèpèo wi a halomalema.Sitaxi Pexisaita hamè Jesus a huu nomỳhỳoma, Kama nosiã huaỳ wihi pè xè. Thèpè ha kopanè wãlo a hupèpèo wi a poimama he. Jesus e ha pèã haali hwama, — Hwei wa hupèli, wa a halomãli, – pèã haali kuma.
Sitaxi sipo hamè Jesusnè hupèpèo wi a utuluhuluma. Ỹhỳ tèhè a hupèpèo wi mamoku ha Jesusnè thè ha kuxuhuplalènè, mamoku hupaỳ xoaoma. Ỹhỳ tèhè a wãlima, — Wa thèpè taplaỳ taỳ? –
Ỹhỳ tèhè Jesusnè kama mamoku hupèa ha kõolènè mamoku au totihiplalioma, plee thèpè taaỳ totihia mãhia xoaplalioma.
Ỳ̃hỳ tèhè Jesusnè wãlo a noa thama, — Sitaxi hamè wa yapanomai, xaali wa kõaxoapèhulu, – Jesus a kuma.
Jesus e ha Petèlu wã peheti hwama, — Cristo wa, – a kuma.Ai sitaxi pè waĩsipèo wi pè hamè Jesus xè, Kama nosiã huaỳ wihi thèpè xè pè huma, Sesaleia Hwilipi ulihi hamè pè huma. Thèpè hu hulu tèhè Jesusnè pè wãlima, — Wènaha thèpè ku tha? Weti pei ya eã tha? – Jesusnè pè wãlima.
Hapènaha thèpè kuu hwỳtỳoma: — Xoão Paxisitha wa eãha thale. Elias wa eãha kãe thale. Yutu ha Yai Pata thèã ka wawèmanihi wa eãha temiakõplalioma, – thèpè kuma.
— Kaho wamakỳ wènaha wamakỳ pihi kuu paxio tha? – Jesusnè pè wãli nomỳhỳoma. Petèlu wã hwama: — Kaho Cristo wa, Yai Pata Ximano wa e, – a kuma.
Ỳnaha Petèlu a ha kulènè Jesusnè thèpè wasulema: — Ai thèpè ha wale ãha thanomai, “Cristo a,” wamakỳ kunomai, – ỳnaha a kuma.
Jesus a lĩa nomaỳ wi thèã wawèmalema.Ỳ̃hỳ tèhè Jesusnè thèpè hilamaỳ kõoma, — Ya ka Yanomaeplalioni ỳ̃hỳ ya, wãloho ya lĩa ninii nè õhotaaỳ mãhi. Xuteu theli pata pènè wale lĩa pikiaỳ he, Yai Pata thè ha noa huatima pè xè, Yai Pata wasu wi thèã hilamatima pè xè wale lĩa plee pikiaỳ he. Wale kãe xèplali he. Xèplalema makihi 3 wakala thè ha kuplalènè, ya lĩa temi hoku kõo, – Jesus a kuma.
Jesusnè ỳ̃hỳ thèã waoto mãhi thama, kuè yalo Petèlunè Jesus a waĩsipè ha plahamalènè a wasu xoaoma, — Kulenaha wã hwanomai, – Jesus e ha a kuma.
Petèlunè Jesus a wasuma maki Jesusnè Kama nosiã huaỳ wihi pè taaỳ ha yapalènè, Petèlu e ha wã kohipè hwama, — Satanas, wa plahalayu! Yai Pata pehetio wi thèã ha wa pihi xaatiaimi tiko, yanomae thèpè pihi kuu puo wi wa thèã thapu tikoa! – Jesus a kuma, Petèlu e ha.
Kaho wanè wa thè thaỳ ka pihio wi wa thè xĩlo thaỳ he yatio tèhè ỳ̃hỳ tèhè wa nè yai õhotalayu. Ỳ̃hỳ maki wale pihipu yalo, hukèatima peheti wa thèã yai pou yalo kaho wa thè peximaỳ wi wa thè pikili tèhè, ỳ̃hỳ tèhè opi wa sikỳ nomaỳ maki Yai Pata thè ha wa lĩa totihi pỳlỳo xiwãliti.
Hwei ulihi hamè matihi wãloho mãhi wa thèpè omaỳ tèhè, ỳ̃hỳ maki Cristo wa thèã pikili tèhè, opi wa nè yai õhotaaỳ mãhiki, aho matihi pènè wa yai pailiplaimi!
Wa ũuxi ka yailati a ka ki noa thè mãhi, xineilu a maki, matihipè maki ỳ̃hỳ pènè wa yai noamaỳ taimi, opi wa nè õhotaaỳ maopè.
Hwei ulihi hamè hõximi thatima pènè, peheti thèã pikiatima pè ka ki pènè Kamiliha thèpè kĩlii paxio wi, ipa thèã ha pè kĩlii paxio wi, opi Ya ka Yanomaeplalioni ya, hwei ulihi hamè ya yapaỳ kõo tèhè, Kami yanè ỳ̃hỳ ya thèpè pikiaỳ hwỳtỳki! Yai Pata wakalaxi totihi mãhi ya kãe yapaỳ, ãxu pè au mãhio wi wale pailili, – Jesus a kuma.
Hapènaha Jesus a plee kuma, — Peheti yã hwaỳ. Ai wamakỳ ka kinè wa nomaỳ mao xoao tèhè kaholiha hapènaha thè yai waotoplalio, “Awe, Yai Pata a kohipè mãhi, plee thèpè ha a patamu waoto,” ỳ̃hỳ wa thèã peheti himili, wa nomaỳ xoao mao tèhè. – Ỳnaha Jesus a kuma.
Hehu hamè Jesus a yayuaplalioma, a wakalaxi totihi mãhiplalioma.Seis  wakala pè ha kuplalènè Jesusnè Petèlu a nakalema, Xiaku a xè, Xoão a xè, hehu tileo wi hamè pè kãe tolekepohuluma. Ỳ̃hamè yami pè kuo hayoma. Pè mamo xatio tèhè Jesus sikỳ yayuaplalioma.
Kama kapixa e kỳ wakalaxiplalioma, au mãhi kỳkỳ kuplalioma. Ỳ̃hỳ kỳkỳ au kulenaha ai kỳkỳ au thaplaỳ taimi he.
Xuteu nè pata kỳpỳ pèapaxitalioma, Elias a xè, Moises a xè, Jesus wã huamapỳma.
Jesus e ha Petèlu wã hwatalioma, — Thèã hilamatima wa, hweha yamakỳ plee kuo tèhè thè totihi. Teles  naa nahi yama pè thaỳ pihio, aho nahi, Moises e nahi, Elias e nahi, – Petèlu a haali kuma.
Ỳ̃hỳ tèhè kloke klokenè thèpè he yohopalioma. Kloke kloke ũuxi halanè Yai Pata wã pètalioma, — Hwei Ihiluyè a, Ihiluyè ya nohimaỳ mãhi, wama wã hĩiliaxaalili! – a kuma.
Ỳ̃hỳ tèhè pè mamo ha huatalonè ai thè kỳpỳ matalioma. Jesus yami a xĩlo pailioxoaoma.
Thèpè tèmèhululanè Jesusnè thèpè noa thama, — Ya ka Yanomaeplalioni Ya ha nomalènè, ya ha hokuakõolènè ỳ̃hỳ tèhè hwei wama thèpè ka taaleni wama thèã xĩlo plaukumali. –
Kulenaha Jesusnè thèpè noa thama yalo thèã plaukumanimi he, pèã xĩlo wãliyoma, — Wènaha Jesus a lĩa hoku kõo tha? Huu! ỳ̃hỳ yama thèã taimi paxio, – thèpè pihi hètỳhỳ kuma.
Ỳ̃hỳ tèhè Jesus a wãlima he, — Wèti pei thè ha tha Yai Pata wasu wi thèã hilamatima pènè hapènaha pè kuu, “Awe, hwei ulihi hamè Elias a huu palỳo, ỳ̃hỳ tèhè a ka Yai Patamu wi a xĩlo pètalio,” thèpè kuu tèhè, wènaha tha? – Jesus a wãlima he.
Hapènaha Jesus a ku hwỳtỳoma, — Awe, ỳ̃hỳ thèã xaali hiki, Elias a huu palỳoma, xaalilatima a kutanè. Hapènaha Yai Pata e thèã oni kuu, “A ka Yanomaeplalioni a nè yai õhotalayu, a pikili he” thèã oni kuu, wènaha tha?
Hapènaha thè yai. Yai Pata thèã wawèmatima Elias a kulenaha ai thè huimama, wawèmatima Xoao Paxisitha a huimama. A huu hikioma maki ỳ̃hỳ e ha hõximi thè thaỳ pihipènaha thè thama he, a yai wayamama he, Yai Pata thèã oni kupènaha. – Jesus a kuma.
Jesusnè hia e ha ãxu a ka hoyaleni a ka titile a yaxulema.<sup>(14-15)</sup> Jesus xè kama e ha 3 thèpè ka pailioni pè xè, ai nosiã huaỳ wihi pè ha pè waloa kõokema. Ỳhamè wãloho mãhi thèpè kõkaploma. Jesus e ha thèpè pihi yai wènahamo mãhioma yalo Jesus a waloo ha taalèhenè plee thèpè lèlèimama. Ỳ̃hamè nosiã huaỳ wihi pè ha Yai Pata wasu wi thèã hilamatima pè ãha thayoma.
Thèpè ãha thayu ha taalènè Jesusnè thèpè wãlima, — Wamakỳ ãha thayu wi weti pei wama thèãha thaỳ paxio tha? – pè wãlima.
Ỳ̃hỳnè ihiluyè a plee xeeplaamaỳ tiko. A xeeplaki tèhè ihiluyè pei kahikỳ moxi hwaỳ, kama nakỳ wãsỳ̃nỳo, kama pei sikỳ plee kohipèo thale. Aho nosiã huaỳ wihi thèpè ha ỳ̃hỳ hõximi ya yaxuplamaỳ pihioma maki a yaxuplanimi he! – wãlo a kuma.
Ỳ̃hỳ tèhè hapènaha Jesus a kuma, — Wale xaali pihipoimi xoa tikoa! Wènaha kami ya nè tete kua xoa tha, kaho wamakỳ ha? Wamakỳ pihi xaaliplu wi ya thè nè tapu, wènaha thè tete kuo xoa tha? Hia wa poimaỳ! – a kuma.
Ỳnaha a ha kunè hia a poimama he. Ỳ̃hỳ tèhè ãxu a ka hoyaleni a nè Jesus a ha taalènè hia a xeaxoaplakema, a yapoleaỳ mãhioma, kahikỳ moxi hwapema.
Ỳ̃hỳ tèhè Jesusnè hwỳỳ e wãlima, — Ihiluhu a ka ki wènaha thè nè tete kuaỳ hikia kula? – e wãlima. Hapènaha hwỳỳ e kua hwỳtỳlayoma, — Hwei a oxe mãhio tèhè kulenaha thè nè õhotaaỳ kuaỳ hikioma.
Hwei ãxu a ka hoyaleni hõximi a ka kinè wakè ha ihiluyè a keamaỳ thale, mau u ha a plee keamaỳ thale, a nomamaỳ pihio tiko! Kuè yalo wamalekỳ pailiplaỳ taa noa tèhè wamalekỳ pailiplali, wamalekỳ nè ohote thaa paxili! – hwỳỳ e kuma.
Ỳ̃hỳ tèhè hwỳy e ha hapènaha Jesus a kuma, — Weti pei thè ha “wamalekỳ pailiplaỳ taa noa tèhè” wa kuu tikoa kula? Wale pihipu tèhè kohipè mãhio wi ya thè thaplali, ai ya thè thaỳ taỳ mao wi e thè yai kuaimi! – Jesus a kuma.
Hapènaha hwỳỳ wã lope kulayoma, — Kami yanè wa pihipu. Ỳ̃hỳ maki wa pihipu mao tèhè wale pailiplali! – a kuma.
Jesusnè wãloho mãhi thèpè lèlèimaỳ ha taalènè ãxu a ka hoyaleni e ha wã kohipè hwama, — Hõximi wa, ãxu hoyano wa, kaho wanè wa thèpè aka polepèmaỳ tiko, wa thèpè yomakakỳ komiplamaỳ paxio. Hia e ha wa yai plahalayu! Ỳ̃hỳ e ha wa yapaỳ kõotaanomai! – Jesusnè a wasuma.
Ỳ̃hỳ tèhè ãxu a ka hoyaleni wã ha komolènè hia a ha yapoleamaỳ kõolènè, a aaxoalayoma. Hia a yai waximiplalioma yalo hapènaha thèpè kuma, — Huu! Hia a nomaa hikilaenoa! – thèpè kuta kutamoma.
Waiha, yano ũuxi hamè Jesus xè Kama nosiã huaỳ wihi pè xè thèpè yami kõo tèhè Jesus a wãlima he, — Weti pei thè ha tha kami yamakỳnè ỳ̃hỳ ãxu a ka hoyaleni yama a yaxuplanimi tha? – e wãlima.
Hapènaha Jesus a kuma, — Awe, hwei hoyano thèpè ka ki Yai Pata thè ha wama a pailiplamamu tèhè ỳ̃hỳ tèhè wama thèpè xĩlo yaxuplaỳ taỳ, – a kuma.
— Wale xèplali he, – Jesusnè thèã wèaỳ kõoma.Thèpè ha aakõolènè Kalileia ulihi halanè thèpè hu huluma. Jesusnè Kama nosiã huaỳ wihi thèpè xĩlo nokamapu pihioma, kuè yalo thèpè huu hulu tèhè thèpè hu hãthooma.
Plee thèpè mao tèhè nosiã huaỳ wihi thèpè xĩlo hilamaỳ pihioma yalo. Hapènaha Jesusnè thèã wèama, — Wale nè̃hè ka wãlipu wihi thèpè ha Kami Ya ka Yanomaeplalioni wale noa waxuki he, wale nomỳhỳlimaỳ hỳpỳki he. Ỳ̃hỳ tèhè wale xèplali he. Wale xèplali makihi 3 wakala thè ha kuplalènè ya hokuakõolayu, – Jesusnè thèã thama.
Ỳ̃hỳ thèã wèama maki thèã hĩlia totihiplanimi he. Thèã hĩlia totihiplamini makihi, — Huu! Wènaha tha? – Jesus e ha thèpè kuu kĩlima, kuè yalo Jesus a wãlinimi he.
Weti pei a patamu he tole tha? – thèpè wãliyoma.Sitaxi Kahwanau hamè thèpè ha kopanè, yahi hamè thèpè pihi yanèkè kuo tèhè, Jesusnè thèpè wãlima. — Wamakỳ huulanè weti pei wama thèã thaỳ kuha? –
Kulenaha thèpè wãlima maki thèpèã huonimi. Huulanè hapènaha thèpèã huayoma yalo, — Weti pei a patamu he tole tha? “Kami yanè,” ai thè kuma maki, “ma, kami yanè” ai thè kuu paxioma. – Ỳnaha thèpè kuta kutamoma.
Jesus a ha tỳkỳkènè Kama nosiã huaỳ wihi pè ikuo pihima. Thèpè ha ikuikènè hapènaha pè noa thama, — Wa patamu pihio tèhè wa pihipomu ha maonè plee wa thèpè pailiplali, – Jesus a kuma.
Ỳ̃hỳ tèhè Jesusnè oxeo wi a ha tènè, thèpè mỳthale hamè a uplamakema. Ỳ̃hỳ tèhè a wi yakapu xoaoma. A ha yakalènè Kama nosiã huaỳ wihi pè ha Jesus wã hwaỳ kõoma,
Jesus e ha Xoão wã hwama, — Thèã hilamatima wa, ai thènè kaho pei wãnè ãxu pè ka hoyaleni yama a yaxuplaỳ ha taalènè yama a wasulema, kami yamakỳ ha a nokaoimi yalo, – Xoão a kuma.
<sup>(39-40)</sup> A kuu tèhè hapènaha Jesus wã hwama, — Mã! Wa a wasunomai! Kama a ka kinè yamakỳ waiyamaimi, yamakỳ pailiplaỳ, kuè yalo wa a wasunomai. Kami pei yãnè yanomae thèpènè thèpè thaỳ taỳ ka mahi ai thènè thè thaplali tèhè ỳ̃hỳ tèhè wale hõximi ãha thaỳ nomỳhỳo tha? Thaimi!
Peheti yã hwaỳ. Ai thènè Jesus pihipotima a pailiplaỳ tèhè mau u xĩlo hỳpỳki maki, Jesus pihipotima a ka pailiplaleni, Yai Pata thènè a nè yai kõamaki.
Ỳ̃hỳ maki ai thènè hõle thèã ha Jesus pihipotima a ka oxei a lulupu tèhè Yai Pata thèã pikiapè, ỳ̃hỳ thè yai hõximi mãhi! Ỳ̃hỳ thènè hõle thèã ha oxei a lulupu wi e ha thè lĩa kuplalio wi thè yai hõximi he tole, a nè lĩa yai õhotaỳ he tole!<RF q=+>thèã waotoplopè hwei wa thèã oni taaỳ: Ỳ̃hỳ a tèhè Xuteu pata thèpènè mohotio wi e ha maa makỳ pleeo wi makỳ ha okaikènè pata u ha a kemaki, a nomapè. Kuè yalo Jesusnè thèpè hilamaỳ tèhè oxe a mỳlamaỳ wi e ha wã kohipè hwama. Oxeo wi wa thè mỳlamali tèhè kaholiha hõximi he tole thè kuplalio, maa makỳ pihi kae kemaki wi thè hãthoho paxio, mãhi wa nè õhotalayu, – Jesus a kuma.
<sup>(43-44)</sup> Kaho wa imikỳnè hõximi thè ha wa yapèkèli tèhè wa imikỳ manèaxoaplali. Hapènaha thè kuè yalo, mõli imi wa xĩlo pou maki Yai Pata e ulihi hamè wa pỳlỳoti tèhè ỳ̃hỳ thè totihi he tole. Ỳ̃hỳ maki imi kỳpè pou maki xopali wakè hamè wa huu tèhè, ỳ̃hỳ thè yai hõximi he tole, ỳhamè wakè a yai maploimi.
<sup>(45-46)</sup> Kaho wa mãhukunè hõximi thè ha wa yapèkèli tèhè, wa mãhuku manèaxoaplali. Mõli mãhu wa xĩlo pou maki Yai Pata e ulihi hamè wa pỳlỳoti tèhè ỳ̃hỳ thè yai totihi! Ỳ̃hỳ maki mãhu kỳpè pou tèhè xopali wake hamè wa huu tèhè ỳ̃hỳ thè yai hõximi he tole!
<sup>(47-48)</sup> Pei mamonè wa yapèkèli tèhè wa mamo ukèli. Mõli mamo wa pou maki Yai Pata e hamè wa pỳlỳoti tèhè wa totuhu he yati. Ỳ̃hỳ maki mamo kỳpè pou maki xopali wakè hamè wa huu tèhè ỳ̃hỳ thè yai hõximi he tole, ỳhamè wakè a yai maploimi, moxa pè kãe nomaimi.
(-)
Hwei ulihi hamè plee thèpè ha nè õhotaaỳ wi thè kuplu taỳ. Ỳ̃hỳ nè õhotaaỳ wi thènè yamakỳ pailiplapè, yamakỳ pihi xaaliplopè!
Hẽalopè e hoyaỳ pihio tèhè, thuèpè e hoyaỳ pihio tèhè, Jesusnè ỳ̃hỳ thèã thaỳ.Ỳ̃hỳ tèhè Jesus a aakõolayoma. Sitaxi Kahwanau halanè Xuteia ulihi hamè a huma, Xotão u hamè a pukatukema. Ỳhamè Jesus e ha wãloho mãhi thèpè ikuoa kõokema. Kuè yalo Jesusnè thèpè hilamama, ỳnaha kamanè thè xĩlo thaa thaamama.
Jesus e ha Hwaliseu pè ha ikuikènè a wãlima he, — Wãlonè kama thuèpè e hoyali tèhè thè xaali tha? – Jesus a yapèkaỳ ha a wãlima he.
Ỳ̃hỳ tèhè Jesusnè thèpè wãli hwỳtỳoma, — Ỳ̃hỳ thè ha wènaha Moises a ku hikioma tha? – thèpè wãli hwỳtỳoma.
Ỳ̃hỳ tèhè hapènaha Hwaliseu pè kuma, — Wãlonè thuèpè e hoyaỳ pihio tèhè Moisesnè a wasunimi. Hapènaha Moisesnè thè xĩlo nakama. Wãlonè papel sikỳ ha thuè a hõyaỳ wi thèã ha oniplalènè thuèpè e ha sikỳ ha hỳpỳikènè a yaxuplaỳ xoao. – Ỳnaha Hwaliseu pè kuu hwỳtỳma.
Ỳ̃hỳ tèhè hapènaha Jesusnè Hwaliseu pè noa thama, — Ỳnaha Moisesnè thè thama maki hõximi thè ha wamakỳ he yai xioploma yalo kulenaha Moisesnè thè xĩlo thama. Ỳ̃hỳ maki hapènaha thè yai peheti. Kulenaha Yai Pata thènè thè yai peximanimi.
<sup>(6-9)</sup> Hapa mãhio tèhè Yai Pata thènè wãlo a thaplalema, thuè a kãe thaplalema. Hapènaha Yai Pata thèã oni kuu, “Wãlo thè xè, thuè thè xè thè kỳpè toayolayu tèhè hwỳỳ e ha xè, nỳỳ e ha xè kỳpè xiwãlionomai. Kama kỳpè ỳ̃layolayu. Mõli kulenaha thè kỳpè kuplalio,” thèã oni kuu. Mõli thè kỳpè kuplalio yalo, Yai Pata thènè thè kỳpè ỳ̃lamayolayoma yalo, aho wa thè yai hoyanomai! – Ỳnaha Jesus a kuma, Hwasileu pè ha.
(-)
Waiha yahi ũuxi hamè Jesus xè Kama nosiã huaỳ wihi thèpè xè pè ha lukèa kõlènè ỳ̃hỳ thèã ha Jesus a wãlima he.
Hapènaha Jesus a kuma, — Wãlo thènè thuèpè e ha hoyalènè ai thuè a ha tènè ỳ̃hỳ thè kỳpè wamo tèhè howaxi thè kuplalioma.
Jesusnè oxe thèpè nohimaỳ mãhi.Jesus e ha oxe thèpè hupamaỳ pihioma yalo he, Kama e ha oxe thèpè kãe huma, Jesusnè thèpèã wi ha totihi thanè. Oxe thèpè kãe ikuu he tèhè Jesus nosiã huaỳ wihi pènè oxe thèpè pou wihi thèpè wasuma he.
Jesusnè thèpè wasu ha taalènè a wayètalioma. Jesus wã hwatalioma, — Mã, wa thèpè wasunomai. Kamiliha kami yanè oxe ya thèpè wi ikuo pihi. Hwei oxe ka ki Kamiliha thèpè pihi kuo ka kuoninaha ỳ̃hỳ kulenaha Yai Pata thè ha thèpè pihi yai kuki tèhè ỳ̃hỳ pè ha Yai Pata a waoto patamu.
Kaho wamakỳ ha peheti yã hwaỳ, hwei oxe thèpè pihi wi kaihia ka kulenaha wamakỳ kuaỳ mao tèhè Yai Pata a waoto Patamoimi, – ỳnaha Jesus a kuma.
Jesusnè oxe thèpè wi ha maolènè thèpè wi plee hupama. Kamanè thèpèã wi ha totihi thama.
A ka matihipè mãhioni Jesus e ha a ikukema.Jesus a hu kõo hulu tèhè wãlo thè lèlèkema. Jesus a kõtho hamè, mahekoko kỳ ha a ha tèlèkèikènè wãlo wã hwama, — Kaho wa totihi, thèã hilamatima wa. Yai Pata thè ha ya pỳlỳo xiwãlitipè weti pei ya thè thapè tha? – Jesus e ha thè wãlima.
Jesus wã hwaỳ hwỳtỳoma: — Kaho wanè wale totihi himaỳ tha? Yai Pata mõli thè xĩlo totihi.
Moises e ha Yai Pata wasu wi thèã ka hỳpỳkeni wa thèã taỳ hikio, “Ai wa thè xèplanomai, wa pou mao wi thè xè wahakỳ wamonomai, wa thomomonomai, hõle thèãnè yanomae wa thèpè ãha thanomai, wa thèpè mỳlamanomai, hwaoho xè, naoho xè, wa kỳpỳ yai noamaỳ xaalio,” – Jesus e kuma.
Wãlo wã hwaa hwỳtỳlayoma, — Thèã hilamatima wa, ỳnaha ya thè thaỳ xalilu hikia. Ya oxeo tèhè ỳnaha ya kuaỳ xaalio mãla puoni, – e kuma.
Ỳ̃hỳ thè ha Jesus a mamo ha xatikènè, a nohimaỳ ha mãhionè wã hwatalioma, – Hapènaha wa thè thanimi xoa. Aho matihi kutalenaha wa pè ka thapu wi ha xineilu wa pè lulaỳ. Xineilu wa pè ha lulanè thèpè hõlio wi thèpè ha xineilu wa pè hỳpỳ, Yai Pata thènè thè lĩa ka hỳpỳ wi wa thèpè popè. Ỳ̃hỳ wa thè ha thanè, kamiliha wa nokaki, – Jesus e kuma.
Kama nosiã huaỳ wihi pè ha Jesus a mamo ha huatalonè wã hwama, — Thèpè nè ka matihipèo wi kamiliha pè pihi kuo waali, Yai Pata e kuplopè, Yai Pata ulihi hamè Kama a waoto Patamu wi hamè, thèpè pỳlỳoti pè, – Jesus a kuma.
Ỳ̃hỳ thèã ha Jesus nosiã huaỳ wihi pè pihi wènahamoma. Kuè yalo Jesusnè thèã thaỳ kõoma: — Ihiluyè pè, thèpè nè ka matihipèo wi kamiliha pè pihi kuo waali, Yai Pata e kuplopè, Kama ulihi hamè thèpè pỳlỳotipè.
Hapènaha kulenaha. Yalo a pleeo wi pèka wãisipèo wi ha a lukèỳ waali. Ỳ̃hỳ kulenaha a nè ka matihipèo wi Yai Pata a Patamu wi thè hamè a lukèỳ pihio tèhè thè yai kohipè he tole. – Jesus a kuma.
Ỳ̃hỳ thèã ha hĩilèhenè Jesus nosiã huaỳ wihi pè pihi yai wènahamo mãhioma, kuè yalo thèpè wãliyoma, — Ỳnaha thè kuè yalo weti peinè hukèano a yai kuplu taỳ tha? – thèpè wãliyoma.<RF q=+>thèã waotoplopè hwei wa thèã oni taaỳ: Weti pei thè ha tha Jesus nosiã huaỳ wihi pè pihi hètỳmoma tha? – A nè ka matihipèo wi Yai Pata thè hamè a kukèỳ wali, – Jesus a kuu tèhè? Hapènaha, nosiã huaỳ wihi pènè hapènaha thèpè pihi hõle kuma. — Awe, yanomae thèpènè wãloho mãhi thèpè pou tèhè ỳ̃hỳ tèhè thè waoto, kama e ha Yai Pata a xi toplalu, kuè yalo a nè matihipè mãhi, – ỳnaha nosiã huaỳ wihi pè pihi hõle kuma.
Ỳ̃hỳ tèhè Jesusnè thèpè taa ha pièkonè wã hwama, — Yanomae thèpè yai hukèamu taimi maki Yai Pata thènè thèpè hukèaỳ taỳ! Yai Pata e ha thè thaỳ taỳ mao wi thè yai kuaimi yalo! – Jesus a kuma.
Ỳ̃hỳ tèhè Jesus e ha Petèlu wã hwama, — Kami yamakỳnè kutalenaha yama thèpè taplalèhuluma, kaholiha yamakỳ nokaopè! – a kuma.
<sup>(29-30)</sup> Hapènaha Jesus a kuu hwỳtỳoma, — Hwei thèã yai peheti! Wale nokaapè, hukèatima totihio wi thèã noa ha, aho wa thèpè ka taplalèhuluni, yanopè xè, hepalaho pè xè, yauhu pè xè, hwaho pè xè, naoho pè xè, ihiluhu pè xè, aho ulihi pè xè, Kami yanè ỳ̃hỳ ya thèpè nè̃hè koamaỳ maapèki, waĩsipè ya thèpè nè kõamaimi, pata mãhi ya thèpè nè koamaỳ. Hwei ulihi hamè hwei ya thèpè hỳpỳki, yanopè xè, hepalahapè xè, yauhupè xè, nahopè xè, ihiluhupè xè, ulihi pè xè. Kaho wamakỳ ha ỳ̃hỳ ya thèpè lĩa hỳpỳ maki, hwei ulihi hamè nè õhotaaỳ wi thè plee kuplalio. Ỳ̃hỳ maki opi Yai Pata a yai patamu wi hamè wamakỳ totihi pỳlỳo xiwãliti.
Hwei ulihi hamè wãloho mãhi thèpè pata ka himani hi opi ỳ̃hỳ thèpè lĩa patamoimi. Ỳ̃hỳ maki hwei ulihi hamè thèpè oxe ka himani hi, opi Yai Pata a yai patamu wi hamè pè lĩa patamu kuki. – Ỳnaha Jesus a kuma.
Jesus a lĩa nomaỳ wi thèã thaỳ kõo.Xelusalẽ hamè thèpè huu tèhè Jesus a palỳoma, Kama 12 nosiã huaỳ wihi pè nokaoma. Thèpè huulanè nosiã huaỳ wihi pè pihi wènahamoma. Ỳ̃hỳ maki ai thèpè ka nokao paxio wihi pè kĩli mãhioma. Ỳ̃hỳ tèhè peli yo kasi hamè Kama 12 e pè ha nakalènè, Jesusnè pè noa thama, Xelusalẽi hamè thè lĩa kuplu wi thèã thaỳ kõoma.
Xuteu pè ka mãi pènè wale nè ĩkali he, wale kuxuhuki he, wale kãe xèki he, ỳ̃hỳ tèhè wale yai nomamali. Ỳ̃hỳ tèhè 3 wakala thè ha kuplalènè ya hokuakõolayu. – Ỳnaha Jesusnè thèpè noa thaỳ kõoma.
Xiaku xè Xoão xè Jesus a wãlipỳma.Ỳ̃hỳ tèhè Sepeteu ihilu e kỳpè Xiaku xè, Xoão xè Jesus e ha kỳpè ha ikuikènè kỳpèã hwama, — Thèã hilamatima wa, kami yahakỳnè wa wãli pihio, yaha thè peximaỳ wi wa thè thaplapè, – kỳpè kuma.
Jesusnè kỳpè wãli hwỳtỳoma, – weti pei waha thè peximaỳ tha?
Hapènaha kỳpè kuma, — Yai Pata e hamè aho tỳkỳotima ahete hamè yahakỳ tỳkỳo pihio paxio, katehelima poko hamè xè, hailima poko hamè xè, yahakỳ tỳkỳopè, – kỳpè kuma.
Ỳnaha thè peximapỳma maki hapènaha Jesus a kuu hwỳtỳoma, – Wahakỳ mohoti xoa yalo kulenaha waha thè peximaỳ tiko! Wènaha wahakỳ pihi ku tha? Kami ya nè lĩa õhotaaỳ mãhi ka kuweinaha wahakỳ kuaỳ tèhè wahakỳ nè wãloplu yai tha? Kami ya nè lĩa õhotaaỳ ka kuweinaha wahakỳ nè lĩa õhotaaỳ paxio tha? – a kuma.
Hapènaha kỳpè kuu hwỳtỳoma, — Awe, yahakỳ nè wãloplu. – Ỳnaha kỳpè kuma maki hapènaha Jesus a kuu nomỳhỳoma, — Awe, wahakỳ nè õhotaalayu, kaho wahakỳ ha nè õhotaaỳ wi thè yai kuplalio.
Ỳ̃hỳ maki ipa katehelima poko hamè xè, hailima poko hamè xè thè lĩa ka tỳkỳo wi kami yanè ya thèpè yaii imi. Yai Pata thènè ỳ̃hỳ tỳkỳo wi kỳpè yaii hikilema. – Ỳnaha Jesus a kuma.
Ỳ̃hỳ thèã ha hĩilèhenè Jesus nosiã huaỳ wihi ai 10 thèpènè Xiaku e ha xè Xoão e ha xè, pè xuhulumolayoma.
Ỳ̃hỳ tèhè Jesusnè ỳ̃hỳ 10 thèpè ha nakalènè wã hwama, — Hapènaha wamakỳ taỳ hiki. Xuteu pè ka mãi thèpè ha thèpè ka patamu wi pè ka ki pè yai kohipè patamu!
Kaho wamakỳ ha ai thè palỳo pihio tèhè plee thèpè nosiã huatima thè kuo palỳopè.
Hapènaha thè kuè yalo. Ya ka Yanomaeplalioni ya maki ya pailiplamu hunimi. Kami yanè ya thèpè xĩlo pailiplaỳ huma. Yanomae wãloho ya thèpè hukèapè ya hỳpỳmu huimama, – ỳnaha Jesus a kuma.
Jesusnè Paximeu a halomaỳ.Ỳ̃hỳ tèhè Xeliko hamè thèpè kopema. Xeliko hamè Jesus a kopi wii a aa kõlayoma. Kama nosiã huaỳ wihi thèpè xè, ai thèpè xè, thèpè wãloho mãhi nokaoma, Jesus e ha. Ỳ̃hỳ tèhè Ximeu ihilupè e ka hupèpè mãhioni, Paximeu wãha ka kuoni, peli yo kasi hamè a hupèpè looma. A nakamu ha a lèoma.
Jesus Nasale ulihi theli eãha hayuaỳ ha Paximeu wã ĩkali mãhi komoma. Hapènaha a kuma, — Tahwi noti Jesus wale mamoku nè ohote ketali, – ỳnaha a kuma.
Ỳnaha a kuu tèhè wãloho thèpènè a wasuma, mamakai a loo pihima he. A wasuma makihi a wasuonimi, wã yai mãhilayoma, — Tahwi noti wale mamoku nè ohote ketali, – a kuu he xioploma.
Jesus a uplatalioma, — Wama a nakatali, – Jesus a kuma. A hupèpèo wi a nakaaxoalema he, — Wa xi totalio, wa uplaki, Jesusnè wa nakaỳ hikio, – a noa thama he.
Kapixakỳ lukèpu wi kỳkỳ lope ha hayuplalènè a hokutalioma, Jesus e ha a hupèpè ikukema.
— Weti pei thè ha wale nakaỳ kula? – Jesusnè a wãlima. A hupèpèo wi wã hwaaxoalayoma: — Wale mamo totihiplali, kaho Hilamatima wanè, – e kuaxoalayoma.
— Awe, wa ayohulu, kami wale pihipu yalo hwei tèhè wa mamoku totihi, – Jesus e kulayoma. E ha kutalènè mamoku haloaxoalayoma. Jesus e ha a nokaaxoakema, peli yo hamè a nokaaxoakema.
Hapènaha kỳpè noa thama, — Kihi thèpè ka pỳlỳle hamè wahakỳ ayohulu. Thèpè yahi pè uplaa he wèopè ha wahakỳ ha kopanè yalo waha a õkano taali, xumetu a wi. Ỳ̃hỳ a wi ha ai thè tỳkỳonimi xoa. Ỳ̃hỳ waha a kuxèplali, waha a poimaỳ.
Ai thèpènè wahakỳ wãli he tèhè, “Weti pei waha thè thaỳ kula?” thèpè kuu tèhè hapènaha wahakỳ kua hwỳtỳlayu, “Pata thènè a mãhupu puo, waiha thè kõakomaki,” wahakỳ kuu, – Jesusnè kỳpè noa thama.
<sup>(4-5)</sup> Kỳpè ha aalènè xumetu a wi taapỳlema, peli yo kasi ha a wi õkaoma, peli yo yoka ahete hamè a õkaoma. A kuxapỳ tèhè ai thèpè uplahao winè kỳpè wãlima, — Weti pei waha thè thaỳ kula? Xumetu waha a kuxaỳ kula? – kỳpè wãlima.
(-)
Jesusnè kỳpè ku pihipènaha kỳpè kua hwỳtỳlayoma, ỳ̃hỳ tèhè kỳpè wasunimi he.
Jesus e ha xumetu a wi hilaaxoapỳkema. Xumetu yaỳpè ha kapixakỳ ha yohokèhenè, Jesus a tỳkỳkema.
Peli yo hamè plee thèpènè kapixapè plamaỳ paoma he. Ai thèpènè hutu hamè tihi hanakỳ ha manèhenè hanakỳ pihi kãe plamaỳ paoma he.
Thèpè palỳahulu wi thèpè xè, thèpè nohao wi thèpè xè, hapènaha plee thèpèã naki hwama, — “Kamanè yamakỳ noamaỳ! Kama a xi ĩhete mãhi! Pata thènè kama e ka xèmèleni a totihi mãhi!
Kami yamakỳ nè pata Tahwi a ka patamoninèha, hwei tèhè hwei a patamu paxio. Tile hamè thè ka kuoni a yai totihi mãhi! Kamanè yamakỳ noamaỳ!” – Ỳnaha thèpè kuma.
Hwiku tihi ha Jesus wã hwama.Ỳ̃hỳ thè henaha Pethãnia halanè thèpè ha aalènè Jesus a ohuma.
Huulanè hwiku wamotima tihi waĩsipè plaha taalema. Tihi hanapè mãhioma yalo hwiku tihi ha Jesus a ikukema, kỳkỳ wakè hètỳpè. Kỳkỳ hètỳma maki kỳkỳ kuonimi, kỳkỳ wakè thè xaali kuonimi xoa yalo.
Ỳ̃hỳ tèhè hwiku tihi ha hapènaha Jesus a kuma, — Kaho wa tihi ka ki ha wamotima thèkỳ yai lalu kõtaimi! – a kuma. Jesus nosiã huaỳ wihi pè ka pailile thèã hĩilema.
Yai Pata yahi hamè Jesusnè thèpè yaxuplama, xaali thè thanimi yalo he.Xelusalèi hamè thèpè ha kopanè Yai Pata yahi hamè Jesus a lukèakõolayoma. Ỳhamè matihi pè ka lulaỳ wi thèpè ha taalènè thèpè yaxulema. Kama xineilu e pè ka alamaỳ wi tihi pè ka ki Jesusnè kutalenaha tihi pè haĩplakema, yalo pè wi ka loo wi tihi pè plee haĩplakema.
Matihipè lulatima pè ka ki kama matihipè ihio wi, pè ka maopu wi, ỳ̃hỳ thèpè ka hayua paxio wi kutalenaha Jesusnè thèpè yaxua paxilema.
Ỳ̃hỳ tèhè hapènaha Jesusnè thèpè noa thama, — Wènaha Yai Pata thèã oni kuu tha? Hapènaha, “Hwei Yai Pata yahi a ka ki Yai Pata e ha wã hwaỳ wi yahi, plee thèpènè Kamiliha pèã hwaỳ paxiopè.” Ỳnaha thèã oni kuu maki kaho wamakỳnè thomomotima yahi wama e kỳ thaplalema, wama thèpè lulaỳ tèhè xinelilu wãloho mãhi wama pè nakaỳ yalo!
Ỳ̃hỳ thèã ha hĩilèhenè Noa huatima pata thèpè xè Yai Pata wasu wi thèã hilamatima pè xè Jesus a yai xèplaỳ pihioma. A yai xèplaỳ pihioma makihi thèpè kĩlima. Jesus thèã ha plee thèpè pihi wènahamoma, kuè yalo Jesus a xèplali he tèhè plee thèpè ixoa hãtholayu ta thèpè pihi ha kunè Jesus a xèplaỳ kĩlima he.
Thè ha weyalènè thèpè kopuhuluma.
Hwiku tihi hilokoxiplalioma.Ỳ̃hỳ thè halu hulu tèhè thèpè hu hulu tèhè, Xelusalẽ hamè thèpè yapakõo pè, hwiku hi hilokoxi taalema he, hi nasikỳ maki hi sikỳ plee nomalayoma.
<sup>(22-23)</sup> Ỳ̃hỳ tèhè hapènaha Jesus a kuma, — Wamakỳ pihi wènahamonomai! Yai Pata thè ha ya thè nakaỳ wi Kamanè thè yai thaplali! Peheti yã hwaỳ! Yai Pata wama a yai pihipu tèhè, wamakỳ pihi hètỳmu ha maonè hwei hehu kỳkỳ ha hapènaha wã hwaỳ tèhè, “Mau u hamè wa kemamua xoaki,” wa kuu tèhè, thè yai kuplalio!
Wamalèã hĩili! Kaho wa ka peximaỳ wi Yai Pata e ha wa thè nakali tèhè, Yai Pata wa kohipè pihipu tèhè thè yai kuplalio!
<sup>(25-26)</sup> Ỳ̃hỳ maki Yai Pata thè ha kaho wã hwaỳ tèhè, kaholiha ai thènè hõximi thè ka thani wa thèã tapo xoao tèhè, ỳ̃hỳ wa thèã hoyaa palỳli. Ỳ̃hỳ tèhè Yai Pata thè ha wã xĩlo hwalayu, Yai Pata thènè aho hõximi thè plee maplamapè. – Ỳnaha Jesus a kuma.
(-)
Ỳ̃hỳ tèhè Xelusalẽ hamè thèpè kõa kopèma. Yai Pata yahi ũuxi hamè thèpè huulanè noa huatima pè ka patamu wi thèpè xè, Yai Pata wasu wi thèã hilamatima pè xè, ai pata thèpè xè Jesus e ha pè ikua kõkema.
Jesus a wãlima he, — Weti peinè wa nosiamaỳ tha, kulenaha wa thapè? Weti peinè wa kohipèmalema tha? – Jesus a wãlima he.
Hapènaha Jesus wã hwaỳ hwỳtỳoma, — Kami yanè wamakỳ wãli palỳo. Kaho wamakỳã huo tèhè ỳ̃hỳ tèhè yã xĩlo huo paxio.
Weti peinè Xoão Paxisitha a nosiamama tha? Yai Pata thènè tha? Yanomae thèpènè tha? – Jesusnè thèpè wãlima.
Ỳ̃hỳ tèhè pata thèpè ãha thayu xoaoma. Hapènaha pè noa thayoma, — Huu! “Yai Pata thènè Xoão Paxisitha a nosiamama,” yamakỳ kuu tèhè ỳ̃hỳ tèhè hapènaha Jesus a kua hãtholayu, “ỳnaha thè kuè yalo weti pei thè ha tha wama a peheti himanimi tha?” – Jesus a kua hãtholayu. Ỳ̃hỳ maki, — Mã, yanomae thènè Xoão a nosiamama, – yamakỳ kuu kĩli.
Ỳ̃hỳ tèhè Jesus e ha hapènaha thèpè xĩlo kuma, — Yamakỳ taimi, – pè xĩlo kuma. Ỳ̃hỳ tèhè Jesus wã hwama, — Waleã huaimi yalo kami walè ka ximileni ya thèã plee thaimi, – a kuma.
Jesusnè thèpè hilamaỳ kõoma peheti thèã waotoplamapè.Ỳ̃hỳ tèhè thèpèã hilamaỳ tèhè peheti thèã waotoplamapè Jesusnè hilamotima thèã thama. Hapènaha a kuma, — Ai wãlo a ka kinè hutu a thama, uhwa mopè tèapè. Kama hutu e he wèopè ha maa mapè lèa he wèkema. Uhwa upè katikaỳ wi thalỳ plee thama, uhwa upè thaplape he. Kama uhwa e pè thomomaỳ maopè he yano tileo wi a plee thama, ỳhalanè mamo xatiopè. Ỳ̃hỳ tèhè hutu noamatima thèpè ha nakalènè hutu a thaỳ winè ai thè ulihi hamè a ayoma.
Thè nè ha tetelènè uhwa pè ha wakèlènè hutu a thaỳ winè nosiamatima e xèmèlema, kama uhwa e pè koapè.
Ỳ̃hỳnè kama uhwa e pè kõaỳ huma maki hutu noamatima pènè nosiamatima a ha huèlèhenè a yoalalema he. Ỳ̃hỳ tèhè xĩlo a ximia yapakõlema he.
Ỳ̃hỳ tèhè hutu a thaỳ winè ai nosiamatima a xèmèlema. Hutu noamatimapènè ỳ̃hỳ a plee yoalalema, a yai yoaỳ mãhilalema he, pei he yai ninimalema he.
Ỳ̃hỳ tèhè ai thè xèmèlema, ỳ̃hỳ thè yai xèplalema he, a nomamalema he. Wãloho mãhi thèpè xèmèlema, ai pè yoalalema he, ai pè nomamalema he.
Ỳ̃hỳ tèhè hikio thè xĩlo kua xoaoma, kama ihilupè e xĩlo kuoma, kuè yalo ỳ̃hỳ a xèmèlema, a yai nohimaỳ mãhioma maki. Hapènaha a pihi kuma yalo, — ipa ihiluyè a nè kĩli thaỳ hãthoki he, – a pihi kuma yalo.
Ỳ̃hỳ maki hutu a noamatima pè ka ki hapènaha pè noa thayolayoma, — Hwei Kama ihilupè e paxio, hutu a lĩa pou wi a! Ỳ̃hỳ yama a yai xèplali, ỳ̃hỳ tèhè hutu yama a yai pou nomỳhỳo, – ỳnaha thèpè kuma.
Kuè yalo ihilupè e ha huèlèhenè a xèplalema he, ỳ̃hỳ tèhè hutu sipo hamè pei sikỳ waximi hoyalema he.
Hwei wama thèã oni taỳ xoa tha? Hapènaha Yai Pata thèã oni kuu, “Yano a thaỳ wi pènè maa makỳ ka hoyaleni noa mãhi he tole makỳ yai kuplalioma, ỳ̃hỳ makỳ ha kutalenaha yano a kohipèo.
Kulenaha Pata thènè thè thama, thè yai totihi mãhi!” thèã oni kuu. – Ỳnaha Jesus a kuma.
Xuteu pata thèpènè ỳ̃hỳ thèã ha hĩilènè Jesus a huèaỳ pihioma he. Hapènaha thè waotooma yalo. Huu! Jesusnè yamakỳ ãha thaỳ, hutu noamatima thèã thaỳ tèhè. Jesus a huèaỳ pihioma makihi plee thèpè ha pè kĩlima yalo pata thèpè xĩlo aaxoalayoma.
Jesusnè xineilu thèã thaỳ.Thèpè ayoma maki waiha Jesus e ha pata thèpènè Hwaliseu pè xè ai pata thèpè xè pè xèmèlema, Jesus a yakèo taape he.
Jesus e ha ỳ̃hỳ thèpè ha waloikènè pèã hwama, — Thèã hilamatima wa, kami yamakỳ ha hapènaha thè waoto. Peheti wã xĩlo hwaỳ, yanomae wa thèpè xi mĩi toplalamapè wa thèã thaimi. Yai Pata peheti wa thèã xĩlo hilamaỳ paxio. Kuè yalo wènaha thè xaali tha? A ka patamu wi Sesa e ha xineilu yama pè hỳpỳki xa?
Yama pè hỳpỳ nomai tha? – Jesus a wãlima he. Jesusnè ỳ̃hỳ thèpè pihi ũuxi talema yalo hapènaha a kuu hwỳtỳoma, — Weti pei thè ha wale hõle wapaỳ tha? Mõli xineilu xitikali a wi pihio, yama taapè. –
Xineilu thè ha kõlènè, Jesus wã hwaakõlayoma, — Hwei xitikali a ha weti pei pihi thè kua kula? Xitikali a ha oni thè kule weti pei wãha kua kula? — Sesa wãha kua, Kama pihi plee kua, – thèpè kuu hwỳtỳoma.
Ỳ̃hỳ tèhè hapènaha Jesus a kuma, — Kuè yalo patamu wi Sesa e ha kama wa e thè hỳpỳki. Yai Pata thè ha Kama wa e thèpè hỳpỳa paxiki. – Ỳ̃hỳ thèã ha thèpè pihi yai wènahamoma.
— Yai Pata e ulihi hamè yamakỳ lĩa toayoimi, – Jesus a kuma.Ỳ̃hỳ tèhè Jesus e ha Satiseu thèpè ikua nomỳhỳoma. Hapènaha Satiseu pè pihi hõle kuma, “Yamakỳ ha nomalènè yamakỳ lĩa hoku kõoimi.” Ỳnaha thèpè pihi hõle kuma yalo Jesus a wãlima he.
Ỳ̃hỳ tèhè Satiseu pènè hapènaha thèã thaỳ nomỳhỳoma. Sexi  wãlo hepalaayu wi thèpè kuoma. Patalima a ka kinè thuè e tema. Tema maki ihilupè e mao xoao tèhè a nomalayoma.
Kuè yalo hepalapè e nè thuè a teanomỳhỳlema. Ỳ̃hỳ kỳpè ha ihilupè e kuo mao xoao tèhè ỳ̃hỳ wãlo a plee nomalayoma. Ỳ̃hỳ tèhè ai hepalapè e ha kulenaha thè plee kuplalioma.
Hepalapè 7 pènè thuè a poma makihi ihilupè e pè yai kuplonimi. Yakèmè thuè a plee nomalayoma.
Thèpè hokuakõolayu tèhè weti peinè ỳ̃hỳ thuè a pou tha? Hwei ulihi hamè 7 hepalapè epènè thuè a poma yalo. – Jesus e ha thèpè kuma.
<sup>(24-25)</sup> Satiseu pè ha hapènaha Jesus a kuma, — Wamakỳ pihi kuu wi thè xaaliimi, Yai Pata wama thèã oni taimi mãhi yalo. “Yai Pata a kohipè mãhi,” wama thè plee taimi tiko. Thèpè hokuakõolayu tèhè thèpè lĩa poyuimi. Yai Pata e ulihi hamè ãxu pè kulenaha thèpè lĩa kuaỳ, thèpè lĩa poyuimi paxio.
<sup>(26-27)</sup> Hokuakõlayu wi thèã ha wamakỳ pihi kuu wi thè yai xaaliimi! Moises wama thèã oni taimi tha? Huu tihi ka ĩxiini tèhè wènaha Moises e ha Yai Pata a kuma tha? “Kami ya ka ki Aplaão Yai Pata ya e, Isaki Yai Pata ya e, Xako Yai Pata ya e,” Yai Pata thè kuma. Hapènaha Yai Pata thènè thèã waotoplamaỳ pihioma. “Awe, yutu ha Aplaão xè, Isaki xè, Xako xè, thèpè nomaa hikilayoma maki thèpè temi kua!” – ỳhỳ thèã waotoplamaỳ pihioma, Moises e ha. Kuè yalo “yamakỳ lĩa hoku kõoimi” wamakỳ kuu maki wamakỳ yai yakeo! – Ỳnaha Jesus a kuma.
(-)
Yai Pata yama a yai nohimaỳ xaaliopè.Yai Pata wasu wi thèã hilamatima anè ỳ̃hỳ thèã ha hĩilènè hapènaha a pihi kuma, “awe, Jesus a ka ki wã huo xaali mãhi thale.” Ỳnaha a pihi kuma yalo Jesus e ha thè wãli nomỳhỳoma, — Yai Pata wasu wi thèã oni ha weti pei thèã he tole tha, yama thè nosiã huapè? – thèã hilamatimanè a wãlima.
<sup>(29-30)</sup> Hapènaha Jesus a kuu hwỳtỳoma, — Hapa, noa mãhi he tole thèã ka ki, hapènaha thèã kua. “Kaho wa pihi ũuxi kutalenaha thènè aho Pata, Yai Pata thè ka ki wa yai nohimaỳ. Wa ũuxi ka yailati kutalenaha thènè Yai Pata wa yai nohimaỳ. Kaho wa pei pihi kutalenaha thènè Yai Pata wa yai nohimaỳ. Ĩkali mãhinè Yai Pata wa nohimaỳ. Kuè yalo Isihaeu theli wamakỳnè wamaleã hĩili! Kami yamakỳ Pata thè, Yai Pata a ka ki, hikio Yai Pata a, mõli thè xĩlo.
<sup>(32-33)</sup> Jesus e ha wasu wi thèã hilamatima wã hwaa kõolayoma, — Thèã hilamatima wa, peheti wã hwaỳ. Yai Pata mõli a kua, ai thè yai kuaimi, peheti wã hwaỳ. Yai Pata yama a nohimaỳ xaalio tèhè, pihi ũuxi kutalenaha thènè yama a nohimaỳ tèhè, pei pihi kutalenaha thènè yama a plee nohimaỳ tèhè, ĩkali mãhinè yama a nohimaỳ tèhè, ỳ̃hỳ thè yai totihi he tole mãhi. Ai yama thèpè plee nohimaỳ xaalio tèhè thè plee totihi mãhi! Yai Pata thè ha yalo yama a ĩximaỳ tèhè ỳ̃hỳ thè he wèaimi, Yai Pata yama a kohipè nohimaỳ wi ỳ̃hỳ thè yaii! – wasu wi thèã hilamatima a kuma.
Jesusnè ỳ̃hỳ mõyamè thèã ha hĩilènè, hilamatima e ha hapènaha a kuma, — Kaho wa ka ki Yai Pata ihilupè wa e kuplu ahete, Kaho wanè Yai Pata wa lĩa pata himaỳ ahete, – a kuma. Ỳ̃hỳ thèã ha thèpè ha kĩilènè Jesus a yai wãli kõonimi he.
Jesus wã hwaỳ nomỳhỳo tèhè hapènaha a kuma, — Kami Tahwi noti ya e maki Tahwi e he ya Patamu wi ya yaia, – a kuma.Yai Pata yahi hamè Jesus a kuo xoao tèhè thèpè hilamama, thèpè wãlima, — Wènaha thè kuè yalo Yai Pata wasu wi thèã hilamatima pènè Cristo, Yai Pata a ka Ximaleni a ka ki, Tahwi ihilupè eã ha hilaỳ tha? Yanomae eã xĩlo hilaỳ tha?
Yai Pata thè nè Utupènè Tahwi a pihi ha thamalènè hapènaha Tahwi a kuma,“Yai Pata thènè ipa Pata thè ha hwei thèã thama, ‘Ipa katehelima poko hamè wa tỳkỳki, Kami yanè wa nè̃hè ka wãlipu wihi ya thèpè maplamali,’ Yai Pata thè kuma, Cristo thèã thaỳ tèhè,” – Ỳnaha Tahwi a ku hikioma.
Hwei thèã ha Tahwinè Cristo a yai Pata himama. Kuè yalo Cristo a ka ki Tahwi noti e kuoma maki a ka yai Patamu wi a yaia, Jesus a kuma. Ỳ̃hỳ thèã thaỳ tèhè wãloho thèpè xi toplalu yomakỳ taoma.
Hilamatima pènè hõle thèã thama yalo Jesus thèpè mõyamèmalema.<sup>(38-40)</sup> Hapènaha Jesusnè thèã plee thama. — Yai Pata wasu wi thèã hilamatima thèpè ha wamakỳ mõyamèo. Thèpè taamu xaali maki thèpè xaali kuaimi tiko. Hapènaha thèpè kuaỳ yalo. Thèpè taamamo ha kapixapè lape mãhio wi kỳkỳ ha titilèhenè thèpè huatalu, totihi wãha thape he. Yai Pata yahi hamè thèpè kuo tèhè totihi mãhi tỳkỳotima pè ha ỳ̃hỳ thèpè xĩlo tỳkỳo thale. Hwesitha thè kuo tèhè pata thèpè tỳkỳotima pè ha thèpè tỳkỳo thale. Thèpè taamamo ha Yai Pata thè ha pèã hwaỳ tèhè, thèã lapemaỳ puo he. Kulenaha thèpè hõle xaali taamamo maki, thèpè mamo xatiaỳ mao tèhè wahati thèpè yãxaplaỳ tiko, kama yano e pè toaỳ puo pe he. Kulenaha thèpè kuaỳ wi Yai Pata thènè pè lĩa nè yai õhotaamali. – Ỳnaha Jesus a kuma.
(-)
Thuè a ka hamihionè Yai Pata e ha xineilu a hỳpỳkema.Yai Pata thè ha xineilu pè hỳpỳo wi thalỳ ahete ha Jesus a tỳkỳoma, xineilu pè titimaỳ taapè. Wãloho thèpè matihipè mãhioma, ỳ̃hỳ thèpènè xineilu wãloho titikema he.
Ỳ̃hỳ tèhè wahati a ikukema, kama a hõli mãhioma. Kama xineilu e yami mãhioma yalo xitikali wãisipèo wi kỳpè xĩlo titia paxikema.
Hapènaha thè kuè yalo, matihipè mãhio wi thèpènè wãloho thèpè pou yalo wãloho titikema he. Ỳ̃hỳ maki wahati a ka kinè yami mãhi thè xĩlo kuoma maki komi e thè wi titikema, kuè yalo wahati a ka kinè he tole thè hỳpỳkema. – Ỳnaha Jesus a kuma.
Opi thè lĩa kuplu wi thèã thama, Jesusnè.Yai Pata yahi halanè Jesus a ha hwapanè Jesus nosiã huaỳ wi wã hwama, — Hilamatima wa thè ha taanè. Maa mapè yai plee mãhi! Hwei yano pè yai totihi mãhi! –
Hapènaha Jesus wã hwaỳ hwỳtỳoma, — Awe hwei yanopè totihi, peheti! Ỳ̃hỳ maki hwei maa mapè kuta ka mãhilenaha mapè kemali he, ai maa mapè alalao wi mapè hèamaimi he. – Jesus a kuma.
Ỳ̃hỳ tèhè Yai Pata yahi ahete hamè, hehu Olihweila hamè, Jesus a lokema. Ỳ̃hamè Jesus a wãli hãthooma he, Petèlu xè, Xiaku xè, Xoão xè, Atèle xè Jesus a wãlima he.
— Wamale yèmèkamali, wènaha thè nè ha kutalènè kihi yano a wãliali he tha? Weti pei thè kuplu palỳo tha? “Yai Pata yahi e maplamaỳ ahete” yamakỳ pihi kupè, – Jesus e ha thèpè kuma.
Hapènaha Jesus a kuu hwỳtỳoma, — Wamakỳ mỳlaanomai!
Mỳlamatima wãloho thèpè kuplalio. “Cristo ya” ỳ̃hỳ thèpè hõle kulayu. Wãloho thèpè mỳlamaỳ paxio he.
Xeyu wi thèã kuo tèhè, thèpè yai ĩxuu tèhè wamakỳ kĩlinomai! Kulenaha thè yai kuplu palỳo maki hwei thè ulihi maploimi xoa.
Thèpè lĩa xeyu kuki, ai ulihi thelipè ka kinè ai thèpè hamè thèpè lĩa ĩxuu. Ai ulihi pata thèpènè ai ulihi pata thèpè ha pè lĩa wai ikuki. Ulihi a lĩa yate yatemu kõhipè pièkolayu. Thè ulihi lĩa nè ohia mãhia paxilayu. Kulenaha thè lĩa hõximi kuplu maki, hwei nè õhotaaỳ wi makasi thè xĩlo, – Jesus a kuma.
Kutalenaha thèpè ha Cristo e thèã hilamaỳ palỳo he, ỳ̃hỳ tèhè hwei ulihi a xĩlo maplalio.
Wamakỳ huèli he tèhè, Pata thèpè ha wamakỳ hilamaỳ makihi, wamakỳ kĩlinomai. “Pata thèpè ha wènaha ya kuuli xa?” wamakỳ pihi hètỳmu kunomai. Yai Pata thè nè Utupènè wamakỳ pihi thaamaỳ kuki yalo, Kamanè wamakỳ noa thapènaha wama thèã xĩlo thaỳ! – Jesus a kuma.
Hapènaha Jesus a plee kuma, — Hepalayu wi thèpè maki pè nomỳhỳlimayu, thèpè lĩa yai xèplayu kuki. Hwỳỳ e nè ihilupè e plee xèplali. Ihilupè e pè he ha oolènè nỳỳ e xèplamali he, hwỳỳ e plee xèplamali he.
Wamale pihipu yalo plee thèpènè wamakỳ nè̃hè wãlipu kuki. Ỳ̃hỳ maki kamiliha wa pihi makokoti tèhè kami yanè wamakỳ yai noamèli!
Hwei thèã oni ka ki ha wamakỳ pihi yai mõyamèo! Yai Pata yahi hamè hõximi mãhi thèkỳ ha uplamaikèhenè thèpè kĩli ha mãhilèhenè yahi yai taplalèhulu. Kuè yalo wa yai tokulayu! Xuteia ulihi hamè wamakỳ ka kule, hehu pè hamè wamakỳ tokulayu!
Yano heaka hamè wamakỳ ka kule yano ũuxi hamè matihi pè kõaỳ ha wamakỳ yai lukè nomai!
Hutu hamè wamakỳ ka kĩaỳ wi kapixakỳ kõapè wamakỳ yai yapaỳ palỳo nomai!
Thèpè ka xỳmỳnapèo wi pè ha xè, ihilupè e pè ha suu upè kõamaỳ xoao wi thèpè ha xè ỳ̃hỳ a tèhè thè nè õhotaaỳ wi thè pata kuplalio.
<sup>(18-19)</sup> Yai Pata thè ha wamakỳ pailiplamamu, ỳ̃hỳ thè nè õhotaaỳ wi thè kuplu tèhè thè saĩo maopè. Hapènaha thè kuè yalo, ỳ̃hỳ a tèhè thè lĩa ka õhotaaỳ wi thè yai mãhilayu! Yai Pata thènè hwei ulihi a thaplaỳ tèhè kulenaha thè kuplonimi xoa! Opi a maki kulenaha thè kuplo kõoimi! Thè yai mãhilayu!
Yai Pata thènè ỳ̃hỳ thè nè yai õhotaaỳ wi thè nè lĩa maplamaỳ mao kunaha plee thèpè maplalio, thè yai mãhi yalo. Ỳ̃hỳ maki Kama e ha Lthè he wèkepènaha thè he ha wèikènè nè õhotaaỳ wi thè maplalio, Kamanè thèpè ka yaileni pè pailiplapè nè õhotaỳ wi thè maplamaỳ.
Ỳ̃hỳ a tèhè kulenaha thèpèã hwaỳ tèhè, — Hwei Cristo a, – thèpè hõle kuu tèhè, — Ma, kihi a yai! – ai thè kuu tèhè, wamakỳ yai mỳlanomai!
— Cristo ya, – thèpèã hõle kuu wi, — Yai Pata wawèmatima ya, – thèpèã hõle kuu paxio wi thèpè lĩa pètu. Ỳ̃hỳ thèpènè yanomae thèpènè thè thaỳ taỳ ka mahi thèpè lĩa thaỳ paxio, Yai Pata yaino e pè mỳlamapè, thè kuploimi maki.
Kami yanè wamakỳ yèmèkamaỳ, wamakỳ yai mõyèmèopè!
Thè nè yai õhotaaỳ wi thè maplalio tèhè mothaka wakalaxi thè ka ki thè hãthoho utitiplalio, polipa a ka ki thè wakalaxi maplalio.
Pilima ãhupè plèlèlayu, tile hamè thèpè ka ki thèpè yati yatimolayu.
Ỳ̃hỳ tèhè plee thèpènè Kami ya ka Yanomaeplalioni ya yapaỳ taali he, kloke kloke pè hamè ya yapaỳ taali he. Wakalaxi mãhi ya kãe yapalayu, kohipè mãhi ya kãe yapalayu.
Hapènaha Ya thè thaỳ. Ãxu ya pè ximili, ipa ya thèpè ka yaileni ya thèpè kõapè. Ulihi kuta ka mãhi le halanè ipa ya thèpè kõapè, tile halanè xè, ulihi halanè xè.
<sup>(28-29)</sup> Hwei wama thèã toaỳ palỳo ipa thèã yai waotoplopè. Hwiku hi hanapè kau hwalayu tèhè hapènaha kaholiha thè waoto, — Awe, wamotima thèpè lalu ahete, – thè waoto. Ỳ̃hỳ kulenaha opi hwei ulihi thè lĩa maplu wi thè kua paxia. Thè kuplu aheteo tèhè ỳ̃hỳ hõximi thèpè kutalenaha thèpè kuplu palỳo. Ỳ̃hỳ tèhè hapènaha wamakỳ pihi xaali kuu. — Awe, Cristo a yapaỳ ahete mãhi, Cristo a pètu ahete mãhi, – wamakỳ pihi kulayu.
(-)
Ỳ̃hỳ maki hwei hõximi thèpè lĩa ka kuplu wi thè wakala ka ki thè taimi mãhi he. Ãxu pènè thè plee taimi he. Kami Yai Pata Ihilupè yanè ỳ̃hỳ wakala ya thè taimi paxio. Yai Pata thènè ỳ̃hỳ wakala thè xĩlo taỳ!
Wamakỳ yai mõyamèki, wamakỳ nè taoti! Kami ya yapaỳ wi wakala wama thè yai taimi yalo.
Hwei thèã kulenaha Kami ya yapaỳ kõo wi thè kuplalio. Ai thè ulihi hamè wãlo a huu pihio. A huu mao xoa tèhè kama solala e pè nosiamaỳ pièku. Peli yo nakè ha ai thè lèamaỳ, ỳ̃hỳ nakè noamatimanè wãlo thè yapaỳ kõo wi thè nè tapopè a lèamaỳ.
<sup>(35-37)</sup> Kuè yalo peli yo nakè noamatima kulenaha wa mamo yai xatitiki! Kami ya yapaỳ wi wa thè taimi yalo wa mõyamèki! Weyate ya yapaỳ hãtho, titi hlỳkỳ tèhè hãtho, halu hulu tèhè hãtho, wakala tèhè hãtho. Kaho wa yai taimi yalo wa pihi mohotoplo nomai, wa mio nomai! Wa mamo xatitiki! Hwei thèã ka ki ha kaho wamakỳ ha yã hwaỳ, plee thèpè ha yã plee hwaỳ paxio! Wamakỳ mamo yai xatitiki! – Ỳnaha Jesus a kuma.
Sitaxi Pethania hamè thuè a nè Jesus a Pata himaỳ.Polakatai thè nè ha kuplalènè Xuteu pènè Pasikoa a nè uwè lĩa thaỳ kõoma he. Pão lasio wi pè ka waỳ wihi thè lĩa kãe thaỳ kõoma he. Yai Pata thè ha noa huatima pata thèpè xè, Yai Pata wasu wi thèã hilamatima pè xè Jesus a huèaỳ pihio hãthooma he, a xèplaỳ pihioma he.
Hapènaha pè noa thayolayoma, — Ỳ̃hỳ maki hwei Pasikoa a kuo xoao tèhè yama a huèmanomai, plee thèpè nè hixio tikolayopè, thèpè nè waithèlimoa tikolayopè, – pè noa thayoma.
Sitaxi Pethania hamè lèplao wi Simão yano e ha Jesus a kuo tèhè thèpè iyama. Thèpè iyaỳ tỳkỳo tèhè Jesus e ha thuè a ikukema. Lĩèlĩè upè kalu mãhio wi upè kãe ha ikuikènè, mamaka ha kaloplalènè Jesus he hamè upè lèaxoakema.
<sup>(4-5)</sup> Thèpè ka tỳkỳo wi thèpè ha ai pè ha xuhulumolanè thèpè noa thayolayoma. “Huuu! Kihi upè wãliapèalema! Upè ha lulaỳ kunoha xineilu wãloho mãhi thè ha tènè hõlio wi thèpè yai wãloho mãhi thèpè nè pailiplapè!” Kuè yalo thuè a kohipè wasuma he.
Ỳ̃hỳ maki hapènaha Jesus a kuma. — Kua hikia! Weti pei thè ha thuè anè thè ka thani wama thè hõximi himaỳ tha? Kamanè totihi mãhi thè yai thama yalo!
Kaho wamakỳ ha hõlio wi thèpè kupla nèhè mĩi, kuè yalo ỳ̃hỳ wama thèpè pailiplaỳ pihio tèhè wama thèpè pailiplali. Ỳ̃hỳ maki Kami ya ka ki hwei ulihi hamè kaho wamakỳ ha ya lĩa tete kuoimi.
Hwei thuè anè totihi thè thama. Ya nomaỳ mao xoao tèhè, maa ma pèka ha ya sikỳ waximi titiplaỳ mao xoao tèhè lĩèlĩè upènè hwei thuè a nè wale he lèplaỳ hikioma.<RF q=+>thèã waotoplopè hwei wa thèã oni taaỳ: Ỳ̃hỳ a tèhè Xuteu pènè kama thèpè ha nomalènè maa ma pèka hamè sikỳ waximi titiaỳ xoao mao tèhè lĩèlĩè upènè sikỳ lièma.
Peheti yã hwaỳ. Hwei thuè anè thè ka thani thèã yai maploimi. Hwei ulihi kuta ka mãhilena hamè Jesus Cristo thèã weyu he tèhè thuè anè thè ka thani thèã thaỳ paxio he.
Ỳ̃hỳ tèhè Xutas Isikalioxi nè Jesus a nomỳhỳlimapè noa huatima pata thèpè ha a ikokema. Jesus nosiã huaỳ wi 12 thèpè kuoma, Xutas Isikalioxi a ka ki nosiã huaỳ wi e kua paxioma.
Noa huatima pata thèpènè Xutas wã ha hĩilèhenè pè xi toamãhitalioma. Xutas e ha xineilu a lĩa hỳpỳma he. Kuè yalo Xutasnè Jesus a noa lĩa waxuaỳ wi thè ulihi hètỳma, thè wakala plee hètỳma.
Pasikoa a nè uwè thaỳ he, Jesus a nè uwè thaỳ he.Pão lasio wi thè hapa waỳ he tèhè, Pasikoa a nè uwè thaỳ he tèhè, ohwelia a xèplaỳ he tèhè, Jesus nosiã huaỳ wihi thèpèã hwama, — Weti hamè Pasikoa yama thè thaỳ paxiopè tha, Kaho wanè Pasikoa wa nè uwè wapè? – Jesus e ha thèpè kuma.<RF q=+>thèã waotoplopè hwei wa thèã oni taaỳ: Pasikoa a nè uwè thaỳ wi weti pei thè tha? Hapènaha thè kua. Moises a tèhè Exitu ulihi hamè Isihaeu theli pè nè õhotaaỳ kuo tèhè Yai Pata thènè hapènaha pè noa thama. Ohwelia pè xèplamaỳ pihima. Ohwelia a ĩè ĩè pènè peli yoka kasikỳ ha ĩè ĩè pè yãheahwỳtỳmaỳ pihima. Ĩè ĩè pè leo wi yano pè ha ãxu a waitheli hayukema. Ĩè ĩè pènè Yai Pata thènè Xuteu pè noamama, kama ihilupè wãlo thè hapa ka keplaleni thèpè noamama. Ỹhỳ thè henaha Yai Pata thènè Isihaeu theli pè kutalenaha pè hukèlema. Ei ỳ̃hỳ thèã pihi taa taamapè Pasikoa a nè uwè thamaỳ pihima, Yai Pata thènè.
<sup>(13-14)</sup> Kuè yalo Jesus nosiã huaỳ wi polakatai kỳpè xèmèlema. Hapènaha thè kỳpè noa thama, — Kihi sitaxi hamè wahakỳ ayu, ai wãlo thènè mau upè pihi kãe maopu pao, ỳ̃hỳ thè mỳpalayu tèhè wahakỳ nokaaxoaki. A hwakepè ha ỳ̃hỳ yahi yai ka pole ha, wahakỳã hwalayu. Hapènaha wahakỳ kulayu, “Hilamatimanè wa wãlima, ‘Weti hamè ai thè plokeo wi thè kua kula? Pasikoa yama a lĩa waỳ wi, Kami ya xè, ipa nosiã huaỳ wihi pè xè, weti hamè ai thè ploke kua tha?’ ỳnaha wahakỳ kulayu.”
Ỳ̃hỳ tèhè tile hamè ai thè plaukuo wi thè noa waxuki, ỳ̃hamè tỳkỳo wi thekỳ xè, mesa xè, thèpè kua hikia. Ỳ̃hamè yamakỳ iyapè wamotima waha thèpè paaki, – Jesus a kuma.
Weya mãhi tèhè Jesusnè thèpè kãe kopema, kama nosiã huaỳ wihi 12 thèpè pailioma.
Mesa ha thèpè iyaỳ tèhè, Jesus wã hwalayoma, — Peheti yã hwaỳ, wale lĩa nomỳhỳlimaỳ wi hõyamè thè nèkèa, yahakỳ plee iyaỳ makule wale lĩa nomỳhỳlimaỳ, – Jesus a kuma.
Thèpè xuhulumoaxoatalioma. Jesus e ha pèã wãli wãlima, — Kami ya tha? – thèpè wãlima.
— Kaho 12 wamakỳ ha thè pailia. Hwei mau husi kule thè ha pão yaha plee ỳtỳaỳ makule wale noa lĩa waxuaỳ.
Kami ya ka yanomaeplalioni ya ka ki ya lĩa xèplaỳ he, ỳnaha Yai Pata thèã oni kuu waoto yalo. Wale xèplali makihi wale noa lĩa ka waxuaỳ wi ỳ̃hỳ thè ka ki a nè õhotaamãhiki. Ỳ̃hỳ a hakỳ keplaỳ mao kunaha a xĩlo totihi tao, – Jesus a kuma.
Pè iyaỳ tèhè Jesusnè pão a ha tènè Yai Pata a xi ĩhete himama. Ỳ̃hỳ tèhè pão a hoyoplalema, kama nosiã huaỳ wihi pè ha topolènè hapènaha a kuma, — Wa thè tei, wa thè waỳ, pei ya sikỳ nè uwè, – a kuma.
Mau husi ha tèa ha nomỳhỳlènè Yai Pata a xi ĩhete himaỳ kõoma. Kama e pè topoakõlema, u koaỳ nomỳhỳoma he.
Jesus wã hwaỳ kõoma, — Hwei pei ya ĩè nè uwè. Pei ya ĩè pè ha hwalènè wamakỳ noamaỳ taỳ wi, Yai Pata thèã ka wèani thèã ka ki, thè yai kuplalio, wãloho thèpè noamapè, – Jesus a kuma.
— Peheti yã, hwei uhwa ya upè lĩa koaỳ haỳo kõoimi. Opi xĩlo, ya waoto patamu tèhè ya upè xĩlo koaỳ kõo, – Jesus a kuma.
Petulunè thè lĩa thaỳ wi Jesusnè thèã thama.— Plee wamakỳnè wale taplalèhulu, – Jesusnè pè noa thama. — Hapènaha Yai Pata thèã wawèmatima pènè thè oni kuu hikioma yalo, “Ohwelia Noamatima ya xèplali tèhè ohwelia pè tokulayu.” Thèã oni kuu hikioma.
Ỳ̃hỳ maki Yai Pata thènè ya ha hokua kõoplamalènè Kalileia ulihi hamè wamakỳ taakõli. – Jesus a kuma.
Ỳ̃hỳ tèhè hapènaha Petèlu a kuma, — Mã, ai thèpè nè wa taplalèhulu maki kami ya yai tokuimi! – Petèlu a kuma.
Kuma maki Jesus wã hwama, — Petèlu, peheti yã, hwei thè tii tèhè kalaka wã hwalayu. Kalaka wã hwaỳ kõo xoao mao tèhè, 3 hwesis hapènaha wã lĩa kuuti, “Mã Jesus ya taimi, Jesus e ha ya nokao wi ya imi,” 3 hwesis wa lĩa kuu tiko. – Jesus a kuma.
Petèlu wã kohipè hwaakõlayoma, — Mã, wale kãe xèpla makihi, “Jesus ya taimi,” ya lĩa kuimi! – a kuma. Ỳ̃hỳ kulenaha plee thèpè ku paxioma.
Kesemani ulihi hamè Jesus a xuhulumoa mãhilayoma, kama e ha thè lĩa kuplu wi thè waotoma yalo.Kesemani ulihi ãha kule hamè thèpè ha kopanè Kama nosiã huaỳ wihi pè ha Jesus wã hwama, — Hweha wamakỳ loapalỳki, Yai Pata thè ha yã hwaỳ pihio palỳo, – e kuma.
Petèlu xè, Xiaku xè, Xoão xè Jesusnè pè ha nakalèhulunè a xuhulumoa mãhilayoma, a pihi wehe mãhioma.
Kama 3 thèpè pailio wi thèpè ha Jesus wã hwama, — Ya xuhulumu mãhi, xuhulunè ya mõli nomaỳ pihio. Hweha wamakỳ lãatiki, wamakỳ mamo xaatitiki, – a kuma.
Jesus waĩsipè a he tolehulu wi maxita hamè a mohe poa ha mãhikènè Yai Pata thè ha wã xuhulu hwama. A lĩa nè ka õhotaaỳ wi thè plahamaỳ pihima.
Wã ha hwalènè 3 nosiã huaỳ wi thèpè ka pailioni pè ha a yapalayoma. Thèpè mia ha taalènè Simão Petelu e ha Jesus wã hwalayoma, — Simão, wa mia tikoa kula? Ya nè tetenimi maki, 1 hora a xĩlo kuplalioma maki, wa mia tikokema tha?
Wa lãatiki, Yai Pata thè ha wã hwati, ai hõximi thènè wa yapèkaỳ maopè. Wa ũuxi ka yailati thè xi haalihi maki wa sikỳ yãxi paxio, – Jesus a kuma.
Ỳ̃hỳ tèhè Jesus a yapaakõlayoma, Yai Pata thè ha wã hwaỳ kõoma, a kuu palỳopènaha a kuu kõoma.
Ỳ̃hỳ 3 thèpè ha Jesus a waloa ha kõikènè pè mia taakõalema, pè mama kasiky hute mãhioma yalo. Jesus e ha thèpèã hwaanimi, thèpè xuhulumu mãhioma yalo mamakai thèpè kuotima.
Yai Pata thè ha Jesus wã hwaỳ kõo wi thè nè teteplu mai ha a waloakõkema. A waloa ha kõikènè wã hwama, — Wamakỳ mioti kula? Wamakỳ wãximi holuti kula? Ỳnaha thè nè kua hikiplalioma! Ya ka Yanomaeplalioni ya ka ki wale lĩa nomỳhỳliaỳ wi thè kua hikiplalioma. Hwei tèhè hõximio wi thèpènè wale huèli he.
Wamakỳ hokutalio! Yamakỳ hu! Ya lĩa nomỳhỳlimaỳ wi thè ahetu hikia, – Jesus a kuma.
Jesus a huèlema he.Ỳnaha Jesus a ku tèhè, Jesus nosiã huaỳ paxio wi Xutas wãha kuo winè wãloho mãhi thèpè kãe huimama, poo pè kãe, anomae pè kãe huimama he, pata thèpènè pè xèmèlema yalo he. Noa huatima pata thèpè xè, Yai Pata wasu wi thèã hilamatima thèpè xè, Xuteu pata thèpè xè Jesus a napè xèmèlema he.
Pè waloo mao xoao tèhè Xutasnè Jesus a noa lĩa waxu yalo thèpè noa thama, — Awe, kami yanè yanomae ya thè mamakakỳ puhaỳ wi ỳ̃hỳ wama a huèli, ỳ̃hỳ wama a utulèhulu, – ỳnaha Xutasnè thèpè noa thama.
Jesus e ha thèpè kãe ha waloikènè Jesus e ha Xutas a nomỳhỳli ikokema. Jesus e ha wã hwama, — Ipa Pata thè, – a kuma. A ha kulènè mamakakỳ nomỳhỳli puhama.
Ai thè uplao aheteo winè Jesus a nè yuaỳ pihio yalo po anè a manèkema, noa huatima pata thè solala e yomaka pakekeplalema.
Thèpè waithèli hu wi thèpè ha Jesus wã hwama, — Ya hakỳ thomumu kunaha poo wa pè ha pulaponè, anomae wa pè ha pulaponè wale napè xĩlo ikuo.
Waoto mãhi hamè Yai Pata thè yahi hamè ya thèã hilamaỳ xi kata wãlipi. Ya thèã hilamaỳ tèhè wale napè nèma ikuo. Yai Pata thèã oni kupènaha wamakỳ kuaỳ xaali hikio, – Jesus a kuma.
Ỳ̃hỳ tèhè Jesus nohi e pè kutalenaha pè tokuokema, a taplalèhuluma he.
Jesus e ha hia thè nokaoma. Kapixakỳ akathahu wi kỳkỳ halopoma.
Ỳ̃hỳ a huèmaỳ he tèhè kỳkỳ hayuplalioma, kuè yalo mãlo a tokulayoma.
Noa huatima a pata ka mãhi e yano ha Jesus a kãe ikokema he. Noa huatima kutalenaha thèpè ka patamu wi pè xè, Xuteu pata thèpè xè, Yai Pata wasu wi thèã hilamatima thèpè xè pè plee yootoo paoma.
Jesus e ha Petèlu a hu hèama plahai hamè. Noa huatima a pata ka mãhi e yano ha Petelu a walokema. Ỳ̃hỳ yano sipo hamè noa huatima solala e pè kuo wi hamè wakè a kuo pè ha Petelu a pomoma.
Noa huatima pata thèpè xè, ai Xuteu pata thèpè xè Jesus a xèplamaỳ pihio yalo he, thèã hètỳma.
<sup>(57-58)</sup> Ỳ̃hỳ tèhè hapènaha ai thèpè kãe hõle kuu paxioma. — Hapènaha Jesus a kuma, “Hwei Yai Pata e yahi a ka ki kami yanè ya thè wãliali. Yai Pata e yano thaplalema makihi kami yanè ya thè wãliali. Ya thè ha wãlialènè 3 thè titi ha kuplalènè tute ya thè thaplali. Imikỳnè ya the thaplanomai ya yano uplaapèmaki,” ỳnaha Jesus a kuma, – thèpè hõle kuu paxioma.
Ỳnaha thèpè hõle kuma maki thèã thaa totihiplanimi he, thèpèã hõle pièkuu puoma.
Ỳ̃hỳ tèhè noa huatima a pata ka yai a ha uplaikènè Jesus a wãlima, — Kaho wã hwaỳ hwỳtỳoimi tha? Wa noa huoimi tha? Kaho wãha thaỳ makihi wã huoimi tha? – Jesus e ha a kuma.
Kuma maki Jesus wã huonimi, a siã wai kuo puotima. Noa huatima a pata ka yainè Jesus a wãli kõoma, — Cristo wa tha? Yai Pata Ximano wa e tha? Yamakỳ hukèapè? A totihi ka Yai Ihilupè wa e tha? – e wãlima.
— Awe, ỳ̃hỳ ya, – Jesus e kuma. — Opi ya ka yanomaeplalioni ya ka ki wamale taakõali, Yai Pata thè kohipè ka yai katehelima e poko hamè wamale tỳkỳa taali. Kloke kloke pè hamè wamale ithuu taali, – Jesus a kuma.
<sup>(63-64)</sup> Jesus wã ha hĩilènè noa huatima a pata thè hixioxoalioma. A hixiolayoma yalo kama kapixa e kỳ ha kakaaxoaplalema. Ỳ̃hỳ tèhè wã hwama, — Wènaha wamakỳ pihi ku paxio tha? Weti pei thè ha Jesus a hõximi thaỳ taali wihi yama thèpè nakali xa? Jesus a ka ki Pata wã hõle yai hiluu hikia, wènaha wamakỳ pihi ku paxio tha? – noa huatima a pata thè kuma.Plee thèpènè Jesus a xèplamaỳ pihima he.
(-)
Jesus a kuxuhama he. Jesus mamoku ha õkapohènè imi puuxinè a xèma he. A ha xèhenè pèã hwama, — Weti peinè wa xèỳ kuha? Wa thèã ha xaaliplalènè, – pè kuma. Sotatu pènè a plee xèma he.
— Jesus ya taimi, – Petèlu a kuu tikooma.<sup>(66-67)</sup> Ỳnaha thè ha kualanè Petèlu a ka ki noa huatima a Pata ka mãhi yano sipo hamè a uplaa xoaoma. Nosiamatima thuè anè wakè ha Petèlu a pomu ha taalènè a nè ỳhỳpèlema. Kuè yalo Petèlu e ha thuè wã hwama, — Jesus e ha, Nasale theli a ka ki ha kaho wa plee pailioma, – a kuma.
Thuè a nè Petèlu a uplati taalema yalo ai thèpè ha thuè wã hwaa nomỳhỳlayoma, — Kihi a ka ki Jesus nokatima a paxio! – a kuma.
Ỳ̃hỳ tèhè Petèlunè ỳ̃hỳ thèã hõle himaỳ kõoma. Thè nè waĩsipè ha tetelènè wakè ha ai thèpè ka uplao paxio wi pè ka kinè Petèlu e ha pèã hwaa nomỳhỳlayoma, — Kaho wa ka ki Jesus e ha wa yai nokao paxioma! Kalileia ulihi theli kahikỳã ha wã hwaỳ yalo! – pè kuma.
Ỳ̃hỳ tèhè Petèlu wã xuhulumu hwaapèlayoma. Hapènaha a kuma, — Peheti yã hwaỳ, kami ya ka ki ỳ̃hỳ ya thè yai taimi mãhi, – a hõle kuu tikooma.
Kulenaha a ha kulènè kalaka wã pèa kõtalioma. Ỳ̃hỳ tèhè pihi hamè Jesus wã ka kuni thèã pèa kõtalioma, — Kalaka wã kua kõo mao xoao tèhè kaho wanè 3 wale taimi himilia tikoli, – thèã pètalioma. Ỳ̃hỳ tèhè Petèlu a ỳ̃kỳlayoma.
Xuteu theli pata thènè Homa theli Patamu wi e ha, Pilathos e ha Jesus a hilakema he, a xèplamapè.Hena mãhi tèhè noa huatima Pata thèpè xè, Xuteu theli pata thèpè xè, Yai Pata wasu wi thèã hilamatima thèpè xè, ai pata thèpè xè, ỳ̃hỳ thèpè noa komi thayolayoma. Pè noa ha thayonè Jesus a õkaplalema he. A ha õkaiplalèhenè Pilathos Homa theli pè ha a ka patamu wi e ha a õkano hilakema he.
— Kaho Xuteu theli Pata wa tha? – Pilathosnè Jesus a wãlima. — Awe, kaho wanè wa thèã xalilaỳ hikia, – Jesus e kuma.
Noa huatima pata thèpènè Jesus wãha hõximi thaỳ mãhioma he.
Thaỳ mãhioma yalo he Pilathosnè Jesus a wãlima, — Kaho wa noa huoimi tha? Kaho wãha thaỳ mãhi he, – Pilathos e kuma.
E kuma maki Jesus wã huonimi. Wã huoimi ha Pilathos a pihi wènahamoma.
Palapasi xè, ai thèpè xè pè õnokaẽoma yalo ỳ̃hỳ yano kohipè hamè pè titioma. Kama pè patamu pihio nomỳhỳoma yalo pè patamu wi pè xèplaỳ pihioma, pè ixolayoma yalo pè titioma yano kohipè hamè.
Pilathos e ha plee thèpèã hwama: — Yano kohipè ha ai wa thè kohipèpu wi wa thè hwaakõmãli, – Pilathos a noa thama he.
— Hwei Xuteu Pata ya thè hwamãli xa? – Pilatosnè thèpè wãlima.
Jesus e ha noa huatima pata pè pihi mĩi wayoplu puo yalo Pilathosnè Jesus a nè ohote thama, a temi hwamaỳ pihioma.
Pilathosnè a temi hwamaỳ pihioma maki noa huatima pata pènè thèpèã hilamaỳ pièku mãhioma yalo he Palapasi a temi xĩlo nakama he.
— Hwei Xuteu Pata wama wã ka hilaỳ wi e ha wènaha ya thè thaỳ paxio xa? – Pilathosnè thèpè wãlima.
— Huu tihi hamè wa ha xatimakènè wa xèplali! – Pilathos e ha pèã naki kua hwỳtỳlayoma.
— Wènaha wamakỳ pihi kuu kula? Hõximi thè thaỳ kalè maoni? – Pilathos a kuma maki wã huanimi he. — Wa pihi kae xatimaki, wa xèplali! – pè ĩkali xĩlo kuu he xioploma.
Pilathosnè thèpè xi lĩa toplalamaỳ pihio yalo inokole Palapasi a temi ha hwamalènè Jesus a si yoaplamalema, a xèplapè he, a xatimapè he.
Jesus e ha thèpè patamu wi thèpè kapixapè titikema he. Thèpè patamu wi thèpè he ka yohopu wihinaha ỳ̃hỳ thè hõle uwèmaỳ he ha, mỳsikỳpè thotho ha tiaplalèhenè Jesus a he yohokema he.
Jesus a wayèmaỳ he ha a nè ĩkaỳ he ha, — Awe, kaho Pata wa yai, Xuteu theli Pata thè yai, – sotatu pè hõle kuma.
Huu tihi pènè Jesus he ha xèhenè a kuxuhama he. Mãhekoko pè ha hitiliplaikènè thèpè mohe hõle pooma, — Kaho wa Pata, wa pihipu, – pè hõle kuma.
Jesus a ha yahatualèhenè thèpè patamu wi thèpè kapixa pè ha kõlehenè kama kapixakỳ titimaỳ kõoma he. Ỳ̃hỳ tèhè Jesus a lĩa xèplaỳ yalo he, a lĩa xatimaỳ yalo he, a kãe aakõlayoma.
Jesus a yaumakema he.Simão wãha kuo wi Sileni theli a ka ki ulihi halanè a huimama. Ỳ̃hỳ thè hayuaỳ tèhè xatimaỳ wi tihi maomakema he. Simão ihilupè e kỳpè kuoma, Alexatèli xè, Huhwo xè e kỳpè kuoma.
Kokotha wãha ka hilaỳ wihi hamè, pei he mãlo ãha ka hilaỳ paxio wihi hamè Jesus a hilakema he.
Uhwa upè hamè nini maplamaỳ wi upè ha nikelekèhenè, Jesus e ha upè koamaỳ pihioma makihi Jesusnè upè koanimi.
Pleku mokakỳnè Jesus a ha xatimakèhenè Jesus kapixa e kỳ toama he. Sotatupènè soxi a ha thahenè, yaiayu wi thè ha thaplalèhenè ỳ̃hỳ e ha kỳ hỳpỳkema.
Mothoka a tileplu tèhè a xatimakema he.
Jesus e hamè thomumu wi thè kỳpè xatiapailimakema he, thè kỳpè hwỳtỳtỳmakema he.
Hapènaha Yai Pata thè oni ku wi thè kua xaaliplalioma, “Thèpè mohotio wi thèpè kulenaha kama a kua paxia,” ỳnaha thè oni kuu hikioma.
Thèpè hayuhaỳ wi thèpènè Jesus a yahatuama he, thèpè he ha yãỳ yãỳ monè thèpèã hwama, — Xelusalẽ hamè Yai Pata yano wa lĩa kata wãliani, 3 thè nè titi ha kuplalènè tute wa yano lĩa kata thani.
Ỳ̃hỳ wa kutanè wa ha hukèlènè wa itholayu, – ỳnaha pè kuma.
Noa huatima pata thèpè xè, Yai Pata wasu wi thèa hilamatima thèpè xè Jesus wãha thaỳ paxioma he, — Ai thèpè pailiplama maki kama a pailiplamu tamoimi paxio.
Cristo wã hilu yalo, Isihaeu theli Pata wã hilu yalo yama ithou taaỳ. Yama a ithuu taali tèhè, haixopè, yamakỳ pihi kupè. – Ỳnaha pè noa thayoma. Jesus e ha thè kỳpè xatio ka pailioni kỳpỳnè Jesus wã wayomapỳ paxioma.
Jesus a nomalayoma.Mothoka a yõoloa mãhiplu tèhè ulihi a ka kutalenaha titi titi a pata ithopalioma. Waiha thè ha weyalènè, 3 olas a kuo tèhè titi a maplalioma.
Ỳ̃hỳ 3 olas a kuplu tèhè ĩkalinè Jesus wã hwalayoma, — Eloi Eloi lama sapakithani? Ipa Yai Pata, ipa Yai Pata, wènaha wa pihi ha kulènè wale taplaỳ kula? – a kuma.
Jesus a ahete hamè thèpè uplao wi thèpènè Jesus wã ha hĩilèhenè hapènaha thèpè kulayoma, — Jesusnè Elias a nakaỳ ta, – thèpè pihi hõle kulayoma.
Jesus ĩkali mãhi wã ha lãamolènè a wĩxia maaxoatakema.
Ỳ̃hỳ tèhè Yai Pata e yahi hamè kapixakỳ thethe mãhio wi kỳkỳ lèo wi kỳkỳ kakaplalioma, kỳkỳ kakaa ithoa mãhiaxoakema.
Jesus a palỳkỳ kuopè hamè sotatu a pata uplao winè Jesus wã hĩilema yalo a nomaỳ ha taalènè wã hwatalioma, — Awe, hwei a ka ki Yai Pata ihilupè e yai kuo noa, – a kuma.
Plahai halanè thuè thèpè mamo xatio paxioma. Ỹhamè Malia Matalena wãha kuo wi a plee kuoma, ai Malia a xè, Malia ihilu e kỳpè xè Xose wãha kuo wi, kama oxelima Xiaku a xè, Salome a xè, ỳ̃hỳ thèpè mamo plee xatio paxioma.
Ỳ̃hỳ thuè thèpènè Jesus a pailiplama, Kalileia ulihi hamè a huatalu tèhè. Xelusalẽ hamè Jesus a hu tèhè thuè pè ka nokaoni pè mamo plee xatioma, pè wãlohooma.
Maa makỳ ha Jesus e sikỳ titikema he.<sup>(42-43)</sup> Ỳ̃hỳ thè henaha sapatumu wi thèpè si wai kuo wi thè lĩa kuplu. Kuè yalo thè ha weyalènè Alimateia ulihi theli thè, Xose wãha kuo wi a kili ha maonè, Pilatos e ha a ikoaxoakema. Pilatos e ha Jesus pei sikỳ nakalema. Xose a ka ki a pihi mõyamèo wi thè kuoma, pata thè kuoma, Xosenè hwei ulihi hamè Yai Pata a yai waoto patamu thè nè tapotima.
Jesus lope mãhi a nomalayoma yalo Pilatos a pihi ha hètỳmonè, sotatu a patamu wi a ha nakalènè, Jesus a wãximi wãlima.
Sotatu a patamu winè wãha wãximi thaỳ nomỳhỳo ha Xose e ha Pilatosnè pei sikỳ hỳpỳkema.
Xosenè kapixakỳ lapeo wi kỳkỳ, totihi mãhio wi kỳkỳ ha lululènè Jesus a wãximi ithomalema. Ỳ̃hỳ kỳkỳnè Jesus a ha haloplalènè maa makỳ ha a titikema. Pèka hwao wi ha maa pata ma hehukema.
Jesus a hokuakõlayoma!Thè sapatumu wi thèpè si wai kuo wi thè wakala ha maplalènè Malia Matalena wãha kuo wi a, ai Malia Xiaku nỳỳ e ka ki xè, Salome a xè, lĩoli upè ha lululènè Jesus pei sikỳ he lialapè thèpè ikukema.
Tomiku a tèhè, hena mãhi tèhè, a titikepe he ha mothoka a huimaỳ tèhè thèpè ikuahenakema.
Thèpè noa thayu kãe ahetohuluma, — Peli yo yoka ha maa ma ka hehuo wi weti peinè ma plahamalepè tha? – thèpè noa thayu kãe ahetoma.
Thèpè ha aheteikènè maa ma pata pulumano taalema he, kasikỳ hamè ma pata plahao hikioma.
Maa makỳ ha thuè thèpè ha lukèlènè, ai thè taaletayoma. Kapixakỳ au mãhio wi kỳkỳ ha a titioma, kỳkỳ lape mãhioma, hia pihi kulenaha thè kuoma. Kasikỳ hamè, katehelima poko thè ka kule hamè a tỳkỳoma. Thuè thèpè kiliamãhilalioma.
Thèpè wasuma, — Wamakỳ kilinomai. Hwei Jesus Nasale ulihi theli a xatimakema makihi, waha a hètỳ maki, hõyamè a kuaimi. A temi hokua hikilayoma! Jesus a waximi plaki wihi waha uno ploke taaỳ!
Wamakỳ yapatalio, Jesus nosiã huaỳ wihi waha thèpè yèmakamaỳ, Petelu a xè. Hapènaha wa kuu, “Kalileia ulihi hamè Jesus a palỳa hikikema. Ỳ̃ha wama a taali, ỳnaha Kamanè wamakỳ noa thaỳ hikioma.” Ỳnaha wa kuu, – hia a kuma.
Lope mãhi thuè thèpè tokulayohuluma, thèpè pihi hètỳmu mãhioma, thèpè kili mãhi kãe yati yatimoma. Kili axi wainè thèpèã hwaplonimi.
Tomiku a kuo tèhè Jesus a temi hokua ha kõlènè Malia Matalena e ha a hapa ikokema, a hapa taamolayoma. Ỳ̃hỳ e ha 7 ãxu pè ka hoyaleni pè ka titioni, Jesusnè pè ka yaxuleni, ỳ̃hỳ Malia a.
Malianè Jesus wãha temi thama, — Jesus ya temi taalema, – a kuma maki a hõle himama he.
Ỳ̃hỳ tèhè ai thè kỳpè ha Jesus a taamoa nomỳhỳlayoma, ulihi ploke hamè thè kỳpè huu tèhè. A taamolayoma maki Jesus sikỳ yayuaplalioma yalo lope a nè ỳhỳpèapỳnimi, waiha xĩlo.
Ỳ̃hỳ kỳpènè Jesus a nè ha ỳ̃hỳpèlènè thèpè kuo he weyaỳ wi thèpè yèmakamapỳnomỳhỳoma maki hõle thèã pihii kõoma he.
Ỳ̃hỳ thè tỳkỳ hamè Kama nosiã huaỳ wihi 11 thèpè iyaỳ tèhè a taamoanomỳhỳlayoma. Thèpè pihi xaaliploimi himama. Ai thèpènè Jesus a temi taahikialema makihi, — a temi hokuakõolayoma, – thèpèã kuma makihi, hõle thèã pihi he yatioma yalo he thèpè pihi xaaliploimi himama.
Ỳ̃hỳ tèhè thèpè noa thama, — Thè ulihi ka kutalenaha hwei totihi wa thèã weyu, plee thèpè ha wa thèã hỳpỳki.
Kamiliha thèpè pihi ha kuikènè, ỳhỳ thèpè he ĩhomamu tèhè Yai Pata thènè ỳ̃hỳ thèpè noamèli. Ỳ̃hỳ maki wale pikiaỳ wihi thèpè ka ki Yai Pata thènè thèpè pikili, thèpè nè õhotaamali.
Kamiliha thèpè pihi ka kukeni hapènaha Yai Pata thènè thèpè lĩa thaamaỳ kuki. Kami Jesus yã nè ãxu pè ka hoyaleni pè lĩa yaxuplaỳ he. Kahikỳã taỳ mao wi kahikỳã lĩa hwaapèlayu.
Olu kuku lĩa tèli he. Waio wi upè koali he tèhè thèpè lĩa hõximaploimi. Thèpè ka pèỳ wi pè ha pei imikỳnè thèpè ha hupahenè thèpè lĩa halolayu. – Ỳnaha Jesus a kuma.
Pata Jesus wã hwaỳ ha hulaplalènè Yai Pata thènè Jesus a kõalema. Kama e ulihi hamè Yai Pata katehelima poko hamè Jesus a tỳkỳa xoakema.
<font color=teal>Kalathas</font>Kami Paulo ya, ximano ya. Yanomae thèpènè wale yainimi he, yanomae thèpènè wale ximanimi he, Jesus Cristo ya e thèã weyopè. Jesus Cristonè wale xèmèlema. Kama Hwỳỳ e, Yai Pata thè ka ki, Jesus Cristo a temi ka hokua kõplamaleni, ỳ̃hỳnè wale kãe xèmèlema.
Kalasia ulihi hamè Jesus pihipotima wamakỳ ka pỳlỳhỳi wamakỳ ha, wamakỳ ka thouhaỳ pièku kutaopènaha hwei Jesus pihipotima plee yamakỳnè nohimu wi thèã ximaỳ.
Kami yamakỳ Hwae Yai Pata thè ka ki xè, Pata thè Jesus Cristo a ka ki xè, wamakỳ pailiplapỳpè, wamakỳ pihi yanèkèplamapỳpè.
Kami yamakỳ hõximi ha Jesus a hỳpỳmokema, a nomalayoma. Hwei hõximi thè ulihi ha hõximi thè ka thaỳ wihi ha yamakỳ hukèapè. Ỳnaha kami yamakỳ Hwaenè Yai Pata thè ka kinè thè thamaỳ pihima yalo Jesus a hỳpỳmokema.
Kuè yalo Yai Pata yama a totihi mãhi himaỳ xiwãliti. Kulenaha yama thè yai thaplapè.
Kaho wamakỳ ha ya kĩilalioma, ya pihi wènahamoma. Hapènaha thè kuè yalo. A nè mĩi maki Yai Pata thènè wamakỳ ha nohimanè Cristo a xèmèlema wamakỳ hukèapè, Kamanè wamakỳ nakalema. Kulenaha Yai Pata thènè totihi mãhi thè thama maki wama thèã ha mãihanè yayua thèã ha lope wamakỳ pihi akelea, wènaha tha?
Ỳ̃hỳ yayua thèã ka ki thèã pehetiimi. Ai thèpènè wamakỳ pihi xi titihamaỳ, hwei Cristo thèã ka ki ha yayua thèã nikelaỳ he.
Yama thèã ta hỳpỳki ỳ̃hỳ thèã xaali hikio. Ỳ̃hỳ thèã xaali hikio yalo kami ya maki, ai thènè maki, yayua thèã nikelaỳ tèhè ỳ̃hỳ e ha Yai Pata thè ixopè, ỳ̃hỳ thè nè õhotaamatipè. Tile halanè ãxu a ha itholènè yayua thèã nikelaỳ tèhè Yai Pata thènè ỳ̃hỳ a nè plee õhotaamatipè, thèã toloko yalo.
Wamakỳ noa thaỳ palỳopènaha wamakỳ noa thaỳ kõo. Kamiliha wama thèã ta toaỳ palỳopi, ỳ̃hỳ thèã xĩlo xaali. Kaho wamakỳ ha ai yayua thèã hỳpỳ he tèhè, yayua thèã hỳpỳ wi Yai Pata thè nè õhotaamatipè.
Hepalayè wamakỳ hwei wama thèã tei, hwei totihi ya thèã ka hỳpỳ wi yanomae ya thèã weyoimi.
Yanomae thènè thèã hỳpỳnimi, wale kãe hilamanimi he. Kamiliha Jesus Cristo a yainè thèã wawèmalema.
Hapa Xuteu pata thèpè pihi ku wi thèã ha ya ta kuaapinèha wama thèã taỳ hikio. Yai Pata thènè thèpè ka pou wi kami yanè ya thèpè nè õhotaamaỳ mãhioma. Ya thèpè maplamaỳ pihio mãhioma.
Kami Xuteu yamakỳ nè patapè ka kuaaninèha kami ya thèpè uwèmaỳ pihio mãhioma. Xuteu pata thèpè wasu wi ya thèã nè̃hè yaipu mãhioma, ya mamoku yai hwaaỳ mãhioma. Kami yamakỳ plee ka pataaỳ wi yamakỳ plee kuaama maki, kami ya yai mãhioma.
<sup>(15-16)</sup> Ỳnaha ya kuaama maki kamiliha Yai Pata thènè Kama Ihilupè Jesus thèã wawèmalema. Ya keplaỳ mao xoao tèhè Yai Pata thènè wale yailema. A nè mĩi mãhi maki Kamanè wale nohimaỳ mãhioma yalo wale nakalema, kamiliha kama Ihilupè e taplape he, Xuteu pè ka mãi ha Jesus ya thèã wèapè.Kamiliha Yai Pata thènè Jesus thèã ha wawèmalènè yanomae thèpè ha ya ikuonimi, wale hilamape he.
(-)
Xelusalẽ hamè Ximano pè ka kua palỳplalioni, ỳ̃hỳ pè ha ya ikuo haỳonimi. Alapia ulihi hamè ya xĩlo aa xoalayoma, thè nè ha tetelènè Tamasiku hamè ya yapaa kõlayoma.
<sup>(18-19)</sup> Tres  anos thè ha kuplalènè yakèmè Xelusalẽ hamè ya ikokema, Petèlu ya taaỳ ha ya ikokema. Petèlu e hamè 15 ya xĩlo mioma. Ỳhamè ya kuo tèhè ai Ximano pè ãha kuo paxio wi ya thèpè taplanimi, mõli Xiaku wãha ka kule ya xĩlo taalema. Xiaku a ka ki Pata thè Jesus hepalapè e kuoma.
Yai Pata thènè waleã peheti taỳ, kami ya yai hõlemoimi hwei peheti thè oni, ỳnaha ya yai kuaama.
Xuteia ulihi hamè Jesus Cristo pihipotima pè ka kuaỳ paxio wi, ỳ̃hỳ thèpènè wale tanimi he.
<sup>(23-24)</sup> Wale ãha xĩlo hĩlipu puoma he, hapènaha thèã hĩlima he. — Yamakỳ nè ka õhotaamani, Jesus thèã maplamaỳ ka pihioni ỳ̃hỳnè hwei tèhè Jesus thèã plaukumaỳ paxio. — Ỳnaha ku wi thèã hĩlipoma yalo he Yai Pata e ha thèpè xi toplaloma, Yai Pata wãha totihi thama he, Kamanè wale tuteplamalema yalo!
Thè nè ha tetea mãhilènè 14 anos thè ha kuplalènè, Xelusalẽ hamè Panape xè, yahakỳ yapaa kõlayoma. Xitu ya kãe tèhuluma.
Yai Pata thènè ya humaỳ pihima yalo ya walolooma. Xuteu pè ka mãi ha kami yanè Jesus ya thèã weyu wi ya thèã wawèmaỳ huma. Plee thèpè kuo tèhè mãi, Jesus Cristo pihipotima pata thèpè xĩlo kuo tèhè, ya thèã ka weyu wi, ỳ̃hỳ ya thèã wawèmaỳ hãthooma, ỳ̃hỳ pata thèpè ha. Ỳ̃hỳ peheti thèã ha hĩlihenè thèpè pihi haimu paxiope, wale hõle himaỳ maope he.
Kamiliha thèpè pihi haimolayoma.Hapènaha thè plee kuplalioma. Kamiliha Xitu a pailioma, Xitu a ka ki Xuteu a ka mãi a maki, a moka husi hoyamaỳ pihinimi he, ỳ̃hỳ pata thèpènè.<RF q=+>thèã waotoplopè hwei wa thèã oni taaỳ: Ỳ̃hỳ a tèhè Xuteu Jesus pihipotima pata thèpènè Xuteu ka mãi Jesus pihipotima pè ha hapènaha pè noa thama, – Awe wãlo wamakỳnè wama moka husi hoyamu paxio, ỳ̃naha Yai Pata thènè yutu ha yamakỳ noa thama yalo. — Ỳ̃naha thèpè pihi hõle kuma yalo thèpè noa hõle thama he.
<sup>(4-5)</sup> Ỳ̃hỳ maki ai thèpènè Jesus pihipotima pèã hõle hilu he, pè hõlemu puo maki peheti yamakỳ ha thèpè pailikema, thèpè hwexio hãthooma. Ỳ̃hỳ thèpènè yamakỳ pihi xi titihamaỳ pihio yalo he pè hwèxioma. Xuteu pata thèpè wasu wi thèãnè yamakỳ xi titihamaỳ pihio yalo he kami yamakỳ ha thèpè pailikema. Cristo e ha yamakỳ ỳ̃lakema yalo ỳ̃hỳ hote thèã ka ki kami yamakỳ ha a patamu maplalioma maki, ỳ̃hỳ thèpènè Xitu a moka husi hoyamaỳ pihima. Pihima makihi yamakỳ pehetio wi yamakỳnè yama pèã yai huanimi mãhi. Hwei wamakỳ hukèaỳ taỳ wi Cristo peheti thèã ka ki, thè xiã titihiplu maopè yama pèã yai huanimi mãhi.
(-)
Jesus pihipotima pè ha pata e thèpè ka ki ipa thèã ha pè pihi haimolayoma. Yai Pata thènè pata thèpè nè̃hè xĩlo yaipu mãlè mai, kama e ha ỳnaha yamakỳ plee kua mãlè xĩloi. Ỳ̃hỳ pè pata maki kami yanè ya thèã taỳ mao wi thèã thaponimi yalo he, – hapènaha wa yai ku – wale noa thanimi he.
Kama thèpè pihi xĩlo xaaliplalioma. — Ỳ̃hỳ e ha Yai Pata thè nosiamonoa, Xuteu pè ka mãi ha totihi thèã weyopè, – kamiliha thèpè pihi xĩlo kulayoma. — Xuteu theli pè yèmèkamapè Yai Pata thènè Petèlu a nosiamaỳ ka kulenaha, Xuteu pè ka mãi ha ỳ̃hỳ a kuaaỳ paxio noa, – kamiliha thèpè pihi kulayoma.
Kuè yalo Xiaku xè, Petèlu xè, Xoão xè, ỳ̃hỳ pè ka ki mỳamè xatia kỳkỳ ãha hilaỳ wi pè ka ki kamiliha pè xi toplaloma, Panape e ha xè. — Yai Pata thènè ỳ̃hỳ thè pailiplanoa, – kamiliha thèpè pihi ha kulènè yamakỳ yai nohimaỳ mãhioma he. — Awe Xuteu pè ka mãi ha waha thèã weyu paxio, hwei yamakỳ ka ki Xuteu pè ha yama thèã weyu paxio, – thèpè kuma.
Jesus pihipu wihi thèpè hõli mãhi nè ka õhotaaỳ wi kamiliha thèpè xĩlo pailiplamaỳ pihima he. Kulenaha kami ya pihi kuu hikioma yalo ya xi toplaloma.
<sup>(11-13)</sup> Ai thè tèhè Ãtiokia hamè ya kuo tèhè Petèlu a walokema, Xuteu pè ka mãi Jesus pihipotima thèpè taaỳ paxiopè a huimama. Ỳ̃hỳ tèhè Petelu e ha ya ha ikoikènè ya wasulema, kamanè toloko thè thama yalo. Hapènaha Petelu a kuaama yalo ya wasuma. Yami a kuo tèhè Jesus pihipotima Xuteu pè ka mãi xè a plee iyama, ỳ̃hỳ thè xaalioma. Xaalioma maki Xiaku nohi e pè ha kopanè Xuteu pè ka mãi thèpè ha Petelu a iyaỳ maplalioma. Thèpè ka kopeni Xuteu theli pè kuoma, kuè yalo Petelu kilima. Hapènaha a pihi kuma yalo, ỳ̃hỳ Xuteu pènè kami ya kuaỳ wi thè hõximi himilia hãtholi he, a pihi kuma. Xuteu pènè Xuteu pè ka mãi thèpè ha pè yai iyanimi yalo. Kuè yalo Petelunè Xuteu pè ka mãi thèpè ha a iyaỳ maplu tèhè Xuteu pè pihi kuu puo wi thèã pou yapa kõo tikooma. Ãtiokia hamè ai Xuteu Jesus pihipotima thèpè plee lulua paxilema, ỳ̃hỳ pènè Xuteu pè ka mãi thèpè ha pè plee iyaỳ maplalioma. Ỳnaha thèpè kuaama yalo Panape a plee lulua paxilema he.
(-)
Cristo peheti thèã kuopènaha thèpè yai kuaanimi tiko. Kuè yalo Jesus pihipotima plee thèpè mamathali tèhè Petèlu e ha hapènaha ya e kuma, – Kaho Xuteu wa, Xuteu wasu wi wa thèã pihipu maplalioma. Ỳ̃hỳ maki wènaha wa pihi ha kulènè hwei Xuteu pè ka mãi thèpè ha Xuteu wasu wi wa thèã nosiã huamaỳ pihii tikoo tha? — Ỳnaha ya e kuma, Petelu e ha.
<sup>(15-16)</sup> Xuteu pè ka mãi thèpè ka ki Sinai kỳkỳ hamè thèã, wasu wi thèã ka ki thèã tanimi he. Kami Xuteu yamakỳ keplalema maki hapènaha yama thè taỳ, wasu wi yama thèã xaali huaỳ kunoha maki kami yamakỳ totihiplamamu tamoimi. Hapènaha thè yaia, Jesus Cristo e ha thèpè pihi kuki tèhè Yai Pata thènè thèpè xĩlo xaali totihi himili, ỳ̃hỳ yama thèã taỳ. Kuè yalo Jesus Cristo e ha yamakỳ pihi ha kuikènè Yai Pata thènè yamakỳ xĩlo xaali himaỳ. Wasu wi yama thèã ha huanè Yai Pata thènè yamakỳ xaali himaimi mãhi. Wasu wi thèãnè ai thè totihiplu wi thè yai kuaimi mãhi.
(-)
Cristo yama a ha pihipolènè Yai Pata thènè yamakỳ xaali himaỳ, Sinai kỳkỳ hamè wasu wi thèãnè nomai. Kuè yalo wasu wi yama thèã pihipu ha maonè, Cristo yama a xĩlo ha pihipolanè Xuteu theli pènè yamakỳ hõximi himaỳ. Cristo yama a pihipu yalo Cristonè hõximi thè thaplamalema tha? Ma, ỳnaha wa yai ku nomai. Thèã nè kilihi.
Hapènaha yamakỳ kuaaỳ tèhè hõximi yama thè thaỳ. Wasu wi yama thèã hapa pihipoma. Hapa pihipoma maki ỳ̃hỳ yama thèã pihipu ha maplalènè, ỳ̃hỳ thèã ha yamakỳ pihi ha kua kõikènè yama thèã nosiã huaa yapaaỳ kõoli tèhè hõximi yama thè thaỳ.
Cristonè wale nohimaỳ mahioma yalo kami ya pihi noa waxumokema. Huu tihi ha Cristo a ta nomalayoni tèhè kami ya kãe xatioma, ỳ̃hỳ kulenaha ya kãe kuoma. Kuè yalo ỳ̃hỳ ya ta kuopi a kua maplalioma, tute ya kuplalioma yalo. Hwei tèhè kamiliha Cristo a pỳlỳa, ỳ̃hỳ anè hwei ya kuaaỳ nomỳhỳo. Yai Pata thè Ihilupè Cristo e ha ya pihi kua, ya pihi makoko.
A nè mĩi mãhi maki Yai Pata thènè yamakỳ pailiplalema, kami yamakỳ hõximi ha Cristo a nomalayoma. Ỳ̃hỳ yama thèã pihipu tèhè Yai Pata thènè yamakỳ totihi xaali himaỳ. Ỳ̃hỳ ya thèã peheti himaỳ, ya thèã pikiaimi. Wasu wi yama thèã nosiã ha huanè yami yamakỳ totihiplamamu tamu kunoha Cristo a nè mĩi õhotaaỳ puoma.
Kalathas theli wamakỳ pihi mohoti mãhi tiko. Weti peinè wamakỳ ha mỳlamalènè wamakỳ lululè huluma tha? Kaho wamakỳ mamathali tèhè Jesus Cristo a ka xèplalenihi yama thèã waoto mãhi kata thapi.
Kaho wamakỳ ha hwei mõli ya thèã wãli pihio. Kaho wamakỳ ha Yai Pata thè nè Utupè ka pỳlỳkeni, Sinai kỳkỳ hamè wasu wi wama thèã nosiã ha huanè a nè Utupè pỳlỳkema tha? Ma, pỳlỳonimi. Jesus Cristo e ha wamakỳ pihi ha kuikènè a nè Utupè xĩlo pỳlỳkema.
Wamakỳ pihi mohoti mãhi yai tha? Kama a nè Utupènè thè makasi thaa hikikema maki, hwei tèhè wamakỳ ha pihipomolanè yami wamakỳnè wamakỳ ola totuhu kuki ta, wamakỳ pihi kuu tha?
Jesus e ha wa pihi ha kuikènè wa nè õhotaamama makihi hwei tèhè nosiã huaỳ wi thèã ha wamakỳ yapaỳ kõoma yalo wamakỳ nè mĩi õhotaaỳ puoma.
Yai Pata thènè kama e nè Utupè ka hỳpỳ wi, wasu wi wama thèã ha huanè a nè Utupè hỳpỳ tha? Wasu wi wama thèã ha huanè kaho wamakỳ pailiplaỳ ha, yanomae thèpènè thè thaỳ taỳ ka mahi thèpè wawèỳ tha? Ma, ỳnaha thè kuaimi, Cristo e ha wamakỳ pihi ha kuikènè a nè Utupè xĩlo hỳpỳmokema, thaỳ taỳ ka mahi thèpè xĩlo wawèmalema.
Aplão e ha Yai Pata thèã oni ka kuni wama thèã taỳ xoa tha? — Yai Pata thè ha Aplão a pihi kukema, kuè yalo Yai Pata thènè Aplão a xaali himama, – ỳnaha thèã oni kuu.
Ỳnaha thè kuè yalo hapènaha thè yaia, Aplãonè Yai Pata a yai pihipoma, ỳ̃hỳ kulenaha Jesus a yai pihipu paxio wihi pè ka ki Aplão noti e pè yai, Yai Pata ihilupè e pè yai.
Ỳnaha thèã kua yalo Aplãonè Yai Pata wã peheti ha himanè Yai Pata thènè a noamèlema ka kuu weinaha Yai Pata wã peheti ka himaỳ wihi Yai Pata thènè pè plee noamaỳ paxio, Xuteu pè maki, Xuteu pè ka mãi pè maki.
Kuè yalo hapènaha thè yai. Sinai kỳkỳ hamè wasu wi thèã ka pihipu wihi, ỳ̃hỳ thèã nosiã ha huahenè thèpè totihiplalio ta, thèpè pihi ka kuu wi thèpè nè yai nè õhotaki. Hapènaha Yai Pata thè oni plee kuu yalo, – Hwei wasu wi thèã ka ki thèã kutaa ka mãhilenaha thèã plee huaỳ xiwãli mao he tèhè thèpè nè yai nè õhotaa mãhiki, – thè oni mãlè kuu wi.
Ỳnaha thè kuu yalo Yai Pata thènè yamakỳ xaali himapè wasu wi thèãnè yamakỳ totihiplamaỳ taimi mãhi, ỳ̃hỳ thè yai waoto mãhi. Hapènaha thè yai kua, – Yai Pata thèã peheti ha himahenè thèpè xĩlo totihi pỳlỳa xiwãliki, – thè oni mãlè ku wi.
Wasu wi thèã xaali huaỳ wapamu xiwãli he tèhè Yai Pata a yai pihipoimi tiko he. Hapènaha Yai Pata thèã oni ku, – Wa pỳlỳo xiwãlitipè wasu wi thèã xaali huaỳ wapamu tèhè wasu wi wa thèã pihipu tiko, – thèã oni ku.
Sinai kỳkỳ hamè wasu wi thèã kutaa ka mãhilenaha yama thèã huaỳ xiwãli taimi, ỳ̃hỳ thè waoto. Ỳ̃hỳ hõximi ha yamakỳ lĩa õhotaaỳ mãhioma maki wasu wi thèã ha yamakỳ hukèapè, ỳ̃hỳ thèãnè yamakỳ nè õhotaaỳ maopè Cristo a nè õhotaama. Cristonè õhotaamano a kuplalioma yamakỳ nè õhotaaỳ maopè. Hapènaha thè oni mãlè ku wi, – Huu tihi hamè thèpè ka yauo wi õhotaamano thèpè, ỳ̃hỳ thèpè mohoti mãhi himama yalo he, – thè oni mãlè kuu wi.
Thèpè hukèapè huu tihi ha Jesus Cristo a ta nomalaeni tèhè Yai Pata thènè Aplão a ka pailia ka thaplaleninaha Kamanè Xuteu pè ka mãi pè plee pailiplaỳ pihioma. Hapenaha, Cristo e ha yamakỳ pihi ha kuikènè Kama a nè Utupè ha yamakỳ topu, Yai Pata thènè peheti wã ka wèaỳ hikioni thè yai kuplalio yalo ỳ̃hỳ a nè Utupè topu.
<sup>(15-16)</sup> Hepalayè wamakỳ, hwei yamakỳ ka thayu wi naha thèã plee kua paxia. Pehetimu wi thèã oniplaỳ hikio he tèhè thèpè kuyèỳ taimi ka kulenaha Yai Pata thè kuyèỳ taimi, thè lĩa thaỳ wi thè yai thaplali! Aplão e ha Yai Pata thènè thè lĩa yai kuplu wi thèã ka wèani, Aplão noti eãha thama, notipè ãha thanimi, mõli wãha xĩlo thama. — Ỳnaha aho noti a kuplalio, – Yai Pata thè ka kuni, Cristo wãha thama.
Hapènaha thè yai, Aplão e ha Yai Pata thènè thè lĩa thaỳ wi thèã hapa thakema. 430 anos pè ha hayukènè Sinai kỳkỳ hamè wasu wi thèã kua nomỳhỳplalioma. Ỳ̃hỳ wasu wi thèãnè Aplão e ha thèã ka wèani thèã maplamaỳ taimi, kuyèỳ mao wi thèã kutanè.
Wasu wi wa thèã nosiã huama yalo Yai Pata thènè thè lĩa hỳpỳ wi kaholiha thè hỳpỳimi. Kamanè thèã ka wèani, Kama wã peheti yalo thè lĩa ka hỳpỳ wi thè xĩlo yai hỳpỳki. Aplão e ha kulenaha. Yai Pata thènè Aplão e ha peheti thèã ha hỳpỳkènè a nè mĩi mãhi maki Aplão e ha Yai Pata thènè thè lĩa hỳpỳ wi thè yai hỳpỳkema.
Moisesnè Yai Pata wasu wi e thè heã tolemama. Isihaeu theli pè ha Moisesnè thè heã tolemama maki Aplão e ha Yai Pata thènè thèã wèaỳ tèhè ãxu pènè thèã wèanimi. Kama Yai Pata yami anè thèã xĩlo wèama, heã tolemaỳ wi thè kuonimi. Kuè yalo ỳ̃hỳ thèã he tole mãhio wi thèã.
Aplão e ha Yai Pata thènè wãha ka wèani, Sinai kỳkỳ hamè thèãnè ỳ̃hỳ thèã wèaỳ wasuu tha? Mã, thèã wèaỳ wasuimi mãhi. Sinai kỳkỳ hamè thèãnè yanomae thèpè hakỳ noamaỳ taỳ kunoha, Yai Pata thè ha thèpè totiope he, ỳ̃hỳ thèãnè thèpè pỳlỳa xiwãlimaỳ.
Hapènaha Yai Pata thè oni kuu, – Hõximi thè ha plee thèpè ka kutalenaha õkano thèpè kulenaha pè kua, hõximi thè ha thèpè hukèo tamoimi. Kuè yalo Yai Pata thènè wãha ka wèani, thè lĩa yai kuplu wi thèã ka ki thè yai kuplalioma, kami yamakỳ hõximi ha Jesus Cristo a nomalayu tèhè. Jesus e ha thèpè pihi yai kuki tèhè ỳ̃hỳ tèhè Yai Pata thènè yamakỳ xaali himili, – Yai Pata thè oni kuu.
Yamakỳ hukèaỳ wi, yama a pihipu wi thè wawèỳ mao xoao tèhè Sinai kỳkỳ hamè wasu wi thèãnè yamakỳ kohipèpoma. Cristo a ha pètalènè ỳ̃hỳ e ha yamakỳ pihi ha kuikènè wasu wi thèãnè yamakỳ kohipèpu maplalioma.
Kuè yalo wasu wi thèãnè yamakỳ hilamama, yamakỳ lulupoma Cristo yama a pihipopè. Cristo e ha yamakỳ pihi ha kuikènè Yai Pata thènè yamakỳ xĩlo xaali himaỳ.
Cristo yama a pihipu wi yamakỳ ha hwei tèhè wasu wi thèã ka ki thè patamu maplalioma.
Jesus Cristo e ha wamakỳ pihi kukema yalo Yai Pata ihilupè wama e kỳ kuplalioma, plee wamakỳ.
Cristo e ha wamakỳ ỳ̃lamayolayoma, Cristo e ha wamakỳ he ĩhomamolayoma, kuè yalo kapixakỳ tuteo wi kỳkỳ titipu ka kulenaha Cristo wama a titipu.
Cristo Jesus e ha wamakỳ ka ỳ̃lamayu wi, mõli wamakỳ xĩlo. Xuteu pè maki, Xuteu pè ka mãi pè maki, nosiamatima pè maki, nosiamatimanè thèpè ka pole pè maki, wãlo thèpè maki, thuè thèpè maki, ỳnaha wamakỳ kua xĩlo, ai wamakỳ yayua thè imi, Cristo e ha mõli wamakỳ xĩlo.
<sup>(1-2)</sup> Hapènaha kulenaha thè kua. Xuteu wãlo thèpènè kama ihilupè hapa ka keplaleninè kama matihi e pè ka kutalenaha pè lĩa pou. Ỳ̃hỳ thèpè lĩa pou maki ihilupè e oxeo xoao tèhè nosiamatimanè thèpè ka pole thèpè kulenaha ihilupè e plee kua. A xaali hilamaỳ wihi thèpènè a nosiamaỳ palỳo he, ihilupè a nè ỳ̃hỳ pè nosiã huaỳ palỳo. Kama hwỳỳ enè thè he wèmakepè ha thè he ha wèplalènè ihilupè e ha patalènè, ỳ̃hỳ tèhè kama a yainè kama e thèpè ha a yai patamu.
Yai Pata yama thèã taỳ mao xoao tèhè ỳ̃hỳ oxe kulenaha yamakỳ plee kuoma. Nosiamatima thèpènè oxeo wi e ha pè hapa patamomaỳ ka kuinaha hwei thè ulihi hamè thèãnè kami yamakỳ ha thèpè patamu paxioma.
<sup>(4-5)</sup> Hwei thè ulihi hamè thèãnè yamakỳ nosiamama maki Yai Pata thènè thè he wèmakepè ha thè he ha wèplalènè Kama Ihilupè e xèmèlema. Thuè thè ha a keplamalema. Xuteu theli pè ha Jesus a keplalema, kuè yalo Hwỳỳ e nè Nỳỳ e nè wasu wi thèã hilakema. Kuè yalo ỳ̃hỳ thèãnè a plee nosiamama. Ỳ̃hỳ maki ỳ̃hỳ wasu wi thèã ha thèpè hukèapè Yai Pata thènè Kama Ihilupè e xèmèlema. Yai Pata ihilupè yamakỳ kuplopè Kama Ihilupè e xèmèlema.
(-)
Yai Pata ihilupè wama e kỳ kutanè Yai Pata thènè Kama Ihilupè e nè Utupè xèmèlema kaho wamakỳ pihi hamè, Yai Pata thè ha wamakỳ hwỳỳmopè, – Hwapaa, – wama e kỳ kupè.
Hwei tèhè hõximi thènè wa kohipèpu maplalioma, wasu wi thèãnè wa nosiamaỳ maplalioma, Yai Pata ihilupè wama e kỳ. Kama ihilupè wama e kỳ yalo Yai Pata thènè thèã ka wèani, thèpè lĩa topu wi thèpè ka ki kaho wamakỳ ha a plee topoa paxili.
Hapa Yai Pata wama a taỳ mao tèhè yayua thano wama thèpè ha pihiponè ỳ̃hỳ wama thèpè nosiã huama, ỳ̃hỳ thèpènè wamakỳ kohipèpoma.
Ỳnaha wamakỳ kuoma maki hwei tèhè kaho wamakỳnè Yai Pata wama a taỳ, Yai Pata thènè wamakỳ pou. Ỳnaha thè kua makule wènaha wamakỳ pihi ha kulènè wamakỳ pihi yapaaỳ tikoo tha? Utiti thèpè wi ha wamakỳ pihi yapaaỳ, nè õhotaaỳ thèpè wi ha wamakỳ pihi yapaaỳ tikoo, wènaha tha? Ỳ̃hỳ thèpènè wamakỳ kohipèmapu kõo pihi tha?
Yai Pata wama a hõle xi toplalamapè kaletaliu sikỳ hamè wama thè wakala nè̃hè yaipu wi, ỳ̃hỳ thè wakala ha wamakỳ pihi kua. Polipè wama a nè̃hè yaipu wi kaletaliu sikỳ hamè ỳ̃hỳ polipè a kuplu tèhè ỳ̃hỳ thè ha wamakỳ xi toplalu thaỳ wi thè kua. Anu wama a nè̃hè yaipu wi ỳ̃hỳ anu a kuplu tèhè ỳ̃hỳ anu a ha wamakỳ xi toplalu thaỳ wi thè plee kua.
Hepalayè wamakỳ, wamaleã yai hĩli! Kami ya kuaineha wamakỳ kuaỳ paxiopè. Wasu wi ya thèã poma maki ỳ̃hỳ thèãnè wale nosiamaỳ maplalioma. Kaho Xuteu wamakỳ ka mãi wamakỳ ha wasu wi thèãnè wamakỳ nosiamoimi ka kulenaha ya kua paxia.
Hapa, kaho wamakỳnè wamale napèmanimi maki hwei tèhè wale xuhulumomaỳ tiko. Hwei wama thèã taỳ hikio, kamiliha ai thè ha kuplalènè ya utitiplalioma, kuè yalo kaho wamakỳ ha totihi ya thèã weyu kukema.
Ya hõximaoma maki kaho wamakỳ ha ya totihionimi maki wamale pikianimi, wamale hõximi himanimi. Ỳnaha ya hõximi ma kui ha, wamale yai nohimaỳ mãhioma. Yai Pata ãxu e hakỳ kopi kunoha wama a nohimaỳ kuki kulenaha kami wamale nohimama. Jesus Cristo a hakỳ kuo kunoha, wama a nohimaỳ kuki kulenaha wamale nohimaỳ mãhioma.
Ỳ̃hỳ a tèhè wamakỳ xi yai toplalu mãhioma maki wènaha tha? Kaho wamakỳnè wale nohimaỳ mãhioma yalo kami ya mamoku hõximi yalo aho wa mamoku ukamu taỳ kunoha, kamiliha wamakỳ mamoku mõli tèmokema. Kamiliha ỳnaha wamakỳ nohimu kuoma maki, wèti pei thè ha hwei tèhè wamakỳ xi toplaloimi tha?
Kaho wamakỳ ha peheti ya thèã hỳpỳkema yalo kaho wamakỳnè wamale nè̃hè wãlipu tha?
Xuteu theli wasu wi thèã nosiã huaỳ pihio wihi thèpènè kaho wamakỳ pihi ỳ̃lamaỳ pihio he, kama pè ha wamakỳ pihi ayaamaỳ pihio he. Kaho wamakỳ pailiplape he mãi, kami wamale nè̃hè wãlipopè wamakỳ noa thaỳ he. Kama pènè wamakỳ nosiamaỳ pihio yalo he, kama wama pèã xĩlo huatipè, ỳnaha thèpè kuaaỳ.
Totihi thè ha wamakỳ xi xĩlo haalihio, ỳ̃hỳ tèhè thè xaali. Kami ya mamo xatio tèhè wamakỳ xi xĩlo haalihio nomai, ya mĩi maki totihi thè ha wamakỳ xi haalihioti.
Kaho wamakỳ ha ya ihilumu. Thuè thènè ihilu a keplaỳ tèhè a ninimu ka kulenaha kaho wamakỳ ha ya nè õhotaaỳ kõo. Kaho wamakỳ ha ya nè õhotaaỳ, hapènaha thè kuè yalo Cristo kulenaha wamakỳ xaali kuaimi xoa yalo. Cristo kulenaha wamakỳ kuaỳ tèhè ỳ̃hỳ tèhè ya xĩlo nè õhotaaỳ maplalio.
Hwei tèhè kaho wamakỳ ha ya ahete kuo pihio mãhi, yamakỳã huayopè, kaho wamakỳ ha ya pihi wènahamu yalo. Yamakỳã totihi huayopè yama thèã yai xaalilapè kaho wamakỳ ha ya kuo pihio mãhi.
Aplão e ha ihilupè e kỳpè kuoma. Salanè nosiamano thuè a ka pou wi Akaa wãha kuo wi, ỳ̃hỳ thuè anè mõli ihilupè e keplalema. Nosiamano a ka mãi Sala a ka kinè ai ihilupè e keplalema.
Nosiamano thuè thè ha ihilu a ka keplani Aplaão e ha Yai Pata thènè wãha wèaỳ wi thè kuonimi, yanomae thèpè pihi kuu puo wi thè ha thanè ỳ̃hỳ thè wi xĩlo keplalema. Nosiamano ka mãi thuè e ha ihilu a ka keplani Yai Pata thènè ihilu wãha wèaỳ wi ỳ̃hỳ thè yai kuoma.
<sup>(24-25)</sup> Ỳ̃hỳ thuè kỳpè ka kuoni, ỳ̃hỳ thuè kỳpè ha polakatai thè kỳpèã kua. Thuè nosiamano Akaa a ka ki Sinai kỳkỳ hamè wasu wi thèã nè uwè. Alapia ulihi hamè Sinai kỳkỳ uplao. Sinai kỳkỳ hamè wasu wi thèã ha thèpè nosiamaỳ mãlè pei. Xelusalè̃ theli pè ka ki wasu wi thèãnè thèpè nosiamaỳ mãhi xoa, thèpè kohipèpu. Kuè yalo Xelusalẽ thelipè ka ki Akaa kulenaha pè kua, wasu wi thèã Xelusalẽi thèpè ha thèã patamu xoao, Akaa a ka ki nosiamano e kua ỳ̃hỳ kulenaha thè kỳpè kua.
Kulenaha thuè Akaa e thèã kua makule, thuè Sala e ha hapènaha thèã kua hwỳtỳo. Tile hamè ai Xelusalẽ a ka kule Sala a nè uwè paxia. Ỳ̃hỳ Xelusalẽ theli pè ha Jesus pihipotima yamakỳ ka ki ha, wasu wi thèãnè yamakỳ nosiamaimi, hukèano yamakỳ xĩlo yalo. Kuè yalo ỳ̃hỳ thuè Sala a ka ki yamakỳ nỳymu.
Hapènaha Yai Pata thè oni mãlè kuu wi.— Thuè a ihilu ka lalu mãi, (xapopè) wa xi totalio.Ihilu wa nini tanimi maki, wa xiã toa mãhitalio.Kaholiha aho noti ya pè lĩa wãloho hỳpỳaỳ.Hẽalopè e ka pole ihilupè yami.Hẽalopè e ka mãi ihilupè yai wãloho paxio.— Ỳnaha Yai Pata thè oni kuu.
Aplão e ha Yai Pata thènè ihilu wãha ka wèani, Isaki wãha kuoma. Ỳ̃hỳ Isaki a kulenaha kaho wamakỳ kua paxia, Yai Pata ihilupè wamakỳ lĩa keplamama, wamakỳ ãha plee wèama, Aplaão e ha.
Isimaeunè yanomae thèpè pihi kuu puo wi thè ha thanè thè ka keplaleni a ka kinè Yai Pata thè nè Utupènè wãha wèaỳ wi Isaki a wayamama. Ỳ̃hỳ kulenaha hwei tèhè Xuteu wasu wi thèã ka pihipu wihi pènè pè kuaaỳ xoa, Yai Pata ihilupè e thèpè wayamaỳ he, wasu wi thèãnè yamakỳ kohipèmaỳ kõo pè.
Wènaha Yai Pata thè oni kuu tha? — Aplaão e ha hapènaha Yai Pata a kuma, “Thuè nosiamano a ka ki, kama ihilupè e xè, wa kỳpè yaxuli, thuè nosiamano ihilupè e ha aho matihi wa lĩa topoimi yalo. Thuè nosiamano mãi ihilupè e ka ki wa xĩlo topopè,” Yai Pata e kuma. — Ỳnaha thè oni mãlè kuu wi.
Ỳnaha the kuè yalo, hepalayè wamakỳ hapènaha thè waoto, thuè nosiamano Akaa a ka ki, kama ihilupè yama e kỳ imi, wasu wi thèãnè yamakỳ nosiamaỳ mãlè mãi. Thuè nosiamano mãi, ỳ̃hỳ thè yaia, kama ihilupè yama e kỳ, Yai Pata yama a pihipu yalo Kamanè yamakỳ nè ipaaỳ.
Waleã hĩli! Kami Paulu yanè wamakỳ noa thaỳ. Yamakỳ moka husi ha hoyamonè Yai Pata thènè yamakỳ totihi himili, wamakỳ pihi hõle kuu tèhè, thèpè hukèapè Jesus a ta nomalayoni wamakỳ pailiplaimi tiko.
Hapènaha plee wamakỳ ha ya kuu kõo. Wamakỳ moka husi hoyamu kuki tèhè, ỳ̃hỳ wasu wi thèã mãlè ki kuta ka mãhilenaha wama thèã xaali huati, mõli thè xĩlo nomai, ỳ̃hỳ ya kuu kõo.
Wasu wi thèã ha wamakỳ totihiplu ka taamu wi, Cristo e ha wamakỳ plahao noa wama a pikilema. Cristo wama ha pikilènè, Yai Pata wama thèã ha pikilènè Yai Pata thènè wa pailiplaỳ totihiploimi.
Ỳ̃hỳ maki Jesus e ha yamakỳ pihi ha kuikènè Yai Pata thè nè Utupènè yamakỳ pihi thamaỳ yalo hapènaha yama thè nè yai tapu. Yai Pata thènè yamakỳ xaali himaỳ, kuè yalo Kamanè yamakỳ lĩa topu wi thè ha yamakỳ nè taa.
Jesus Cristo e ha yamakỳ pihi kuki tèhè moka husi hoyaỳ wihi thèpè maki, moka husi hoyaỳ mao wihi thèpè maki Yai Pata thènè plee yamakỳ totihi himaỳ, mõli yamakỳ kua xĩlo. Hapènaha thè yaia, Jesus Cristo e ha yamakỳ pihi kuki tèhè Yai Pata yama a nohimaỳ, ai yama thèpè plee nohimaỳ, ỳ̃hỳ thè yaia.
Peheti wama thèã huaỳ xaali hikioma maki weti pei thè ha tha hõle wa thèã toaỳ nomỳhỳo tha?
Kaho wamakỳ ka nakaỳ winè Yai Pata thè ka kinè ỳ̃hỳ hõle thèã hỳpỳanimi, kaho wamakỳ ha!
Pão a xuwèmaỳ wi wãisipè wa thè nikelekema maki pão a yai xuwèlayu. Kulenaha hõle thèã ma wãisipèi, ỳ̃hỳ thèã kuo tèhè thèpè mỳlamaỳ mãhiki.
Ỳ̃hỳ maki hapènaha ya pihi yai kuu, Pata thènè wamakỳ pihi thamali yalo hwei ya oni ka kueinaha wamakỳ pihi plee kulayu, hõle wama thèã pihipu maopè. Wamakỳ pihi xi titihamaỳ wi a ka ki Yai Pata thènè a nè õhotamaỳ kuki.
Hwei hõle thèa ha kaho wamakỳ ka lulupu wihi, – wa sikỳ ha hoyamonè Yai Pata thènè wa totihi himaỳ – thèpè pihi mãlè kuu wi, ỳ̃hỳ thèpè nè plahalayopè, wamakỳ wayamaỳ maplope he.
Hepalayè wamakỳ kaho wamakỳ ha hapènaha thè kua. Yai Pata thènè wamakỳ nakalema, wasu wi thèãnè wamakỳ nosiamaỳ maplopè. Hwei hõximi thè sikỳnè wa nosiamapè Yai Pata thènè wasu wi thèã ha wamakỳ hukèanimi. Hapènaha thè yaia, wamakỳ yai nohimayu xaaliopè, wamakỳ yai pailiplayu xaaliopè Yai Pata thènè wamakỳ nakalema.
Kaho wa nohimamu ka kulenaha ai wa thèpè nohimaỳ tèhè ỳ̃hỳ tèhè kutalenaha wasu wi thèãnè thèpè thamaỳ ka pihi wi ỳ̃hỳ wa thè xaali thaplaỳ hikia.
Ỳ̃hỳ maki wamakỳ ãha hõximi thayu tèhè, wamakỳ noa nè õhotaamayoti tèhè, wamakỳ mõyamèki, wamakỳ wãliayu mãhiki.
Kuè yalo hapènaha wa thè yai thaỳ. Yai Pata a nè Utupè ha wa kãe humamu, ỳ̃hỳ wa nosiã huaỳ. Ỳnaha wa thè thaỳ tèhè hwei hõximi tè sikỳnè thè thaỳ ka pihio wi thè kuploimi.
A nè Utupènè thè thamaỳ ka pihi wi, hwei hõximi tè sikỳ ka kinè thè nè̃hè wãlipu. Hwei hõximi tè sikỳnè thè thamaỳ ka pihi wi a nè Utupènè thè nè̃hè kãe wãlipu hwỳtỳo. Kỳpè nè̃hè wãlipoyu yalo, kỳpè heã tihiliaplalu xiwãli yalo, totihi wa thè thaỳ pihio maki wa thè thaplaimi tiko.
Ỳ̃hỳ maki Yai Pata wa nè Utupè nosiã huaỳ tèhè wasu wi thèãnè wa kohipèpoimi.
<sup>(19-20)</sup> Hwei hõximi tè sikỳnè thèpè thamaỳ ka pihi wi thèpè waoto. Hapènaha thèpè kua, a pou mao wi a ha peximanè thè kỳpè wamu, yayua xami thè thaỳ, ỳ̃hỳ xami thè ha a peximaỳ xi wãli. Thano thèpè ha a pihi kua, a xapilimu, ai thè nè̃hè wãlipu, wãha hõximi thaỳ, ai thèpènè matihipè ka pou wi thèpè peximaỳ, a hixiolayu, “kami ya yaia” a pihi ha kunè ai thèpè nè̃hè wãlipu, “kami ya yaia” a pihi ha kunè kama e ha ai thèpè yotomaỳ pihio.
Ai thèpè ha a pihi waioplu. Waio wi upènè a pihi polepè, thèpè leahumu tèhè xaali thèpè pỳlỳo ha maonè thèpè wamu pièku mãhi. Hwei kulenaha ai hõximi thè plee thaỳ. Hwei kulenaha hwei hõximi tè sikỳnè thè thamaỳ ka pihi wi thèpè kua waotoa. Kami yanè wamakỳ yèmèkamaỳ hikioma, hwei hõximi thè ka thaỳ wihi Yai Pata thènè Kama e pè ha thèpè lĩa ka topu wi ỳ̃hỳ thèpè ha thè kuploimi Yai Pata a patamoimi yalo he.
Totihi, utiti wã hwaỳ, a wasumu xaali. Ỳnaha Yai Pata thè nè Utupènè thèpè lalomaỳ wi thèpè kua paxia. Ỳ̃hỳ thèpè ha wasu wi thèãnè yamakỳ yai wasuimi!
Jesus Cristonè thèpè ka pou wi, ỳ̃hỳ thèpè ka kinè hõximi tè sikỳnè thè thamaỳ ka pihi wi thèpè taplalèhuluma. Ỳ̃hỳ hõximi ha huu tihi ha Jesus a nomalayoma, hõximi tè sikỳnè yamakỳ nosiamaỳ maplopè.
Yai Pata thè nè Utupènè yamakỳ ũuxi tuteplalioma yalo Kamanè yamakỳ kãe hupè, yama a nosiã huaỳ xaalio.
— Kami ya yaia – yamakỳ pihi xuèmu kunomai. Ỳnaha yamakỳ pihi kuu tèhè yamakỳ xeyu kuki, yamakỳ pihi waioplu kuki.
Hepalayè wamakỳ, ai wamakỳnè hõximi wama thè thaplali tèhè, Yai Pata thè nè Utupènè wamakỳ ka xaalilu wi wamakỳnè wama thè pailiplali, nohimu wanè wa thè pihi xaaliplamali. Kaho wa plee mõyamèo, ỳ̃hỳ kulenaha kaho wa kuplu maopè.
Ai wamakỳ totuhu mao tèhè wamakỳ pailiplayu, ỳnaha Cristonè thè xaali thamaỳ ka pihi wi thè kua.
— Kami ya pihi xaali mãhi hiki – ai thè pihi hõle kuu tèhè, kama a xĩlo mỳlamamu tikoo.
Hapènaha wa thè xĩlo thaỳ, kaho wa kĩaỳ wi wa thè totuhu taaỳ. Wa ka kĩaỳ wi, ỳ̃hỳ thè totuhu tèhè ỳ̃hỳ thè ha wa xi toplalu. Ai thènè hõximi thè ha thaplalènè, – ỳ̃hỳ a kulenaha kami ya kuaimi yalo ya xi toplalu, – wa pihi kuu nomai.
Yamakỳ kĩamaỳ wi, yama thè thaỳ paxio wi xaali yama thè yai thapè, Yai Pata thènè yamakỳ xaali taaỳ yalo.
Kaho wa mỳlamamo nomai, – Yai Pata thènè ipa thè kuopènaha thè nè koamaimi, – wa pihi hõle ku nomai. Aho thè kuopènaha kaholiha thè yapamali. Hutu hamè kulenaha, ai wa mo tèaỳ wi, huu tihi ha lalolènè, wa mo ka tèkeni mo kulenaha mo uwèmaỳ yapaỳ.
Kuè yalo hwei hõximi tè sikỳ ka pèximamu wi, ỳ̃hỳ hõximi wa thè mo tèaỳ tèhè kaholiha hõximi thè laloa yapalayu, wa nè õhotaaỳ kuki. Ỳ̃hỳ maki a nè Utupènè thè pèximaỳ wi totihi wa thè mo tèaỳ tèhè, ỳ̃hỳ a nè Utupènè totihi thè laloa yapamali, wa totihi pỳlỳo xiwãli wi thè nè kõmaki.
Totihi yama thè thaỳ motaa nomai. Totihi thè ha yamakỳ he xioplu tèhè Yai Pata thènè thè he wèapènaha thè he wèki tèhè totihi thè laloa hwỳtỳlayu.
Ỳnaha thè kuè yalo totihi yama thè thati, plee thèpè ha. Jesus pihipu wi thèpè ha totihi yama thè yai thaỳ he tole.
Hwei ya thè oni ka thaỳ wi oni a plee mãhi, kami ya uno yai kutanè.
Moka husi hoyamaỳ ka pihi wihi Xuteu pè xi lĩa hõle ha toplalamahenè ỳnaha wamakỳ noa thaỳ he. — Xuteu pènè yamakỳ wayamaỳ maplalio he ta, – thèpè pihi kuu yalo wamakỳ noa hõle thaỳ he. Hwei thèã hilamaỳ kĩli, – huu tihi hamè Cristo a ka nomalaeni ỳ̃hỳ thèã xĩlonè wama thèã pihipu tèhè Yai Pata thènè wamakỳ hukèli, – ỳ̃hỳ thèãnè yamakỳ wayamaỳ yalo he. Kue yalo Cristo thèã hamè moka husi hoyaỳ wi thèã nikelaỳ.
Kama thèpè maki, moka husi hoyaỳ makihi wasu wi thèã kupènaha thè thaimi he. Kaho wamakỳ ha moka husi ha hoyamahenè, – Awe, ipa nosiã huatimapè mãla pei, – pè pihipomu kuu pihio.
Kami ya ka ki huu tihi ha Pata thè Jesus Cristo a ka yauoni, ỳ̃hỳ ya thèã nè̃hè xĩlo yaipu paxio, ỳ̃hỳ ya thèã xĩlo pihipu. Hwei thè ulihi hamè thèpè ka ki ya thèpè noa poimi, kamiliha a imikỳ huhea hikilayoma. Cristo ya pihipu yalo hwei ulihi hamè ya thèpè noa poimi maki Cristo a pihipu mao wihi thèpènè Jesus thèã mohoti xĩlo himaỳ paxio he.
Moka husi hoyaỳ wihi thèpè maki, moka husi hoyaỳ mao wihi thèpè maki, ai thè yaiaimi, ỳ̃hỳ thènè Yai Pata thènè thèpè xaali himaimi yalo, ỳ̃hỳ thènè Kamanè thèpè poimi. Yai Pata a xĩlonè thèpè ũuxi tuteplamaỳ thaỳ, Kamanè ỳ̃hỳ thèpè xaali himili, ỳ̃hỳ thèã xĩlo yaia.
Jesus nosiamano ya e kutanè Kama e thèã ha Jesus a nè̃hè wãlipu wihi wale ninimama he, ya peheti yalo ya tusi mãlè pei. Kuè yalo wale wayamaỳ kõtaa nomai.
Hepalayè wamakỳ, Pata thè Jesus Cristonè wamakỳ pihi ũuxi pailiplaỳ mãhiopè, Amen.
