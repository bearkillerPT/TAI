Daꞌní Abraham huin Isaac, ni̱ daꞌní Isaac huin Jacob, ni̱ daꞌní Jacob huin Judá ngà nej dinḯn sôꞌ.
Daꞌní Judá ngà nika sôꞌ Tamar huin Fares ngà Zara, ni̱ daꞌní Fares huin Esrom, ni̱ daꞌní Esrom huin Aram.
Daꞌní Aram huin Aminadad, ni̱ daꞌní Aminadad huin Naasón, ni̱ daꞌní Naasón huin Salmón.
Daꞌní Salmón ngà Rahab huin Booz, ni̱ daꞌní Booz ngà Rut huin Obed, ni̱ daꞌní Obed huin Isaí.
Daꞌní Isaí huin rey David, ni̱ rey David ganakaj nika Urias ni̱ daꞌní nguèj nika sôꞌ huin Salomón.
Ni̱ Daꞌní Salomón huin Roboam, ni̱ daꞌní Roboam huin Abías, ni̱ daꞌní Abías huin Asa.
Daꞌní Asa huin Josafat, ni̱ daꞌní Josafat huin Joram, ni̱ daꞌní Joram huin Uzias.
Daꞌní Uzias huin Jotam, ni̱ daꞌní Jotam huin Acaz, ni̱ daꞌní Acaz huin Ezequías.
Daꞌní Ezequías huin Manasés, ni̱ daꞌní Manasés huin Amón, ni̱ daꞌní Amón huin Josías.
Daꞌní Josías huin Jeconias ngà nej dinḯn sôꞌ, ni̱ diû nânj gaꞌnaꞌ ga̱ya̱ka̱j nej stâdu ni̱ gaꞌanj daranꞌ nej sij Babilonia.
Neꞌ rùkù nga gaꞌanj nej sij Babilonia, ni̱ daꞌní Jeconias huin Salatiel, ni̱ daꞌní Salatiel huin Zorobabel.
Daꞌní Zorobabel huin Abiud, ni̱ daꞌní Abiud huin Eleaquim, ni̱ daꞌní Eleaquim huin Azor.
Daꞌní Azor huin Sadoc, ni̱ daꞌní Sadoc huin Aquim, ni̱ daꞌní Aquim huin Eliud.
Daꞌní Eliud huin Eleazar, ni̱ daꞌní Eleazar huin Matán, ni̱ daꞌní Matán huin Jacob.
Daꞌní Jacob huin José, ni̱ nika José huin María, ni̱ daꞌní María, huin Ma̱ꞌan Señor Jesús gùꞌnàj Cristo.
Ni̱ daranꞌ nej yiꞌnïnꞌ nânj àsìj nga gayiꞌij ngà Abraham ni̱ nda guchij ngà David gachîn yìgànꞌânj yiꞌnïnꞌïn; àsìj David ni̱ nda gaꞌnaꞌ ga̱ya̱ka̱j nej stâdu gaꞌanj daranꞌ nej sij Babilonia, gachîn aꞌngô yìgànꞌânj yiꞌnïnꞌïn; ni̱ àsìj nga gaꞌanj daranꞌ nej sij Babilonia, ngà nda Ma̱ꞌan Cristo gachîn aꞌngô yìgànꞌânj yiꞌnïnꞌïn.
Gaꞌnga Ma̱ꞌan Jesucristo<TS3>(<a href="tw://bible.*?42.2.1-7">Lc. 2:1-7</a>)Nga gaꞌnga Ma̱ꞌan Jesucristo ni̱ huê dànanj gahuin: Ni̱ gàꞌ hua̱ yu̱gui María nni Ma̱ꞌan Jesús guendâ ga̱ra̱n ràꞌa ngà José, ni̱ nga nï̀nꞌ gàchin ga̱ya̱ka̱j duguiꞌ nguèj sij, ni̱ gàꞌ nu̱n ri̱ki María giꞌhiaj Ma̱ꞌan Espíritu Santo.
Ni̱ José huin nika María, ni̱ huin sôꞌ ꞌngo̱ sí giꞌhiaj sa ni̱ka̱a, ni̱ nun ga̱ranꞌ ruhuâ sôꞌ nga giniꞌin sôꞌ nun ri̱ki María, ni̱ ganï̂n ruhuâ sôꞌ gu̱du̱nâj huì sôꞌ María.
Ni̱ nga ganï̂n ruhuâ sôꞌ dànanj, ni̱ nngaj sôꞌ atoj sôꞌ ni̱ ganikïnꞌ ꞌngo̱ si-ángel Ma̱ꞌan Señor riñan sôꞌ ni̱ gata gu̱nïn sôꞌ:—José, huin daꞌní David, si̱ gahuin ña̱ꞌanj ruhuâ sòꞌ ga̱na̱huin ra̱ꞌâꞌ nikat María, dadinꞌ neꞌej nu̱n ri̱ki dânj, ni̱ Ma̱ꞌan Espíritu Santo huin sa gaꞌnḯn ruhuâ riki na̱nj ánj.
Ni̱ ga̱ꞌnga̱ ꞌngo̱ daꞌnin neꞌej naꞌuu, ni̱ du̱guꞌnàjꞌ siyu̱gui JESÚS dadinꞌ huê Ma̱ꞌan huin sa gi̱ꞌhiaj ga̱na̱ni̱n yiñan riñan nej gakï̱nꞌïn.
Daranꞌ nej nânj gahuin daꞌngaꞌa ni̱ gisîj nuguanꞌ gaꞌmin Ma̱ꞌan Señor, nga gata, gu̱nïn si-profetaj:
Hia̱j rûꞌhuaj, ni̱ gi̱nun ri̱ki ꞌngo̱ siyànà ña̱an sani̱ nun gi̱ni̱ꞌin síi sani̱ ga̱ꞌnga̱ daꞌnin neꞌej naꞌuu,ni̱ dugûꞌnàjꞌ siyu̱gui neꞌej dânj Emanuel,ni̱ Emanuel ruhuaj ga̱ta: Ma̱ꞌan Ñaꞌanj an huin ngà nêꞌ.
Ni̱ ganaꞌnï̂nj ñan José nga gisîj gatoj sôꞌ, ni̱ giꞌhiaj sôꞌ dàj rûnꞌ gaꞌnïnꞌ ángel suun riñan sôꞌ, ni̱ ganahuin ra̱ꞌa sôꞌ María.
Sani̱ nun gi̱ngaj sôꞌ ngà María nda gisîj gaꞌnga daꞌnin neꞌej naꞌu yàhuàꞌa; ni̱ dugûꞌnàj sôꞌ siyu̱gui neꞌej dânj JESÚS.
Gaꞌnaꞌ gi̱ni̱ꞌhiaj nej sí digiꞌñûn nej atïꞌï ñan nngaj Ma̱ꞌan Jesús nga gaꞌngaNej gui nga ginikaj su̱n rey Herodes, gaꞌnga Ma̱ꞌan Jesús yumanꞌ Belén huin doꞌó Estado Judea, ni̱ neꞌ gisîj gui gaꞌnaꞌ nej sí digiꞌñûn nej atïꞌï ni̱ guyumân nej sôꞌ yumanꞌ snàꞌànj Jerusalén.
Ni̱ gataj nej sôꞌ:—Dànèꞌ nne Ma̱ꞌan Rey gi̱nikaj su̱n riñan nej judío, dadinꞌ gàꞌ gaꞌnga sôꞌ ràꞌaj. Dadinꞌ giniꞌin nej ñûnj si-atïꞌ sij nda neꞌ gisîj gui, ni̱ gaꞌnaꞌ ginùn ña̱ꞌa̱nj nej ñûnj sij.
Ni̱ nga gunïn rey Herodes nuguanꞌ nânj, ni̱ nun ga̱ dïnꞌïnj ruhuâ sôꞌ, ni̱ huê danj na̱nj nitaj si hua̱ dïnꞌïnj ruhuâ daranꞌ nej guiì màn yumanꞌ snàꞌànj Jerusalén.
Ni̱ nagiꞌhiaj chre̱ꞌ sôꞌ daranꞌ nej rej aꞌnïnꞌ doj màn ruhuâ yumanꞌan, ngà nej maestrû chru̱n ley, ni̱ ganachinꞌ naꞌanj sôꞌ dànèꞌ ga̱ꞌnga̱ Ma̱ꞌan Cristo.
Ni̱ gataj nej sôꞌ:—Huê Belén huin hioꞌó Judea ga̱ꞌnga̱ sij, dadinꞌ huê dânj nnunj riñan ñanj gachrûn sôꞌ gataj dàj ga̱huin:
Hiôꞌ ni̱ gakḯn huì Herodes, nej síchìj digiꞌñun nej atïꞌï, ni̱ ûta gu̱dadû ga̱na̱chi̱nꞌ naꞌanj sôꞌ nej síchìj dânj àmàn àsìj giniꞌin nej sôꞌ atïꞌ yigï̀ïn.
Ni̱ gaꞌnḯn sôꞌ gaꞌanj nej síchìj dânj yumanꞌ Belén, ni̱ gataj sôꞌ:—Ga̱ꞌa̱nj nej suj hiuj dânj ni̱ ûta hueꞌê gànàchìnꞌ naꞌanj nej suj rayiꞌî neꞌej dânj; ni̱ nga ganariꞌ nej suj sôꞌ ni̱ gànàtàꞌ naꞌanj nej suj riñânj, daꞌnga ni̱ ga̱ꞌa̱n ni̱ ginùn ña̱ꞌa̱n sij.
Ni̱ nga gunïn nej síchìj dânj, sa gataj rey, ni̱ gaꞌanj nej sôꞌ, hiôꞌ ni̱ atïꞌ giniꞌin nej sôꞌ neꞌ gisîj gui ni̱ hua neꞌ ña̱an riñan nej sôꞌ, nda guchij ñan nngaj neꞌej dânj, ni̱ ganikïnj.
Ni̱ nga giniꞌin nej sôꞌ atïꞌ dânj, ni̱ ûta ganahuin nìhiàꞌ ruhuâ nej sôꞌ.
Ni̱ nga gatûj nej sôꞌ ruhuâ hueꞌe, ni̱ giniꞌin nej sôꞌ neꞌej dânj ngà nni María, ni̱ ganikïnꞌ rúdàkòj nej sôꞌ, ni̱ ginûn ña̱ꞌa̱nj nej sôꞌ neꞌej dânj; ni̱ ganaꞌnï̂nj nej sôꞌ chrún ni̱ka̱j nej sôꞌ huaj nej sôꞌ, ni̱ gaꞌhuiꞌ nej sôꞌ agaꞌ oro, ngà sikíi ni̱ ngà gonoꞌô gùꞌnàj mirra.
Sani̱ gaꞌnïnꞌ nej sôꞌ ñanꞌ dânj, ni̱ gataj Ma̱ꞌan Ñaꞌanj an gu̱nïn nej sôꞌ sisi̱ si̱ gananikàj nej sôꞌ na̱nꞌ nej sôꞌ riñan Herodes, ni̱ gidaꞌa nej sôꞌ aꞌngô chrej e ni̱ nanꞌ nej sôꞌ yiñán nej sôꞌ.
Gunânj nej sij gaꞌanj nej sij EgiptoNeꞌ rùkù nga gaꞌanj nej síchìj nânj, ni̱ nngaj José atoj sôꞌ hiôꞌ ni̱ ganikïnꞌ ꞌngo̱ ángel gaꞌnḯn Ma̱ꞌan Señor riñan sôꞌ ni̱ gata gu̱nïn sôꞌ:—Ga̱na̱chi sòꞌ ni̱ ga̱na̱ka̱j neꞌej dan ngà nni, ni̱ gu̱na̱nj ga̱ꞌa̱njꞌ nda neꞌ Egipto, ni̱ ga̱neꞌ hiuj dan nda ga̱ta̱j naꞌân gu̱nïnꞌ; dadinꞌ gàyìꞌì Herodes ni̱ nànàꞌhuìꞌ sij neꞌej dan guendâ da̱gahuiꞌ sij sôꞌ.
Ni̱ nga ganaꞌnï̂nj ñan José ñanꞌ dânj, ni̱ ganakaj sôꞌ neꞌej dânj ngà María, ni̱ gaꞌanj nej sij nda Egipto.
Ni̱ gane nej sij hiuj dânj nda gahuiꞌ Herodes; ni̱ gisîj nuguanꞌ gataj Ma̱ꞌan Señor nga garânj sunj gaꞌmin nej sôꞌ gataj dàj ga̱huin, dadinꞌ gataj sôꞌ: “Neꞌ Egipto gàkï̀n gaꞌnaꞌ daꞌnî.”
Gaꞌnïnꞌ su̱n Herodes si da̱gahuiꞌ nej sij nej sílìj iHiôꞌ ni̱ nga giniꞌin Herodes si gidigañuꞌunj un nej sí digiꞌñûn nej atïꞌï sôꞌ, ni̱ ûta ginaꞌan ruhuâ sôꞌ, ni̱ gaꞌnïnꞌ sôꞌ suun si da̱gahuiꞌ nej stâdu daranꞌ nej silíj hua̱j gìsìj hioꞌ huìj i ruhuâ yumanꞌ Belén ni̱ nda ganikàj nï̀nꞌ gàchràꞌ rukû yumanꞌ dânj, dàj rûnꞌ hua nuguanꞌ ganari sôꞌ duꞌhua nej síchìj digiꞌñûn nej atïꞌï.
Hiôꞌ ni̱ gisîj nuguanꞌ gataj Jeremías sôꞌ gataj dàj ga̱huin, nga gaꞌmin sôꞌ:
Dugueꞌe nej guiì gunḯn nda Ramá,ni̱ ûta gaguâj hia ninj, ni̱ ganarânj guchej ninj;ni̱ dugueꞌe Raquel rayiꞌî guendâ gahuiꞌ nej daꞌnin,ni̱ nun ga̱ꞌhue ga̱na̱huin nìhiàꞌ ruhuaj, dadinꞌ ganahuij nej daꞌnin gahuiꞌ.
Sani̱ neꞌ rùkù nga gahuiꞌ Herodes, ni̱ ganikïnꞌ si-ángel Señor riñan José nga nngaj sôꞌ atoj sôꞌ nda Egipto, Ni̱ gata gu̱nïn sôꞌ:
—Ga̱na̱chî sòꞌ, ni̱ ga̱na̱ka̱j silíj dan ngà nni sij, ni̱ nànìkàjꞌ na̱nꞌ riñan hioꞌó Israel, dadinꞌ gàꞌ gahuiꞌ nej sí gahuin ruhuâ da̱gahuiꞌ silíj dan.
Hiôꞌ ni̱ ganachi sôꞌ, ni̱ ganakaj sôꞌ silíj dânj ngà María, ni̱ ganaꞌnaꞌ sôꞌ riñan hioꞌó Israel.
Sani̱ gunïn sôꞌ si Arquelao nikaj su̱n riñan Estado Judea dadinꞌ ganakaj sôꞌ si-su̱n rej sôꞌ Herodes, ni̱ yuꞌhuiꞌ José na̱nꞌ sôꞌ yumanꞌ dânj; sani̱ gataj naꞌanj Ma̱ꞌan Ñaꞌanj an gu̱nïn sôꞌ nga nngaj sôꞌ atoj sôꞌ, si dànanj ga̱ꞌa̱nj sôꞌ riñan hioꞌó Galilea.
Ni̱ gaꞌnaꞌ sôꞌ ni̱ gane sôꞌ yumanꞌ nàꞌànj gùꞌnàj Nazaret, daꞌnga ni̱ gisîj nuguanꞌ gataj nej sí gataj dàj ga̱huin, si daꞌhui Ma̱ꞌan Jesús gùꞌna Nazareno.
Ganataꞌ Juan Bautista si-nùguànꞌ Ma̱ꞌan Ñaꞌanj an riñan nej guiì<TS3>(<a href="tw://bible.*?41.1.1-8">Mr. 1:1-8</a>; <a href="tw://bible.*?42.3.1-9">Lc. 3:1-9</a>; <a href="tw://bible.*?42.3.15-17">3:15-17</a>; <a href="tw://bible.*?43.1.19-28">Jn. 1:19-28</a>)Nej gui dânj gaꞌnaꞌ Juan Bautista ni̱ ganataꞌ sôꞌ si-nùguànꞌ Ma̱ꞌan Ñaꞌanj an riñan nej guiì màn riñan hioꞌó nàkò huin Estado Judea.
Ni̱ gataj sôꞌ:—Nànìkàj ruhuâ nej suj rayiꞌî si-ga̱kïnꞌ nej suj, dadinꞌ gàꞌ gahuin nìchrùnꞌ Ma̱ꞌan sa ni̱ka̱j su̱n yàtàꞌa.
Huê rayiꞌî sí nânj huin sa gaꞌmin Isaias sôꞌ gataj dàj ga̱huin, nga gataj sôꞌ:Gu̱nïn nej suj gaꞌmin nùkuaj ꞌngo̱ sí dânj riñan hioꞌó hua̱ nàkòo:“Na̱gi̱ꞌhiaj ni̱ka̱ nej suj ma̱ꞌan nej suj;dàj rûnꞌ garanꞌ ruhuâ Ma̱ꞌan Señor.”
Ni̱ nu̱n Juan ꞌngo̱ atsîj huin duhuê yuku kameyu, ni̱ ꞌnï̱nj nnïnj gatï̀n sôꞌ; ni̱ yâ sôꞌ yirikí staꞌna̱j a ngà gatsiꞌ màn riki kïj ï.
Ni̱ ꞌna̱ꞌ nej guiì màn Jerusalén, ni̱ ꞌna̱ꞌ daranꞌ nej guiì màn Estado Judea, ni̱ ꞌna̱ꞌ daranꞌ nej yumanꞌ màn ganikàj rukû kïn Jordán riñan sôꞌ,
Ni̱ ganataꞌ nej guiì dânj si-ga̱kïnꞌ ninj, ni̱ duguataꞌ nne sôꞌ ninj ruhuâ kïn Jordán.
Ni̱ nga giniꞌin Juan si ûta gàꞌì nej sí fariseo ngà nej sí saduseo gaꞌnaꞌ gàtàꞌ nne riñan sô, ni̱ gataj sôꞌ:—Dàj rûnꞌ giꞌhiaj nej yìꞌnï̀nꞌ yukuáa nga gunânj nej xuj riñan sañuun huê danj giꞌhiaj nej suj ni̱ ahuin si gataj si gu̱na̱nj nej suj riñan sañun ꞌna̱ꞌa ràꞌaj.
Gi̱di̱gân nej suj, si hia gùrùguìꞌ hueꞌê sa sàꞌ giꞌhiaj nej suj, si yàngàꞌ hia gàꞌ gananikàj ruhuâ nej suj rayiꞌî si-ga̱kïnꞌ nej suj,
ni̱ si̱ ganï̂n ruhuâ nej suj ngà ruhuâ nimân nej suj: “Si Abraham huin rej nej suj”; dadinꞌ ñùnj taj si Ma̱ꞌan Ñaꞌanj an ni̱ ga̱ꞌhue ga̱na̱chi nika daꞌní Abraham siganï̂nj nej hiëj nânj.
Ni̱ gàꞌ hua̱ yu̱gui agaꞌ aꞌneꞌ chrun nga guendâ ga̱ꞌnej hiaꞌa nej chrun; hia̱j rûꞌhuaj ni̱ daranꞌ nej chrun nitaj si gahiu chruj sàꞌa raa̱ ni̱ gìyìꞌnej ni̱ ga̱ꞌan riñan ñaꞌaan.
Ñùnj ni̱ yàngàꞌ hia duguataꞌ nnêj ruhuâ nnee nej suj guendâ gàꞌ nànìkàj ruhuâ nej suj rayiꞌî nej si-ga̱kïnꞌ nej suj; sani̱ Ma̱ꞌan sa ꞌna̱ꞌ neꞌ rùkùj, ni̱ nàꞌàj ñânj gìrìj kanj ꞌnï̱nj dako, dadinꞌ ûta nikaj sunj gàꞌ daꞌ ñùnj; ni̱ Ma̱ꞌan du̱guataꞌ nne ngà Ma̱ꞌan Espíritu Santo ni̱ ngà ñaꞌaan nej suj.
Ni̱ ꞌnï̱nj ꞌngo̱ hué ña̱ꞌa̱an raꞌa, guendâ na̱gi̱ꞌhiaj sàꞌaj si-trigûj siganï̂nj nej akòo; ni̱ nej trigû gàꞌ ganahuin sàꞌ ni̱ ga̱na̱ꞌchra sàꞌaj ruhuâ ꞌngo̱ guchrùu, ni̱ ga̱chri̱ ñaꞌan nej akòo riñan ñaꞌan nitaj àmàn gìnàꞌàj.
Sani̱ naꞌhuej ruhuâ Juan du̱guataꞌ nne sôꞌ Ma̱ꞌan, ni̱ gataj sôꞌ:—Ñùnj daꞌhui gàtàꞌ nne gi̱ꞌhiaj Maꞌân rèꞌ, ni̱ ruhuâ rèꞌ si du̱guataꞌ nnêj Maꞌân rèꞌ na̱nj nîꞌ.
Sani̱ nanikàj Ma̱ꞌan Jesús ni̱ gata:—Du̱guataꞌ nne sòꞌ ñùnj hia̱j, dadinꞌ huê dànanj daꞌhuiꞌ ga̱da̱gahuinꞌ daranꞌ sa ni̱ka̱a.Hiôꞌ ni̱ garânj yina Juan ni̱ du̱guataꞌ nne sôꞌ Ma̱ꞌan Jesús.
Ni̱ neꞌ rùkù, nga gisîj gataꞌ nne Ma̱ꞌan Jesús, ni̱ gahui ruhuâ nnee; ni̱ ganayiꞌnï̀nj nej yàtàꞌa, ni̱ giniꞌin gininj si-Espíritu Ma̱ꞌan Ñaꞌanj an gaꞌnaj ni̱ huaj dàj rûnꞌ hua yaꞌàan, ni̱ gaꞌnaj ni̱ gataj ahui Ma̱ꞌan Jesús.
Ni̱ gaꞌmin Ma̱ꞌan Ñaꞌanj an nda neꞌ yàtàꞌa, ni̱ gata:—Huê nânj huin daꞌnî ni̱ ûta ꞌì ruhuâj niꞌín Ma̱ꞌan, ni̱ ûta garanꞌ ruhuâj niꞌín Ma̱ꞌan.
Duguaneꞌ sichre gakï̱nꞌïn riñan Ma̱ꞌan Jesús<TS3>(<a href="tw://bible.*?41.1.12-13">Mr. 1:12-13</a>; <a href="tw://bible.*?42.4.1-13">Lc. 4:1-13</a>)Hiôꞌ ni̱ ginikaj Ma̱ꞌan Espíritu Santo gaꞌan Ma̱ꞌan Jesús riñan hioꞌó hua̱ nàkòo, guendâ ga̱ya̱ka̱j sa nàsàꞌa daꞌngaꞌa ngà Ma̱ꞌan.
Ni̱ ga gi̱ni̱ne̱j Ma̱ꞌan Jesús huìj xia gui ni̱ huìj xia ñaꞌan, ni̱ neꞌ rùkù ni̱ ganachinj yiꞌnaa riki Ma̱ꞌan.
Ni̱ gaꞌnaꞌ sichre duguaneꞌ gakï̱nꞌïn riñan Ma̱ꞌan Jesús, ni̱ gata:—Si huînꞌ Daꞌní Ma̱ꞌan Ñaꞌanj an, ni̱ ga̱ta̱j sòꞌ gu̱nïn nej hiëj nânj si ga̱na̱huin ninj rachrúun.
Nanikàj Ma̱ꞌan Jesús ni̱ gata:—Huê danj nnunj riñan ñanj: “Ni̱ sê man ꞌngo̱ rïn rachrúun ga̱ꞌhue gi̱ꞌhiaj ga̱ nìꞌnàꞌ síi, dadinꞌ ga̱ꞌhue ga̱ nìꞌnàꞌ sij ngà daranꞌ nej nuguanꞌ ga̱hui̱ ruhuâ duꞌhua Ma̱ꞌan Ñaꞌanj an na̱nj ánj.”
Hiôꞌ ni̱ ginikaj sa nàsàꞌa gaꞌan Ma̱ꞌan Jesús ñan nngaj yumanꞌ snàꞌànj gèe, ni̱ ganïnj nda raa̱ sìhià hueꞌ huin nûhui Ma̱ꞌan Jesús,
Ni̱ gata:—Si huînꞌ Daꞌní Ma̱ꞌan Ñaꞌanj an, hiôꞌ ni̱ gue̱j sòꞌ nìkàꞌ man; dadinꞌ huê danj nnunj riñan ñanj:Ni̱ gàꞌnï̀nj Ma̱ꞌan Ñaꞌanj an nej ángel ga̱ꞌna̱ꞌ ninj riñanꞌ,ni̱ ngà raꞌa ninj gàràꞌhuèꞌ ninj sòꞌ,daꞌnga ni̱ si̱ geꞌë̂j dakót ngà nej hiëj mánj.
Ni̱ gataj Ma̱ꞌan Jesús:—Huê danj nnunj riñan ñanj: “Ni̱ si̱ gaꞌhue ga̱ya̱ka̱j daꞌngaꞌa ngà Ma̱ꞌan Señor huin Daꞌanjt mánj.”
Ginikaj sa nàsàꞌa gaꞌan aꞌngô ñûn Ma̱ꞌan Jesús raa̱ ꞌngo̱ kïj ûta yàkàan, ni̱ gidiganj daranꞌ nej yumanꞌ màn ruhuâ yumiguìi ni̱ dàj nìko hua nej yumanꞌ dânj.
Ni̱ gata:—Daranꞌ nej nânj rìkìj raꞌâꞌ, si ga̱nikïnꞌ rúdàkòjꞌ ni̱ ginùn ña̱ꞌa̱njꞌ ñùnj.
Hiôꞌ ni̱ gataj Ma̱ꞌan Jesús:—Gui̱j, sichre sòꞌ, dadinꞌ huê danj nnunj riñan ñanj: “Ni̱ riñan Ma̱ꞌan Señor huin Daꞌanjt ginùn ña̱ꞌa̱njꞌ, ni̱ ꞌngo̱ rïn riñan Ma̱ꞌan gu̱na̱nj gi̱tsîꞌ.”
Hiôꞌ ni̱ guxun sa nàsàꞌa ma̱ꞌan riñan Ma̱ꞌan Jesús, ni̱ gaꞌnaꞌ nej ángel ni̱ gunânj gi̱tsi ninj riñan Ma̱ꞌan Jesús.
Gayiꞌì Ma̱ꞌan Jesús ganataj si-nùguànꞌ Ma̱ꞌan Ñaꞌanj an<TS3>(<a href="tw://bible.*?41.1.14-20">Mr. 1:14-20</a>; <a href="tw://bible.*?42.4.14-15">Lc. 4:14-15</a>; <a href="tw://bible.*?42.5.1-11">5:1-11</a>; <a href="tw://bible.*?42.6.17-19">6:17-19</a>)Ni̱ nga gunïn Ma̱ꞌan Jesús gatûj Juan dukuâ gaꞌa, ni̱ nanikàj Ma̱ꞌan gaꞌnaj riñan hioꞌó Galilea;
Ni̱ guduna yumanꞌ Nazaret, ni̱ gaꞌnaj ni̱ gane Kapernaúm, yumanꞌ snàꞌànj nngaj duꞌhua nne ña̱ꞌa̱nj, huin doꞌó Zabulón ngà Neftalí,
ni̱ gisîj nuguanꞌ gataj Isaias sôꞌ gataj dàj gahuin nga gaꞌmin sôꞌ:
Doꞌó Zabulón ngà doꞌó Neftalí,chrej hua̱j duꞌhua nne ña̱ꞌa̱nj, neꞌ ané kïn Jordán,Galilea ñan màn nej sí nàsìnùnj un;
Yumanꞌ giꞌhiaj gakï̱nꞌïn ni̱ gi̱ni̱ꞌin sa ûta nìko giꞌhiaj yigï̀n;ni̱ nej guiì nne riñan gakï̱nꞌïn ni̱ gàꞌ gahuiꞌ ninj rayiꞌî si-ga̱kïnꞌ ninj,sani̱ gìyìgï̀n riñan ninj gi̱ꞌhiaj sa yigï̀ïn.
Hiôꞌ ni̱ àsìj nej gui dânj ni̱ gayiꞌì Ma̱ꞌan Jesús ni̱ ganataj si-nùguànꞌ Ma̱ꞌan Ñaꞌanj an, ni̱ gata:—Gànànìkàj ruhuâ nej suj rayiꞌî si-ga̱kïnꞌ nej suj, dadinꞌ gàꞌ gahuin nichrunꞌ Ma̱ꞌan sa ni̱ka̱j su̱n neꞌ yàtàꞌa.
Gakḯn Ma̱ꞌan Jesús gi̱nikòꞌ nej ga̱ꞌânj sí ꞌnï̱nj sun giri yukuaj a rukuj<TS3>(<a href="tw://bible.*?41.1.16-20">Mr. 1:16-20</a>; <a href="tw://bible.*?42.5.1-11">Lc. 5:1-11</a>)Gaché nun Ma̱ꞌan Jesús nìchrùnꞌ duꞌhua nne ña̱ꞌa̱nj gùꞌnàj Galilea, ni̱ giniꞌin nguèj dìnï̀nj sí dânj, ꞌngo̱ sôꞌ huin Simón, ni̱ huê sôꞌ huin sí gùꞌnàj Pedro, ni̱ aꞌngô sôꞌ huin Andrés, ni̱ nu̱n nguèj dìnï̀nj sôꞌ gaꞌnḯn nguèj sôꞌ nnanj giri yukuaj a ruhuâ nne ña̱ꞌa̱nj; dadinꞌ sun giri yukuaj a giꞌnïnj nguèj dìnï̀nj sôꞌ.
Ni̱ gataj Ma̱ꞌan Jesús gu̱nïn nguèj sôꞌ:—Ga̱ꞌna̱ꞌ nguèj suj ni̱ gi̱nikòꞌ nguèj suj rukû Maꞌán, ni̱ gi̱ꞌhia si ga̱huin nguèj suj sí gìrìꞌ nej síi gi̱nikòꞌ rukû Maꞌán.
Hiôꞌ ni̱ nda nanè chre ni̱ gudunâj nguèj sôꞌ nnanj giri yukuaj a, ni̱ gi̱nikòꞌ nguèj sôꞌ gaꞌanj nguèj sôꞌ rukû Ma̱ꞌan Jesús.
Ni̱ gachinj hiuj dânj, ni̱ giniꞌin ahuîj dìnï̀nj sí dânj, ni̱ ꞌngo̱ sôꞌ huin Jacobo, ni̱ aꞌngô sôꞌ huin Juan, ni̱ nne nguèj sôꞌ ngà Zebedeo rej nguèj sôꞌ ruhuâ barku, dadinꞌ si̱ ganachrâj nej sôꞌ nnanj mân nej sôꞌ, ni̱ gakḯn Ma̱ꞌan Jesús gaꞌnaꞌ nguèj sôꞌ.
Ni̱ nda nanè chre gudunâj nguèj sôꞌ, barku ngà rej nguèj sôꞌ, ni̱ gi̱nikòꞌ nguèj sôꞌ gaꞌanj nguèj sôꞌ rukû Ma̱ꞌan Jesús.
Gidigân Ma̱ꞌan Jesús ûta gàꞌì nej guiì<TS3>(<a href="tw://bible.*?42.6.17-19">Lc. 6:17-19</a>)Ni̱ gaché Ma̱ꞌan Jesús gaꞌan nï̀nꞌ gàchràꞌ riñan hioꞌó Galilea, ni̱ gidiganj si-nùguànꞌ Ma̱ꞌan Ñaꞌanj an ruhuâ hueꞌ si-nùhuì nej sij, ni̱ gaꞌmin nuguanꞌ gi̱ꞌhiaj ga̱na̱ni̱n nej sij riñan gakï̱nꞌïn, ni̱ giꞌhia si ga̱na̱huin daranꞌ nej guiì aꞌngaj ngà nneè kú ruhuâ yumanꞌ dânj.
Ni̱ gayaꞌnï̀n sa sàꞌ giꞌhiaj Ma̱ꞌan Jesús nï̀nꞌ gàchràꞌ riñan hioꞌó Siria, ni̱ ginikaj nej sij daranꞌ nej guiì aꞌngaj nneè kú, ngà nej guiì giranꞌ sa̱ñu̱n giꞌhiaj gàꞌì nej yiꞌìi ni̱ nej guiì giranꞌ sa̱ñu̱n giꞌhiaj nanè kï̱j hua, ni̱ nej guiì nne nanè kï̱j huaa ruhuâ nimân, ni̱ nej guiì dagahuiꞌ ꞌhuij ni̱ nej guiì naꞌhue gìsìkìꞌ nneè kú; ni̱ giꞌhia si ga̱na̱huin daranꞌ nej guiì dânj.
Ni̱ ginikòꞌ ûta gàꞌì nej guiì màn Galilea gaꞌnaꞌ ninj rukû Ma̱ꞌan Jesús, ni̱ huê danj na̱nj gaꞌna nej guiì màn Decápolis, nej guiì màn Jerusalén ni̱ nej guiì màn Judea ni̱ nej guiì màn ané duꞌhua kïn Jordán.
Ni̱ gayiꞌij gidiganj riñan nej guiì ni̱ gata:
Ganahuin nìhiàꞌ ruhuâ nej guiì nga gùyùmàn nej nânj riñan ninj<TS3>(<a href="tw://bible.*?42.6.20-23">Lc. 6:20-23</a>)—Ga̱na̱huin nìhiàꞌ ruhuâ nej guiì giꞌhiaj dàj rûnꞌ giꞌhiaj nej guiì giranꞌ àko guendâ ûta niꞌñanj nanè nimân ninj Ma̱ꞌan Ñaꞌanj an, dadinꞌ ga̱ꞌhue gùchìꞌ ninj ga̱ne ninj ñan nne Ma̱ꞌan sa ni̱ka̱j su̱n neꞌ yàtàꞌa.
’Ga̱na̱huin nìhiàꞌ ruhuâ nej guiì dugueꞌe, dadinꞌ nàgàꞌhuìꞌ Ma̱ꞌan Ñaꞌanj an chrej nùkuaj rûhua riñan ninj.
’Ga̱na̱huin nìhiàꞌ ruhuâ nej guiì nìn ꞌhiaj, dadinꞌ ga̱na̱huin ra̱ꞌa ninj hioꞌó ñan ga̱ne ninj gi̱ꞌhiaj Ma̱ꞌan Ñaꞌanj an.
’Ga̱na̱huin nìhiàꞌ ruhuâ nej guiì ûta huin ruhuâ gi̱ꞌhiaj sa ni̱ka̱a, dadinꞌ dàj rûnꞌ ꞌhiôꞌ nga ganachinj yiꞌnaa rikîꞌ ni̱ ganakôꞌ nnee huê danj giꞌhiaj ninj, ni̱ ga̱chra nï̀nꞌ ruhuâ nimân ninj ngà nuguanꞌ sàꞌaj giꞌhiaj Ma̱ꞌan Ñaꞌanj an.
’Ga̱na̱huin nìhiàꞌ ruhuâ nej guiì guruguñuꞌunj aꞌngô nej guiì, dadinꞌ guruguñuꞌunj Ma̱ꞌan Ñaꞌanj an ninj.
’Ga̱na̱huin nìhiàꞌ ruhuâ nej guiì gàꞌ ganaruhui ruhuâ nimân, dadinꞌ gi̱ni̱ꞌin ninj Ma̱ꞌan Ñaꞌanj an.
’Ga̱na̱huin nìhiàꞌ ruhuâ nej guiì, giꞌhiaj si ga̱na̱ꞌmi̱n nej guiì unïnꞌ ngà Ma̱ꞌan Ñaꞌanj an, dadinꞌ huê ninj gùꞌnàj daꞌní Ma̱ꞌan Ñaꞌanj an.
’Ga̱na̱huin nìhiàꞌ ruhuâ nej guiì gata ra̱ꞌa nej síi rayiꞌî guendâ dunaꞌhuej ninj rayiꞌî nuguanꞌ ni̱ka̱a dadinꞌ ga̱ꞌhue gùchìꞌ ninj ga̱ne ninj ñan ni̱ka̱j sun Ma̱ꞌan Ñaꞌanj nne yàtàꞌa.
’Ga̱na̱huin nìhiàꞌ ruhuâ nej suj si rayiꞌí ni̱ ganari ninj nej síi ni̱ ûta gata rùhuà nej sôꞌ nej suj, ni̱ ûta gaꞌmin aꞌnanꞌ nej sôꞌ rayiꞌî nej suj, ngà nej nuguanꞌ gidigañuꞌunj un.
Ga̱huin nne nej suj ni̱ gahuin nìhiàꞌ ruhuâ nej suj ni̱ du̱guꞌnïnꞌ nej suj ga̱ꞌa̱nj nej suj neꞌ ña̱an dadinꞌ sa ga̱na̱huin ra̱ꞌa nej suj ni̱ ûta nìko huaj ga̱na̱huin ra̱ꞌa nej suj neꞌ yàtàꞌa; dadinꞌ huê dànanj gata rùhuà nej sij nej sôꞌ gataj dàj ga̱huin nej sôꞌ gane diû ri̱ki nej sí gaꞌnaꞌ si̱nï̱n gàꞌ daꞌ nej suj.
Dàj rûnꞌ huin ñaan huînꞌ ruhuâ yumiguìi<TS3>(<a href="tw://bible.*?41.9.50">Mr. 9:50</a>; <a href="tw://bible.*?42.14.34-35">Lc. 14:34-35</a>)’Dàj rûnꞌ huin ñaan huin nej suj riñan nej guiì màn ruhuâ yumiguìi; Sani̱ si gànàrë̀ꞌ ñan dânj, ni̱ ahuin si ngà ga̱ꞌhue na̱gi̱ꞌhiaj nnìꞌ ràꞌaj. Nitaj nùnj gue̱nda̱ niꞌñan gàꞌ mánj, man guendâ gi̱rë̱ꞌë̱ꞌ neꞌ ye̱ꞌe ni̱ gùrrùn nej guiì riñanj niꞌñanj na̱nj ánj.
’Dàj rûnꞌ huin ñaꞌan giyigï̀n ruhuâ yumiguìi huin nej suj, ni̱ ꞌngo̱ yumanꞌ snàꞌànj tàj raa̱ ꞌngo̱ kïj ï ni̱ si̱ gaꞌhue ga̱chri̱ huìꞌ mánj.
Ni̱ nga gutôꞌ ñaꞌaan raa̱ kantil ni̱ nitaj si gachrîꞌ giꞌnïn riki chrúun mánj, gutôꞌ gitá kantil dan ñan yàkàan, daꞌnga ni̱ gu̱du̱gunj nï̀nꞌ gàchràꞌ ruhuâ hueꞌe.
Ni̱ dàj rûnꞌ ûta hueꞌê gudugùn ñaꞌaan ni̱ huê danj gi̱ꞌhiaj nej suj sa hua̱ hueꞌê riñan nej guiì, daꞌnga ni̱ giniꞌin ninj sa sàꞌ giꞌhiaj nej suj, ni̱ ga̱ꞌmi̱n hueꞌê ninj rayiꞌî Ma̱ꞌan Rê Ñaꞌanj nne yàtàꞌa.
Gidigân Ma̱ꞌan Jesús rayiꞌî ley’Si̱ ganï̂n ruhuâ nej suj si gaꞌná guendâ gu̱du̱rëꞌë́ si-ley Ma̱ꞌan Ñaꞌanj an ngà si-nùguànꞌ nej sôꞌ gataj dàj ga̱huin, dadinꞌ gaꞌná guendâ da̱gahuín daranꞌanj.
Dadinꞌ yàngàꞌ hia nï̀nꞌ tâ ni̱ si hua̱ na̱nj ga̱ yàtàꞌa ngà hioꞌóo, ni̱ si̱ giyiꞌnêj gàꞌ si ꞌngo̱ tsin lij nej letra hua̱ lij doj ni̱ si̱ giyiꞌnêj gàꞌ si ꞌngo̱ si-ley Ma̱ꞌan Ñaꞌanj an, dadinꞌ daranꞌanj daꞌhui gìsìj dàj rûnꞌ gataj Ma̱ꞌan Ñaꞌanj an.
Ni̱ ahuin na̱nj sí nitaj si dagahuin ꞌngo̱ rïn nej nuguanꞌ hua̱ lij doj giyiꞌnïnꞌ su̱n giꞌhiaj Ma̱ꞌan Ñaꞌanj an, ni̱ huê danj gidigân sij riñan aꞌngô nej guiì, ni̱ sí nânj gùnàj neꞌ rùkù nga gùchìꞌ sôꞌ ñan gi̱nikaj su̱n Ma̱ꞌan sa nne yàtàꞌa; sani̱ daranꞌ nej sí dagahuin ni̱ huê danj gidigân sôꞌ riñan aꞌngô nej guiì ni̱ sí nânj ga̱huin sí achij i nga ga̱ne sôꞌ ñan nne Ma̱ꞌan sa ni̱ka̱j sun neꞌ yàtàꞌa na̱nj ánj.
Dadinꞌ ñùnj taj ni̱ si sa ni̱ka̱ giꞌhiaj nej suj ni̱ nitaj si gachinj doj riñan sa ni̱ka̱ giꞌhiaj nej maestrû chru̱n ley ngà nej sí fariseo, ni̱ si̱ gaꞌhue ga̱tu̱ nej suj ñan nne Ma̱ꞌan sa ni̱ka̱j su̱n yàtàꞌa mánj.
Gidigân Ma̱ꞌan Jesús si nitaj si dùgùnàj huaj si gi̱na̱ꞌan ruhuâ nej guiì<TS3>(<a href="tw://bible.*?42.12.57-59">Lc. 12:57-59</a>)’Gàꞌ gunïn nej suj dàj gataj Ma̱ꞌan Ñaꞌanj an gu̱nïn nej guiì gimân diû ri̱ki: “Si̱ dagahuîꞌ mánj, ni̱ ahuin na̱nj guiì dagahuiꞌ ni̱ na̱nikïnꞌ ninj riñan guesì guendâ ga̱na̱huin ra̱ꞌa ninj kastîgu.”
Sani̱ ñùnj taj ni̱ ahuin na̱nj sí ginaꞌan ruhuâ niꞌin dinḯn nga nitaj nùnj huaj, ni̱ daꞌhui sôꞌ ni̱ gu̱nïn gàꞌì sôꞌ gi̱ꞌhiaj sí achij ni̱kï̱nꞌ riñan si-nùhuì Ma̱ꞌan Jesús; sani̱ ahuin na̱nj sí gataj gu̱nïn dinḯn: Nitaj rakïnj sòꞌ nun gàꞌ mánj, ni̱ daꞌhui gìyìꞌnï̀nꞌ si-ga̱kïnꞌ sôꞌ riñan nej yìꞌnï̀nꞌ nej sí ni̱ka̱j su̱n riñan si-nùhuì Ma̱ꞌan Jesús, ni̱ ahuin na̱nj sí gataj gu̱nïn dinḯn: Aya̱ꞌ sòꞌ sinún hia, ni̱ daꞌhui sôꞌ ni̱ ga̱ꞌa̱nj sôꞌ ruhuâ rúnâko gi̱nun nìgànj sôꞌ.
’Huê danj, ni̱ si hua̱j gàꞌhuìꞌ ꞌngo̱ rasu̱un riñan Ma̱ꞌan Ñaꞌanj an, ni̱ gananun ruhuâꞌ si hua̱ ꞌngo̱ nuguanꞌ gachînꞌ riñan dinḯnt,
ni̱ si̱ gaꞌhuiꞌ akuanꞌ rasu̱n dan riñan Ma̱ꞌan Ñaꞌanj an mánj, nànìkàj ga̱ꞌa̱njꞌ ni̱ ga̱na̱ꞌmi̱nꞌ ngà dinḯnt, hiôꞌ ni̱ nga gisîj ganaꞌminꞌ nga dinḯnt ni̱ ga̱ꞌhue gàꞌhuìꞌ rasu̱n ruhuâꞌ gàꞌhuìꞌ riñan Ma̱ꞌan Ñaꞌanj an na̱nj ánj.
’Ni̱ si niꞌînꞌ si ga̱ꞌa̱nj ga̱ra̱n ruhuâ sí ri̱ña̱n giꞌhiâꞌ gakï̱nꞌïn, ni̱ râꞌñanj ga̱na̱ꞌmi̱nꞌ ngà sij rayiꞌî si-ga̱kï̂nt nga nï̀nꞌ huaj ga̱ꞌhue, dadinꞌ sisi̱ si̱ ganaꞌminꞌ ngà sij ni̱ ga̱ꞌa̱nj ga̱ra̱n ruhuâ sij rayiꞌîꞌ riñan guesì, ni̱ guesì dânj nàgàꞌhuìꞌ sòꞌ raꞌa nej sí policia ni̱ ga̱chri̱ nej sôꞌ dukuâ gaꞌa sòꞌ.
Yàngàꞌ hia gàtà ni̱ si̱ gaꞌhue ga̱hui̱ꞌ ruhuâ dukuâ gaꞌa, nda ga̱na̱ꞌmi̱nꞌ ngà sij nùnj huin sij do̱j hua gakï̱nꞌ giꞌhiâꞌ riñan sij na̱nj ánj.
Gidigân Ma̱ꞌan Jesús si nitaj si dùgùnàj huaj si gi̱ni̱kaj síi nika duguiꞌ sij’Gàꞌ gunïn nej suj dàj gataj Ma̱ꞌan Ñaꞌanj an: “Si̱ gaꞌhue gi̱nikajꞌ nika duguît mánj.”
Sani̱ ñùnj taj ni̱ ahuin na̱nj sí giniꞌhiaj riñan ꞌngo̱ siyànàa guendâ ruhuâ sôꞌ gi̱ni̱nj sôꞌ gakï̱nꞌïn ngà siyànà dânj, ni̱ gàꞌ giꞌhiaj sôꞌ gakï̱nꞌïn ngà ruhuâ nimân sôꞌ na̱nj ánj.
’Huê danj ni̱, si rune ñant neꞌ huàꞌ giꞌhiaj guendâ gi̱ni̱njꞌ riñan gakï̱nꞌïn, gi̱ri̱ ni̱ girë̱ꞌë̱jꞌ; dadinꞌ dànanj dùgùnàj huaj si ga̱ꞌa̱nj ni̱ꞌhia do̱j nneè kúꞌ, gàꞌ daꞌ si ga̱ꞌa̱nj ni̱ꞌhia daꞌ hua̱ gè ma̱ꞌânꞌ ni̱ gi̱nunꞌ riñan ñaꞌaan nìgànj na̱nj ánj.
Ni̱ si raꞌât neꞌ huàꞌ giꞌhiaj gi̱ni̱njꞌ riñan gakï̱nꞌïn, gàꞌnèꞌ ni̱ gi̱rë̱ꞌë̱jꞌ; dadinꞌ dànanj dùgùnàj huaj si ga̱ꞌa̱nj ni̱ꞌhia do̱j nneè kúꞌ; gàꞌ daꞌ si ga̱ꞌa̱nj ni̱ꞌhia daꞌ hua̱ gè ma̱ꞌânꞌ ni̱ ga̱ꞌa̱njꞌ gi̱nunꞌ riñan ñaꞌaan nìgànj na̱nj ánj.
Sani̱ ñùnj taj ni̱ sí ganachinikaj ñanj acta guendâ gudunâj sôꞌ nika sôꞌ, sani̱ si sê rayiꞌî guendâ gininj siyànà dânj riñan gakï̱nꞌïn ngà aꞌngô síi huin rûꞌhuaj, ni̱ giꞌhiaj sôꞌ si gi̱ni̱nj siyànà dânj riñan gakï̱nꞌ ni̱ka̱j nika duguiꞌ; ni̱ sí ga̱ra̱n ra̱ꞌa ngà siyànà gàꞌ gunâj dânj, ni̱ gininj sôꞌ riñan gakï̱nꞌ ni̱ka̱j nika duguiꞌ na̱nj ánj.
Gidigân Ma̱ꞌan Jesús sisi̱ si̱ gaꞌhue gùtòꞌ rumendu’Ni̱ gàꞌ gunïn nej suj dàj gataj Ma̱ꞌan Ñaꞌanj an gu̱nïn nej guiì gimân diû ri̱ki: “Si̱ gaꞌhue ga̱ta̱j si yàngàꞌ gàꞌhuìꞌ ꞌngo̱ rasu̱un nga sê yàngàꞌ gàꞌhuìꞌ mánj, dadinꞌ ñaꞌan huaj si da̱gahuînꞌ nej nuguanꞌ gatajꞌ gu̱nïn Ma̱ꞌan Ñaꞌanj an na̱nj ánj.”
Sani̱ ñùnj taj: Ni̱ si̱ gaꞌhue ga̱ta̱j nej suj si yàngàꞌ hia; giniꞌin yàtàꞌa sa giꞌhiaj nej suj, dadinꞌ hiuj dânj nikïnꞌ chrun yîla nne Ma̱ꞌan Ñaꞌanj an.
Ni̱ gàꞌ si̱ gaꞌhue ga̱ta̱j nej suj si yàngàꞌ giniꞌin hioꞌóo sa giꞌhiaj nej suj, dadinꞌ hiuj dânj nikïnꞌ dakó Ma̱ꞌan Ñaꞌanj an, ni̱ gàꞌ si̱ gaꞌhue ga̱ta̱j nej suj si yumanꞌ snàꞌànj Jerusalén huin sa giniꞌin yàngàꞌ sa giꞌhiaj nej suj, dadinꞌ hiuj dânj huin yumanꞌ snàꞌànj huin yiñán Ma̱ꞌan Rey.
Ni̱ gàꞌ si̱ gaꞌhue ga̱ta̱j nej suj si ahui nej suj huin sa giniꞌin yàngàꞌ, dadinꞌ si̱ gaꞌhue gi̱ꞌhiaj nej suj ga̱na̱huin gàtsì huê ahui nej suj ni̱ si̱ gaꞌhue gi̱ꞌhiaj nej suj ga̱na̱huin maru̱ ꞌngo̱ rïn huê lij màn ahui nej suj.
Sani̱ sa ga̱ꞌmi̱n nej suj ga̱huin: Si gataj nej suj “ga̱ꞌhue” ni̱ da̱gahuin nej suj nuguanꞌ garânj yina nej suj. Ni̱ si gataj nej suj, “si̱ gaꞌhue” ni̱ huê danj gi̱ꞌhia̱j nej suj; dadinꞌ ga̱ꞌhue gataj nej suj sani̱ nitaj si dagahuin nej suj ni̱ gakï̱nꞌïn huin nga nitaj si dagahuin nej suj na̱nj ánj.
Gidigân Ma̱ꞌan Jesús sisi̱ si̱ giꞌhioꞌ sa yìꞌì ngà sí giꞌhiaj sa yìꞌì ngòꞌ<TS3>(<a href="tw://bible.*?42.6.29-30">Lc. 6:29-30</a>)’Gàꞌ gunïn nej suj dàj gataj Ma̱ꞌan Ñaꞌanj an: “Si gi̱ri̱ ꞌngo̱ sí dânj rune ñan nej suj ni̱ gi̱ri̱ nej suj rune ñan sôꞌ, ni̱ si gi̱ri̱ ꞌngo̱ sí dânj ñanꞌ nej suj ni̱ gi̱ri̱ nej suj ñanꞌ sôꞌ.”
Sani̱ ñùnj taj: Ni̱ si̱ gunïnꞌ nej suj ngà nej guiì kï̱j huaa mánj; sa si̱nï̱n gi̱ꞌhiaj nej suj huin, si hua̱ ꞌngo̱ guiì ruhuâ gàꞌhuìꞌ yiꞌnḯn riñan nej suj neꞌ huàꞌ nej suj, ni̱ du̱nikàj nej suj yiꞌnḯn riñan nej suj neꞌ chrïn nej suj gàꞌhuìꞌ ninj.
Ni̱ si hua̱ ꞌngo̱ sí ruhuâ gu̱nï̱nꞌ ngàꞌ, ni̱ ruhuâ sij ga̱ꞌne̱ sij si-gatôt, ni̱ gu̱du̱nâjꞌ si ga̱ꞌne̱ sij si-chamarât nej na̱nj ánj.
Ni̱ ahuin na̱nj sí giꞌhiaj guesâ ga̱tâꞌ rasu̱un ꞌngo̱ kilometru ni̱ gi̱ꞌhiaj guesâ ma̱ꞌanꞌ ni̱ ga̱tâꞌ huìj kilometru ga̱ꞌa̱njꞌ ngà sij na̱nj ánj.
Ni̱ si hua̱ ꞌngo̱ sí gàchìnj ꞌngo̱ rasu̱un riñanꞌ, ni̱ gàꞌhuìꞌ rasu̱n gachín sij riñanꞌ; ni̱ si ruhuâ sij gàꞌhuìꞌ yikḯnꞌ ꞌngo̱ rasu̱un riñan sij, ni̱ gàꞌhuìꞌ yikḯnꞌ rasu̱n gachín sij riñanꞌ na̱nj ánj.
Ga̱ ꞌì ruhuôꞌ niꞌînꞌ nej sí gunïnꞌ ngòꞌ<TS3>(<a href="tw://bible.*?42.6.27-28">Lc. 6:27-28</a>, <a href="tw://bible.*?42.6.32-36">32-36</a>)’Gàꞌ gunïn nej suj dàj gataj Ma̱ꞌan Ñaꞌanj an riñan nej guiì gimân diû ri̱ki: “Ga̱ ꞌì ruhuâ nej suj niꞌin nej suj nej duguiꞌ nej suj ni̱ gi̱ni̱nj ꞌì nej guiì gunïnꞌ ngà nej suj riñan nej suj.”
Sani̱ ñùnj taj: Ni̱ ga̱ ꞌì ruhuâ nej suj niꞌin nej suj nej guiì gunïnꞌ ngà nej suj, ni̱ ga̱ꞌmi̱n hueꞌê nej suj riñan nej guiì gaꞌmin kï̱j riñan nej suj, gi̱ꞌhiaj nej suj sa sàꞌa riñan nej guiì nun huin yi̱ña̱nꞌ ruhuâ niꞌin nej suj, ni̱ gàchìnj nìꞌhiaj nej suj riñan Ma̱ꞌan Ñaꞌanj an rayiꞌî nej guiì ranꞌ nej suj, ngà nej guiì gata ra̱ꞌa nej suj.
Daꞌnga ni̱ gaꞌhue ga̱huin nej suj daꞌní Ma̱ꞌan Rê Ñaꞌanj nne yàtàꞌa, dadinꞌ huej huin sa giꞌhiaj gisîj gui riñan nej guiì kï̱j huaa ngà riñan nej guiì giꞌhiaj sa ni̱ka̱a, dadinꞌ huej huin sa giꞌhiaj gamanꞌ riñan doꞌó nej guiì giꞌhiaj sa ni̱ka̱a ni̱ huê danj na̱nj giꞌhia ngà nej guiì giꞌhiaj gakï̱nꞌïn.
Dadinꞌ si ꞌì ruhuâ nej suj niꞌin nej suj nej guiì ꞌì ruhuâ niꞌin nej suj, hiôꞌ ni̱ ahuin ꞌngo̱ sunuj ga̱na̱huin ra̱ꞌa nej suj ràꞌaj. Sê huê dànanj giꞌhiaj nej sí gaꞌnêj sanꞌanj an guendâ nej sí ni̱ka̱j suun ràꞌ saj ûnꞌ.
Ni̱ si man raꞌa dinḯn nej suj gidaꞌa nej suj, ni̱ nùnj huin saj ni̱ giꞌhiaj nej suj dànanj ràꞌaj. Sê dànanj giꞌhiaj nej sí nàsìnùnj un ràꞌ saj ûnꞌ.
Gi̱ꞌhiaj nej suj sa ni̱ka̱a, dàj rûnꞌ giꞌhiaj Rej nej suj nne yàtàꞌa dadinꞌ giꞌhia sa ni̱ka̱a.
Gidigân Ma̱ꞌan Jesús rayiꞌî nej sa sàꞌ daꞌhuîꞌ gi̱ꞌhiôꞌ’Ga̱ gu̱dadû nej suj ni̱ si̱ gananï̂n nej suj sa sàꞌ giꞌhiaj nej suj gunïn nej guiì; ni̱ si̱ gu̱nïn ninj nej sa sàꞌ giꞌhiaj nej suj, dadinꞌ si gananï̂n nej suj sa sàꞌ giꞌhiaj nej suj ni̱ si̱ ganahuin ra̱ꞌa nej suj nanìꞌhiaj nej suj gi̱ꞌhiaj Ma̱ꞌan Ñaꞌanj nne yàtàꞌa mánj.
Nga gàꞌhuìꞌ nej suj rasu̱un riñan nej guiì ranꞌ àko, ni̱ si̱ duyingaꞌ nej suj si gaꞌhuiꞌ nej suj rasu̱un riñan nej guiì, dàj rûnꞌ giꞌhiaj nej sí gidigañuꞌunj nga nikïnꞌ nej sôꞌ ruhuâ hueꞌ huin nûhui nej si nga huaj nej sôꞌ ñan ganachranꞌ chrej gàchràꞌa, guendâ ruhuâ nej sôꞌ si ga̱ꞌmi̱n hueꞌê nej guiì rayiꞌî nej sôꞌ; dadinꞌ yàngàꞌ ni̱ gàꞌ gaꞌmin hueꞌê nej guiì rayiꞌî nej sa giꞌhiaj sôꞌ.
Sani̱ nga gurugûñuꞌunjꞌ riñan nej guiì ranꞌ àko, ni̱ si̱ gananï̂nꞌ rayiꞌî nej sa giꞌhiâꞌ dan riñan nej guiì ni̱ka̱j duguiꞌ ngàꞌ mánj.
Daꞌnga ni̱ ga̱ huì sa gaꞌhuîꞌ riñan nej guiì ranꞌ àko; sani̱ Ma̱ꞌan Rêt Ñaꞌanj an ni̱ gàꞌ niꞌin si gaꞌhuiꞌ huìꞌ rasu̱un ni̱ na̱ri̱kij nani̱ꞌhiáꞌ ni̱ gi̱ni̱ꞌin nej guiì yùmànꞌan na̱nj ánj.
Gidigân Ma̱ꞌan Jesús dàj gaꞌminꞌ ngà Ma̱ꞌan Ñaꞌanj an<TS3>(<a href="tw://bible.*?42.11.2-4">Lc. 11:2-4</a>)’Ni̱ nga gaꞌminꞌ ngà Ma̱ꞌan Ñaꞌanj an, ni̱ si̱ giꞌhiâꞌ dàj rûnꞌ giꞌhiaj nej sí gidigañuꞌunj un; dadinꞌ giꞌhiaj nej sôꞌ si ûta gaꞌmin nej sôꞌ ngà Ma̱ꞌan Ñaꞌanj an ni̱ ni̱kï̱nꞌ ga̱hia nej sôꞌ ruhuâ hueꞌ huin nûhui ni̱ huê danj na̱nj ni̱kï̱nꞌ nej sôꞌ ñan ganachranꞌ sikûj chrej gàchràꞌ hua̱j riki yumanꞌan, guendâ ruhuâ nej sôꞌ gi̱ni̱ꞌin nej guiì sa giꞌhiaj nej sôꞌ; yàngàꞌ tâ ni̱ gàꞌ gaꞌmin hueꞌê nej guiì rayiꞌî nej sôꞌ guendâ giꞌhiaj nej sôꞌ dànanj.
Sani̱ sòꞌ ni̱ nga aꞌminꞌ ngà Ma̱ꞌan Ñaꞌanj an ni̱ ga̱tu̱ꞌ ruhuâ dukuât, ni̱ ga̱na̱ránꞌ riñan rahueꞌe ni̱ ga̱ꞌmi̱nꞌ ngà Ma̱ꞌan Rét Ñaꞌanj an ñan hua̱ huìi ni̱ nàrìkìj nìko doj raꞌâꞌ ni̱ gi̱ni̱ꞌin nej guiì yùmànꞌan na̱nj ánj.
’Ni̱ nga gachín nìꞌhiaj nej suj riñan Ma̱ꞌan Ñaꞌanj an ni̱ si̱ giꞌhiaj nej suj, dàj rûnꞌ giꞌhiaj nej sí nàsìnùnj un; dadinꞌ ganï̂n ruhuâ nej sôꞌ si guendâ ganakaj gunuchruj nej sôꞌ huê gè nej nuguanꞌ aꞌmin nej sôꞌ riñan Ma̱ꞌan Ñaꞌanj an ni̱ ûta hio gu̱nïn nej nuguanꞌ gaꞌmin nej sô ganï̂n ruhuâ nej sôꞌ.
Ni̱ si̱ giꞌhiaj nej suj, dàj rûnꞌ giꞌhiaj nej sôꞌ; dadinꞌ gàꞌ niꞌin Rej nej suj Ma̱ꞌan Ñaꞌanj an, ahuin sa gàchin riñan nej suj, nga nï̀nꞌ gàchin gàchìnj nej suj riñanj.
Huê dànanj ga̱ta̱j nej suj, nga gàchìnj nìꞌhiaj nej suj:Rej nej ñûnj huin Ma̱ꞌân rèꞌ ni̱ nne Maꞌân rèꞌ yàtàꞌa,ni̱ sa gè nï̀nꞌïn huin siyu̱gui Maꞌân rèꞌ.
Ni̱ ga̱ꞌna̱ꞌ gi̱nikaj su̱n Ma̱ꞌân rèꞌ riñan nej ñûnj.Ni̱ gi̱ꞌhiaj Ma̱ꞌân rèꞌ dàj garanꞌ ruhuâ Ma̱ꞌân rèꞌ riñan hioꞌó nânj, dàj rûnꞌ nikaj su̱n Ma̱ꞌân rèꞌ yàtàꞌa.
Ni̱ rachrún ya nej ñûnj daranꞌ nej guiì, ni̱ ri̱ki̱ Ma̱ꞌân rèꞌ ya̱ nej ñûnj hia̱j.
Ni̱ gi̱nikaj Ma̱ꞌân rèꞌ nimân nìko rayiꞌî nej gakï̱nꞌ giꞌhiaj nej ñûnj riñan Ma̱ꞌân rèꞌ, dàj rûnꞌ ginikaj nej ñûnj nimân nìko rayiꞌî nej sí giꞌhiaj gakï̱nꞌïn riñan nej ñûnj.
’Dadinꞌ si gi̱nikaj nej suj nimân nìko ngà nej guiì gachîn nuguanꞌan riñan nej suj, ni̱ gi̱nikaj Ma̱ꞌan Ñaꞌanj an nimân nìko rayiꞌî nej si-ga̱kïnꞌ nej suj;
sani̱ sisi̱ si̱ gi̱nikaj nej suj nimân nìko rayiꞌî nej guiì gachîn nuguanꞌan riñan nej suj, ni̱ si̱ ginikaj Ma̱ꞌan Ñaꞌanj an nimân nìko rayiꞌî nej si-ga̱kïnꞌ nej suj mánj.
Gidigân Ma̱ꞌan Jesús dàj giꞌhiôꞌ nga ruhuôꞌ ga̱ gi̱ni̱ne̱ꞌ’Nga ga gi̱ni̱ne̱j nej suj ni̱ si̱ nagiꞌhiaj àko chre nej suj riñan nej suj, dàj rûnꞌ giꞌhiaj nej sí gidigañuꞌunj un; dadinꞌ nda rùguìꞌi chre giꞌhiaj nej sôꞌ riñan nej sôꞌ guendâ gidigân nej sôꞌ riñan nej guiì si hua̱ gi̱ni̱ne̱j nùgui nej sôꞌ, yàngàꞌ tâ ni̱ gàꞌ gaꞌmin hueꞌê nej guiì rayiꞌî sa giꞌhiaj nej sôꞌ.
Sani̱ sòꞌ ni̱ nga hua gi̱ni̱ne̱jꞌ, ni̱ gu̱ta̱ nnee ahuît ni̱ gànànꞌ raj.
Daꞌnga ni̱ si̱ giniꞌin nej guiì si hua̱ gi̱ni̱ne̱j, dadinꞌ gàꞌ niꞌin Ma̱ꞌan Rêt nne ñan hua̱ huìi si hua̱ gi̱ni̱ne̱j; ni̱ Ma̱ꞌan niꞌin sa hua̱ huì giꞌhiâꞌ ni̱ gi̱ri̱kij sa gachínꞌ gi̱ni̱ꞌin nej guiì rìgì na̱nj ánj.
Sa du̱ꞌhue̱ ga̱ riñunꞌ yàtàꞌa<TS3>(<a href="tw://bible.*?42.12.33-34">Lc. 12:33-34</a>)’Ni̱ si̱ giꞌhiaj nej suj si ga̱ gàꞌì nej rasu̱n du̱ꞌhue̱e riñan nej suj riñan hioꞌó nânj, dadinꞌ màn nej yahuì lij ni̱ ya̱ nej xuj ni̱ gànùn dakïn hio nej agaꞌ dânj ni̱ gi̱rë̱ꞌëj, dadinꞌ màn nej sí tu̱u ni̱ ga̱na̱hui gi̱ꞌhiaj tu̱ nej sôꞌ;
ni̱ gi̱ꞌhiaj nej suj si neꞌ yàtàꞌa ni̱ ga̱huin nìko nej rasu̱un, ñan nitaj si màn nej yahuì lij ni̱ nitaj si huaj ya̱ dakïn hio ni̱ gu̱du̱rëꞌëj nej rasu̱n dânj, ni̱ nitaj si huaj ga̱na̱hui gi̱ꞌhiaj tu̱ nej sí tu̱u.
Dadinꞌ ñan gimàn nej rasu̱n huin siꞌhiaj nej suj, ni̱ ûta nìhiàꞌ ga̱ ruhuâ nej suj niꞌin nej suj nej rasu̱n dânj.
Rune ñunꞌ huin sa dugu̱n riñan nneè kút<TS3>(<a href="tw://bible.*?42.11.34-36">Lc. 11:34-36</a>)’Sa gudugùn riñan nneè kuꞌ huin rune ñunꞌ; huê danj ni̱ si rune ñunꞌ huin sa sàꞌa, hiôꞌ ni̱ nï̀nꞌ gàchràꞌ nneè kúꞌ hua giyigï̀n;
sani̱ si rune ñanꞌ huin sa kï̱j huaa, hiôꞌ ni̱ nï̀nꞌ gàꞌchràꞌ nneè kút hua gakï̱nꞌïn. Huê danj ni̱, si rune ñanꞌ huin sa ru̱mi̱nꞌin huê danj ni̱ hua̱ ru̱mi̱nꞌ nneè kút, ni̱ yàngàꞌ ni̱ ûta hua gakï̱nꞌïn ruhuâ nimânt.
Gàꞌ si ꞌngo̱ síi si̱ gaꞌhue giꞌnïnj gi̱ꞌhiaj sun riñan huìj síi mánj<TS3>(<a href="tw://bible.*?42.16.13">Lc. 16:13</a>)’Gàꞌ si ꞌngo̱ síi si̱ gaꞌhue gu̱na̱nj gi̱tsi riñan huìj yiruꞌhuee; dadinꞌ gi̱ni̱nj ꞌì ꞌngo̱ sôꞌ riñan sij ni̱ ga̱ ꞌì ruhuâ sij niꞌin sij aꞌngô sôꞌ, ni̱ gi̱ni̱nj hueꞌê ꞌngo̱ sôꞌ riñan sij ni̱ aꞌngô sôꞌ gi̱ni̱nj aꞌnanꞌ riñan sij. Huê danj ni̱ si̱ gaꞌhue gu̱na̱nj gitsî nej suj riñan Ma̱ꞌan Ñaꞌanj an si ûta ganahuij ruhuâ nej suj guendâ ga̱ yi̱ruꞌhue nej suj mánj.
Ûta huin ruhuâ ga̱ doj rasu̱un riñan<TS3>(<a href="tw://bible.*?42.12.22-31">Lc. 12:22-31</a>)’Huê danj ni̱ gatâ gu̱nïn nej suj: Ni̱ si̱ ganahuij staꞌu ruhuâ nej suj rayiꞌî sa ga̱ riñan nej suj, sa ya̱ nej suj ni̱ sa go̱ꞌo̱ nej suj; ni̱ si̱ ganahuij ruhuâ nej suj rayiꞌî nej atsîj garán nej suj nneè kú nej suj, ni̱ sê dànanj du̱ꞌhue̱ doj sa ga̱ nìꞌnàꞌ nej suj gàꞌ daꞌ sa ya̱ nej suj ni̱ sê dànanj du̱ꞌhue̱ doj nneè kú nej suj gàꞌ daꞌ siganꞌ nej suj ràꞌ saj ûnꞌ.
Gi̱ni̱ꞌhiaj nej suj dàj giꞌhiaj nej yataj aché yàtàꞌa, dadinꞌ nitaj si gunun nej xuj, ni̱ nitaj si ganaranꞌ nej xuj, ni̱ nitaj si ganachra sàꞌ nej xuj ruhuâ guchrùu sa ya̱ nej xuj; sani̱ Ma̱ꞌan Rej nej suj Ma̱ꞌan Ñaꞌanj nne yàtàꞌa gaꞌhuiꞌ yâ nej xuj. Ni̱ sê dànanj du̱ꞌhue̱ nej suj doj gàꞌ daꞌ nej xuj ràꞌ saj ûnꞌ.
Ni̱ ahuin goꞌngo̱ nej suj ga̱ꞌhue gi̱ꞌhiaj, ni̱ nùnj huin si ûta ga̱huin ruhuâ nej suj, ni̱ ga̱ꞌhue gùnùtàꞌ nej suj ni̱ ga̱chi̱j nej suj aꞌngô dane na̱nj nîꞌ.
’Ni̱ nùnj huin saj ni̱ ûta huin ruhuâ nej suj rayiꞌî siganꞌ nej suj ràꞌaj. Na̱di̱giꞌñun nej suj dàj giꞌhiaj hiaj lirio màn riñan hioꞌóo, nga gachi: Ni̱ nitaj si giꞌhiaj sunj ni̱ nitaj si ganan atsìj i mánj;
Sani̱ ñùnj taj, ni̱ gàꞌ Salomón ngà daranꞌ nej sa du̱ꞌhue̱ xi ga riñan sôꞌ ni̱ nun gànàsìj sôꞌ gi̱nun sôꞌ ꞌngo̱ atsîj sàꞌ doj gàꞌ daꞌ nej hiaj nânj mánj.
Ni̱ si dànanj nìhiàꞌ hua nej hiaj màn raa̱ nej koj màn riñan hioꞌó ni̱ si hia̱j hua nìꞌnaj ni̱ aꞌhioj gàꞌnï̀nj nej sôꞌ ruhuâ guchrúun, ni̱ Ma̱ꞌan Ñaꞌanj an huin sa gi̱ꞌhiaj ni̱ gìrìꞌ nej suj atsîj i gi̱nun nej suj, sani̱ nùnj huin saj ni̱ do̱j nï̀nꞌ guyumân ruhuâ nej suj ràꞌaj.
Ni̱ si̱ gahuin staꞌu ruhuâ nej suj, ni̱ ga̱ta̱j nej suj: “Nùnj huin sa yo̱ꞌ ni̱ nùnj huin sa go̱ꞌo̱ꞌ, ni̱ dànèꞌ gìrìꞌ atsîj i gi̱nunꞌ ràꞌaj.”
Dadinꞌ nej sí nàsìnùnj un ni̱ ûta ganahuij ruhuâ nej sôꞌ si ga̱ daranꞌ nej rasu̱un riñan nej sôꞌ; sani̱ nej suj ni̱ hua̱ Rej nej suj Ma̱ꞌan Ñaꞌanj an nne yàtàꞌa ni̱ gàꞌ niꞌin sa ga̱chin riñan nej suj na̱nj ánj.
Sani̱ nànàꞌhuìꞌ si̱nï̱n nej suj Ma̱ꞌan Ñaꞌanj an ni̱ gi̱ꞌhiaj nej suj sa ni̱ka̱a, ni̱ riki Ma̱ꞌan Ñaꞌanj an daranꞌ nej rasu̱n ga̱chin riñan nej suj.
Huê danj ni̱ si̱ giriñun ruhuâ nej suj nùnj huin sa ga̱chin riñan nej suj gui aꞌhioj, dadinꞌ gui aꞌhioj ni̱ ûta ga̱ sa ga̱nï̱n ruhuâ nej suj. Ni̱ daꞌ goꞌngo̱ gui ni̱ ga̱ꞌna̱ꞌ sa aꞌnanꞌan nej sij ga̱ꞌna̱ꞌ sa sàꞌa riñan nej suj na̱nj ánj.
Si̱ gutaꞌ gakï̱nꞌïn yichrá nej duguîꞌ<TS3>(<a href="tw://bible.*?42.6.37-38">Lc. 6:37-38</a>, <a href="tw://bible.*?42.6.41-42">41-42</a>)’Si̱ gutaꞌ nej suj gakï̱nꞌïn nej duguiꞌ nej suj, hiôꞌ ni̱ si̱ gaꞌmin gakï̱nꞌ Ma̱ꞌan Ñaꞌanj an riñan nej suj mánj.
Dadinꞌ dàj rûnꞌ gutaꞌ nej suj gakï̱nꞌïn nej duguiꞌ nej suj, ni̱ huê danj ga̱ꞌmi̱n gakï̱nꞌ Ma̱ꞌan Ñaꞌanj an riñan nej suj, ni̱ dàj rûnꞌ giriñun nej suj nej duguiꞌ nej suj, ni̱ huê danj gi̱ri̱ñu̱n Ma̱ꞌan Ñaꞌanj an nej suj.
Ni̱ nùnj huin saj ni̱ giniꞌhiajꞌ do̱j sa gachej giꞌhiaj dinḯnt, ni̱ nitaj si giniꞌhiajꞌ gakï̱nꞌ giꞌhiaj ma̱ꞌânꞌ ràꞌaj.
Ni̱ ga̱ꞌhue ga̱ta̱j gu̱nïn dinḯnt: Ga̱ꞌnï̱n gìrìj akò nun ruhuâ rune ñant, si ruhuâ rune ñan ma̱ꞌânꞌ nun ꞌngo̱ kaj a na̱nj nîꞌ,
Sí gidigañuꞌunj un sòꞌ gàꞌ manꞌ, gi̱ri̱ si̱nï̱n sòꞌ kaj nu̱n ruhuâ rune ñan hiôꞌ ni̱ ga̱ꞌhue gi̱ni̱ꞌin hueꞌêꞌ ni̱ gi̱ri̱ꞌ akò nu̱n ruhuâ rune ñan dinḯnt raj.
’Si̱ gaꞌhuiꞌ nej suj si-nùguànꞌ Ma̱ꞌan Ñaꞌanj an riñan nej guiì gàꞌ gananikàj rùkù dadinꞌ huin ninj dàj rûnꞌ huin yuhue, ni̱ si̱ gaꞌhuiꞌ nej suj si-nùguàn Ma̱ꞌan Ñaꞌanj an riñan nej guiì gàꞌ giniꞌin dadinꞌ nikòꞌ huaj giꞌhiaj ninj gakï̱nꞌïn ni̱ huin ninj dàj rûnꞌ huin yakáa, dadinꞌ gùrùn ninj riñanj, ni̱ ga̱ꞌmi̱n aꞌnanꞌ ninj rayiꞌî si-nùguànꞌ Ma̱ꞌan Ñaꞌanj an.
Gidigân Ma̱ꞌan Jesús dàj gaꞌminꞌ ngà Ma̱ꞌan Ñaꞌanj an<TS3>(<a href="tw://bible.*?42.11.9-13">Lc. 11:9-13</a>; <a href="tw://bible.*?42.6.31">6:31</a>)’Gàchìnj nej suj ni̱ ri̱ki̱ Ma̱ꞌan Ñaꞌanj an; nànàꞌhuìꞌ nej suj, ni̱ gànàrìꞌ nej suj; gi̱ta raꞌa nej suj riñan rahueꞌe, ni̱ ga̱na̱ꞌnï̱n nej sij riñan rahueꞌe.
Dadinꞌ daranꞌ sí gachín ni̱ ga̱na̱huin ra̱ꞌa sôꞌ, ni̱ sí nanaꞌhuiꞌ ni̱ gànàrìꞌ sôꞌ; ni̱ sí gita raꞌa riñan rahueꞌe ni̱ ga̱na̱ꞌnï̱n nej sij ga̱tu̱ sôꞌ ruhuâ hueꞌe.
Ni̱ si gàchìnj sôꞌ ꞌngo̱ yukuaj a ya̱ sôꞌ, ni̱ gìsìj ruhuâ nej suj gàꞌhuìꞌ nej suj ꞌngo̱ yukuáa ya̱ sôꞌ na̱nj nîꞌ.
Sani̱ si nej suj ni̱ huin nej suj sí aꞌnanꞌan, ni̱ chru̱n nej suj gàꞌhuìꞌ nej suj sa sàꞌa raꞌa daꞌní nej suj, dàj gàꞌ Ma̱ꞌan Rej nej suj nne yàtàꞌa ni̱ chrunj ga̱ꞌhuij sa sàꞌa riñan nej guiì gàchìnj riñanj na̱nj ánj.
’Huê danj ni̱ daranꞌ sa garanꞌ ruhuâ nej suj gi̱ꞌhiaj nej síi ngà nej suj, ni̱ gàꞌ si̱ꞌnï̱n gi̱ꞌhiaj nej suj sa sàꞌa ngà nej sôꞌ; dadinꞌ huê dànanj giyiꞌnïnꞌ suun riñan si-ley Ma̱ꞌan Ñaꞌanj an ni̱ huê dànanj gidigân nej sôꞌ gataj dàj ga̱huin.
Chrej gatï̀nꞌïn<TS3>(<a href="tw://bible.*?42.13.24">Lc. 13:24</a>)’Ga̱tu̱ nej suj riñan rahueꞌ hua̱ chruj riñan; dadinꞌ hua̱ gàꞌchràꞌ riñan rahueꞌ hua̱ nìko riñan, ni̱ hua̱ gàchràꞌ chrej e sani̱ ga̱ꞌa̱nj ni̱ꞌhia nej suj gi̱ꞌhia, ni̱ ûta gàꞌì nej guiì aché ruhuâ chrej gàchràꞌa.
Dadinꞌ hua̱ chruj riñan rahueꞌe, ni̱ hua̱ gàtï̀n chrej gi̱nikaj gùchìꞌ ninj ñan ga̱ne nìgànj ninj, sani̱ do̱j ninj huin sa ganariꞌ chrej gàtï̀ïn na̱nj ánj.
Sa giꞌhiaj ꞌngo̱ guiì gidigân ni̱ gi̱ni̱ꞌînꞌ ahuin guiì huin ninj<TS3>(<a href="tw://bible.*?42.6.43-44">Lc. 6:43-44</a>)’Ga̱ gu̱dadû nej suj ngà nej profeta gidigañuꞌunj un, dadinꞌ dàj rûnꞌ nìn giꞌhiaj matsïj ï huê danj nìn giꞌhiaj nej sij, sani̱ ruhuâ nimân nej sij ni̱ huin dàj rûnꞌ hua ꞌngo̱ yuku stuj hu̱e.
Ngà nej sa giꞌhiaj nej sij ni̱ ga̱ꞌhue gi̱ni̱ꞌin nej suj ahuin guiì huin nej sij. Ga̱ꞌhue ga̱hiu chruj uba raa̱ chrun tanj an na̱nj nîꞌ, ni̱ ga̱ꞌhue ga̱hiu chruj îgu raa̱ tanj hia̱ꞌa na̱nj nîꞌ.
Huê danj ni̱, daranꞌ nej chrun sàꞌa ni̱ ga̱hiu chruj sàꞌa raj, sani̱ chrun aꞌnanꞌan ni̱ ga̱hiu chruj aꞌnanꞌan raj.
Ni̱ si̱ gaꞌhue ga̱hiu chruj aꞌnanꞌan raa̱ chrun sàꞌa mánj, huê danj na̱nj ni̱ si̱ gaꞌhue ga̱hiu chruj sàꞌaj raa̱ chrun aꞌnanꞌan mánj.
Daranꞌ nej chrun nitaj si gahiu chruj sàꞌa raa̱ ni̱ gìyìꞌnej ni̱ gàꞌnï̀nj nej sij riñan ñaꞌaan gi̱nunj.
Huê danj ni̱, ngà nej sa giꞌhiaj nej sij ni̱ gi̱ni̱ꞌin nej suj ahuin guiì huin nej sij na̱nj ánj.
Nitaj àmàn giniꞌín nej suj mánj<TS3>(<a href="tw://bible.*?42.13.25-27">Lc. 13:25-27</a>)’Sê daranꞌ nej guiì gataj: Señor, Señor, ga̱tu̱ ga̱ne ñan ni̱ka̱j su̱n Ma̱ꞌan Ñaꞌanj nne yàtàꞌa mánj, man nej guiì giꞌhiaj sa garanꞌ ruhuâ Ma̱ꞌan Rê Ñaꞌanj nne yàtàꞌa huin sa ga̱tu̱ ga̱ne ñan ni̱ka̱j su̱n Ma̱ꞌan na̱nj ánj.
Ûta gàꞌì nej guiì ga̱ta̱j gu̱nḯn nga gùyùmàn gui dânj: “Señor, Señor, sê ngà siyu̱gui Ma̱ꞌân rèꞌ gataj nej ñûnj dàj ga̱huin ni̱ ngà siyu̱gui Ma̱ꞌân rèꞌ giri nej ñûnj nej sa kï̱j ï ruhuâ nimân nej guiì, ni̱ garânj sun nej ñûnj siyu̱gui Ma̱ꞌân rèꞌ ni̱ ûta ganahuin nej guiì giꞌhiaj nej ñûnj ràꞌ saj ûnꞌ.”
Hiôꞌ ni̱ gàtà gu̱nïn nej suj: “Nitaj àmàn giniꞌín nej suj mánj; gu̱xu̱n nej suj ma̱ꞌan nej suj riñânj, dadinꞌ huin nej suj sí giꞌhiaj sa kï̱j huaa.”
Sí giꞌhiaj dukuâ riñan huej e ni̱ sí giꞌhiaj dukuâ riñan hioꞌó chru̱u<TS3>(<a href="tw://bible.*?42.6.47-49">Lc. 6:47-49</a>; <a href="tw://bible.*?41.1.22">Mr. 1:22</a>)’Ahuin na̱nj guiì, gunïn nej nuguanꞌ nânj ni̱ dagahuin ninj, ni̱ giꞌhiâ si ga̱huin ninj dàj rûnꞌ huin ꞌngo̱ guiì ûta sàꞌ gayakaj guendâ, dadinꞌ giꞌhiaj ninj dukuâ ninj riñan huej e.
Ni̱ gamanꞌ gumàan ni̱ gaché kïn, ni̱ gaꞌhuij nanèe ni̱ gaganꞌanj ngà hueꞌ dânj; sani̱ nun ga̱na̱tu dadinꞌ nne ran yiꞌij riñan huej e.
Sani̱ ahuin na̱nj guiì gunïn nej nuguanꞌ nânj ni̱ nitaj si dagahuin ninj, ni̱ gi̱ꞌhiâ si ga̱huin ninj dàj rûnꞌ huin nej guiì naꞌhue ga̱na̱ka̱j guendâ, dadinꞌ giꞌhiaj ninj dukuâ ninj riñan hioꞌó chru̱u.
Ni̱ gamanꞌ gumàan ni̱ gaꞌnaꞌ kïn, ni̱ gaꞌhuij nanèe ni̱ ûta nùkuaj gaganꞌanj ngà hueꞌ dânj, ni̱ ganatu ni̱ ûta nìko rasu̱un girëꞌ giꞌhia dadinꞌ gàꞌ ꞌngo̱ gane daranꞌanj.
Ni̱ nga gisîj gaꞌmin Ma̱ꞌan Jesús nej nuguanꞌ nânj, ni̱ ûta gahuin ña̱ꞌanj ruhuâ nej guiì niꞌin ninj rayiꞌî nej yìꞌnï̀nꞌ nej nuguanꞌ gaꞌmin.
Dadinꞌ gidiganj dàj rûnꞌ gidigân ꞌngo̱ sí ni̱ka̱j suun, ni̱ nitaj si gidiganj dàj rûnꞌ gidigân nej maestrû chru̱n sàꞌ ley mánj.
Giꞌhiaj Ma̱ꞌan Jesús ganahuin sí nnùn yiꞌì lepra<TS3>(<a href="tw://bible.*?41.1.40-45">Mr. 1:40-45</a>; <a href="tw://bible.*?42.5.12-16">Lc. 5:12-16</a>)Nga gananinj Ma̱ꞌan Jesús raa̱ kïj dânj, ni̱ ûta gàꞌì nej guiì ginikòꞌ gaꞌnaꞌ rukû Ma̱ꞌan.
Ni̱ gaꞌnaꞌ ꞌngo̱ sí nnùn yiꞌì lepra ni̱ ganikïnꞌ rúdàkòj sôꞌ riñan Ma̱ꞌan, ni̱ gataj sôꞌ:—Señor, si ruhuâ rèꞌ ni̱ ga̱ꞌhue gi̱ꞌhiâ rèꞌ si ga̱na̱huin sàꞌ nneè ku riñan yiꞌì nnùn ñùnj.
Ni̱ dunukuâ Ma̱ꞌan Jesús raꞌa ni̱ gaganꞌ raꞌa nneè kú sí dânj, ni̱ gata:—Ruhuâj si ga̱na̱huin sàꞌ nneè kú raj. Huê danj ni̱ orâ chre ni̱ giyiꞌnêj yiꞌì lepra ni̱ ganahuin sàꞌ nneè kú sí dan.
Hiôꞌ ni̱ gataj Ma̱ꞌan Jesús gu̱nïn sí dânj:—Niꞌhiaj sòꞌ ni̱ si̱ ganatâꞌ gu̱nïn gàꞌ si ꞌngo̱ guiì mánj; sani̱ ga̱ꞌa̱njꞌ ni̱ gi̱digânꞌ ma̱ꞌânꞌ riñan nej síchìj rej, ni̱ gàꞌhuìꞌ ꞌngo̱ ofrenda riñan Ma̱ꞌan Ñaꞌanj an dàj rûnꞌ gaꞌnïnꞌ su̱n Moisés, daꞌnga ni̱ giniꞌin nej sij sa sàꞌ giꞌhiaj Ma̱ꞌan Ñaꞌanj an ngàꞌ na̱nj ánj.
Giꞌhiaj Ma̱ꞌan Jesús ganahuin si-musû síchìj Senturión<TS3>(<a href="tw://bible.*?42.7.1-10">Lc. 7:1-10</a>)Nga gatûj Ma̱ꞌan Jesús ruhuâ yumanꞌ Kapernaúm ni̱ gaꞌnaꞌ ꞌngo̱ sí stadû huin kapitán riñanj, ni̱ ûta àko gachín nìꞌhiaj sôꞌ,
ni̱ gataj sôꞌ:—Señor, sí huin si musûj nngaj aꞌnanꞌ ñan nne dukuá, ni̱ naꞌhue gìsìkìꞌ nneè kú sij ni̱ ûta ranꞌ sa̱ñu̱n sij.
Ni̱ gataj Ma̱ꞌan Jesús:—Gàꞌàn ni̱ gi̱ꞌhiâ ga̱na̱huin sij na̱nj ánj.
Nanikàj síchìj kapitán dânj ni̱ gataj sôꞌ:—Señor, nitaj guèndàj si ga̱tu̱ Ma̱ꞌân rèꞌ ruhuâ dukuá, man si gàꞌnï̀nꞌ Ma̱ꞌân rèꞌ suun ni̱ ga̱na̱huin si-musû na̱nj ánj.
Dadinꞌ ñùnj ni̱ ni̱ka̱j ñuꞌûn riñan ꞌngo̱ yiꞌnïnꞌ nej síi, ni̱ ni̱ka̱j ñuꞌûn riñan nej stâdu; ni̱ gatâ gu̱nïn ꞌngo̱ sí dânj: Ga̱ꞌa̱nj sòꞌ ꞌngo̱ sun gàtà gu̱nïnꞌ ni̱ gaꞌanj sôꞌ; ni̱ gatâ gu̱nïn aꞌngô sôꞌ: Gu̱hua̱ꞌ sòꞌ ni̱ gaꞌnaꞌ sôꞌ; ni̱ gatâ gu̱nïn sí huin si-musûj: Gi̱ꞌhiá sòꞌ su̱n nânj gatâ gu̱nïn sôꞌ, ni̱ giꞌhiaj sôꞌ sun gatâ gu̱nïn sôꞌ.
Ni̱ gatâ gu̱nïn nej suj si ga̱ꞌna̱ꞌ ûta gàꞌì nej sí ꞌna̱ꞌ neꞌ gisîj gui ngà nej sí ꞌna̱ꞌ neꞌ gatûj gui, ni̱ ga̱ꞌa̱nj ga̱ne nej sij ngà Abraham, ngà Isaac ni̱ ngà Jacob ñan gi̱nikaj su̱n Ma̱ꞌan Ñaꞌanj nne yàtàꞌa;
sani̱ nej sí nun gùyùmàn ruhuâ ni̱ gàꞌnï̀nj Ma̱ꞌan Ñaꞌanj an ga̱ꞌa̱nj nej sôꞌ ñan hua̱ ru̱mi̱nꞌ neꞌ ye̱ꞌe; ni̱ hiuj dânj ga̱ne nej sij ni̱ gu̱du̱gue̱ꞌe nej sij ni̱ nda ya̱ rùj ñanꞌ nej sij.
Hiôꞌ ni̱ gataj Ma̱ꞌan Jesús riñan sí huin stadû Senturión:—Gui̱j na̱nꞌ dukuât, ni̱ dàj rûnꞌ guyumân ruhuâꞌ, ni̱ huê danj gi̱ꞌhia. Ni̱ ganahuin sí huin si-musû sí dânj huê gè orâ nga gaꞌmin Ma̱ꞌan Jesús dànanj.
Giꞌhiaj Ma̱ꞌan Jesús ganahuin nni yìchèj Pedro<TS3>(<a href="tw://bible.*?41.1.29-31">Mr. 1:29-31</a>; <a href="tw://bible.*?42.4.38-39">Lc. 4:38-39</a>)Gaꞌanj Ma̱ꞌan Jesús dukuâ Pedro, ni̱ giniꞌin si nngaj nni yìchèj sôꞌ riñan na, ni̱ nu̱n gachiꞌi sachij dânj.
Ni̱ gaganꞌ raꞌa Ma̱ꞌan Jesús sachij dânj, ni̱ giyîꞌnej gachiꞌi; ni̱ ganachi sachij dânj, ni̱ gunânj gi̱tsi ñûnꞌ riñan nej sij.
Giꞌhiaj Ma̱ꞌan Jesús si ganahuin ûta gàꞌì nej guiì<TS3>(<a href="tw://bible.*?41.1.32-34">Mr. 1:32-34</a>; <a href="tw://bible.*?42.4.40-41">Lc. 4:40-41</a>)Ni̱ nga ꞌnaꞌ ga̱huin ru̱mi̱nꞌ ni̱ ni̱ka̱j nej sij ûta gàꞌì nej sí nu̱n nanè kï̱j ï huaa ruhuâ nimân gaꞌnaꞌ nej sij riñan Ma̱ꞌan Jesús, ni̱ ngà nuguanꞌan ni̱ girij daranꞌ nej nanè kï̱j huaa, ni̱ giꞌhia si ga̱na̱huin daranꞌ nej guiì aꞌnanꞌan;
daꞌnga ni̱ gisîj si-nùguànꞌ Ma̱ꞌan Ñaꞌanj an dàj rûnꞌ gataj Isaias, sôꞌ gataj dàj ga̱huin nga gaꞌmin sôꞌ: “Ni̱ huê Ma̱ꞌan gidaꞌa garaꞌhue̱ꞌ ñùnꞌ nga gininaj ruhuôꞌ, ni̱ ginika gaꞌan si-yìꞌìt.”
Nej guiì hua̱ ruhuâ gi̱nikòꞌ rukû Ma̱ꞌan Jesús<TS3>(<a href="tw://bible.*?42.9.57-62">Lc. 9:57-62</a>)Ni̱ giniꞌin Ma̱ꞌan Jesús si nda ganikàj chre mân ûta gàꞌì nej guiì rukuj, ni̱ gaꞌnïnj suun ni̱ gata si gi̱nikaj nej sij ni̱ ga̱chinj ané duꞌhua dahue̱ dânj gaꞌan.
Ni̱ gaꞌnaꞌ ꞌngo̱ sí Maestrû niꞌin hueꞌê si-ley Ma̱ꞌan Ñaꞌanj an ni̱ gataj sôꞌ:—Maestrûj ruhuâj gi̱nikòj rukû Maꞌân rèꞌ ni̱ gàꞌàn dànèꞌ gahuin ga̱ꞌa̱nj Ma̱ꞌân rèꞌ ni̱ gàꞌàn ngà Ma̱ꞌân rèꞌ.
Ni̱ gataj Ma̱ꞌan Jesús gu̱nïn sí dânj:—Nej yune ni̱ hua̱ ñan ganarânj ruhuâ nej yôꞌ, nej yataj aché yàtàꞌa ni̱ hua̱ sigï̂tï̀nj ïn ginun nej yôꞌ; sani̱ ñùnj ni̱ nitaj dànèꞌ hua gùtàj ahuí mánj.
Ni̱ gataj aꞌngô sí ꞌna̱ꞌ ga̱huin chru̱un:—Señor, ri̱ki̱ rèꞌ permisu ga̱ꞌa̱n ni̱ nga gahuiꞌ rê ni̱ gàchìnj sij ni̱ neꞌ rùkù ni̱ gàꞌnàj ni̱ gi̱nikó rukû Ma̱ꞌân rèꞌ.
Ni̱ gataj Ma̱ꞌan Jesús gu̱nïn sí dânj:—Gi̱nikòꞌ sòꞌ rukú; ni̱ gu̱du̱nâj sòꞌ si nej sí gàꞌ gahuiꞌi ni̱ gàchìnꞌ nej sôꞌ sí gàꞌ gahuiꞌi na̱nj ánj.
Giꞌhiaj Ma̱ꞌan Jesús si giyichinꞌ si ga̱ꞌhuij nanè du̱ꞌhui ruhuâ nne ña̱ꞌa̱nj<TS3>(<a href="tw://bible.*?41.4.35-41">Mr. 4:35-41</a>; <a href="tw://bible.*?42.8.22-25">Lc. 8:22-25</a>)Ni̱ gatûj Ma̱ꞌan Jesús ruhuâ barku, ni̱ ginikòꞌ nej sí ꞌna̱ꞌ ga̱huin chru̱n riñanj gaꞌanj nej sôꞌ rukuj.
Ni̱ ûta nùkuaj gaꞌhuij nanèe ruhuâ nne ña̱ꞌa̱nj ni̱ ûta nayumàn nne ña̱ꞌa̱nj giꞌhiaj nanèe ni̱ nda gachîn nnee yichrá barkû nu̱n nej sij huaj nej sij, sani̱ do̱ꞌ si atoj Ma̱ꞌan Jesús nga ruhuâ barkû.
Ni̱ gaꞌnaꞌ nej sí ꞌna̱ꞌ ga̱huin chru̱n riñan Ma̱ꞌan Jesús ni̱ ganari nej sôꞌ nnej e riñanj ni̱ gataj nej sôꞌ:—Señor, gi̱ꞌhiaj Ma̱ꞌân rèꞌ si ga̱na̱ni̱n nêꞌ dadinꞌ ga̱na̱huij neꞌ gàhuìꞌ.
Nanikàj Ma̱ꞌan Jesús ni̱ gata:—Nùnj huin saj ni̱ ûta yuꞌhuiꞌ nej suj ràꞌaj, aya̱ꞌ nej suj dadinꞌ do̱j nï̀nꞌ guyumân ruhuâ nej suj gàꞌ mánj.Hiôꞌ ni̱ ganayumanj ni̱ dugunïn gàꞌìj nanèe ngà nne ña̱ꞌa̱nj, ni̱ dḯn chre gahuin nï̀nꞌ gàchràꞌ.
Ni̱ ûta gahuin ña̱ꞌanj ruhuâ nej sí huaj ruhuâ barkû dânj ni̱ gataj nej sôꞌ:—Ahuin sí huin sí nânj dadinꞌ nej nanèe ngà nne ña̱ꞌa̱nj ni̱ gadagahuin ninj sa gaꞌmin sôꞌ ràꞌaj.
Riñan hioꞌó Gadara nne nej sí nu̱n sa kï̱j ï huaa ruhuâ nimân<TS3>(<a href="tw://bible.*?41.5.1-20">Mr. 5:1-20</a>; <a href="tw://bible.*?42.8.26-39">Lc. 8:26-39</a>)Nga gachinj ané duꞌhua nne ña̱ꞌa̱nj riñan doꞌó nej sí gùꞌnàj gadarenos, ni̱ gaꞌnaꞌ huìj sí dânj ni̱ nu̱n nanè kï̱j huaa ruhuâ nimân nguèj sôꞌ ni̱ nne nguèj sôꞌ ñan gachinꞌ nej sij nej nîman, ni̱ ûta hu̱e nguèj sôꞌ ni̱ gàꞌ si ꞌngo̱ guiì nitaj si gachîn chrej hua̱j hiuj dânj.
Ni̱ gaguâj nùkuaj nguèj sôꞌ ni̱ gataj nguèj sôꞌ:—Nùnj huin si gaj ruhuâ rèꞌ niꞌîn rèꞌ nguèj ñûnj, ràꞌaj Jesús, huê rèꞌ huin Daꞌní Ma̱ꞌan Ñaꞌanj an. Gaꞌnâꞌ rèꞌ neꞌ dànanj guendâ gi̱ꞌhiâ rèꞌ si gi̱ranꞌ sa̱ñu̱n nguèj ñûnj sani̱ hua nï̀nꞌ ga̱chin ga̱na̱huij diû na̱nj ánj.
Ni̱ nda anêj doj ñan nne nguèj sí dânj mân ûta gàꞌì yakáa ya nej yôꞌ.
Ni̱ gachín nìꞌhiaj nej sa kï̱j ï riñan Ma̱ꞌan Jesús ni̱ gataj ninj:—Si gi̱ri̱ rèꞌ ga̱ꞌa̱nj nej ñûnj ruhuâ nimân nguèj sí nânj, ni̱ ri̱ki̱ rèꞌ permisu ga̱tu̱ nej ñûnj ruhuâ nimân nej yaká màn hiuj mánj.
Ni̱ gataj Ma̱ꞌan Jesús:—Ga̱ꞌhue ga̱tu̱ nej suj.Ni̱ gahui nej nanè kï̱j hua dânj ruhuâ nimân nguèj sí dânj; hiôꞌ ni̱ gaꞌanj ninj ni̱ gatûj daranꞌ ninj ruhuâ nimân nej yaká rìgì màn hiuj dânj ni̱ gunânj nej yôꞌ ni̱ gaꞌanj nej yôꞌ ñan ni̱kï̱nꞌ ꞌngo̱ huej yàkàan ni̱ guduninj nej yôꞌ ma̱ꞌan nej yôꞌ riñan ganee ni̱ gininj nej yôꞌ ruhuâ nne ña̱ꞌa̱nj, ni̱ nga gininj nej yôꞌ ruhuâ nnee ni̱ gahuiꞌ nej yôꞌ.
Ni̱ gunânj nej sí màn guduyâ nej yakáa ni̱ gaꞌanj nej sôꞌ ñan nngaj yumanꞌ snàꞌànj huin yiñán nej sôꞌ, ni̱ ganataꞌ nej sôꞌ daranꞌ nej sa giniꞌin nej sôꞌ gahuin hiuj dânj, ni̱ dàj giranꞌ nguèj sí ginun nanè kï̱j huaa ruhuâ nimân.
Ni̱ gahui daranꞌ nej guiì màn yumanꞌ snàꞌànj dânj ni̱ ganariꞌ duguiꞌ ninj ngà Ma̱ꞌan Jesús; ni̱ nga giniꞌin ninj Ma̱ꞌan Jesús, ni̱ gachín nìꞌhiaj ninj riñanj si gu̱xunj Ma̱ꞌan ni̱ ga̱ꞌa̱nj ane riñan doꞌó ninj.
Giꞌhiaj Ma̱ꞌan Jesús si orâ chre ni̱ ganahuin sí naꞌhue gìsìkìꞌ nneè kú<TS3>(<a href="tw://bible.*?41.2.1-12">Mr. 2:1-12</a>; <a href="tw://bible.*?42.5.17-26">Lc. 5:17-26</a>)Hiôꞌ ni̱ gatûj Ma̱ꞌan Jesús ruhuâ barku, ni̱ gachinj ané duꞌhua nne ña̱ꞌa̱nj gaꞌan ni̱ gunukuij yumanꞌ snàꞌànj huin yiñan.
Hiôꞌ ni̱ ni̱ka̱j nej sí dânj ꞌngo̱ sí naꞌhue gìsìkìꞌ nneè kú, gaꞌnaꞌ nej sôꞌ riñanj ni̱ nngaj sí naꞌhue gìsìkìꞌ nneè kú dânj riñan ꞌngo̱ na; ni̱ nga giniꞌin Ma̱ꞌan Jesús si guyumân yìtï̀nj ruhuâ nej sí ni̱ka̱j gaꞌnaꞌ sí dânj, ni̱ gata gu̱nïn sí naꞌhue gìsìkìꞌ nneè kú dânj:—Ga̱na̱huin nìhiàꞌ ruhuâ sòꞌ, na̱nj daꞌninj; dadinꞌ gàꞌ ginikâ nimân nìko rayiꞌî nej si-ga̱kï̂nt.
Hiôꞌ ni̱ gaꞌmin da̱ꞌa̱j nej sí maestrû chru̱n ley yiꞌî Ma̱ꞌan Jesús siganï̂nj nej ma̱ꞌan nej sôꞌ ni̱ taj nej sôꞌ: “Gaꞌmin kï̱j sí nan riñan Ma̱ꞌan Ñaꞌanj an.”
Ni̱ niꞌin Ma̱ꞌan Jesús dàj ganï̂n ruhuâ nej sij ni̱ gata gu̱nïn nej sij:—Nùnj huin saj ni̱ ganï̂n aꞌnanꞌ ruhuâ nej suj ngà ruhuâ nimân nej suj ràꞌaj.
Dadinꞌ ahuin goꞌngo̱ nguèj nuguanꞌ nânj huin sa hua̱ chìꞌ, ga̱ꞌhue gàtà ràꞌaj: “Ga̱ꞌhue gi̱nika nimân nìko rayiꞌî nej si-ga̱kï̂nt”, nej si gàtà: “Ga̱na̱chî sòꞌ ni̱ ga̱che̱ꞌ na̱nj ánj.”
Hiôꞌ ni̱ ganayumàn sí naꞌhue gìsìkìꞌ nneè kú ni̱ nanꞌ sôꞌ dukuâ sôꞌ.
Ni̱ nga giniꞌin nej guiì sa gahuin, ni̱ ûta gahuin ña̱ꞌanj ruhuâ ninj niꞌin ninj Ma̱ꞌan Ñaꞌanj an ni̱ gaꞌmin hueꞌê ninj rayiꞌî Ma̱ꞌan Ñaꞌanj an, guendâ gaꞌhuij sun nùkuaj ginikaj nej síi.
Gakḯn Ma̱ꞌan Jesús gaꞌnaꞌ Mateo<TS3>(<a href="tw://bible.*?41.2.13-17">Mr. 2:13-17</a>; <a href="tw://bible.*?42.5.27-32">Lc. 5:27-32</a>)Ni̱ gaꞌanj Ma̱ꞌan Jesús hiuj dânj ni̱ giniꞌin ꞌngo̱ sí dânj ni̱ gùꞌnàj sôꞌ Mateo, ni̱ nne sô yiꞌnḯn mesa guendâ gaꞌnêj sôꞌ sanꞌanj ga̱huin sí ni̱ka̱j su̱un ni̱ gata gu̱nïn sôꞌ:—Gu̱hua̱ꞌ sòꞌ ni̱ gi̱nikôꞌ rukú.Hiôꞌ ni̱ ganayumàn Mateo ni̱ ginikòꞌ sôꞌ rukû Ma̱ꞌan Jesús.
Ni̱ gahuin nga nne Ma̱ꞌan Jesús yiꞌnḯn mesa ruhuâ dukuâ Mateo, hiôꞌ ni̱ gaꞌnaꞌ ûta gàꞌì nej sí gaꞌnêj sanꞌanj an ngà nej sí gakï̱nꞌïn, ni̱ gaꞌanj ga̱ne nej sôꞌ yiꞌnḯn mesa ngà Ma̱ꞌan Jesús ni̱ huê danj na̱nj nne nej sí ꞌna̱ꞌ ga̱huin chru̱un nngaj.
Ni̱ nga giniꞌin nej sí fariseo nej nânj, ni̱ gataj nej sôꞌ gu̱nïn nej sí ꞌna̱ꞌ ga̱huin chru̱n riñanj:—Nùnj huin saj ni̱ yâ si-Maestrû nej suj ngà nej sí giꞌhiaj gakï̱nꞌïn ràꞌaj.
Ni̱ nga gunïn Ma̱ꞌan Jesús nej nuguanꞌ nânj, ni̱ gata:—Nej sí hua̱ sàꞌa ni̱ nitaj si nanaꞌhuiꞌ nej sôꞌ sí gònòꞌòo mánj, sani̱ nej sí aꞌnanꞌan ni̱ nanaꞌhuiꞌ nej sôꞌ sí gònòꞌòo.
Ga̱ꞌa̱nj nej suj ni̱ ga̱huin chru̱n nej suj nùnj huin si ga̱ta̱j: “Sa garanꞌ ruhuâj huin si gu̱ru̱gûñuꞌunj nej suj nej guiì, ni̱ nun ga̱ranꞌ ruhuâj si da̱gahuiꞌ nej suj yuku ganaminj in riñânj mánj.” Dadinꞌ nun gàꞌnàj guendâ gàkï̀n nej sí giꞌhiaj sa ni̱ka̱a mánj, gaꞌná guendâ nej sí giꞌhiaj gakï̱nꞌïn guendâ nànìkàj ruhuâ nej sôꞌ rayiꞌî si-ga̱kïnꞌ nej sôꞌ.
Gachín naꞌanj nej sij Ma̱ꞌan Jesús rayiꞌî guendâ ga gi̱ni̱ne̱j nej sij<TS3>(<a href="tw://bible.*?41.2.18-22">Mr. 2:18-22</a>; <a href="tw://bible.*?42.5.33-39">Lc. 5:33-39</a>)Hiôꞌ ni̱ gaꞌnaꞌ nej sí gahuin chru̱n riñan Juan ni̱ gataj nej sôꞌ:—Nùnj huin saj ni̱ nej ñûnj ni̱ nej sí chru̱n ley ni̱ ûta gàꞌì ni̱ ga gi̱ni̱ne̱j nùgui nej ñûnj, sani̱ nej sí ꞌna̱ꞌ ga̱huin chru̱n riñan Ma̱ꞌân rèꞌ ni̱ nitaj àmàn ga gi̱ni̱ne̱j nùgui nej sôꞌ ràꞌaj.
Hiôꞌ ni̱ gataj Ma̱ꞌan Jesús:—Ga̱ꞌhue ga̱na̱nï̱n ruhuâ nej guiì màn giꞌñanj ñan ga̱ra̱n ràꞌa nga nï̀nꞌ nne sí ga̱ya̱ka̱j nika siganï̂nj ninj na̱nj nîꞌ. Sani̱ gùyùmàn gui nga ga̱ꞌne̱ nej sij sí dânj, hiôꞌ ni̱ ga̱na̱nï̱n ruhuâ ninj ni̱ gàyìꞌì ninj ni̱ ga̱ gi̱ni̱ne̱j nùgui ninj na̱nj ánj.
’Gàꞌ si ꞌngo̱ nej guiì nitaj si ganaꞌnḯn atsîj nàkàa riñan ꞌngo̱ atsîj reꞌè gàꞌ guyutù mánj; dadinꞌ atsîj nàkà ganaꞌnḯn ninj ñan guyutù dânj nagiꞌhiaj nìko ñan gàꞌ giyiꞌneꞌ atsîj reꞌè dânj, hiôꞌ ni̱ dànanj ga̱na̱huin nìko doj ñan gàꞌ guyutù dânj gi̱ꞌhia.
Gàꞌ si ꞌngo̱ nej guiì nitaj si gachra nne bino nàkàa ruhuâ nnïnj reꞌèe; dadinꞌ gùyùtù nnïnj reꞌè dânj gi̱ꞌhiaj nne bino nàkàa, ni̱ ga̱ña̱nj nï̀nꞌ nne bino dânj ni̱ girëꞌ nnïnj reꞌè dânj gi̱ꞌhia; sani̱ ga̱chra nej sij nne bino nàkàa ruhuâ nnïnj nàkàa, daꞌnga ni̱ gu̱ña̱n chre gùnùkuaj ngue.
Daꞌnin yànà Jairo, ni̱ siyànà gaganꞌ ra̱ꞌa atsîj ni̱ke̱ Ma̱ꞌan Jesús ë́ ë́<TS3>(<a href="tw://bible.*?41.5.21-43">Mr. 5:21-43</a>; <a href="tw://bible.*?42.8.40-56">Lc. 8:40-56</a>)Nga nï̀nꞌ aꞌmin Ma̱ꞌan Jesús nej nuguanꞌ nânj; ni̱ gaꞌnaꞌ ꞌngo̱ sí aꞌnïnꞌïn ni̱ ganikïnꞌ rúdàkòj sôꞌ riñanj, ni̱ gataj sôꞌ:—Hia̱j gisîj gahuiꞌ daꞌnin yànàj na̱nj ánj; ga̱ꞌna̱ꞌ Ma̱ꞌân rèꞌ ni̱ gùtàꞌ rèꞌ raꞌâ rèꞌ ahui ni̱ ga̱na̱huin nìꞌnàj ni̱ ga̱ne na̱nj ánj.
Ni̱ ganayumàn Ma̱ꞌan Jesús ni̱ gaꞌan, ni̱ huê danj na̱nj gaꞌanj nej sí ꞌna̱ꞌ ga̱huin chru̱n riñanj nngaj.
Gaꞌnaꞌ ꞌngo̱ siyànà dânj ni̱ gàꞌ gisîj yùhuìj hioꞌo gañanj tun, ni̱ gahuin nìchrunj rukû Ma̱ꞌan Jesús ni̱ gaganꞌ raꞌa atsîj ni̱ke̱ Ma̱ꞌan Jesús.
“Dadinꞌ gataj siyànà dânj gu̱nïn ma̱ꞌan: Hiôꞌ si man si gàgànꞌ raꞌá atsîj ni̱kej hiôꞌ ni̱ ga̱na̱huín na̱nj ánj.”
Sani̱ nanikàj Ma̱ꞌan Jesús ni̱ giniꞌhia riñan siyànà dânj ni̱ gata:—Ga̱na̱huin nìhiàꞌ ruhuâꞌ na̱nj daꞌninꞌ, dadinꞌ guendâ guyumân ruhuâꞌ ni̱ ganahuînꞌ.Ni̱ àsìj orâ dan ni̱ ganahuin siyànà dânj.
Nga gatûj Ma̱ꞌan Jesús ruhuâ dukuâ síchìj aꞌnïnꞌ dânj, ni̱ giniꞌin si màn nej sí achrá chraꞌa ngà rihiaa ni̱ màn nej guiì dugueꞌe ni̱ màn nej guiì aguâj hia.
Hiôꞌ ni̱ gataj Ma̱ꞌan Jesús:—Ga̱hui̱ nej suj ni̱ ga̱ꞌa̱nj nej suj neꞌ ye̱ꞌe, dadinꞌ sê si̱ gahuiꞌ sinꞌ dan mánj, man si ato nga na̱nj ánj.Hiôꞌ ni̱ gaꞌmin duku nej guiì màn hiuj dânj yiꞌî Ma̱ꞌan Jesús.
Sani̱ nga gahui nej guiì màn hiuj dânj gaꞌanj ninj neꞌ ye̱ꞌe, ni̱ gatûj Ma̱ꞌan Jesús nne rùhuà hueꞌ dânj, ni̱ gidaꞌa raꞌa sinꞌ yànà dânj hiôꞌ ni̱ ganayumàn sinꞌ yànà dânj giꞌhia.
Ni̱ gayaꞌnï̀n sa sàꞌ giꞌhiaj Ma̱ꞌan Jesús nï̀nꞌ gàchràꞌ riñan hioꞌó dânj.
Giꞌhiaj Ma̱ꞌan Jesús giyigï̀n giniꞌhiaj huìj sí du̱chriNi̱ gachîn Ma̱ꞌan Jesús hua hiuj dânj, ni̱ ginikòꞌ huìj sí du̱chri rukuj, ni̱ gaguâj nùkuaj nguèj sôꞌ ni̱ gataj nguèj sôꞌ gu̱nïn:—Daꞌní David ga̱na̱nï̱n àko ruhuâ Ma̱ꞌân rèꞌ niꞌîn Ma̱ꞌân rèꞌ nguèj ñûnj na̱nj ánj.
Ni̱ nga gunukuij hueꞌe, ni̱ gaꞌnaꞌ nguèj sí du̱chri dânj riñanj; ni̱ gata gu̱nïn nguèj sôꞌ:—Yumân ruhuâ nguèj suj si ga̱ꞌhue gi̱ꞌhiâ ga̱na̱huin nguèj suj nîꞌ.Ni̱ gataj nguèj sí dânj:—Guyumân ruhuâ nguèj ñûnj Señor.
Hiôꞌ ni̱ gaganꞌ raꞌa Ma̱ꞌan Jesús rune ñan nguèj sôꞌ, ni̱ gata:—Guendâ guyumân ruhuâ nguèj suj hiôꞌ ni̱ ga̱na̱huin nguèj suj na̱nj ánj.
Ni̱ ganayigï̀n rune ñan nguèj sí dânj, ni̱ ûta gaꞌnïnꞌ su̱n Ma̱ꞌan Jesús riñan nguèj sô, ni̱ gata:—Si̱ gananï̂n nguèj suj riñan gàꞌ si ꞌngo̱ nej guiì si ganahuin nguèj suj giꞌhiâ mánj.
Sani̱ nga gahui nguèj sôꞌ hiuj dânj, ni̱ gayiꞌì nguèj sôꞌ ni̱ guduyiꞌnanj nguèj sôꞌ sa sàꞌ giꞌhiaj Ma̱ꞌan Jesús ngà nguèj sôꞌ nï̀nꞌ gàchràꞌ riñan hioꞌó dânj.
Ganahuin ꞌngo̱ sí ꞌmi̱nj in giꞌhiaj Ma̱ꞌan JesúsNga nï̀nꞌ gahui nej sij huaj nej sij hiuj dânj, hiôꞌ ni̱ ginikaj nej sôꞌ ꞌngo̱ sí ꞌmìnj in gaꞌnaꞌ nej sôꞌ, ni̱ nu̱n nanè kï̱j huaa ruhuâ nimân sí dânj.
Ni̱ giri Ma̱ꞌan Jesús sa kï̱j hua nu̱n ruhuâ nimân sí dânj, hiôꞌ ni̱ gaꞌmin sí ꞌmìnj in giꞌhiaj Ma̱ꞌan Jesús: Ni̱ ûta gahuin ña̱ꞌanj ruhuâ nej guiì ni̱ gataj ninj:—Nitaj àmàn giniꞌînꞌ si dànanj gahuin Israel.
Sani̱ gataj nej sí chru̱n ley:—Sichre aꞌnïnꞌ riñan nej sa kï̱j ï gaꞌhuiꞌ suun raꞌa sí dânj rayiꞌî dan ni̱ gaꞌhue giri sôꞌ neꞌ ye̱ꞌe aꞌngô nej sa kï̱j ï na̱nj ánj.
Ûta mân nej guiì daꞌhui gu̱nïn si-nùguànꞌ Ma̱ꞌan Ñaꞌanj anAché nun Ma̱ꞌan Jesús daranꞌ nej yumanꞌ snàꞌànj an ngà daranꞌ nej yumanꞌan ni̱ gidiganj ruhuâ hueꞌ nuhuî nne ñan guchij, ni̱ ganataj nuguanꞌ gi̱ꞌhiaj ga̱na̱ni̱n nej guiì ni̱ giꞌhia si ganahuin daranꞌ nej guiì aꞌnanꞌan ngà nej yiꞌìi ni̱ ganahuin nej guiì aꞌngaj ngà nneè kú giꞌhia.
Hiôꞌ ni̱ gataj Ma̱ꞌan Jesús gu̱nïn nej sí ꞌna̱ꞌ ga̱huin chru̱n riñanj:—Yàngàꞌ hia nï̀nꞌ ni̱ ûta gàꞌì nej yumanꞌan gàchin gi̱ni̱ꞌin si-nùguànꞌ Ma̱ꞌan Ñaꞌanj an, sani̱ do̱j nï̀nꞌ nej síi hua yu̱gui gànàtàꞌ si-nùguànꞌ Ma̱ꞌan Ñaꞌanj an na̱nj ánj.
Ga̱ꞌmi̱n àko nej suj, ngà Ma̱ꞌan Señor, huin siꞌhiaj nej sa gunun nej sij ni̱ ga̱ꞌnïn ga̱ꞌna̱ꞌ nej sí hua̱ yu̱gui ga̱na̱ranꞌ nej sa gunun Ma̱ꞌan.
Ganagui Ma̱ꞌan Jesús yùhuìj nej sí gi̱nikòꞌ rukuj<TS3>(<a href="tw://bible.*?41.3.13-19">Mr. 3:13-19</a>; <a href="tw://bible.*?42.6.12-16">Lc. 6:12-16</a>)Hiôꞌ ni̱ gakḯn Ma̱ꞌan Jesús nej yùhuìj nej sí ꞌna̱ꞌ ga̱huin chru̱n riñanj, ni̱ gaꞌhuij si gi̱nikaj su̱n nej sôꞌ riñan nej nanè kï̱j huaa, ni̱ gi̱ri̱ nej sôꞌ nej nanè kï̱j huaa ruhuâ nimân nej guiì, ni̱ gi̱ꞌhiaj nej sôꞌ si ga̱na̱huin nej guiì aꞌnanꞌ ngà daran nej yiꞌìi ni̱ huê danj giꞌhiaj nej sôꞌ si ga̱na̱huin daranꞌ nej guiì aꞌngaj nneè kú.
Nânj huin nej siyu̱gui nej yùhuìj nej apóstol: Gàꞌ si̱nï̱n ꞌnaꞌ siyu̱gui Simón, ni̱ huê sôꞌ huin sí gùꞌnàj Pedro, ni̱ Andrés huin dinḯn sôꞌ; ni̱ Jacobo ngà Juan huin daꞌní Zebedeo;
Felipe, Bartolomé, Tomás, Mateo, sí gaꞌnêj sanꞌanj an, Jacobo huin daꞌní Alfeo, Lebeo, ni̱ huê sôꞌ gùꞌnàj Tadeo,
Simón sí ꞌna̱ꞌ riñan hioꞌó Kanán ngà Judas Iscariote, ni̱ sí nânj huin sí guduꞌhuêj Ma̱ꞌan Señor.
Gaꞌnḯn Ma̱ꞌan Jesús gaꞌanj gànàtàꞌ nej yùhuìj sí gaꞌnaꞌ ga̱huin chru̱n riñanj si-nùguànꞌ Ma̱ꞌan Ñaꞌanj an<TS3>(<a href="tw://bible.*?41.6.7-13">Mr. 6:7-13</a>; <a href="tw://bible.*?42.9.1-6">Lc. 9:1-6</a>)Nej yùhuìj sí nânj gaꞌnḯn Ma̱ꞌan Jesús gaꞌanj, ni̱ gaꞌnïnj suun riñan nej sôꞌ, ni̱ gata gu̱nïn nej sôꞌ:—Si̱ gaꞌanj nej suj ñan màn nej sí nàsìnùnj un, ni̱ si̱ gatûj nej suj ruhuâ yumanꞌ snàꞌànj huin yiñán nej sí màn Samaria mánj.
Ga̱ꞌa̱nj gànàtàꞌ si̱nï̱n nej suj si-nùguànꞌ Ma̱ꞌan Ñaꞌanj an riñan nej matsïj gaꞌanj ni̱ꞌhia̱ huin dukuâ Israel.
Ga̱ꞌa̱nj nej suj, ni̱ ga̱ta̱j nej suj: Gàꞌ gahuin nìchrùnꞌ Ma̱ꞌan sa ni̱ka̱j su̱n neꞌ yàtàꞌa.
Gi̱ꞌhiaj nej suj ga̱na̱huin nej guiì aꞌnanꞌan ni̱ gi̱ꞌhiaj nej suj si ga̱na̱huin nej guiì nnùn yiꞌì lepra, gi̱ꞌhiaj nej suj si ga̱na̱huin nìꞌnàꞌ nej guiì gàꞌ gahuiꞌi ni̱ gi̱ri̱ nej suj sa kï̱j ï ruhuâ nimân nej guiì; ni̱ ganahuin ra̱ꞌa chre nej suj sunuj u, ni̱ gàꞌhuìꞌ chre nej suj sunuj dânj riñan aꞌngô nej guiì.
’Ni̱ nga ga̱ꞌa̱nj nej suj ni̱ si̱ gaꞌhue gi̱nun sanꞌanj oro, ngà sanꞌanj plata, ni̱ sanꞌanj kobre ruhuâ si-gosâ nej suj mánj;
Ni̱ si̱ gaꞌhue ga̱ta nej suj nnanj yati gi̱nun sa ya̱ nej suj nga huaj nej suj chrej e, ni̱ si̱ gaꞌhue gi̱nikaj nej suj huìj atsìj i gi̱nun nej suj ni̱ si̱ gaꞌhue gi̱nikaj nej suj aꞌngô ganïnj giꞌnïnj dakó nej suj, ni̱ gàꞌ si̱ gaꞌhue gi̱nikaj nej suj ꞌngo̱ chrun guendâ du̱guꞌnïnꞌ nej suj riñan hioꞌóo; dadinꞌ sí giꞌhiaj suun ni̱ hua̱ ni̱ña̱n si ga̱ duꞌhue sôꞌ.
’Sani̱ nga gùchìꞌ nej suj ñan hua̱ ꞌngo̱ yumanꞌ snàꞌanj an nej si ñan hua̱ ꞌngo̱ yumanꞌan hua lij ni̱ ga̱tu̱ nej suj, ni̱ nàꞌhuìꞌ guentû nej suj ahuin ꞌngo̱ nej guiì màn hiuj dânj huin ꞌngo̱ guiì sàꞌa, ni̱ ga̱ne nej suj ruhuâ dukuâ guiì dânj nda gui ga̱hui̱ nej suj ruhuâ yumanꞌ dânj.
Ni̱ nga ga̱tu̱ nej suj ruhuâ ꞌngo̱ hueꞌe, ni̱ gi̱daꞌa nej suj raꞌa guiì dùkuà huin hueꞌ dânj.
Ni̱ si guiì sàꞌa huin guiì dùkuà hueꞌ dânj, ni̱ sa dïnꞌïnj hua̱ riñan nej suj dânj ga̱ꞌa̱nj riñan guiì dânj; ni̱ si sê guiì sàꞌa huin guiì nne ruhuâ hueꞌ dânj, ni̱ nànìkàj sa dïnꞌïnj dânj gàꞌnàj riñan nej suj.
Ni̱ si nun ga̱ꞌhue̱j nej guiì màn ruhuâ hueꞌ dânj ga̱na̱huin ra̱ꞌa ninj nuguanꞌ gaꞌmin nej suj riñan ninj, ni̱ nun ga̱ꞌhue̱j ninj gu̱nïn ninj nej nuguanꞌ gaꞌmin nej suj ni̱ ga̱hui̱ nej suj ruhuâ hueꞌ dânj ngà ruhuâ yumanꞌ snàꞌànj dânj, ni̱ na̱gunanꞌ nej suj hioꞌó hiaj màn riki dakó nej suj.
Yàngàꞌ hiaꞌ nï̀nꞌ gàtà ni̱ gui nga nagiꞌhiaj Ma̱ꞌan Ñaꞌanj an guenda riñan nej guiì, ni̱ dànanj ûta nìko gi̱ranꞌ sa̱ñu̱n nej guiì màn yumanꞌ nânj gàꞌ daꞌ nej guiì gimân yumanꞌ snàꞌànj Sodoma ngà yumanꞌ snàꞌànj Gomorra.
Diû gaꞌnaꞌ neꞌ ña̱an ni̱ ga̱ta̱ ra̱ꞌa nej síi nej sôꞌ nìkòꞌ rukû Ma̱ꞌan Jesús’Ni̱ꞌhia̱j nej suj, dadinꞌ gàꞌnï̀n ga̱ꞌa̱nj nej suj ni̱ ga̱huin nej suj dàj rûnꞌ huin nej matsïj ï siganï̂nj nej yuku stuj u; ni̱ gi̱ni̱ꞌhiaj nej suj; ni̱ dàj rûnꞌ hio yukuáa huê danj ga̱ hio nej suj, ni̱ ga̱huin nej suj guiì nìin dàj rûnꞌ giꞌhiaj yaꞌàan.
Ni̱ ga̱ gudadû nej suj ma̱ꞌan nej suj riñan nej guiì, dadinꞌ ga̱ra̱n ruhuâ ninj rayiꞌî nej suj riñan nej yiꞌnïnꞌ nej sí ni̱ka̱j su̱n riñan yumanꞌan, ni̱ gàꞌhuìꞌ nej sôꞌ niꞌhiaj nej suj ruhuâ hueꞌ huin si-nùhuì nej sôꞌ.
Ni̱ gi̱nikaj nej sôꞌ ga̱ꞌa̱nj nej sôꞌ nej suj riñan nej sí huin rej rayiꞌî Maꞌán, guendâ ga̱huin nej suj sí ga̱nikïnꞌ ga̱na̱nï̱n rayiꞌí daꞌnga ni̱ gi̱ni̱ꞌin nej sôꞌ ñùnj, ni̱ huê danj na̱nj ga̱na̱nï̱n nej suj rayiꞌí riñan nej guiì nàsìnùnj un.
Sani̱ nga gi̱nikaj nej sôꞌ ga̱ꞌa̱nj nej sôꞌ nej suj riñan nej sí ni̱ka̱j suun, ni̱ si̱ giriñun ruhuâ nej suj dàj ga̱ta̱j nej suj ni̱ dàj ga̱ꞌmi̱n nej suj riñan nej sí dânj; dadinꞌ orâ nga ga̱nikïnꞌ nej suj riñan nej sôꞌ ni̱ Ma̱ꞌan Ñaꞌanj an huin sa ri̱ki̱ nuguanꞌan dàj ga̱ꞌmi̱n nej suj.
Dadinꞌ sê nej suj huin sa ga̱ꞌmi̱n orâ dânj mánj, Ma̱ꞌan Espíritu Santo huin sa ga̱ra̱n sun ga̱ꞌmi̱n nej suj.
’Ni̱ ga̱ra̱n ruhuâ ꞌngo̱ sí dânj rayiꞌî dinḯn sôꞌ riñan nej sí ni̱ka̱j suun guendâ da̱gahuiꞌ nej sôꞌ sí dânj, ni̱ ga̱ra̱n ruhuâ aꞌngô sí dânj rayiꞌî daꞌní sôꞌ guendâ da̱gahuiꞌ nej sij; ni̱ ga̱ra̱n ruhuâ aꞌngô sí dânj rayiꞌî rej sôꞌ, ni̱ da̱gahuiꞌ nej sí dânj rej sôꞌ.
Ni̱ gi̱ni̱nj ꞌì nej suj riñan daranꞌ nej guiì rayiꞌî siyu̱guí; sani̱ nej guiì gunùkuaj ga̱nikïnꞌ ran nda gui gàhuìꞌ ninj, ni̱ nej guiì nânj huin sa ga̱na̱ni̱n.
Ni̱ nga gata ra̱ꞌa nej síi nej suj ꞌngo̱ yumanꞌ snàꞌànj ni̱ ga̱ꞌa̱nj nej suj aꞌngô yumanꞌ snàꞌànj; dadinꞌ yàngàꞌ hia nï̀nꞌ gàtà, ni̱ si̱ ganahuij nej suj ga̱che̱ nej suj daꞌ hua̱ nï̀nꞌ gàchràꞌ riñan hioꞌó Israel nga ga̱ꞌna̱ꞌ ñún mánj.
’Gàꞌ si ꞌngo̱ sí ꞌna̱ꞌ gahuin chru̱un ni̱ nitaj si huin sôꞌ doj gàꞌ daꞌ si-maestrû sôꞌ mánj, ni̱ sí giꞌnïnj giꞌhiaj sun chre riñan si-yi̱ruꞌhue ni̱ nitaj si̱ huin sôꞌ doj gàꞌ daꞌ yiruꞌhue dânj mánj.
Sí ꞌna̱ꞌ ga̱huin chru̱un ni̱ ga̱ꞌhue ga̱huin sôꞌ dàj rûnꞌ huin si-maestrû sôꞌ, ni̱ sí giꞌnïnj giꞌhiaj sun chre ni̱ ga̱ꞌhue ga̱huin sôꞌ dàj rûnꞌ huin si-yi̱ruꞌhue sôꞌ. Ni̱ si dugûꞌnàj nej sij Beelzebú ñùnj dadinꞌ huín dàj rûnꞌ huin sí ni̱ka̱j ñuꞌunj riñan nej duguiꞌ, ni̱ gaꞌhue dànanj kï̱j doj ga̱ꞌmi̱n nej sij riñan nej suj guendâ nìkòꞌ nej suj rukú na̱nj ánj.
Ahuin si ri̱ña̱n daꞌhuîꞌ gi̱nun yuꞌhuiꞌ ruhuôꞌ ràꞌaj<TS3>(<a href="tw://bible.*?42.12.2-9">Lc. 12:2-9</a>)’Huê dânj ni̱ si̱ guyuꞌhuiꞌ nej suj niꞌin nej suj nej guiì, dadinꞌ gàꞌ si ꞌngo̱ nej rasu̱un nitaj si huaj gìyìꞌìj huì, ni̱ nùnj huin si ꞌnï̱nj huij sani̱ dàñùn gùrùguìꞌij gi̱ni̱ꞌin nej guiì.
Sa ganatá ñan hua̱ ru̱mi̱nꞌin riñan nej suj, ni̱ gànàtàꞌ nej suj neꞌ gu̱niꞌñanj an riñan nej guiì; nuguanꞌ ganatá nìchrùnꞌ yiꞌnḯn rakïj nej suj, ni̱ gànàtàꞌ nùkuaj nej suj nda yichrá hueꞌe riñan nej guiì.
’Sê ꞌngo̱ sanꞌanj an du̱ꞌhue̱ huìj yilio ràꞌ saj ûnꞌ. Sani̱ nitaj si gininj gàꞌ si ꞌngo̱ nej xuj riñan hioꞌó, si nitaj permisu riki Ma̱ꞌan rê Ñaꞌanj an mánj.
Sani̱ ni̱ka̱j Ma̱ꞌan Ñaꞌanj an guenda andaj nìko huê mân ahui nej suj.
Huê danj, ni̱ si̱ guyuꞌhuiꞌ nej suj, dadinꞌ dànanj du̱ꞌhue̱ nej suj gàꞌ daꞌ ûta gàꞌì nej yilio na̱nj ánj.
Nej guiì ganataꞌ si niꞌin ninj Ma̱ꞌan Jesús riñan aꞌngô nej guiì<TS3>(<a href="tw://bible.*?42.12.8-9">Lc. 12:8-9</a>)’Ahuin na̱nj nej guiì ganataꞌ, si niꞌin ninj ñùnj riñan nej guiì, ni̱ huê danj na̱nj gànàtàj si niꞌín ninj riñan Ma̱ꞌan Rê nne yàtàꞌa.
Sani̱ ahuin na̱nj nej guiì nitaj si ganadigân ma̱ꞌan si niꞌin ninj ñùnj riñan nej guiì, huê danj na̱nj ñùnj ni̱ gàtà si nun niꞌín ninj riñan Ma̱ꞌan Rê Ñaꞌanj nne yàtàꞌa na̱nj ánj.
Giyichraꞌ da̱ꞌa̱j nej guiì giꞌhiaj Ma̱ꞌan Jesús<TS3>(<a href="tw://bible.*?42.12.51-53">Lc. 12:51-53</a>; <a href="tw://bible.*?42.14.26-27">14:26-27</a>)’Si̱ ganï̂n ruhuâ nej suj si gaꞌná guendâ ga̱ dïnꞌïnj ruhuâ yumiguìi mánj, sê si̱ gaꞌná guendâ ga̱ dïnꞌïnj mánj, gaꞌná guendâ gùnï̀nꞌ nej guiì ngà nej duguiꞌ ninj.
Dadinꞌ gaꞌná guendâ gi̱ꞌhiâ si gu̱nï̱nꞌ ꞌngo̱ síi ngà rej sôꞌ, ni̱ gu̱nï̱nꞌ ꞌngo̱ siyànàa ngà nni, ni̱ gu̱nï̱nꞌ ꞌngo̱ siyànà yàkòꞌo ngà nni yìche.
Huê danj ni̱ nej guiì ga̱ta̱ rùhuà ꞌngo̱ síi ga̱huin nej ma̱ꞌan nej guiì màn ruhuâ dukuâ sôꞌ.
’Guiì ꞌì ruhuâ niꞌin doj rej ngà nni gàꞌ daꞌ ñùnj, ni̱ si̱ gaꞌhue ga̱huin ninj guiì gi̱nikôꞌ rukú; ni̱ guiì ꞌì doj ruhuâ niꞌin daꞌnin naꞌu ngà daꞌnin yànà gàꞌ daꞌ ñùnj, ni̱ si̱ gaꞌhue gahuin ninj guiì gi̱nikòꞌ rukú;
Ni̱ guiì nitaj si hua̱ ruhuâ gi̱ranꞌ sa̱ñu̱n ni̱ nitaj si nìkòꞌ ninj rukú, hiôꞌ ni̱ si̱ gaꞌhue ga̱huin ninj guiì gi̱nikòꞌ rukú mánj.
Ni̱ guiì gunùkuaj giriꞌ daranꞌ nej sa màn ruhuâ yumiguìi nânj ga̱ riñan ninj, ni̱ ga̱ꞌa̱nj ni̱ꞌhia ninj; ni̱ guiì gaꞌnïnꞌ ruhuâ gàhuìꞌ rayiꞌí, ni̱ gùchìꞌ ninj ga̱ne ninj ngàj.
Ga̱na̱huin ro̱ꞌôꞌ nanìꞌhioꞌ gi̱ꞌhiaj Ma̱ꞌan Jesús<TS3>(<a href="tw://bible.*?41.9.41">Mr. 9:41</a>)’Sí ganahuin ra̱ꞌa nej suj ni̱ ñùnj ganahuin ra̱ꞌa nej sôꞌ; ni̱ sí ganahuin ra̱ꞌa ñùnj, ni̱ ganahuin ra̱ꞌa nej sôꞌ Ma̱ꞌan sa gaꞌnḯn gaꞌná.
Sí ganahuin ra̱ꞌa ꞌngo̱ sí ganataꞌ dàj ga̱huin ni̱ guendâ huin sí dânj sí ganataꞌ dàj ga̱huin, ni̱ gu̱ña̱n ga̱ nanìꞌhiaj nguèj sôꞌ ga̱na̱huin ra̱ꞌa nguèj sôꞌ; ni̱ sí ganahuin ra̱ꞌa ꞌngo̱ sí giꞌhiaj sa nìkàa ni̱ guendâ huin sí dânj sí giꞌhiaj sa nìkàa, ni̱ gu̱ña̱n ga̱ nanìꞌhiaj nguèj sôꞌ ga̱na̱huin ra̱ꞌa nguèj sôꞌ.
Ni̱ ahuin na̱nj guiì gaꞌhuiꞌ ꞌngo̱ basû nne nu̱huij goꞌo nej guiì nitaj si ni̱ka̱j sun nìko, ni̱ guendâ huin ninj guiì nìkòꞌ rukú, yàngàꞌ hia nï̀nꞌ tâ ni̱ si̱ gahuin chre ꞌngo̱ sun giꞌhiaj ninj dadinꞌ dàñùn ga̱na̱huin ra̱ꞌa ninj nanìꞌhiaj ninj na̱nj ánj.
Gaꞌnḯn Juan Bautista nej sí ꞌna̱ꞌ ga̱huin chru̱n riñan sôꞌ si gàchìnj naꞌanj nej sôꞌ Ma̱ꞌan Jesús<TS3>(<a href="tw://bible.*?42.7.18-35">Lc. 7:18-35</a>)Nga gisîj gaꞌnïnꞌ Ma̱ꞌan Jesús suun riñan nej yùhuìj sí ꞌna̱ꞌ ga̱huin chru̱n riñanj, gahui ni̱ gaꞌanj gi̱di̱ganj ni̱ ganataj si-nùguànꞌ Ma̱ꞌan Ñaꞌanj an riñan nej guiì màn yumanꞌ snàꞌànj huin yiñán nej sí ꞌna̱ꞌ ga̱huin chru̱n riñanj.
Ni̱ dukuâ gaꞌa nne Juan nga gunïn sôꞌ nej sa giꞌhiaj Ma̱ꞌan Cristo, ni̱ gaꞌnḯn sôꞌ gaꞌanj huìj nej sí gaꞌnaꞌ ga̱huin chru̱n riñan sôꞌ,
guendâ gàchìnj naꞌanj nej sôꞌ riñan Ma̱ꞌan Jesús:—Ni̱ gataj nej sôꞌ nga guchiꞌ nej sôꞌ, huê Ma̱ꞌân rèꞌ huin sa ga̱ꞌna̱ꞌ nîꞌ, si gànàꞌhuìj nej ñûnj ga̱ꞌna̱ꞌ aꞌngô sij sàꞌ.
Nanikàj Ma̱ꞌan Jesús, ni̱ gata:—Ga̱ꞌa̱nj nguèj suj ni̱ gànàtàꞌ nguèj suj riñan Juan sa gunïn nguèj suj ni̱ sa giniꞌin nguèj suj giꞌhiâ.
Ga̱ta̱j nguèj suj gu̱nïn Juan, giniꞌin nguèj ganayigï̀n rune ñan nej guiì du̱chri ni̱ gaché nej guiì go̱chro̱j o, ganahuin sàꞌ nneè kú nej guiì nnùn yiꞌì lepra ni̱ ganayiꞌnï̂nj hiuꞌuj tàj rakïj nej guiì sòꞌo, ganahuin nìꞌnàꞌ nej guiì gàꞌ gahuiꞌi ni̱ gunïn nej guiì ranꞌ àko nuguanꞌ gi̱ꞌhiaj ga̱na̱ni̱n ninj.
Ni̱ ûta ga̱ nìhiàꞌ ruhuâ nej guiì nun ga̱che̱j ruhuâ ni̱ nun ga̱na̱tu̱ ninj rayiꞌí.
Nga gaꞌanj nej sí dânj, ni̱ gayiꞌì Ma̱ꞌan Jesús ganataj rayiꞌî Juan riñan nej guiì màn hiuj dânj ni̱ gata:—Nga gaꞌanj nej suj riñan hioꞌó hua̱ nàkòo ni̱ ahuin sa giniꞌin nej suj ràꞌaj. Giniꞌin nej suj ꞌngo̱ hio nagunanꞌ nanèe nîꞌ.
Nga gaꞌanj nej suj ni̱ ahuin sa giniꞌin nej suj ràꞌaj. Giniꞌin nej suj ꞌngo̱ sí nu̱n atsîj sàꞌ xi nîꞌ. Ni̱ gàꞌ niꞌin nej suj si nej sí nu̱n atsîj sàꞌ xi, ni̱ nne nej sôꞌ dukuâ nej sí huin rey.
Sani̱ nga gaꞌanj nej suj. Ni̱ ahuin sa giniꞌin nej suj ràꞌaj. Giniꞌin nej suj ꞌngo̱ sí gataj dàj ga̱huin nîꞌ. Yàngàꞌ hia, ni̱ gàtà, si giniꞌin nej suj ꞌngo̱ sí dànanj huin doj gàꞌ daꞌ sí gataj dàj ga̱huin.
Dadinꞌ huê rayiꞌî Juan huin gaꞌmin riñan ñanj:Hia̱j ni̱ gàꞌnï̀n ga̱ꞌa̱nj si̱nï̱n ꞌngo̱ sí dânj neꞌ ña̱an riñanꞌ,ni̱ sôꞌ gi̱ꞌhiaj yu̱gui si-chrejt.
Yàngàꞌ hia ni̱ gàtà: Si siganï̂nj nej sí gaꞌnga riki siyànàa ni̱ Juan huin sí ginikaj sun nìko doj gàꞌ daꞌ aꞌngô nej síi; sani̱ Ma̱ꞌan sa hua̱ lij doj ñan ni̱ka̱j su̱n Ma̱ꞌan Ñaꞌanj an, ni̱ dànanj huin sa nìko doj gàꞌ daꞌ Juan.
’Àsìj nej gui gane Juan Bautista ni̱ nda gui hia̱j, ni̱ giranꞌ sa̱ñu̱n nej guiì nìkòꞌ rukû Ma̱ꞌan sa ni̱ka̱j sun yàtàꞌa, ni̱ nej guiì gunùkuaj ganikïnꞌ ran ngà si-nùguànꞌ Ma̱ꞌan Ñaꞌanj an ni̱ nej guiì dânj huin sa gùnùkuaj ga̱tu̱ ñan nne Ma̱ꞌan sa ni̱ka̱j su̱n neꞌ Yàtàꞌa.
Dadinꞌ daranꞌ sa gaꞌmin nej sôꞌ gataj dàj ga̱huin ngà si-ley Ma̱ꞌan Ñaꞌanj an, ni̱ gaꞌmin nej sôꞌ dàj ga̱huin nda gui gane Juan.
Ni̱ si ga̱ra̱nꞌ ruhuâ nej suj ga̱na̱huin ra̱ꞌa nej suj, ni̱ huê sôꞌ huin Elias sí ga̱ꞌna̱ꞌ.
Guiì tàj hiuꞌuj rakïj guendâ gu̱nïn, ni̱ gu̱nïn ninj.
“Ni̱ gataj nej sôꞌ: Gachrá nej ñûnj chraꞌa ngà rihiaa, sani̱ nun gi̱ra̱nꞌa̱nj nej suj; ni̱ gachrá nej ñûnj chraꞌ rùguìꞌi, sani̱ nun gu̱du̱gue̱ꞌe ni̱ nun ga̱gua̱j hia nej suj.”
Dadinꞌ gaꞌnaꞌ Juan, ni̱ nitaj si yâ sôꞌ ni̱ nitaj si goꞌo sôꞌ, ni̱ gataj nej suj: Sa kï̱j ï nun ruhuâ nimân sí dânj.
Gaꞌná, ni̱ yâj ni̱ goꞌôj, ni̱ gataj nej suj: Sí nânj ûta gachîn gàꞌ yâ ni̱ gachîn gàꞌ goꞌo sôꞌ nne bino ni̱ gidaꞌa duguiꞌ sôꞌ ngà nej sí gaꞌnej sanꞌanj an ni̱ gidaꞌa duguiꞌ sôꞌ ngà nej sí giꞌhiaj gakï̱nꞌïn. Sani̱ ganadigân sôꞌ sa chru̱n nï̀nꞌ ruhuâ Ma̱ꞌan Ñaꞌanj an ngà nej sa hueꞌê giꞌhiaj sôꞌ.
Ûta gi̱ra̱nꞌ sa̱ñu̱n yumanꞌ snàꞌànj giꞌhiaj gakï̱nꞌïn<TS3>(<a href="tw://bible.*?42.10.13-15">Lc. 10:13-15</a>)Hiôꞌ ni̱ gayiꞌì Ma̱ꞌan Jesús ni̱ ranꞌanj nej yumanꞌ ñan giꞌhia ûta ganahuin nej guiì, dadinꞌ nun gànànìkàj ruhuâ ninj rayiꞌî si-ga̱kïnꞌ ninj ni̱ gata:
—Ûta gi̱ranꞌ sa̱ñu̱n nej suj guiì màn ruhuâ yumanꞌ Corazín. Ûta gi̱ranꞌ sa̱ñu̱n nej suj guiì màn ruhuâ yumanꞌ Betsaida. Dadinꞌ si nu̱n giꞌhiaj Ma̱ꞌan Ñaꞌanj an ga̱na̱huin nej guiì gimân ruhuâ yumanꞌ Tiro ngà ruhuâ yumanꞌ Sidón, dàj rûnꞌ giꞌhia ganahuin nej guiì màn siganï̂nj nej suj ni̱ gàꞌ nâ gananikàj ruhuâ ninj ni̱ gàꞌ gananun ninj atsîj riñan ni̱ñanj xi ni̱ gaꞌanj ga̱ne ninj riñan hiaj.
Rayiꞌî dan ni̱ gatâ gu̱nïn nej suj ni̱ nga gùyùmàn gui ga̱na̱nikïnꞌ nej suj riñan Ma̱ꞌan Ñaꞌanj an, ni̱ dànanj ûta gi̱ranꞌ sa̱ñu̱n nej suj gàꞌ daꞌ nej guiì gimân yumanꞌ Tiro ngà yumanꞌ Sidón.
Ni̱ nej suj màn ruhuâ yumanꞌ Kapernaúm, ni̱ ganayumàn nej suj nda yàtàꞌa, sani̱ gu̱du̱nin ga̱ꞌa̱nj gi̱nun nej suj nda nìkàꞌ ñan ru̱mi̱nꞌ xi; dadin si nu̱n giꞌhiâ ga̱na̱huin nej guiì gimân yumanꞌ Sodoma dàj rûnꞌ giꞌhiâ ganahuin nej guiì gimân siganï̂nj nej suj ni̱ hua̱ na̱nj màn nej guiì yumanꞌ dânj nda gui hia̱j.
Sani̱ gàtà gu̱nïn nej suj ni̱ nga gùyùmàn gui ga̱na̱nikïnꞌ nej suj riñan Ma̱ꞌan Ñaꞌanj an, ni̱ dànanj do̱j gi̱ranꞌ sa̱ñu̱n nej guiì gimân yumanꞌ Sodoma, gàꞌ daꞌ nej suj.
Ga̱ꞌna̱ꞌ nej suj riñânj ni̱ ga̱na̱ra̱n ruhuâ nej suj<TS3>(<a href="tw://bible.*?42.10.21-22">Lc. 10:21-22</a>)Diû dânj ni̱ nanikàj Ma̱ꞌan Jesús ni̱ gata:—Gaꞌmin hueꞌê rayiꞌî Ma̱ꞌân rèꞌ na̱nj Tâꞌ dadinꞌ huê Ma̱ꞌân rèꞌ nikaj su̱n yàtàꞌa ngà riñan hioꞌóo, dadinꞌ gachrîj huì Ma̱ꞌân rèꞌ nej nuguan nânj riñan nej sí chru̱un ngà riñan nej sí garânj daꞌngaꞌ ruhuâ, ni̱ ganadigân Ma̱ꞌân rèꞌ nej nuguanꞌ nânj riñan nej sí nìn ꞌhiaj.
Huê danj huin yàngàꞌ, rûꞌhuaj na̱nj Tâꞌ, dadinꞌ huê dànanj garanꞌ ruhuâ Ma̱ꞌân rèꞌ.
’Daranꞌ nej rasu̱un ganarikî Ma̱ꞌan Rê riñânj; sani̱ gàꞌ si ꞌngo̱ nej guiì nun niꞌin ñùnj mánj, man ꞌngo̱ rïn Ma̱ꞌan Rê huin sa niꞌin ñùnj ni̱ gàꞌ si ꞌngo̱ nej guiì nun niꞌin Ma̱ꞌan Rê, man ꞌngo̱ rḯn huin sa niꞌin Ma̱ꞌan Rê ni̱ man ñùnj huin sa ga̱ꞌhue ga̱na̱di̱gân rayiꞌî Ma̱ꞌan Rê riñan aꞌngô nej guiì ga̱ra̱nꞌ ruhuâj.
Ga̱ꞌna̱ꞌ daranꞌ nej suj gininaj ruhuâ rayiꞌî guendâ gi̱ꞌhiaj sun nej suj ni̱ rayiꞌî guendâ àꞌì ata nej suj, ni̱ ñùnj gi̱ꞌhiaj ni̱ ga̱na̱ra̱n ruhuâ nej suj.
Ga̱ta nej suj si-igûj ni̱ ga̱huin chru̱n nej suj sa ꞌhiâ, dadinꞌ huín ꞌngo̱ sí nìn hua ma̱ꞌan nimân ni̱ gànàrìꞌ nej suj ñan ga̱na̱ra̱n ruhuâ ma̱ꞌan nimân nej suj.
Dadinꞌ nitaj si chìꞌ hua si-igûj, ni̱ nitaj si chìꞌ hua sa ruhuâj ga̱da̱gahuin nej suj mánj.
Gaꞌneꞌ nej sôꞌ gaꞌnaꞌ ga̱huin chru̱n riñan Ma̱ꞌan Jesús kaa ya nej sôꞌ gui ganarânj ruhuâ<TS3>(<a href="tw://bible.*?41.2.23-28">Mr. 2:23-28</a>; <a href="tw://bible.*?42.6.1-5">Lc. 6:1-5</a>)ꞌNgo̱ gui ganarânj rûhua huin nga aché Ma̱ꞌan Jesús hua ñan gunun nej sij trigu, ni̱ ganachinj yiꞌnaa riki nej sí ꞌna̱ꞌ ga̱huin chru̱n riñanj ni̱ gayiꞌì nej sôꞌ ni̱ girihiâj nej sôꞌ kaa yâ nej sôꞌ.
Ni̱ giniꞌin nej sí chru̱n ley, ni̱ gataj nej sôꞌ:—Gi̱ni̱ꞌhiaj sòꞌ dadinꞌ nej sí ꞌna̱ꞌ ga̱huin chru̱n riñanꞌ ni̱ giꞌhiaj nej sij sa nun daꞌhui nej sij gi̱ꞌhiaj nej sij, dadinꞌ gui ganarânj ruhuâ huin gui nânj.
Sani̱ gataj Ma̱ꞌan Jesús:—Nun ga̱hia̱ nej suj riñan ñanj si-nùguànꞌ Ma̱ꞌan Ñaꞌanj an dàj giꞌhiaj David, nga ganachinj yiꞌnaa riki sij ni̱ huê danj na̱nj ganachinj yiꞌnaa riki nej sí hua̱j ngà sij ràꞌ saj ûnꞌ;
dàj giꞌhiaj sij nga gatûj sij ruhuâ hueꞌ huin dukuâ Ma̱ꞌan Ñaꞌanj an, dadinꞌ gidaꞌa sij rachrún gè huin si-ràchrùnj Ma̱ꞌan Ñaꞌanj an ni̱ yâ sij ngà nej sí huaj ngà sij, ni̱ nitaj si giyiꞌnïnꞌ suun si ya̱ nej sij nej rachrún dânj dadinꞌ man ꞌngo̱ rïn nej rej huin sa ga̱ꞌhue ya̱ nej rachrún dânj.
Nun ga̱hia̱ nej suj dàj taj ley gachrûn Moisés, si gui ganarânj ruhuâ ni̱ nej rej ꞌnï̱nj hueꞌ huin nûhui ni̱ nitaj si ganarânj ruhuâ nej sij gui ganarânj rûhua, sani̱ nitaj si giꞌhiaj nej sij ga̱kï̱nꞌïn mínj.
Sani̱ ñùnj gataj si hiuj nânj nikïnꞌ Ma̱ꞌan sa ni̱ka̱j sun nìko doj ga̱ daꞌ hueꞌ huin nûhui.
Ni̱ si ga̱ꞌhue ga̱ra̱n daꞌngaꞌ ruhuâ nej suj nùnj huin si ga̱ta̱j nuguanꞌ nnùn riñan nânj: “Dadinꞌ sa garanꞌ ruhuâ Ma̱ꞌan Ñaꞌanj an huin si ga̱na̱nï̱n àko ruhuâ nej suj niꞌin nej suj nej guiì ni̱ nun ga̱ra̱nꞌ ruhuaj si da̱gahuiꞌ nej suj yuku ganaminj in riñanj mánj.” Hiôꞌ ni̱ si̱ gutaꞌ chre nej suj gakï̱nꞌïn yichrá nej guiì nitaj si a̱ta gakï̱nꞌïn sa mánj.
Dadinꞌ ñùnj ni̱ ni̱ka̱j sùnj riñan gui ganarânj rûhua.
Sí ganakò raꞌa<TS3>(<a href="tw://bible.*?41.3.1-6">Mr. 3:1-6</a>; <a href="tw://bible.*?42.6.6-11">Lc. 6:6-11</a>)Huê danj ni̱ gachîn Ma̱ꞌan Jesús gaꞌanj hiuj dânj, ni̱ gaꞌnaj ruhuâ hueꞌ huin si-nùhuì nej sij.
Ni̱ ni̱kï̱nꞌ ꞌngo̱ sí ganakò raꞌa hiuj dânj; ni̱ gachín naꞌanj nej sí fariseo Ma̱ꞌan Jesús, guendâ ruhuâ nej sôꞌ gìrìꞌ nej sôꞌ sa gu̱ru̱ꞌman yiꞌî nej sôꞌ Ma̱ꞌan ni̱ gachín naꞌanj nej sôꞌ ni̱ gataj nej sôꞌ:—Dùgùnàj huaj si gi̱ꞌhiôꞌ ga̱na̱huin nej guiì aꞌnanꞌan gui ganarânj nîꞌ.
Ni̱ nanikàj Ma̱ꞌan Jesús ni̱ gata:—Ahuin goꞌngo̱ nej suj ni̱ si hua̱ ꞌngo̱ dân nej suj matsïj ï, ni̱ si gui ganarânj ruhuâ ni̱ gininj yôꞌ ruhuâ ꞌngo̱ hiuꞌuj u, ni̱ si̱ ganari nej suj yôꞌ ruhuâ hiuꞌuj u dan ràꞌ saj ûnꞌ.
Sê dànanj du̱ꞌhue̱ ꞌngo̱ síi doj gàꞌ daꞌ ꞌngo̱ matsïj ï ràꞌ saj ûnꞌ. Huê danj ni̱ dùgùnàj huaj, si gi̱ꞌhiôꞌ sa sàꞌa gui ganarânj rûhua na̱nj ánj.
Hiôꞌ ni̱ gataj Ma̱ꞌan Jesús gu̱nïn sí ganakò raꞌa dânj:—Du̱nukuâ sòꞌ raꞌât râj.Ni̱ dunukuâ sí dânj raꞌa sôꞌ, ni̱ orâ chre ni̱ ganahuin nìꞌnàꞌ raꞌa sôꞌ ni̱ huaj dàj rûnꞌ hua aꞌngô raꞌa sôꞌ sa hua̱ sàꞌaj.
Ni̱ nga gahui nej sí chru̱n ley neꞌ ye̱ꞌ hueꞌ huin nûhui, ni̱ gayiꞌì nej sôꞌ ni̱ nadigiꞌñûn nej sôꞌ dàj gi̱ꞌhiaj nej sôꞌ guendâ da̱gahuiꞌ nej sôꞌ Ma̱ꞌan Jesús.
Jesús huin musû ganagui Ma̱ꞌan Ñaꞌanj anNi̱ niꞌin Ma̱ꞌan Jesús si dànanj ganï̂n ruhuâ nej sij niꞌin nej sij Ma̱ꞌan, ni̱ guxunj Ma̱ꞌan hiuj dânj; ni̱ ginikòꞌ ûta gàꞌì nej guiì rukuj, ni̱ giꞌhia si ga̱na̱huin daranꞌ nej guiì.
Huê dànanj ga̱huin daꞌnga ni̱ gisîj nuguanꞌ gaꞌmin Isaias sôꞌ gataj dàj ga̱huin, nga gataj sôꞌ:
Huê Ma̱ꞌan sí nânj huin sa gu̱nânj gi̱tsi riñânj, ni̱ Ma̱ꞌan sôꞌ huin sa ganaguîj;ni̱ ꞌì ruhuâj niꞌín Ma̱ꞌan sôꞌ, ni̱ ûta garanꞌ ruhuâ ma̱ꞌan nimânj sa giꞌhiaj sôꞌ.Ni̱ gàꞌhuìj si-Espíritu riñan sôꞌ,ni̱ ga̱ta̱j sôꞌ riñan nej guiì nàsìnùnj un si gi̱ꞌhiaj ninj sa ni̱ka̱ garanꞌ ruhuâ Ma̱ꞌan Ñaꞌanj an.
Ni̱ si̱ gunïnꞌ Ma̱ꞌan sôꞌ ngà nej guiì, ni̱ si̱ gaguâj nùkuaj sôꞌ,ni̱ gàꞌ si gunïn nej guiì nga ga̱ꞌmi̱n sôꞌ nga huaj sôꞌ ruhuâ chrej gàchràꞌ huaj riki yumanꞌan.
Hio gàꞌ gataꞌ gaché ni̱ si̱ duguachranꞌ sôꞌ,ni̱ nùnj huin si man gatse̱ꞌe ahui raa̱ ꞌhuej tàj raa̱ kantil sani̱ si̱ dunâꞌaj sôꞌ ñaꞌan aka raa̱ ꞌhuej dânj mánj,nda gùnùkuaj sôꞌ na̱gi̱ꞌhiaj ni̱ka̱ sôꞌ daranꞌanj.
Ni̱ gi̱nun ña̱n nej sí nàsìnùnj un ni̱ gànàꞌhuìj nej sôꞌ Ma̱ꞌan sij.
Sí gaꞌmin kï̱j yiꞌî Ma̱ꞌan Espíritu Santo<TS3>(<a href="tw://bible.*?41.3.19-30">Mr. 3:19-30</a>; <a href="tw://bible.*?42.11.14-23">Lc. 11:14-23</a>; <a href="tw://bible.*?42.12.10">12:10</a>)Hiôꞌ ni̱ ginikaj nej sij gaꞌnaꞌ nej sij riñan Ma̱ꞌan Jesús ꞌngo̱ sí nu̱n sa kï̱j ï ruhuâ nimân, ni̱ huin sôꞌ ꞌngo̱ sí du̱chri ni̱ sí ꞌmìnj in; ni̱ ganahuin sôꞌ giꞌhiaj Ma̱ꞌan Jesús, ni̱ ganayigï̀n rune ñan sôꞌ ni̱ gaꞌmin sôꞌ.
Ni̱ ûta gahuin ña̱ꞌanj ruhuâ daranꞌ nej guiì, ni̱ gataj ninj:—Daꞌní David huin sí nan na̱nj nîꞌ.
Sani̱ nga gunïn nej sí fariseo, ni̱ gataj nej sôꞌ:—Beelzebú sichre aꞌnïnꞌ riñan nej sa kï̱j ï, guruguñuꞌunj rukû sí nânj ni̱ rayiꞌî dan ni̱ gaꞌhue giri sij nej sa kï̱j ï ruhuâ nimân nej guiì na̱nj ánj.
Ni̱ giniꞌin Ma̱ꞌan Jesús dàj ganï̂n ruhuâ nej sí dânj, ni̱ gata gu̱nïn nej sij:—Daranꞌ nej rey ni̱ka̱j su̱n ni̱ si gu̱nï̱nꞌ nej ma̱ꞌan nej guiì dugumîn sôꞌ ni̱ gìyìchràꞌ da̱ꞌa̱j nej guiì ri̱ña̱n ni̱ka̱j ñuꞌunj sôꞌ ni̱ ga̱na̱huij daranꞌ nej yumanꞌ snàꞌànj an ngà daranꞌ nej hueꞌ ñan gunïnꞌ nej ma̱ꞌan nej guiì màn ruhuaj, ni̱ si̱ gaꞌhue ga̱ne naj doj gàꞌ mánj.
Ni̱ si sichre ni̱ girij ma̱ꞌan neꞌ ye̱ꞌe, ni̱ gunïnj ngà ma̱ꞌan ni̱ giyichraꞌ da̱ꞌa; ni̱ dàj gi̱ꞌhia, ga̱ꞌhue gi̱nikaj sunj ràꞌaj.
Ni̱ si ñùnj ni̱ girîj neꞌ ye̱ꞌe nej sa kï̱j ngà siyu̱gui Beelzebú, ni̱ ahuin si ngà siyu̱gui gi̱ri̱ nej guiì nìkòꞌ rukû nej suj ràꞌaj. Hia̱j rûꞌhuaj, ni̱ nej sôꞌ ga̱huin nej guiì ga̱ya̱ka̱j guendâ dàj gi̱ꞌhiaj nej suj.
Ni̱ si girîj neꞌ ye̱ꞌe nej sa kï̱j ï ngà si-Espíritu Ma̱ꞌan Ñaꞌanj an, hiôꞌ ni̱ ruhuaj gàtà si yàngàꞌ ni̱ gàꞌ guyumân diû gi̱nikaj su̱n Ma̱ꞌan Ñaꞌanj an na̱nj ánj.
’Dàj gi̱ꞌhiaj ꞌngo̱ síi ga̱ꞌhue ga̱tu̱ sôꞌ ruhuâ dukuâ ꞌngo̱ sí nùkuaj, ni̱ ga̱ꞌhue gi̱ꞌhia̱j tu̱ sôꞌ siꞌhiaj sí dânj, ni̱ sê gàꞌ si̱nï̱n daꞌhui sij gu̱mi̱n sij sí dânj. Daꞌnga ni̱ gaꞌhue gi̱ri̱ sij nej sa màn ruhuâ dukuâ sôꞌ ràꞌ saj ûnꞌ. Ñùnj huin sa gumînj sí nùkuaj dânj na̱nj ánj.
’Sí nitaj si huin ngàj, ni̱ huin sôꞌ sí gunïnꞌ ngàj; ni̱ sí nitaj si nagiꞌhiaj chre̱ꞌ ngàj, ni̱ dànanj duyaꞌnï̀n sôꞌ.
’Huê danj ni̱ gatâ: Ga̱ꞌhue gi̱nikaj Ma̱ꞌan Ñaꞌanj an nimân nìko rayiꞌî daranꞌ nej gakï̱nꞌïn ngà rayiꞌî nej nuguanꞌ gaꞌmin kï̱j nej guiì riñanj, sani̱ nej guiì gaꞌmin kï̱j rayiꞌî Ma̱ꞌan Espíritu Santo ni̱ si̱ gaꞌhue gi̱nika nimân nìko rayiꞌî ninj mánj.
Ga̱ꞌhue gi̱nikaj Ma̱ꞌan Ñaꞌanj an nimân nìko rayiꞌî nej guiì gaꞌmin kï̱j riñan Ma̱ꞌan Jesús; sani̱ nej guiì gaꞌmin kï̱j rayiꞌî Ma̱ꞌan Espíritu Santo, ni̱ si̱ gaꞌhue gi̱nikaj Ma̱ꞌan Ñaꞌanj an nimân nìko rayiꞌî si-ga̱kïnꞌ ninj, ni̱ gàꞌ diû hia̱j ni̱ gàꞌ diû ga̱ꞌna̱ꞌa mánj.
ꞌNgo̱ chrun ni̱ gi̱ni̱ꞌînꞌ ahuin chrun huin nga gahui chruj màn raj<TS3>(<a href="tw://bible.*?42.6.43-45">Lc. 6:43-45</a>)’Dàj rûnꞌ huin ꞌngo̱ chrun sàꞌa huin nej guiì sàꞌaj, ni̱ huê danj guruguiꞌ sa sàꞌa giꞌhiaj ninj; ni̱ dàj rûnꞌ huin ꞌngo̱ chrun aꞌnanꞌan huin nej guiì giꞌhiaj sa aꞌnanꞌan ni̱ huê danj na̱nj guruguiꞌ sa aꞌnanꞌan giꞌhiaj ninj; dadinꞌ nda ga̱hiu chruj raa̱ ꞌngo̱ chrun ni̱ gi̱ni̱ꞌînꞌ si huin ꞌngo̱ chrun sàꞌaj nej si huin ꞌngo̱ chrun aꞌnanꞌ na̱nj ánj.
Dàj rûnꞌ huin nej yìꞌnï̀nꞌ yukuáa huin nej suj. Ni̱ ga̱ꞌhue ga̱ꞌmi̱n nej suj nuguanꞌ sàꞌa, nga huin nej suj guiì kï̱j huaa na̱nj nîꞌ. Dadinꞌ nej nuguanꞌ màn nìko doj ruhuâ nimân nej suj ni̱ huê nej nuguanꞌ dânj huin sa gaꞌmin nej suj.
Sí sàꞌa, ni̱ nej nuguanꞌ sàꞌ màn ruhuâ nimân sôꞌ huê nej nuguanꞌ dânj huin sa giri sôꞌ nga gaꞌmin sôꞌ; ni̱ sí kï̱j huaa, ni̱ nej nuguanꞌ kï̱j hua màn ruhuâ nimân sôꞌ huê nej nuguanꞌ dânj huin sa giri sôꞌ nga gaꞌmin sôꞌ.
Sani̱ ñùnj taj si nàgàꞌhuìꞌ nej síi guenda rayiꞌî daranꞌ nej nuguanꞌ du̱guna hua gaꞌmin nej sôꞌ, nga gùyùmàn gui gànàchìnꞌ Ma̱ꞌan Ñaꞌanj an guenda riñan nej sôꞌ.
Dadinꞌ ngà rayiꞌî nuguanꞌ gaꞌminꞌ ni̱ ga̱na̱ka̱j guendâ Ma̱ꞌan Ñaꞌanj an si nitaj gakï̱nꞌïn hua riñanꞌ, nej si hua̱ gakï̱nꞌïn riñanꞌ ni̱ ga̱na̱huin ra̱ꞌâꞌ kastîgu na̱nj ánj.
Nej guiì ganinï̀nꞌ huaa gachín ꞌngo̱ daꞌngaꞌa gi̱ni̱ꞌin ninj<TS3>(<a href="tw://bible.*?41.8.12">Mr. 8:12</a>; <a href="tw://bible.*?42.11.29-32">Lc. 11:29-32</a>)Hiôꞌ ni̱ nanikàj da̱ꞌa̱j nej sí chru̱n ley ngà nej sí fariseo, ni̱ gataj nej sôꞌ:—Maestrûj, ruhuâ nej ñûnj gi̱ni̱ꞌin nej ñûnj si gi̱ꞌhiá rèꞌ ꞌngo̱ daꞌngaꞌa.
Ni̱ nanikàj Ma̱ꞌan Jesús ni̱ gata:—Yiꞌnïnꞌ aꞌnanꞌan ni̱ yiꞌnïnꞌ giꞌhiaj gakï̱nꞌïn gachín ꞌngo̱ daꞌngaꞌa; sani̱ si̱ gaꞌhue gi̱digán daꞌngaꞌa riñan ninj mánj, sani̱ sa giranꞌ Jonás sôꞌ ganataꞌ dàj ga̱huin dânj huin ꞌngo̱ daꞌngaꞌa riñan ninj na̱nj ánj.
Dàj rûnꞌ ginun nùgui ni̱ga̱nꞌ Jonás huàꞌnï̀nj gui ni̱ huàꞌnï̀nj ñanꞌan ruhuâ riki yukuaj yàchìj xi, ni̱ huê danj ginûnj ruhuâ nimân hioꞌóo huàꞌnï̀nj gui ni̱ huàꞌnï̀nj ñanꞌan na̱nj ánj.
Nga gùyùmàn gui gànàchìnꞌ Ma̱ꞌan Ñaꞌanj an guenda riñan nej guiì ni̱ gànàyùmàn nej guiì gimân yumanꞌ Ninive, ni̱ ga̱ra̱n ruhuâ ninj rayiꞌî nej guiì nânj guendâ ga̱huin kastîgu ninj, dadinꞌ gananikàj ruhuâ nej guiì nânj ga gunïn ninj nej nuguanꞌ gaꞌmin Jonás sôꞌ gataj dàj gahuin, sani̱ dànanj nìko huin sa ni̱kï̱nꞌ hiuj nânj gàꞌ daꞌ Jonás.
Nga gùyùmàn gui gànàchìnꞌ Ma̱ꞌan Ñaꞌanj an guenda riñan nej guiì ni̱ gànàyùmàn reina ꞌna̱ꞌ neꞌ ri̱ki ni̱ ga̱ra̱n ruhuâ ñûnꞌ rayiꞌî nej guiì nânj, guendâ ga̱huin kastîgu ninj dadinꞌ nun gànànìkàj ruhuâ ninj; dadinꞌ ûta gànꞌ gaꞌnaꞌ ñûnꞌ guendâ gunïn ñûnꞌ dàj nìko niꞌin Salomón, sani̱ dànanj nìko huin sa ni̱kï̱nꞌ hiuj nânj gàꞌ daꞌ Salomón.
Nga nanikàj ñûn nanè kï̱j huaa gatu ruhuâ nimân ꞌngo̱ síi<TS3>(<a href="tw://bible.*?42.11.24-26">Lc. 11:24-26</a>)’Nga gahui nanè kï̱j huaa ruhuâ nimân ꞌngo̱ guiì, ni̱ aché nunj riñan hioꞌó nàkòo, ni̱ naꞌhuij ñan ga̱na̱ra̱n ruhuaj, sani̱ naꞌhue gìrìꞌij ñan ga̱na̱ra̱n ruhuaj.
Ni̱ gata: “Nànìkà ni̱ na̱ꞌa̱nj dukuá ñan gahui gaꞌná.” Ni̱ nga gunukuij, ni̱ hua̱ nîꞌnï̱nj ruhuâ hueꞌ dânj gànàrìꞌij, ni̱ gàꞌ ganakaꞌ nej sôꞌ ni̱ nda nìhiàꞌ chre hua ruhuâ hueꞌ dânj.
Hiôꞌ ni̱ gaꞌanj nanè kï̱j hua dânj, ni̱ nagiꞌhiaj chrej aꞌngô chi̱j nej nanè kï̱j hua doj gàꞌ daꞌaj, ni̱ gatûj daranꞌ ninj gane ninj ruhuâ nimân sí dânj; ni̱ dànanj kï̱j doj ga̱na̱huin sôꞌ gàꞌ daꞌ sa ga si̱nï̱n sôꞌ. Ni̱ huê dànanj gi̱ranꞌ yiꞌnïnꞌ kï̱j hua nânj.
Ni̱ gataj ꞌngo̱ sí dânj gu̱nïn Ma̱ꞌan:—Nni Ma̱ꞌân rèꞌ ngà nej dinḯn Ma̱ꞌân rèꞌ nikïnꞌ neꞌ ye̱ꞌe, ni̱ ruhuâ nej sij ga̱ꞌmi̱n nej sij ngà Ma̱ꞌân rèꞌ.
Nanikàj Ma̱ꞌan Jesús ni̱ gata gu̱nïn sí gataj dànanj, ni̱ gata:—Ahuin si huin nni ni̱ ahuin si huin nej di̱nï̂n ràꞌaj.
Ni̱ gidigân raꞌa riñan nej sí ꞌna̱ꞌ ga̱huin chru̱n riñanj ni̱ gata gu̱nïn nej sôꞌ:—Nej suj màn hiuj nânj huin nni ngà nej dinï̂n.
Dadinꞌ daranꞌ nej guiì giꞌhiaj sa garanꞌ ruhuâ Ma̱ꞌan Rê nne yàtàꞌa, ni̱ huê ninj huin nej dinï̂n, ni̱ nej yugue, ni̱ huin ninj nni na̱nj ánj.
Nuguanꞌ rán gananï̂n rayiꞌî sí unuun<TS3>(<a href="tw://bible.*?41.4.1-9">Mr. 4:1-9</a>; <a href="tw://bible.*?42.8.4-8">Lc. 8:4-8</a>)Gui dânj ni̱ gahui Ma̱ꞌan Jesús ruhuâ hueꞌe ni̱ gaꞌanj ga̱ne nìchrùnꞌ duꞌhua nne ña̱ꞌa̱nj.
Ni̱ ûta ganaraꞌhuiꞌ nej guiì riñanj; ni̱ gatu ruhuâ barku, ni̱ gaꞌanj ga̱ne ruhuâ barkû dânj, ni̱ màn daranꞌ nej guiì nìchrùnꞌ duꞌhua nne ña̱ꞌa̱nj.
Hiôꞌ ni̱ gayiꞌij ni̱ gaꞌmin rayiꞌî ûta gàꞌì nej rasu̱un ni̱ garânj sunj nuguanꞌ ráan ni̱ gata:—Gahui ꞌngo̱ sí dânj ni̱ gaꞌanj ga̱da̱gamanꞌ sôꞌ ka̱an.
Ni̱ nga nï̀nꞌ gadagamanꞌ sôꞌ ka̱an huaj sôꞌ, ni̱ da̱ꞌa̱j ka̱n dânj gininj duꞌhua chrej e; ni̱ gaꞌnaꞌ nej yataj a ni̱ yâ nej yôꞌ nej ka̱n dânj.
Ni̱ aꞌngô da̱ꞌa̱j nej ka̱n dânj gininj riñan hioꞌó hiëj, ni̱ ñan nitaj si hua̱ nìko hioꞌóo; ni̱ ûta hio giyichraꞌ nej ka̱n dânj, dadinꞌ nitaj si hua̱ gùnùn ga̱ꞌa̱nj hiaꞌaj riki hioꞌóo;
Sani̱ nga gisîj gui ni̱ gochroj chrinꞌ trigu ni̱ ginitïnj; dadinꞌ nun ga̱ꞌa̱nj gùnùn hiaꞌaj riki hioꞌóo, huê danj ni̱ ganakoj.
Ni̱ aꞌngô da̱ꞌa̱j nej ka̱n dânj gininj siganï̂nj nej koj tanj an; ni̱ gachij nej koj tanj dânj ni̱ gahuij giꞌhiaj nej koj tanj an.
Sani̱ aꞌngô da̱ꞌa̱j nej ka̱n trigu gininj riñan hioꞌó sàꞌa ni̱ gahiu ka̱n trigu raj, ni̱ da̱ꞌa̱j nej ka̱n trigu dânj gahiu ꞌngo̱ sientu ka̱n trigu raa̱, ni̱ aꞌngô da̱ꞌa̱j nej ka̱n dânj gahiu huàꞌnï̀nj xia chi̱ꞌ ka̱n trigu raa̱ ni̱ aꞌngô da̱ꞌa̱j ka̱an gahiu ko̱ chi̱ꞌ trigu raa̱.
Sí tàj hiuꞌuj u rakïj guendâ gu̱nïn, ni̱ gu̱nïn sôꞌ.
Sa gidigân nej nuguanꞌ ráan<TS3>(<a href="tw://bible.*?41.4.10-12">Mr. 4:10-12</a>; <a href="tw://bible.*?42.8.9-10">Lc. 8:9-10</a>)Hiôꞌ ni̱ gahuin nichrunꞌ nej sí ꞌna̱ꞌ ga̱huin chru̱n riñan Ma̱ꞌan Jesús, ni̱ gataj nej sôꞌ:—Nùnj huin saj ni̱ gaꞌmin Ma̱ꞌân rèꞌ nuguanꞌ ráan riñan nej guiì ràꞌaj maestrûj.
Nanikàj Ma̱ꞌan Jesús ni̱ gata:—Dadinꞌ nej suj ni̱ rikî Ma̱ꞌan Ñaꞌanj an si ga̱ꞌhue ga̱ra̱n daꞌngaꞌ ruhuâ nej suj nej nuguanꞌ hua̱ huì rayiꞌî Ma̱ꞌan sa ni̱ka̱j su̱n yàtàꞌa, sani̱ nun gìrìꞌ nìꞌhiaj nej guiì nânj guendâ ga̱ꞌhue ga̱ra̱n daꞌngaꞌ ruhuâ ninj mánj.
Dadinꞌ ahuin na̱nj nej guiì garânj daꞌngaꞌ ruhuâ niꞌin si-nùguànꞌ Ma̱ꞌan Ñaꞌanj an ni̱ gàꞌhuij doj si-nùguànꞌànj riñan ninj, ni̱ ga̱ꞌhue ga̱ra̱n daꞌngaꞌ ruhuâ ninj doj; sani̱ nej guiì do̱j garânj daꞌngaꞌ ruhuâ, ni̱ do̱j nuguanꞌ garânj daꞌnga ruhuâ ninj ni̱ ga̱ꞌne̱ Ma̱ꞌan Ñaꞌanj an riñan ninj.
Rayiꞌî dan ni̱ gaꞌmînj nuguanꞌ ráan riñan ninj: Dadinꞌ gi̱ni̱ꞌhiaj ninj sani̱ si̱ gi̱niꞌin ninj ngà rune ñan ninj, ni̱ ga̱na̱nï̱n rakï̂j ninj sani̱ si̱ gaꞌhue gu̱nïn ninj, ni̱ gàꞌ nitaj si garânj daꞌngaꞌ ruhuâ ninj.
Hiôꞌ ni̱ gisîj nuguanꞌ gaꞌmin Isaias sôꞌ gataj dàj ga̱huin rayiꞌî ninj, nga gaꞌmin sôꞌ:Nùnj huin si ûta gu̱nïn ninj, ni̱ gàꞌ danj ni̱ si̱ gaꞌhue ga̱ra̱n daꞌngaꞌ ruhuâ ninj;ni̱ gi̱ni̱ꞌhiaj ninj sani̱ si gaꞌhue gi̱ni̱ꞌin ninj mánj.
Dadinꞌ ganaminj nimân nej guiì màn ruhuâ yumanꞌ nânj ngà nej gakï̱nꞌïn,ni̱ ganarán hiuꞌuj tàj ruhuâ rakïj ninj,ni̱ gadï̱n ninj;guendâ naꞌhuej ruhuâ ninj gi̱ni̱ꞌin ninj,ni̱ naꞌhuej ruhuâ ninj gu̱nïn ninj,ni̱ naꞌhuej ruhuâ ninj ga̱ra̱n daꞌngaꞌ ruhuâ ninj ni̱ ga̱ꞌna̱ꞌ ninj riñânj,dadinꞌ naꞌhuej ruhuâ ninj ga̱na̱huin ninj gi̱ꞌhiâ.
’Sani̱ ga̱na̱huin nìhiàꞌ ruhuâ nej suj, dadinꞌ giniꞌin nej suj, ni̱ ga̱na̱huin nìhiàꞌ ruhuâ ꞌnín rakïj nej suj dadinꞌ gu̱nïn nej suj.
Dadinꞌ yàngàꞌ hia nï̀nꞌ gàtà ni̱ ûta gàꞌì nej sí gataj dàj ga̱huin ngà nej sí giꞌhiaj sa ni̱ka̱a gahuin ruhuâ gi̱ni̱ꞌin sa niꞌin nej suj, sani̱ nun gi̱ni̱ꞌin nej sôꞌ; ni̱ gahuin ruhuâ nej sôꞌ gu̱nïn nej sôꞌ sa gunïn nej suj sani̱ nun gu̱nïn nej sôꞌ.
Ganataꞌ Ma̱ꞌan Jesús rayiꞌî nuguanꞌ ráan<TS3>(<a href="tw://bible.*?41.4.13-20">Mr. 4:13-20</a>; <a href="tw://bible.*?42.8.11-15">Lc. 8:11-15</a>)’Gu̱nïn nej suj, nùnj huin si ga̱ta̱j, nuguanꞌ rán gaꞌmin rayiꞌî sí gunuun.
Nga gunïn da̱ꞌa̱j nej guiì nuguanꞌ gi̱ꞌhiaj ga̱na̱ni̱n ninj ni̱ naꞌhue ga̱ra̱n daꞌngaꞌ ruhuâ ninj, ni̱ gaꞌnaꞌ sichre ni̱ gaꞌne si-nùguànꞌ Ma̱ꞌan Ñaꞌanj an ruhuâ nimân ninj, ni̱ huin ninj dàj rûnꞌ huin nej ka̱n gininj duꞌhua chrej e.
Ni̱ ka̱n gadagamanꞌ sôꞌ siganï̂nj nej hiëj, huin nej guiì gunïn si-nùguànꞌ Ma̱ꞌan Ñaꞌanj an, ni̱ ûta nìhiàꞌ hua ruhuâ ninj ngà gunïn ninj si-nùguànꞌ Ma̱ꞌan Ñaꞌanj an;
Sani̱ ñan nitaj si guyumân nìko ruhuâ ninj, hiôꞌ ni̱ do̱j nï̀nꞌ diû gunùkuaj ninj dadinꞌ nga gaꞌnaꞌ sañuun ni̱ gata rùhuà nej guiì ninj rayiꞌî si-nùguànꞌ Ma̱ꞌan Ñaꞌanj an ni̱ ganatûj ninj.
Ni̱ ka̱n gadagamanꞌ sôꞌ siganï̂nj nej koj tanj an, huin nej guiì gunïn si-nùguànꞌ Ma̱ꞌan Ñaꞌanj an, sani̱ ñan ûta huin ruhuâ ninj ga̱ nej rasu̱n màn ruhuâ yumiguìi nânj riñan ninj ni̱ gidigañuꞌunj nej rasu̱n dânj ninj ni̱ ûta huin ruhuâ ninj ga̱huin yi̱ruꞌhue ninj huê danj ni̱ giꞌhia si giniꞌñûn ninj si-nùguànꞌ Ma̱ꞌan Ñaꞌanj an ni̱ rayiꞌî dan nitaj si guruguiꞌ si huin ninj daꞌní Ma̱ꞌan Ñaꞌanj an mánj.
Sani̱ ka̱n gadagamanꞌ sôꞌ riñan hioꞌó sàꞌa huin nej guiì gunïn si-nùguànꞌ Ma̱ꞌan Ñaꞌanj an ni̱ garânj daꞌngaꞌ ruhuâ ninj, ni̱ gùrùguìꞌ sa hueꞌê giꞌhiaj ninj; ni̱ da̱ꞌa̱j ninj giꞌhiaj guyumân ruhuâ ꞌngo̱ sientu guiì, aꞌngô da̱ꞌa̱j ninj giꞌhiaj guyumân ruhuâ huàꞌnï̀nj xia guiì, ni̱ aꞌngô da̱ꞌa̱j ninj giꞌhiaj guyumân ruhuâ ko̱ chi̱ꞌ guiì niꞌin ninj Ma̱ꞌan Ñaꞌanj an.
Nuguanꞌ rán aꞌmin rayiꞌî trigu ngà koj aꞌnanꞌanNi̱ gaꞌmin Ma̱ꞌan Jesús aꞌngô nuguanꞌ ráan, ni̱ gata:—Ma̱ꞌan sa ni̱ka̱j su̱n yàtàꞌa huin dàj rûnꞌ huin ꞌngo̱ sí gunun trigû sàꞌa riñan doꞌó;
Sani̱ nga nï̀nꞌ nngaj daranꞌ nej sôꞌ atoj nej sôꞌ, ni̱ gaꞌnaꞌ ꞌngo̱ sí gunïnꞌ ngà nej sôꞌ ni̱ gunun sí dânj trigû kï̱j ï siganï̂nj nej trigû sàꞌa, ni̱ gaꞌanj sí dânj.
Hiôꞌ ni̱ gaꞌanj gataj nej sí huin musu riñan sí huin si-yi̱ruꞌhue nej sôꞌ ni̱ gataj nej sôꞌ: “Señor, sê trigû sàꞌa huin sa gunun rèꞌ riñan doꞌó rèꞌ ûnꞌ. Nùnj huin saj, ni̱ giyichraꞌ trigû kïj ï riñan doꞌó rèꞌ ràꞌaj.”
Ni̱ gataj sí yi̱ruꞌhue dânj: “ꞌNgo̱ sí gunïnꞌ ngàj giꞌhiaj.” Ni̱ gataj nej sí huin musu: “Ruhuâ rèꞌ; si ga̱ꞌa̱nj gi̱ri̱hia̱ nej ñûnj nej trigû kï̱j dan nîꞌ.”
Si̱ gaꞌhue mánj gataj sôꞌ: “Dadinꞌ ga̱ꞌhue si nga huaj nej suj gi̱ri̱hia̱ nej suj trigû kï̱j ï, ni̱ ga̱ꞌhue ni̱ gi̱ri̱hia̱ nej suj nej trigû sàꞌaj
Gu̱du̱nâj nej suj si ga̱chi̱j gu̱ña̱n ngue nda gùyùmàn gui gàꞌnèj; ni̱ gàꞌnï̀n ga̱na̱ranꞌ si̱nï̱n nej sí ꞌhiaj suun trigû kï̱j ï, ni̱ gu̱mi̱n nej sôꞌ daꞌ yihiâ guendâ ga̱ka̱ man; ni̱ neꞌ rùkù ni̱ ga̱na̱ra̱nꞌ nej sôꞌ si-trigûj ni̱ ga̱na̱chra sàꞌ nej sôꞌ ruhuâ si-gùchrùj.”
Nuguanꞌ rán gaꞌmin rayiꞌî ka̱n kuej taj<TS3>(<a href="tw://bible.*?41.4.30-32">Mr. 4:30-32</a>; <a href="tw://bible.*?42.13.18-19">Lc. 13:18-19</a>)Ganataꞌ Ma̱ꞌan Jesús aꞌngô nuguanꞌ ráan, ni̱ gata:—Ma̱ꞌan sa ni̱ka̱j su̱n neꞌ yàtàꞌa huin dàj rûnꞌ huin ka̱n kuej staj, dadinꞌ gidaꞌa ꞌngo̱ sí dânj ka̱n nânj ni̱ gunun sôꞌ riñan doꞌó sôꞌ;
Yàngàꞌ hia nï̀nꞌ ni̱ ka̱n nânj huin sa hua̱ lij doj gàꞌ daꞌ daranꞌ nej ka̱an sani̱ nga gachi ni̱ huej huin sa yàkàn doj, ni̱ huej huin sa nìko doj riñan aꞌngô nej kuej e ni̱ gahuin ꞌngo̱ chrun, hiôꞌ ni̱ gaꞌnaꞌ nej yataj aché yàtàꞌa ni̱ giꞌhiaj nej xuj sigàkàꞌ nej xuj raꞌa chrun dânj.
Nuguanꞌ rán aꞌmin rayiꞌî chru dunuꞌmanꞌan<TS3>(<a href="tw://bible.*?42.13.20-21">Lc. 13:20-21</a>)Ni̱ gataj Ma̱ꞌan Jesús aꞌngô nuguanꞌ ráan:—Ma̱ꞌan sa ni̱ka̱j su̱n neꞌ yàtàꞌa huin dàj rûnꞌ huin chru dunuꞌmanꞌ gidaꞌa ꞌngo̱ siyànàa, ni̱ gachri siganï̂nj kïnj hua̱ sàꞌaj huìj ni̱ huàꞌnï̀nj daꞌngaꞌ giriñunꞌ chru arina, hiôꞌ ni̱ ganahuij daranꞌ kïnj arina hua̱ sàꞌa gunuꞌmanꞌ giꞌhiaj chru dunuꞌmanꞌanj.
Nùnj huin saj garânj sun Ma̱ꞌan Jesús nuguanꞌ ráan<TS3>(<a href="tw://bible.*?41.4.33-34">Mr. 4:33-34</a>)Ni̱ ni̱na̱nj nuguanꞌ ráan garânj sun Ma̱ꞌan Jesús nga gaꞌmin riñan nej guiì, ni̱ si nitaj nuguanꞌ ráan nika nga ga̱ꞌmi̱n ni̱ nitaj si gaꞌmin mánj;
Huê dànanj gaꞌmin daꞌnga gisîj nej nuguanꞌ gaꞌmin sôꞌ gataj dàj gahuin àsìj ri̱ki, nga gataj sôꞌ:Gàꞌmìn nuguanꞌ ráan ngà duꞌhuá;gànàtàj nej nuguanꞌ ꞌnï̱nj huì àsìj nga gayiꞌij gaꞌanj gi̱ngaj yumiguìi.
Ganataꞌ Ma̱ꞌan Jesús nuguanꞌ rán gaꞌmin rayiꞌî koj aꞌnanꞌanHiôꞌ ni̱ ganaꞌnḯn Ma̱ꞌan Jesús nanꞌ nej guiì, ni̱ gatu ruhuâ hueꞌe; ni̱ gaꞌnaꞌ nichì nej sí ꞌna̱ꞌ ga̱huin chru̱n riñanj ni̱ gataj nej sôꞌ gu̱nïn:—Ruhuâ nej ñûnj si gànàtàꞌ Ma̱ꞌân rèꞌ gu̱nïn nej ñûnj nùnj huin si ga̱ta̱j nuguanꞌ rán gaꞌmin rayiꞌî nej trigû kï̱j ï màn siganï̂nj nej trigu sàꞌaj.
Nanikàj Ma̱ꞌan Jesús, ni̱ gata:—Ñùnj huin sa gunun trigû sàꞌa.
Hioꞌó ñan gunûnj huin ruhuâ nimân nej guiì màn ruhuâ yumiguìi; nej trigû sàꞌa huin nej guiì huin daꞌní Ma̱ꞌan sa ni̱ka̱j su̱n yàtàꞌa, nej trigû kï̱j ï huin nej guiì huin daꞌní sichre.
Ni̱ sa gunun trigû kï̱j dânj huin sa nàsàꞌa. Ni̱ nga na̱gi̱ꞌhiaj chrej nej trigu huin nga ga̱na̱huij yumiguìi; ni̱ nej sa na̱gi̱ꞌhiaj chre̱ꞌ nej trigu huin nej ángel.
Dàj rûnꞌ giꞌhiaj nej síi nga girihiâj nej sôꞌ nej trigû kï̱j ï, ni̱ gaꞌnḯn nej sôꞌ riñan ñaꞌaan, ni̱ huê danj ga̱huin nga ga̱na̱huij yumiguìi.
Ni̱ gàꞌnï̀n nej ángel gunânj gi̱tsi riñânj ni̱ ga̱na̱ranꞌ ninj ñan ni̱ka̱j sùnj daranꞌ nej guiì gidigân gi̱ꞌhiaj aꞌngô nej guiì gakï̱nꞌïn, ngà nej guiì giꞌhiaj gakï̱nꞌïn,
ni̱ gàꞌnï̀nj nej ángel nej guiì ruhuâ guchrún ñan aka ñaꞌaan; ni̱ hiuj dânj gi̱nun ninj ni̱ du̱gueꞌe ninj ni̱ ûta gi̱ranꞌ sa̱ñu̱n ninj ni̱ nda ya̱ rùj ñanꞌ ninj.
Hiôꞌ ni̱ nej sí giꞌhiaj sa ni̱ka̱a ni̱ nda giràn chre ga̱na̱huin nej sôꞌ ni̱ ga̱ nej sôꞌ dàj rûnꞌ giràn riñan gui nga ga̱ne nej sôꞌ ñan gi̱nikaj su̱n Ma̱ꞌan Ñaꞌanj huin Rej nej sôꞌ. Guiì tàj hiuꞌuj ruhuâ rakïj ni̱ gu̱nïn ninj.
Sanꞌanj ꞌnïnj huì riki hioꞌóo’Huê danj ni̱ Ma̱ꞌan sa ni̱ka̱j su̱n neꞌ yàtàꞌa ni̱ huin dàj rûnꞌ huin ꞌngo̱ sanꞌanj ꞌnï̱nj huì riki hioꞌóo, ni̱ ganariꞌ ꞌngo̱ síi ni̱ gachrîj huì ñûn sôꞌ riki hioꞌóo; ni̱ ûta gahuin nìhiàꞌ ruhuâ sôꞌ huê danj ni̱ gaꞌanj sôꞌ ni̱ naduꞌhuêj sôꞌ daranꞌ nej rasu̱n huin siꞌhiaj sôꞌ, ni̱ ganarânj sôꞌ hioꞌó ñan ꞌnï̱nj huì sanꞌanj dânj.
Hiëj perla sàꞌ xi ûta du̱ꞌhue̱e’Huê danj ni̱, Ma̱ꞌan sa ni̱ka̱j su̱n neꞌ yàtàꞌa huin dàj rûnꞌ huin ꞌngo̱ sí ganarânj ni̱ naduꞌhuej nej rasu̱un ni̱ nanaꞌhuiꞌ sôꞌ nej hiëj sàꞌ gùꞌnàj perla.
Ni̱ nga ganariꞌ sôꞌ ꞌngo̱ hiëj perla ûta nìhiàꞌ hua, huê danj ni̱ gaꞌanj sôꞌ ni̱ guduꞌhuêj sôꞌ daranꞌ nej rasu̱n hua̱ riñan sôꞌ, ni̱ girânj sôꞌ hiëj sàꞌ dânj.
Sa ga̱huin chru̱nꞌ rayiꞌî nnanj giri yukuaj a’Huê danj na̱nj Ma̱ꞌan sa ni̱ka̱j su̱n neꞌ yàtàꞌa huin dàj rûnꞌ huin ꞌngo̱ nnanj màn yukuaj a, dadinꞌ nga gaꞌnḯn nej síi ruhuâ nne ña̱ꞌa̱nj, ni̱ ganaraꞌanj daranꞌ yìꞌnï̀nꞌ nej yukuaj a;
ni̱ nga gachra ruhuâ nnanj màn yukuaj a ni̱ giri nej sij nnanj dânj duꞌhua nne ña̱ꞌa̱nj; ni̱ gaꞌanj ga̱ne nej sij ni̱ ganagui nej sij yukuaj hua̱ sàꞌaj ni̱ ganachra nej sij ruhuâ ꞌngo̱ yugûti, sani̱ nej yukuaj nitaj si hua̱ sàꞌ ni̱ gi̱rë̱ꞌëj nej sij.
Huê danj ga̱huin nga ga̱na̱huij yumiguìi: Ni̱ ga̱hui̱ nej ángel, ni̱ giꞌhiaj anêj ninj nej sí kï̱j huaa siganï̂nj nej sí sàꞌa,
ni̱ gàꞌnï̀nj nej ángel nej guiì kï̱j huaa ni̱ gi̱nun ninj ruhuâ rúnâko; ni̱ gu̱du̱gue̱ꞌe ninj ni̱ ûta ga̱huin ruhuâ ninj ni̱ nda ya̱ rùj ñanꞌ ninj.
Rasu̱n nàkàa ni̱ rasu̱n reꞌèeNi̱ gachín naꞌanj Ma̱ꞌan Jesús nej sij ni̱ gata:—Garânj daꞌngaꞌ ruhuâ nej suj daranꞌ nej nuguanꞌ nânj nîꞌ.Ni̱ gataj nej sij:—Garânj daꞌngaꞌ ruhuâ nej ñûnj Señor.
Hiôꞌ ni̱ gataj Ma̱ꞌan Jesús:—Huê danj ni̱ daranꞌ nej maestrû chru̱n ley, ni̱ huin nej sôꞌ dàj rûnꞌ huin ꞌngo̱ sí dugumîn nej daꞌní, dadinꞌ niꞌin sôꞌ àmàn ga̱ra̱n su̱n sôꞌ rasu̱n nàkàa ni̱ niꞌin sôꞌ àmàn ga̱ra̱n su̱n sôꞌ rasu̱n hua̱ reꞌèe.
Nne Ma̱ꞌan Jesús yumanꞌ Nazaret<TS3>(<a href="tw://bible.*?41.6.1-6">Mr. 6:1-6</a>; <a href="tw://bible.*?42.4.16-30">Lc. 4:16-30</a>)Gahuin nga gisîj gaꞌmin Ma̱ꞌan Jesús nej nuguanꞌ rán nânj, ni̱ gaꞌan aꞌngô hiuj u.
Huê danj ni̱ gunukuiꞌ Ma̱ꞌan Jesús yiñan, ni̱ gidiganj ruhuâ hueꞌ huin nûhui nne hiuj dânj, ni̱ ûta gahuin ña̱ꞌanj ruhuâ nej guiì màn yiñan, ni̱ gataj ninj:—Dànèꞌ gahuin chru̱n sí nânj nej nuguanꞌ nânj ni̱ dànèꞌ gahuin chru̱n sôꞌ guendâ gi̱ꞌhiaj sôꞌ ga̱na̱huin nej guiì orâ chre ràꞌaj.
Sê daꞌní sí akôj chrun huin sí nânj ràꞌ saj ûnꞌ. Ni̱ sê nni sij gùꞌnàj María ni̱ nej dinḯn sij huin Jacobo, José, Simón, ni̱ Judas ràꞌ saj ûnꞌ.
Ni̱ ginaꞌan ruhuâ nej sij niꞌin nej sij Ma̱ꞌan Jesús, ni̱ gataj Ma̱ꞌan gu̱nïn nej sij:—Aꞌngô hiuj u ni̱ ni̱ka̱j chre̱j nej síi riñan ꞌngo̱ sí gataj dàj gahuin, sani̱ nitaj si ni̱ka̱j chrej nej guiì màn yiñán sôꞌ ngà nej duguiꞌ ma̱ꞌan sôꞌ riñan sôꞌ mánj.
Ni̱ ñan nitaj si guyumân ruhuâ nej guiì màn yiñan niꞌin ninj Ma̱ꞌan, huê danj ni̱ do̱j nej guiì aꞌnanꞌan ganahuin giꞌhia hiuj dânj.
Gahuiꞌ Juan Bautista<TS3>(<a href="tw://bible.*?41.6.14-29">Mr. 6:14-29</a>; <a href="tw://bible.*?42.9.7-9">Lc. 9:7-9</a>)Nga diû dânj ni̱ gunïn Herodes tetrarca, si ûta nìko hua nej sa giꞌhiaj Ma̱ꞌan Jesús,
Ni̱ gataj sôꞌ gu̱nïn nej sí giꞌhiaj sun riñan sôꞌ:—Sí nânj huin Juan Bautista; ni̱ ganaꞌnï̂nj sôꞌ siganï̂nj nej nîman, rayiꞌî dan gaꞌhue ûta nìko nej sa giꞌhiaj sôꞌ.
Dadinꞌ Herodes huin sí gidaꞌa ni̱ gumînj sôꞌ ngà agaꞌ kadena ni̱ gachrîj sôꞌ dukuâ gaꞌa Juan, rayiꞌî yugûnꞌ Herodías huin nika dinḯn sôꞌ síchìj Felipe;
dadinꞌ gataj Juan gu̱nïn sôꞌ:—Nitaj si dùgùnàj huaj si ga̱na̱ka̱jꞌ nika dinḯnt mánj.
Ni̱ ruhuâ Herodes da̱gahuiꞌ sôꞌ Juan, sani̱ yuꞌhuiꞌ sôꞌ niꞌin sôꞌ nej guiì yùmànꞌan; dadinꞌ Juan huin ꞌngo̱ sí ganataꞌ dàj ga̱huin riñan nej guiì màn yumanꞌ dânj.
Sani̱ nga ganasîj Herodes aꞌngô hioꞌo ni̱ gahuin giꞌñanj an giꞌhiaj sôꞌ, ni̱ giranꞌânj daꞌnin yànà yugûn Herodías da̱nï̱n ñan nne nej guiì màn hiuj dânj, ni̱ gahuin nìhiàꞌ ruhuâ Herodes.
Rayiꞌî dan ni̱ gataj sôꞌ si yàngàꞌ hia gàꞌhuìꞌ sôꞌ, ahuin na̱nj rasu̱n gàchìnj siyànà nânj riñan sôꞌ.
Sani̱ gàꞌ gachrîj si̱nï̱n yugûnꞌ Herodías chrej e riki siyànà nânj dàj ga̱ꞌmi̱n, ni̱ rayiꞌî dan ni̱ gata:—Gàꞌnï̀nj rèꞌ ahui Juan Bautista ni̱ gi̱nunj ruhuâ ꞌngo̱ goꞌo ni̱ ri̱ki̱ rèꞌ riñânj.
Ni̱ nga gunïn Herodes nuguanꞌ nânj ni̱ gananï̂n ruhuâ sôꞌ; sani̱ ñan gàꞌ gataj sôꞌ si yàngàꞌ gàꞌhuìꞌ sôꞌ ꞌngo̱ rasu̱un raꞌa siyànà dânj, ni̱ ñan gàꞌ gunïn nej sí nne ngà sô yiꞌnḯn mesa, ni̱ garânj yina sôꞌ gaꞌhuiꞌ sôꞌ ahui Juan,
Ni̱ gaꞌnïnꞌ sôꞌ suun riñan nej sí giꞌhiaj sun riñan sôꞌ si ga̱ꞌa̱nj gàꞌnèꞌ nej sôꞌ ahui Juan nda ruhuâ dukuâ gaꞌa.
Ni̱ ni̱ka̱j nej sôꞌ ahui Juan ni̱ nunj ruhuâ ꞌngo̱ goꞌo ni̱ gaꞌhuiꞌ nej sôꞌ raꞌa siyànà dânj; ni̱ nagaꞌhuij ahui Juan riñan yugûnꞌ nni.
Hiôꞌ ni̱ gaꞌnaꞌ nej sí gahuin chru̱n riñan Juan ni̱ ganakaj nej sôꞌ nneè kú Juan ni̱ gaꞌanj gàchìnꞌ nej sôꞌ; ni̱ neꞌ rùkù ni̱ gaꞌanj gànàtàꞌ nej sôꞌ dàj giranꞌ Juan riñan Ma̱ꞌan Jesús.
Gaꞌhuiꞌ Ma̱ꞌan Jesús yâꞌ ùnꞌùnꞌ mîn síi<TS3>(<a href="tw://bible.*?41.6.30-44">Mr. 6:30-44</a>; <a href="tw://bible.*?42.9.10-17">Lc. 9:10-17</a>; <a href="tw://bible.*?43.6.1-14">Jn. 6:1-14</a>)Ni̱ nga gunïn Ma̱ꞌan Jesús, ni̱ gatu ruhuâ barku ni̱ guxunj Ma̱ꞌan ni̱ gaꞌan nda ñan ga̱nꞌ doj, riñan hioꞌó hua̱ nàkòo ni̱ ñan hua̱ niꞌnï̀nj ïn; sani̱ nga gunïn nej guiì si hiuj dânj hua̱j Ma̱ꞌan Jesús, ni̱ nda yumanꞌ snàꞌànj ñan màn ninj gaché dàkòj ninj ni̱ gaꞌanj ninj ñan hua̱j Ma̱ꞌan Jesús.
Ni̱ nga gananinj Ma̱ꞌan Jesús, ni̱ giniꞌin si gàꞌ màn ûta gàꞌì nej guiì hiuj dânj, ni̱ gananï̂n àko ruhuaj niꞌin ninj ni̱ giꞌhia si ga̱na̱huin nej guiì aꞌnanꞌan.
Nga ginìn gui dânj ni̱ gaꞌnaꞌ nichì nej sí ꞌna̱ꞌ ga̱huin chru̱n riñan Ma̱ꞌan Jesús, ni̱ gataj nej sôꞌ gu̱nïn:—Nitaj nùnj mân hiuj nânj yo̱ꞌ dadinꞌ gàꞌ ginìn ni̱ gàꞌnï̀nj Ma̱ꞌân rèꞌ ga̱ꞌa̱nj nej guiì ñan nngaj nej yumanꞌ lij nan ni̱ gi̱ra̱n ninj sa ya̱ ninj na̱nj ánj.
Nanikàj Ma̱ꞌan Jesús ni̱ gata:—Nitaj si ûta ña̱ꞌa̱n huaj si na̱nꞌ ninj mánj; gàꞌhuìꞌ nej suj ya̱ ninj na̱nj ánj.
Ni̱ gataj nej sí gaꞌnaꞌ gahuin chru̱un gu̱nïn Ma̱ꞌan Jesús:—Nitaj sa yo̱ꞌ nikaj nej ñûnj ꞌna̱ꞌ nej ñûnj mánj, man ùnꞌùnꞌ rachrúun ngà huìj yukuaj a nikaj nej ñûnj ꞌna̱ꞌ nej ñûnj na̱nj ánj.
Ni̱ gataj Ma̱ꞌan Jesús:—Gi̱nikaj nej suj nej rasu̱n dânj ga̱ꞌna̱ꞌ nej suj riñânj.
Hiôꞌ ni̱ gaꞌnïnꞌ su̱n Ma̱ꞌan Jesús riñan nej sí gaꞌnaꞌ gahuin chru̱n riñanj si ga̱ta̱j nej sôꞌ si ga̱ꞌa̱nj ga̱ne nej guiì riñan koj o; ni̱ gidaꞌa nej ùnꞌùnꞌ rachrúun ngà huìj nej yukuaj a, ni̱ ganachi nikaj ñanj neꞌ yàtàꞌa ni̱ gaꞌhuij si guruhuâ Ma̱ꞌan Ñaꞌanj an, ni̱ guchraꞌ da̱ꞌa ni̱ gaꞌhuij rachrúun raꞌa nej sí ꞌna̱ꞌ ga̱huin chru̱n riñanj, ni̱ gadaꞌngaꞌ nej sôꞌ yâ daranꞌ nej guiì màn hiuj dânj.
Ni̱ yâ daranꞌ nej guiì, ni̱ gachra riki ninj; ni̱ ganaranꞌ nej sí ꞌna̱ꞌ ga̱huin chru̱un nej dasû lij gunâj dânj, ni̱ ganachra aꞌngô yùhuìj yugûti ganaranꞌ nej sôꞌ.
Ni̱ daꞌngaꞌ ꞌngo̱ si ùnꞌùnꞌ mîn nej síi huin sa yâ, sani̱ nun gi̱ꞌhiaj nej sij guendâ nej siyànàa ngà nej sílìj i mánj.
Gaché Ma̱ꞌan Jesús riñan nne ña̱ꞌa̱nj<TS3>(<a href="tw://bible.*?41.6.45-52">Mr. 6:45-52</a>; <a href="tw://bible.*?43.6.16-21">Jn. 6:16-21</a>)Ni̱ nga gisîj yâ nej guiì ni̱ gataj Ma̱ꞌan Jesús si ga̱tu̱ nej sí ꞌna̱ꞌ ga̱huin chru̱n riñanj ruhuâ barku, ni̱ gataꞌ ña̱n nej sôꞌ ni̱ gachin nej sôꞌ ga̱ꞌa̱nj nej sôꞌ ané duꞌhua nne ña̱ꞌa̱nj ni̱ gunâj Ma̱ꞌan Jesús aꞌmin ngà nej guiì màn hiuj dânj.
Nga gisîj ganaꞌnḯn Ma̱ꞌan Jesús nanꞌ nej guiì rigìi yiñán ninj huê danj ni̱ gahui raa̱ kïj ni̱kï̱nꞌ hiuj dânj ni̱ gaꞌmin ngà Ma̱ꞌan Ñaꞌanj an; ni̱ gàꞌ gahuin ru̱mi̱nꞌ, ni̱ aꞌngo̱ rïn gunâj hiuj dânj.
Ni̱ gàꞌ huaj barku nda da̱ꞌa̱j nne ña̱ꞌa̱nj sani̱ ûta nùkuaj gaganꞌ nne ña̱ꞌa̱nj riñan barkû dânj, dadinꞌ dànanj gaꞌhuiꞌ nanèe ne̱ꞌ ri̱ña̱n nej sij.
Sani̱ gàꞌ gisîj ꞌngo̱ si agaꞌ gàꞌânj ruhuâ giyigï̀n man, ni̱ aché Ma̱ꞌan Jesús riñan nne ña̱ꞌa̱nj guyumanj riñan nej sij.
Ni̱ nga giniꞌin nej sí ꞌna̱ꞌ ga̱huin chru̱un sí aché Ma̱ꞌan Jesús hua riñan nnee, ni̱ ûta guyuꞌhuiꞌ nej sôꞌ ni̱ gaguâj nùkuaj nej sôꞌ, ni̱ nda gaꞌmin yuꞌhuiꞌ chre nej sôꞌ ni̱ gataj nej sôꞌ:—ꞌNgo̱ staꞌnaj a ꞌna̱ꞌ na̱nj ánj.
Sani̱ orâ chre ni̱ gaꞌmin Ma̱ꞌan Jesús, ni̱ gata:—Si̱ guyuꞌhuiꞌ nej suj mánj, ñùnj huin na̱nj ánj.
Ni̱ gataj Ma̱ꞌan Jesús:—Gu̱hua̱ꞌ sòꞌ aj nï̂nj.Ni̱ gananinj Pedro ruhuâ barku, ni̱ gaché sôꞌ riñan nnee ni̱ gaꞌanj sôꞌ ñan ꞌna̱ꞌ Ma̱ꞌan Jesús.
Sani̱ nga giniꞌin Pedro si ûta nùkuaj gaꞌhuij nanèe, ni̱ guyuꞌhuiꞌ sôꞌ; ni̱ gayiꞌij ni̱ ganagaꞌ sôꞌ riki nnee, ni̱ gayiꞌì sôꞌ ni̱ gaguâj sôꞌ, ni̱ gataj sôꞌ:—Señor gi̱ꞌhiá rèꞌ si gànànìnj na̱nj ánj.
Orâ chre ni̱ gidaꞌa Ma̱ꞌan Jesús raꞌa Pedro ni̱ gata gu̱nïn sôꞌ:—Do̱j sînj guyumân ruhuâ sí sòꞌ na̱nj ánj. Nùnj huin saj ni̱ ganîn chìꞌ ruhuâꞌ ràꞌaj.
Ni̱ nga gatûj nguèj sij ruhuâ barku ni̱ ganikïnꞌ si gaꞌhuij nanèe.
Hiôꞌ ni̱ ganikïnꞌ rúdàkòj nej sôꞌ màn ruhuâ barku riñan Ma̱ꞌan Jesús ni̱ gataj nej sôꞌ:—Yàngàꞌ hia nï̀nꞌ ni̱ huê Ma̱ꞌân rèꞌ huin Daꞌní Ma̱ꞌan Ñaꞌanj an na̱nj ánj.
Giꞌhiaj Ma̱ꞌan Jesús si ganahuin nej guiì ruhuâ yumanꞌ Genaseret<TS3>(<a href="tw://bible.*?41.6.53-56">Mr. 6:53-56</a>)Ni̱ gachîn nej sij ané nne ña̱ꞌa̱nj, ni̱ guyumân nej sij riñan hioꞌó Genesaret.
Ni̱ gananiꞌin nej guiì màn riñan hioꞌó dânj Ma̱ꞌan Jesús, ni̱ duyaꞌnï̀n ninj nuguanꞌan gaꞌanj nï̀nꞌ gàchràꞌ riñan nej guiì màn ganikàj riñan hioꞌó dânj, ni̱ ni̱ka̱j ninj daranꞌ nej guiì aꞌnanꞌan gaꞌnaꞌ ninj riñan Ma̱ꞌan Jesús.
Ni̱ gachín nìꞌhiaj ninj si ga̱ꞌhue̱j Ma̱ꞌan Jesús ni̱ gàgànꞌ raꞌa ninj man duꞌhua atsîj ni̱kej; ni̱ daranꞌ nej guiì gaganꞌ raꞌa atsîj ni̱ke̱ Ma̱ꞌan Jesús ni̱ ganahuin ninj giꞌhia.
Sa giꞌhiaj ganahuin kï̱j nimân nej síi<TS3>(<a href="tw://bible.*?41.7.1-23">Mr. 7:1-23</a>)Hiôꞌ ni̱ gaꞌnaꞌ nichì da̱ꞌa̱j nej sí maestrû chru̱n ley ngà nej sí fariseo ꞌna̱ꞌ Jerusalén riñan Ma̱ꞌan Jesús, ni̱ gataj nej sôꞌ:
—Nùnj huin saj ni̱ nej sí ꞌna̱ꞌ ga̱huin chru̱n riñan Ma̱ꞌân rèꞌ ni̱ nitaj si ni̱ka̱j chre̱j nej sôꞌ nej nuguanꞌ gidigân nej síchìj achij i ràꞌaj. Dadinꞌ nitaj si naniꞌhiaꞌ nej sôꞌ raꞌa nej sôꞌ nga yâ nej sôꞌ ràꞌaj.
Nanikàj Ma̱ꞌan Jesús ni̱ gata:—Nùnj huin saj ni̱ nitaj si ni̱ka̱j chre̱j nej suj daranꞌ nej nuguanꞌ gaꞌnïnꞌ su̱n Ma̱ꞌan Ñaꞌanj an ngà chrej yìñànj nikaj nej suj ràꞌaj.
Dadinꞌ gaꞌnïnꞌ su̱n Ma̱ꞌan Ñaꞌanj an ni̱ gata: “Gi̱nikaj chre̱j riñan rét ni̱ huê danj na̱nj gi̱nikaj chrej riñan nnît”, ni̱ “ahuin na̱nj sí gaꞌmin kï̱j riñan rej ngà riñan nni ni̱ hua̱ ni̱ña̱n si du̱guaꞌì nej sij ni̱ daꞌhui sij gàhuìꞌ sij na̱nj ánj.”
Sani̱ gataj nej suj: Si ga̱ꞌhue ga̱ta̱j ꞌngo̱ síi gu̱nïn rej sôꞌ ngà gu̱nïn nni sôꞌ: “Si̱ gaꞌhue gu̱ru̱gûñuꞌun sòꞌ, dadinꞌ daranꞌ nej sa hua̱ riñânj ni̱ huin ofrenda gàꞌ gaꞌhuí riñan Ma̱ꞌan Ñaꞌanj an na̱nj ánj”;
ni̱ gataj nej suj si ahuin na̱nj sí gataj dànanj, ni̱ nitaj si daꞌhui sôꞌ gu̱ru̱gûñuꞌunj sôꞌ rej sôꞌ ngà nni sôꞌ. Huê danj ni̱ gudurëꞌ nej suj nej nuguanꞌ gaꞌnïnꞌ su̱n Ma̱ꞌan Ñaꞌanj an riñan nej suj dadinꞌ dànanj nikaj chre̱j nej suj chrej yìñànj giri rà nej síchìj achij i.
Sí gidigañuꞌunj un nej suj gàꞌ manꞌ, ni̱ dùgùnàj hua nuguanꞌ gaꞌmin Isaias sôꞌ gataj dàj ga̱huin rayiꞌî nej suj nga gataj sôꞌ:
Yumanꞌ nânj ni̱ man ngà nnïnj duꞌhua nikaj chre riñânj;sani̱ ûta ga̱nꞌ nne nimanj riñânj.
Nitaj nùnj gue̱nda̱ niꞌñanj si ni̱ka̱j chre̱j ninj riñânj mánj,dadinꞌ nej yìꞌnï̀nꞌ sa gidigân ninj ni̱ huin nej nuguanꞌ giri ra̱ nej síi.
Ni̱ gakḯn Ma̱ꞌan Jesús nej guiì rigìi ni̱ gata gu̱nïn ninj:—Gu̱nïn nej suj ni̱ ga̱ra̱n daꞌngaꞌ ruhuâ nej suj:
Sê nej sa gatûj ruhuâ duꞌhua síi huin sa gàꞌhuìꞌ yìꞌì sôꞌ mánj; nej nuguanꞌ kï̱j gahui ruhuâ duꞌhua sôꞌ, huê nej nuguanꞌ dânj huin sa gàꞌhuìꞌ yìꞌì sôꞌ.
Hiôꞌ ni̱ gaꞌnaꞌ nichì nej sí ꞌna̱ꞌ ga̱huin chru̱un riñan Ma̱ꞌan Jesús ni̱ gataj nej sôꞌ:—Giniꞌin Ma̱ꞌân rèꞌ si ginaꞌan ruhuâ nej sí chru̱n ley nga gunïn nej sôꞌ nej nuguanꞌ nânj nîꞌ.
Sani̱ nanikàj Ma̱ꞌan Jesús ni̱ gata:—Daranꞌ nej koj nun gu̱nu̱n Ma̱ꞌan Rê nne yàtàꞌa ni̱ gi̱ri̱hia na̱nj ánj.
Gu̱du̱naj nej suj nej sij; dadinꞌ duchri huin nej sij ni̱ huê danj na̱nj hua du̱chri nej guiì riñan gidigân nej sij; ni̱ si gidigân ꞌngo̱ sí du̱chri aꞌngô sí du̱chri, ni̱ gu̱ña̱n chre ni̱ gi̱ni̱nj nguèj sij ruhuâ ꞌngo̱ hiuꞌuj u.
Nanikàj Pedro, ni̱ gataj sôꞌ:—Gànàtàꞌ rèꞌ riñan nej ñûnj, nùnj huin si ga̱ta̱j nuguanꞌ rán gaꞌmin rèꞌ.
Nanikàj Ma̱ꞌan Jesús ni̱ gata:—Hua̱ na̱nj naꞌhue ga̱ra̱n daꞌngaꞌ ruhuâ nej suj mínj.
Nun garânj daꞌngaꞌ ruhuâ nej suj si daranꞌ nej sa gatûj ruhuâ duꞌhua nej guiì ni̱ huaꞌan ruhuâ riki ninj, ni̱ neꞌ rùkù ni̱ huaꞌan ruhuâ bâñun mínj.
Sani̱ nej nuguanꞌ kï̱j gahui ruhuâ duꞌhua nej guiì; ni̱ ruhuâ nimân ninj gahui; ni̱ nej nuguanꞌ kï̱j hua nânj huin sa gaꞌhuiꞌ yìꞌì aꞌngô nej guiì.
Dadinꞌ ruhuâ nimân nej guiì gahui nej nuguanꞌ kï̱j huaa, ruhuâ ninj da̱gahuiꞌ ninj, ruhuâ ninj gi̱nikaj ninj nika duguiꞌ ninj, ruhuâ ninj ga̱ne sìgìchràꞌ ninj, ni̱ ganï̂n ruhuâ ninj giꞌhiaj tu̱ ninj, ni̱ ganï̂n ruhuâ ninj gànàtàꞌ ninj nuguanꞌ gidigañuꞌunj, ganï̂n ruhuâ ninj ga̱ꞌmi̱n kïj ninj yiꞌî Ma̱ꞌan Ñaꞌanj an.
Nej gakï̱nꞌ nânj huin sa gaꞌhuiꞌ yìꞌì nej guiì; sani̱ guendâ yâ ninj nga nun nànìꞌhiàꞌ ninj raꞌa ninj ni̱ sê gakï̱nꞌïn huin ôꞌ mánj.
Dàj nìko yuman ruhuâ siyànà ꞌnaꞌ riñan hioꞌó Kanaán<TS3>(<a href="tw://bible.*?41.7.24-30">Mr. 7:24-30</a>)Gahui Ma̱ꞌan Jesús hiuj dânj, ni̱ gaꞌan riñan hioꞌó Tiro ngà riñan Sidón.
Sani̱ nun du̱nanikàj Ma̱ꞌan Jesús gàꞌ si ꞌngo̱ nuguanꞌan riñan siyànà nânj. Hiôꞌ ni̱ gaꞌnaꞌ nichì nej sí ꞌna̱ꞌ ga̱huin chru̱un, ni̱ gachín nìꞌhiaj nej sôꞌ riñan Ma̱ꞌan Jesús ni̱ gataj nej sôꞌ:—Gànàꞌnï̀nj Ma̱ꞌân rèꞌ na̱nꞌ siyànà nan, dadinꞌ nitaj si yichinꞌ si ga̱ꞌmi̱n riñan nêꞌ mánj.
Nanikàj Ma̱ꞌan Jesús, ni̱ gata:—Gaꞌnḯn Ma̱ꞌan Ñaꞌanj an gaꞌná man riñan nej matsïj gaꞌanj ni̱ꞌhia̱ huin yumanꞌ Israel na̱nj ánj.
Hiôꞌ ni̱ gaꞌnaꞌ siyànà nânj ni̱ ganikïnꞌ rúdàko riñan Ma̱ꞌan Jesús, ni̱ gata:—Señor, gu̱ru̱gûñuꞌunj Maꞌân rèꞌ ñùnj na̱nj ánj.
Nanikàj Ma̱ꞌan Jesús, ni̱ gata:—Nitaj si dùgùnàj huaj si ga̱ꞌne̱ꞌ rachrún ya̱ nej daꞌnîn, ni̱ gàꞌhuìꞌ ya̱ nej yuhue mánj.
Ni̱ gataj siyànà dânj:—Yàngàꞌ, Señor; sani̱ nej yuhue ni̱ ganaranꞌ nej xuj yâ nej xuj nej dasû rachrún gininj riki si-mesa rikiꞌ nej xuj na̱nj ánj.
Hiôꞌ ni̱ nanikàj Ma̱ꞌan Jesús, ni̱ gata:—Aya̱ꞌ siyànà sòꞌ gàꞌ mánj, ûta nìko guyumân ruhuâꞌ; ni̱ ga̱ꞌhue rìkìj sa gachínꞌ.Ni̱ àsìj orâ nga gaꞌmin Ma̱ꞌan Jesús dànanj ni̱ ganahuin daꞌní siyànà dânj.
Giꞌhiaj Ma̱ꞌan Jesús si ganahuin Ûta gàꞌì nej guiìGachîn Ma̱ꞌan Jesús hiuj dânj gaꞌan ni̱ guchij nìchrùnꞌ duꞌhua nne ña̱ꞌa̱nj gùꞌnàj Galilea; ni̱ gahui gaꞌan raa̱ kïj ni̱kï̱nꞌ hiuj dânj, ni̱ gaꞌanj ga̱ne.
Ni̱ naraꞌhuiꞌ ûta gàꞌì nej guiì ñan nne Ma̱ꞌan Jesús. Ni̱ ni̱ka̱j ninj gaꞌnaꞌ ninj nej guiì naꞌhue ga̱che̱, nej guiì go̱ꞌoj, nej guiì naꞌhue ga̱ꞌmi̱n, nej guiì hua̱ ru̱ꞌu nneè kú, ni̱ huê danj na̱nj giꞌhia si ga̱na̱huin ûta gàꞌì nej guiì aꞌnanꞌan; ni̱ gaꞌanj rë̱ꞌë̱j ninj nej guiì aꞌnanꞌ dânj yiꞌî Ma̱ꞌan Jesús, ni̱ giꞌhia ga̱na̱huin nej guiì dânj;
Ni̱ ûta gahuin ña̱ꞌanj ruhuâ daranꞌ nej guiì màn hiuj dânj, nga giniꞌin ninj gaꞌhue gaꞌmin nej guiì ꞌmìnj in, ni̱ ganahuin nneè kú nej guiì hua̱ ruꞌu nneè kú, ni̱ gaꞌhue gaché nej guiì go̱chro̱j o, ni̱ gaꞌhue giyigï̀n gi̱ni̱ꞌhiaj nej guiì go̱ꞌoj ni̱ gaꞌmin hueꞌê nej guiì niꞌin ninj Daꞌanj yumanꞌ Israel.
Gaꞌhuiꞌ Ma̱ꞌan Jesús ya ga̱ꞌânj mîn síi<TS3>(<a href="tw://bible.*?41.8.1-10">Mr. 8:1-10</a>)Ni̱ ganakḯn Ma̱ꞌan Jesús, nej guiì ꞌna̱ꞌ ga̱huin chru̱n riñanj ni̱ gata:—Gananï̂n àko ruhuâj niꞌín nej guiì dadinꞌ gàꞌ gisîj huàꞌnï̀nj gui nne ninj ngàj; ni̱ nitaj nùnj nikaj ninj ya̱ ninj mánj; ni̱ si̱ ganaꞌnï̂n na̱nꞌ ninj dukuâ dadinꞌ nï̀nꞌ hua gi̱ni̱ne̱j ninj rûꞌhuaj, dadinꞌ ga̱ꞌhue si gi̱ni̱nj ru̱mi̱nꞌ ninj nga aché ninj huaj ninj.
Hiôꞌ ni̱ gataj nej sí gaꞌnaꞌ gahuin chru̱un riñan Ma̱ꞌan Jesús:—Dàj gi̱ꞌhioꞌ ga̱ꞌhue gìrìꞌ gàꞌhuìꞌ sa ya̱ nej guiì rìgì màn hiuj nânj, dadinꞌ nitaj nùnj mân riñan hioꞌó hua̱ niꞌnï̱nj nânj ràꞌaj.
Ni̱ gataj Ma̱ꞌan Jesús:—Andaj rachrúun nikaj nej suj ràꞌaj. Ni̱ gataj nej sí ꞌna̱ꞌ ga̱huin chru̱un: Chi̱j rachrúun nikaj nej ñûnj, ni̱ do̱j nï̀nꞌ yukuaj a nikaj nej ñûnj na̱nj ánj.
Ni̱ gaꞌnïnꞌ sunj riñan nej guiì si ga̱ꞌa̱nj ga̱ne ninj riñan hioꞌóo.
Ni̱ gidaꞌa nej chi̱j rachrúun ngà nej yukuaj a, ni̱ gaꞌhuij si guruhuâ Ma̱ꞌan Ñaꞌanj an, ni̱ gaꞌneꞌ da̱ꞌa nej rachrúun ni̱ gaꞌhuij raꞌa nej sí ꞌna̱ꞌ ga̱huin chru̱n riñanj, ni̱ gadaꞌngaꞌ nej sôꞌ raꞌa daranꞌ nej guiì.
Ni̱ yâ daranꞌ nej guiì ni̱ gunumân riki ninj; ni̱ hua̱ na̱nj ganachra nda chi̱j yugûti rachrún dasû lij gunâj ganaranꞌ nej sij.
Yâ gaꞌânj mîn nej síi, sani̱ nun ga̱hia̱ nej sij nej siyànàa ngà nej sílìj i mánj.
Neꞌ rùkù nânj, ni̱ ganaꞌnḯn Ma̱ꞌan Jesús na̱nꞌ nej guiì dukuâ ninj, ni̱ gatu ruhuâ barku, ni̱ gaꞌnaj riñan hioꞌó Magdala.
Gachín nej fariseo ngà nej saduseo si gi̱ꞌhiaj Ma̱ꞌan Jesús ga̱na̱huin nej guiì<TS3>(<a href="tw://bible.*?41.8.11-13">Mr. 8:11-13</a>; <a href="tw://bible.*?42.12.54-56">Lc. 12:54-56</a>)Gaꞌnaꞌ nej sí chru̱n ley ngà nej sí saduseo guendâ ga̱ra̱n hue̱ nej sôꞌ Ma̱ꞌan Jesús, ni̱ gachín nej sôꞌ ꞌngo̱ daꞌngaꞌa guendâ ruhuâ nej sôꞌ gi̱ni̱ꞌin nej sôꞌ si Ma̱ꞌan Ñaꞌanj an gaꞌnḯn gaꞌnaꞌ Ma̱ꞌan Jesús.
Nanikàj Ma̱ꞌan Jesús ni̱ gata:—Nga ginìn ni̱ gataj nej suj: “Ûta hueꞌê hua diû dadinꞌ ganahuin ma̱re nnga màn yàtàꞌa”;
Nga giyigï̀n neꞌ ni̱ganꞌan ni̱ gataj nej suj: Hia̱j ni̱ gàmànꞌ gumàn nanèe dadinꞌ ganahuin ma̱re nga màn yàtàꞌa. Sí gidigañuꞌunj un huin nej suj. Dadinꞌ chru̱n nej suj ga̱na̱ni̱ꞌin daꞌngaꞌ nej suj dàj hua yàtàꞌa, sani̱ nej sa hua̱ diû nânj ni̱ nitaj si chru̱n nej suj ga̱na̱ka̱j guendâ nej suj mánj.
Nej guiì kï̱j huaa ni̱ nej guiì gudunâj Ma̱ꞌan Ñaꞌanj an gachín daꞌngaꞌa gi̱ni̱ꞌin ninj; sani̱ si̱ gaꞌhue gi̱ni̱ꞌin ninj aꞌngô daꞌngaꞌa mánj, ga̱na̱nun ruhuâ ninj dàj giranꞌ Jonás sôꞌ gataj dàj ga̱huin.Huê danj ni̱ guduna nej sij, ni̱ gaꞌan aꞌngô yumanꞌan.
Ga̱ gudadûꞌ ngà nej sa gidigân nej sí fariseo<TS3>(<a href="tw://bible.*?41.8.14-21">Mr. 8:14-21</a>)Ni̱ gachîn nej sí ꞌna̱ꞌ ga̱huin chru̱n riñan Ma̱ꞌan Jesús neꞌ ané duꞌhua nne ña̱ꞌa̱nj, ni̱ giniꞌñûn nej sôꞌ gi̱nikaj nej sôꞌ rachrúun ga̱ꞌa̱nj nej sôꞌ.
Ni̱ gataj Ma̱ꞌan Jesús gu̱nïn nej sôꞌ:—Gi̱ni̱ꞌhiaj nej suj ni̱ ga̱ gu̱dadû nej suj ngà chru dunuꞌmanꞌ huin nej sa gidigân nej sí chru̱n ley ngà nej sí saduseo.
Ni̱ ganarïsnaꞌanj nej sí ꞌna̱ꞌ ga̱huin chru̱un siganï̂nj nej sôꞌ ni̱ gataj nej sôꞌ:—Gataj Ma̱ꞌan Jesús dànanj dadinꞌ nun gi̱nikaj neꞌ rachrúun ga̱ꞌna̱ꞌ neꞌ mánj.
Ni̱ garânj daꞌngaꞌ ruhuâ Ma̱ꞌan Jesús dàj gaꞌmin nej sij, ni̱ gata gu̱nïn nej sij:—Nùnj huin saj ni̱ ganï̂n ruhuâ nej suj si rayiꞌî guendâ nitaj si ni̱ka̱j nej suj rachrúun gaꞌmînj ràꞌaj, do̱j sînj guyumân ruhuâ nej suj na̱nj ánj.
Hua̱ na̱nj naꞌhue ga̱ra̱n daꞌngaꞌ ruhuâ nej suj, ni̱ nun ga̱na̱nun ruhuâ nej suj dàj giꞌhiâ ngà nej ùnꞌùnꞌ rachrúun ni̱ gisi yâ nda ùnꞌùnꞌ mîn nej síi, ni̱ andaj yugûti nej dasû ganachra ganaranꞌ nej suj ràꞌaj.
Ni̱ nun ga̱na̱nun ruhuâ nej suj rayiꞌî nej chi̱j rachrúun nga gisi yâ ga̱ꞌânj mîn nej guiì giꞌhiâ, ni̱ andaj yugûti ganachra ganaranꞌ nej suj ràꞌaj.
Nùnj huin saj ni̱ naꞌhue ga̱ra̱n daꞌngaꞌ ruhuâ nej suj si sê rayiꞌî rachrúun huin sa gaꞌmînj si ga̱ gu̱dadû nej suj ràꞌaj, ga̱ gudadû nej suj ngà chru dunuꞌmanꞌ huin sa gidigân nej sí chru̱n ley ngà nej sí saduseo.
Hiôꞌ ni̱ garânj daꞌngaꞌ ruhuâ nej sij si sê rayiꞌî chru dunuꞌmanꞌan huin gaꞌmin Ma̱ꞌan Jesús, dadinꞌ gaꞌmin si ga̱ gu̱dadû nej sij ngà nej yìꞌnï̀nꞌ nej nuguanꞌ gidigân nej sí chru̱n ley ngà nej sí saduseos.
Ni̱ gataj nej sí gaꞌnaꞌ ga̱huin chru̱n riñanj:—Da̱ꞌa̱j nej guiì gataj si huê Ma̱ꞌân rèꞌ huin Juan Bautista; ni̱ aꞌngô da̱ꞌa̱j ninj gataj si huê Ma̱ꞌân rèꞌ huin Elías; ni̱ aꞌngô da̱ꞌa̱j ninj gataj si huê Ma̱ꞌân rèꞌ huin Jeremías, ni̱ aꞌngô da̱ꞌa̱j ninj gataj si huê Ma̱ꞌân rèꞌ huin goꞌngo̱ nej sôꞌ gataj dàj ga̱huin.
Ni̱ gataj Ma̱ꞌan Jesús gu̱nïn nej sij:—Ahuin si huín taj nej suj ràꞌaj.
Nanikàj Simón Pedro ni̱ gataj sôꞌ:—Huê Ma̱ꞌân rèꞌ huin Cristo, Daꞌní Ma̱ꞌan Ñaꞌanj hua̱ nìꞌnàꞌa.
Hiôꞌ ni̱ nanikàj Ma̱ꞌan Jesús ni̱ gata:—Ga̱na̱huin nìhiàꞌ ruhuâ sòꞌ na̱nj Simónꞌ, dadinꞌ huêꞌ huin daꞌní Jonás ni̱ sê nej guiì huin sa gidigân riñanꞌ mánj, dadinꞌ Ma̱ꞌan Rê nne yàtàꞌa huin sa gidigân riñanꞌ.
Ni̱ ñùnj ga̱ta̱j si hueꞌ huin Pedro, ni̱ riñan huej nânj ga̱na̱chi nikâ nej sôꞌ huin si-nùhuìj; ni̱ si̱ giꞌhiaj ga̱nân sichre ni̱ si̱ giꞌhiaj ga̱nân nej guiì ni̱ka̱j duguiꞌ ngà sichre nej guiì ga̱huin si-nùhuìj mánj.
Ni̱ rìkìj raꞌâꞌ nej agaꞌ ra̱ꞌa guendâ gi̱nikaj su̱nꞌ riñan nej guiì gi̱nikòꞌ rukú; ni̱ daranꞌ nej nuguanꞌ ga̱ꞌhue gi̱ꞌhiaj hiâꞌ riñan hioꞌóo ni̱ ga̱huin hia riñan Ma̱ꞌan Ñaꞌanj an ne̱ꞌ yàtàꞌa; ni̱ daranꞌ nej nuguanꞌ nun ga̱ꞌhue gi̱ꞌhiaj hiâꞌ riñan hioꞌó ni̱ hua̱ nîꞌnïnj man riñan Ma̱ꞌan Ñaꞌanj an neꞌ yàtàꞌa.
Hiôꞌ ni̱ gaꞌnïnꞌ sunj riñan daranꞌ nej sí ꞌna̱ꞌ ga̱huin chru̱n riñanj sisi̱ si̱ ganataꞌ nej sôꞌ riñan gàꞌ si ꞌngo̱ nej guiì si huê Ma̱ꞌan huin Cristo.
Ganataꞌ naꞌanj Ma̱ꞌan Jesús si ga̱huij<TS3>(<a href="tw://bible.*?41.8.31–9:1">Mr. 8:31–9:1</a>; <a href="tw://bible.*?42.9.22-27">Lc. 9:22-27</a>)Àsìj orâ dânj ni̱ gayiꞌì Ma̱ꞌan Jesús ni̱ ganataꞌ nîꞌnïn riñan nej sí ꞌna̱ꞌ ga̱huin chru̱n riñanj, si hua̱ ni̱ña̱n si ga̱ꞌa̱n Jerusalén ni̱ ûta gi̱ranꞌ sàñùnj gi̱ꞌhiaj nej síchìj achij i, ngà nej rej huin ña̱an ni̱ nej sí maestrû chru̱n ley; ni̱ da̱gahuiꞌ nej sôꞌ Ma̱ꞌan sani̱ ga̱chi̱n huàꞌnï̀nj gui ni̱ ga̱na̱huin nìꞌnàꞌ Ma̱ꞌan siganï̂nj nej nîman.
Hiôꞌ ni̱ ginikaj anêj Pedro gaꞌanj sôꞌ Ma̱ꞌan, ni̱ gayiꞌì sôꞌ ni̱ ranꞌ sôꞌ Ma̱ꞌan ni̱ gataj sôꞌ:—Señor, si̱ gaꞌnï̂nj Ma̱ꞌan Ñaꞌanj an; ni̱ si̱ giranꞌ sa̱ñu̱n Ma̱ꞌân rèꞌ gàꞌ si ꞌngo̱ nej sañun nânj mánj.
Sani̱ nanikàj Ma̱ꞌan Jesús ni̱ gata gu̱nïn Pedro:—Gu̱xu̱n sichre sòꞌ maꞌânꞌ riñânj. Dadinꞌ huînꞌ ꞌngo̱ sa garanꞌ ñuꞌunj, dadinꞌ nitaj si giniꞌhiajꞌ riñan nej rasu̱un dàj rûnꞌ giniꞌhiaj Ma̱ꞌan Ñaꞌanj an mánj, dadinꞌ dànanj gaꞌnḯn ñanꞌ riñan nej rasu̱n garanꞌ ruhuâ nej síi.
Hiôꞌ ni̱ gataj Ma̱ꞌan Jesús gu̱nïn nej sí ꞌna̱ꞌ ga̱huin chru̱n riñanj:—Si hua̱ ꞌngo̱ nej suj huin ruhuâ gi̱nikòꞌ rukú ni̱ gu̱du̱nâj nej suj sa garanꞌ ruhuâ nneè kú nej suj, ni̱ gi̱daꞌa nej suj rugutsìi ni̱ ga̱ ruhuâ nej suj gi̱ranꞌ sa̱ñu̱n nej suj ni̱ gi̱nikòꞌ nej suj ga̱ꞌna̱ꞌ nej suj rukú.
Dadinꞌ daranꞌ nej guiì yuꞌhuiꞌ gàhuìꞌ rayiꞌí ni̱ gi̱ranꞌ sa̱ñu̱n ninj, ni̱ daranꞌ nej guiì nitaj si yuꞌhuiꞌ gàhuìꞌ rayiꞌí, ni̱ gànàrìꞌ ninj yiñán Ma̱ꞌan Ñaꞌanj an ga̱ne nìgànj ninj.
Dadinꞌ ahuin gue̱nda̱ niꞌñanj si gi̱ꞌhiaj ganân síi daranꞌ nej rasu̱n màn ruhuâ yumiguìi ga̱ riñan sôꞌ, si ga̱ꞌa̱nj ni̱ꞌhia̱ ma̱ꞌan nimân sôꞌ ràꞌaj. Ga̱ꞌhue na̱ruꞌhue sij rayiꞌî ma̱ꞌan nimân sij na̱nj nîꞌ.
Dadinꞌ gàꞌnàj neꞌ yàtàꞌa ngà sun ni̱ka̱j su̱n Ma̱ꞌan Re, ni̱ huê danj na̱nj ga̱ꞌna̱ꞌ nej ángel ngà Ma̱ꞌán, hiôꞌ ni̱ na̱ru̱ꞌhuej riñan daꞌ goꞌngo̱ nej guiì dàj na̱nj hua Ma̱ꞌan sa giꞌhiaj ninj.
Yàngàꞌ hia nï̀nꞌ tâ si hua̱ da̱ꞌa̱j nej guiì màn hiuj nânj, ni̱ si̱ gahuiꞌ ninj dadinꞌ dàñùn gi̱ni̱ꞌin ninj nga ga̱ꞌna̱ꞌ gi̱nikaj sùnj riñan ninj na̱nj ánj.
Nadunâ Jesús Ma̱ꞌan riñan nej sí ꞌnaꞌ ga̱huin chru̱n riñanj<TS3>(<a href="tw://bible.*?41.9.2-13">Mr. 9:2-13</a>; <a href="tw://bible.*?42.9.28-36">Lc. 9:28-36</a>)Gachîn huàtànꞌ gui, ni̱ ni̱ka̱j Ma̱ꞌan Jesús Pedro, Jacobo ni̱ Juan huin dinḯn Jacobo, ni̱ gaꞌanj anêj nej sij ñan ni̱kï̱nꞌ ꞌngo̱ kïj yàkàan;
ni̱ màn nej sij hiuj dânj ni̱ ganadunâ Jesús Ma̱ꞌan riñan nej sij, ni̱ nda ran chre ganahuin riñanj ni̱ huaj dàj rûnꞌ hua riñan gui, ni̱ ganahuin gàtsì riñan siganꞌanj ni̱ nda giyigï̀n chre nï̀nꞌ gàchràꞌ giꞌhia.
Ni̱ giniꞌin nej sij nikïnꞌ Moisés ngà Elías ni̱ ganarïsnaꞌanj nguèj sôꞌ ngà Ma̱ꞌan.
Hiôꞌ ni̱ gataj Pedro gu̱nïn Ma̱ꞌan Jesús:—Señor, dùgùnàj huaj si ga̱ne neꞌ hiuj nânj; ni̱ si ruhuâ Ma̱ꞌân rèꞌ, ni̱ gi̱ꞌhiaj nej ñûnj huàꞌnï̀nj hueꞌ rekoj o hiuj nânj: ꞌNgo̱j ga̱ne Maꞌân rèꞌ, ni̱ aꞌngoj ga̱ne Moisés ni̱ aꞌngoj ga̱ne Elías.
Nga nï̀nꞌ aꞌmin Pedro nikïnꞌ sôꞌ, ni̱ guyumân ꞌngo̱ nnga yigï̀ïn ni̱ garan riñan nej sij; ni̱ riñan nga dânj gaꞌmin Ma̱ꞌan Ñaꞌanj an, ni̱ gata:—Huê nan huin Daꞌnîn ni̱ ûta garanꞌ ruhuâj niꞌín Ma̱ꞌan; ni̱ gu̱nïn nej suj sa ga̱ꞌmi̱n Ma̱ꞌan.
Ni̱ nga gunïn nej sí ꞌna̱ꞌ ga̱huin chru̱n riñan Ma̱ꞌan Jesús nej nuguanꞌ nânj, ni̱ ganikïnꞌ rúdàkòj nej sôꞌ ni̱ guduguaꞌ nej sôꞌ ahui nej sôꞌ riñan hioꞌóo, ni̱ ûta guyuꞌhuiꞌ nej sôꞌ.
Hiôꞌ ni̱ gaꞌnaꞌ nichì Ma̱ꞌan Jesús riñan nej sij ni̱ dusikij nej sij, ni̱ gata:—Gànàyùmàn nej suj ni̱ si̱ guyuꞌhuiꞌ nej suj mánj.
Ni̱ ganachi nikaj ñan nej sij ni̱ giniꞌhiaj nej sij sani̱ nitaj gàꞌ si ꞌngo̱ nguèj sôꞌ nikïnꞌ ngà Ma̱ꞌan Jesús gàꞌ mánj.
Ni̱ nga gananinj nej sij raa̱ kïj dânj, ni̱ gaꞌnïnꞌ Ma̱ꞌan Jesús suun riñan nej sij ni̱ gata:—Si̱ ganataꞌ nej suj sa giniꞌin nej suj riñan gàꞌ si ꞌngo̱ nej guiì mánj, nda ga̱na̱huin nìꞌnàj siganï̂nj nej nîman hiôꞌ ni̱ ga̱ꞌhue ga̱na̱nï̱n nej suj.
Hiôꞌ ni̱ gachín naꞌanj nej sí ꞌna̱ꞌ gahuin chru̱n riñan Ma̱ꞌan Jesús, ni̱ gataj nej sôꞌ:—Nùnj huin saj ni̱ gataj nej maestrû chru̱n ley si ña̱ꞌa̱n huaj si ga̱ꞌna̱ꞌ si̱nï̱n Elias ràꞌaj.
Nanikàj Ma̱ꞌan Jesús ni̱ gata:—Yàngàꞌ ni̱ gàꞌ si̱nï̱n ga̱ꞌna̱ꞌ Elías ni̱ na̱gi̱ꞌhiaj ni̱ka̱ sôꞌ daranꞌ nej chrej aꞌnanꞌ giꞌhiaj nej guiì.
Sani̱ ñùnj taj si gàꞌ gaꞌnaꞌ Elias sani̱ nun ga̱na̱ni̱ꞌin nej sij sôꞌ, ni̱ giꞌhiaj nej sij dàj garanꞌ ruhuâ nej sij ngà sôꞌ. Ni̱ huê danj na̱nj giranꞌ sàñùnj gi̱ꞌhiaj nej sij.
Hiôꞌ ni̱ garânj daꞌngaꞌ ruhuâ nej sí ꞌna̱ꞌ ga̱huin chru̱un si gaꞌmin Ma̱ꞌan Jesús rayiꞌî Juan Bautista.
Giꞌhiaj Ma̱ꞌan Jesús ga̱na̱huin silíj dagahuiꞌ ꞌhuij<TS3>(<a href="tw://bible.*?41.9.14-29">Mr. 9:14-29</a>; <a href="tw://bible.*?42.9.37-43">Lc. 9:37-43</a>)Nga guchiꞌ nej sij ñan màn nej guiì rìgìi, ni̱ gaꞌnaꞌ nichì ꞌngo̱ sí dânj riñan Ma̱ꞌan Jesús ni̱ ganikïnꞌ rúdàkòj sôꞌ riñan Ma̱ꞌan ni̱ gataj sôꞌ:
Ni̱ nìkà sij gaꞌná riñan nej sí ꞌna̱ꞌ ga̱huin chru̱n riñan Ma̱ꞌân rèꞌ, sani̱ nun ga̱ꞌhue ga̱na̱huin sij giꞌhiaj nej sôꞌ mánj.
Nanikàj Ma̱ꞌan Jesús ni̱ gata:—Aya̱ꞌ nej suj ni̱ nitaj si guyumân ruhuâ nej suj ni̱ huin nej suj guiì ga̱kï̱nꞌ staꞌuu. Nda andaj diû daꞌhuí ga̱né ngà nej suj ràꞌaj. Ni̱ nda andaj daꞌhuí ga̱ nùkuaj ruhuâj niꞌín nej suj gàꞌ únj. Gi̱nikaj nej suj ga̱ꞌna̱ꞌ nej suj neꞌ dànanj.
Ni̱ dugunïn gàꞌì Ma̱ꞌan Jesús sa kï̱j dânj, ni̱ girij ruhuâ nimân silíj dânj ni̱ ganahuin sôꞌ orâ chre.
Hiôꞌ ni̱ neꞌ rùkù doj ni̱ gaꞌnaꞌ nej sí ꞌna̱ꞌ ga̱huin chru̱un riñan Ma̱ꞌan Jesús ni̱ gataj nej sôꞌ:—Nùnj huin saj ni̱ nun ga̱ꞌhue gi̱ri̱ nej ñûnj neꞌ ye̱ꞌe nanè kï̱j hua dânj ràꞌaj.
Ni̱ gataj Ma̱ꞌan Jesús:—Guendâ do̱j nï̀nꞌ guyumân ruhuâ nej suj ni̱ rayiꞌî dan ni̱ nun ga̱ꞌhue gi̱ri̱ nej suj mánj; dadinꞌ yàngàꞌ hia nï̀nꞌ tâ ni̱ si gùyùmàn yìtï̀nj ruhuâ nej suj ni̱ oꞌ si man dàj rûnꞌ hua ka̱n kuej staj huê dânj gùyùmàn ruhuâ nej suj, ni̱ ga̱ta̱j nej suj gu̱nïn kïj nânj: “Gu̱xu̱n Ma̱ꞌânꞌ ni̱ ga̱ꞌa̱njꞌ neꞌ dànanj”; ni̱ gu̱xu̱n kïj dânj ma̱ꞌan; ni̱ nitaj gàꞌ si ꞌngo̱ sa chìꞌi hua mánj.
Sani̱ nej yiꞌnïnꞌ nej nanè kï̱j hua nânj ni̱ si̱ gahui ninj si nitaj si gaꞌmin nej suj ngà Ma̱ꞌan Ñaꞌanj an ni̱ si nitaj si ga gi̱ni̱ne̱j nej suj mánj.
Gataj ñûn Ma̱ꞌan Jesús si ga̱huij<TS3>(<a href="tw://bible.*?41.9.30-32">Mr. 9:30-32</a>; <a href="tw://bible.*?42.9.43-45">Lc. 9:43-45</a>)Nga nï̀nꞌ nne nej sij nda Galilea ni̱ gataj Ma̱ꞌan Jesús: Nàgàꞌhuìꞌ nej sij ñùnj raꞌa nej síi,
ni̱ da̱gahuiꞌ nej sij ñùnj; sani̱ ga̱chin huàꞌnï̀nj gui ni̱ ga̱na̱huin nìꞌnàj siganï̂nj nej nîman. Ni̱ nga gunïn nej sí na̱ꞌ ga̱huin chru̱un nuguanꞌ nânj ni̱ ûta gananï̂n ruhuâ nej sôꞌ.
Gàꞌhuìꞌ Kuestu riñan nuhuî nìkoNga guchiꞌ nej sij yumanꞌ Kapernaúm, ni̱ gaꞌnaꞌ nej sí gaꞌnêj huìj sanꞌanj gùꞌnàj dracma guendâ kuestu riñan Pedro ni̱ gataj nej sôꞌ:—Sê gu̱ruꞌhue sí gidigân riñan nej suj huìj sanꞌanj kuestu guendâ hueꞌ huin nûhui ràꞌ saj ûnꞌ.
Ni̱ gataj Pedro:—Ga̱ꞌhue gu̱ruꞌhue̱ sij na̱nj ánj.Ni̱ nga gunukuiꞌ sôꞌ ruhuâ hueꞌ ñan nne Ma̱ꞌan Jesús, ni̱ gàꞌ si̱nï̱n Ma̱ꞌan Jesús gaꞌmin ni̱ gata:—Dàj anï̂n ruhuâ sòꞌ ràꞌaj Simónj. Ahuin si ri̱ña̱n gaꞌnêj nej sí ni̱ka̱j suun kuestu ngà saꞌanj gaché riñan nej guiì ràꞌaj. Gaꞌnêj nej sij riñan nej guiì màn yiñán nej sij nîꞌ si gaꞌnêj sij riñan nej guiì ꞌna̱ꞌ aꞌngô yumanꞌan sàꞌ.
Nanikàj Pedro ni̱ gataj sôꞌ:—Gaꞌnêj nej sij kuestu riñan nej guiì ꞌna̱ꞌ aꞌngô yumanꞌan na̱nj ánj.Ni̱ gataj Ma̱ꞌan Jesús:—Huê danj ni̱ nitaj si gaꞌnêj nej sij riñan nej guiì yiñán nej sij mánj.
Sani̱ guendâ si̱ giꞌhiôꞌ si gi̱na̱ꞌan ruhuâ nej sij, ni̱ ga̱ꞌa̱nj sôꞌ ruhuâ nne ña̱ꞌa̱nj ni̱ gu̱du̱guêjꞌ ganchû giri yukuaj a ni̱ yukuaj giriꞌ si̱nï̱nꞌ, ni̱ gidaꞌaꞌ xuj ni̱ na̱guchraꞌ duꞌhua xuj ni̱ gànàrìꞌ ngo̱ sanꞌanj gùꞌnàj estatero, ni̱ ga̱na̱ka̱j sanꞌanj dânj ni̱ gu̱ruꞌhueꞌ riñânj ngà riñanꞌ na̱nj ánj.
Ahuin sí huin sí aꞌnïnꞌ doj ràꞌaj<TS3>(<a href="tw://bible.*?41.9.33-37">Mr. 9:33-37</a>; <a href="tw://bible.*?42.9.46-48">Lc. 9:46-48</a>)Ni̱ diû dânj ni̱ gaꞌnaꞌ nichì nej sí ꞌna̱ꞌ ga̱huin chru̱n riñan Ma̱ꞌan Jesús, ni̱ gachín naꞌanj nej sôꞌ ni̱ gataj nej sôꞌ:—Ahuin goꞌngo̱ nej ñûnj gi̱nikaj sun yàkàn doj nga ga̱ne nej ñûnj ñan gi̱nikaj su̱n Ma̱ꞌan sa ni̱ka̱j su̱n yàtàꞌa ràꞌaj.
Hiôꞌ ni̱ gakḯn Ma̱ꞌan Jesús gaꞌnaꞌ ꞌngo̱ sílìj i riñanj; ni̱ ganïnj ganikïnꞌ silíj dânj da̱nï̱n ñan màn nej sij.
Ni̱ gata:—Yàngàꞌ hia nï̀nꞌ gàtà, ni̱ sisi̱ si̱ ganadunâ nej suj ma̱ꞌan nej suj ni̱ sisi̱ si̱ giꞌhiaj nej suj dàj rûnꞌ giꞌhiaj nej sílìj i, ni̱ si̱ gaꞌhue ga̱tu̱ nej suj ni̱ ga̱ne nej suj ñan ni̱ka̱j su̱n Ma̱ꞌan sa ni̱ka̱j su̱n yàtàꞌa mánj.
Sí gi̱nikaj sun yàkàn doj ñan ni̱ka̱j su̱n Ma̱ꞌan sa ni̱ka̱j su̱n yàtàꞌa, huin sí ganakaj guendâ si huin sôꞌ sí gakï̱nꞌïn ni̱ nagiꞌhiaj lij sôꞌ ma̱ꞌan sôꞌ.
Ni̱ sí ganahuin ra̱ꞌa ꞌngo̱ sílìj i ngà siyu̱guí dàj rûnꞌ hua silíj nânj, ni̱ ñùnj ga̱na̱huin ra̱ꞌa sôꞌ.
Huaj ga̱ꞌhue gi̱ni̱nj riñan gakï̱nꞌïn<TS3>(<a href="tw://bible.*?41.9.42-48">Mr. 9:42-48</a>; <a href="tw://bible.*?42.17.1-2">Lc. 17:1-2</a>)’Ni̱ ahuin na̱nj sí gidigân gi̱ꞌhiaj nej silíj gàꞌ guyumân ruhuâ niꞌin ñùnj gakï̱nꞌïn, ni̱ dùgùnàj huaj si du̱nikòꞌ nej sôꞌ ꞌngo̱ hiëj to molino guchraꞌ nihiaj guduguâj urruj u yihiâ sí dânj, ni̱ gu̱du̱guêj nej sôꞌ ga̱ꞌa̱nj sij nda gùnùn daki nne ña̱ꞌa̱nj.
Ni̱ ûta aꞌnanꞌ hua nej gakï̱nꞌ màn ruhuâ yumiguìi. Ni̱ hua̱ ni̱ña̱n si gùyùmàn gakï̱nꞌïn riñan nej guiì, sani̱ ûta gi̱ranꞌ sa̱ñu̱n sí gi̱digân gi̱ꞌhiaj aꞌngô nej guiì gakï̱nꞌïn.
’Rayiꞌî dan ni̱ si raꞌât ngà dakót giꞌhiaj gi̱ni̱njꞌ riñan gakï̱nꞌïn, ni̱ gàꞌnèꞌ ni̱ gu̱xu̱n riñan nneè kút; dadinꞌ dànanj dùgùnàj huaj si ga̱tu̱ꞌ ñan ni̱ka̱j sun Cristo, nùnj huin si gàchin ꞌngo̱ raꞌât ngà ꞌngo̱ dakót, dadinꞌ nùnj huin si hua̱ nguèj raꞌât ni̱ hua̱ nguèj dakót sani̱ ga̱ꞌa̱njꞌ ruhuâ rúnâko gi̱nun nìgànj chreꞌ.
Ni̱ si rune ñant giꞌhiaj gi̱ni̱njꞌ riñan gakï̱nꞌïn gi̱ri̱ ni̱ gu̱xu̱n riñan nneè kút; dadinꞌ dànanj dùgùnàj huaj si ga̱tu̱ꞌ ñan ni̱ka̱j su̱n Ma̱ꞌan sa ni̱ka̱j sun yàtàꞌa ngà ꞌngo̱ rïn rune ñant, dadinꞌ nùnj huin si hua̱ nguèj rune ñant sani̱ ga̱ꞌa̱njꞌ ruhuâ rúnâko gi̱nun nìgànj.
Nuguanꞌ rán gaꞌmin rayiꞌî matsïj gaꞌanj ni̱ꞌhia̱a<TS3>(<a href="tw://bible.*?42.15.3-7">Lc. 15:3-7</a>)’Ni̱ꞌhiaj nej suj ni̱ si̱ gininj ꞌì gàꞌ si ꞌngo̱ nej silíj nânj riñan nej suj; dadinꞌ gatâ gu̱nïn nej suj si ni̱kï̱nꞌ si-ángel nej sij neꞌ yàtàꞌa ni̱ daranꞌ diû ganataj gu̱nïn Ma̱ꞌan Rê nne yàtàꞌa sa giꞌhiaj nej suj ngà nej sij.
Dadinꞌ gaꞌná guendâ gi̱ꞌhia si ga̱na̱ni̱n nej guiì gàꞌ gaꞌanj ni̱ꞌhia.
’Ni̱ dàj huin ruhuâ nej suj ràꞌaj. ꞌNgo̱ sí dânj ni̱ ni̱ka̱j sôꞌ ꞌngo̱ sientu matsïj ï, ni̱ si gaꞌanj ni̱ꞌhia̱ ꞌngo̱ yuku dânj, ni̱ gu̱dunâj sôꞌ gaꞌânj xia yi̱nu̱nꞌ gaꞌânj nej matsïj ï riki kïj ï ni̱ gaꞌanj nànàꞌhuìꞌ sôꞌ aꞌngô matsïj gaꞌanj ni̱ꞌhia̱ dânj.
Ni̱ nga ganariꞌ sôꞌ matsïj gaꞌanj ni̱ꞌhia̱a, yàngàꞌ hia nï̀nꞌ gàtà ni̱ dànanj ûta ga̱na̱huin nìhiàꞌ ruhuâ sôꞌ ni̱ꞌin sôꞌ matsïj gaꞌanj ni̱ꞌhia̱ dânj, gàꞌ daꞌ aꞌngô gaꞌânj xia yi̱nu̱nꞌ gaꞌânj nej matsïj nun ga̱ꞌa̱nj ni̱ꞌhia̱.
Huê danj ni̱ nun ga̱ra̱nꞌ ruhuâ Ma̱ꞌan Rêj nej suj nne yàtàꞌa, si ga̱ꞌa̱nj ni̱ꞌhia gàꞌ si ꞌngo̱ nej silíj hua̱ lij mánj.
Dàj gaꞌhue gi̱ni̱kajꞌ nimân nìko rayiꞌî dinḯnt ràꞌaj’Ni̱ si giꞌhiaj dinḯnt gakï̱nꞌïn riñanꞌ, ni̱ ga̱ꞌa̱njꞌ ni̱ du̱gunïn gàꞌì sij nga nne ꞌngo̱ rï̂nꞌ ngà sij ni̱ si ganakaj guendâ sij ni̱ gunïn sij nuguanꞌ gaꞌminꞌ, ni̱ giꞌhiaj ga̱nânꞌ dinḯnt.
Sani̱ si nun gu̱nïn sij nuguanꞌ gatajꞌ gu̱nïn sij, hiôꞌ ni̱ gi̱nikajꞌ sòꞌ ꞌngo̱ síi, huìj síi ga̱ꞌa̱njꞌ, daꞌnga ni̱ nuguanꞌ ga̱ꞌmi̱n huìj huàꞌnï̀nj ranꞌ nej suj ni̱ huê nuguanꞌ dânj gahuin ꞌngo̱ sa yìtï̀nj huaa.
Ni̱ si nun ga̱na̱ka̱j guendâ sij sa gataj nej suj gu̱nïn sij, ni̱ gànàtàꞌ nej suj riñan nej dinï̂nt huin si-nùhuì Ma̱ꞌan Jesús rayiꞌî si-ga̱kïnꞌ sij, ni̱ si nun ga̱na̱ka̱j guendâ sij nuguanꞌ gataj nej sôꞌ huin si-nùhuì Ma̱ꞌan Jesús, hiôꞌ ni̱ gi̱ꞌhia̱j nej suj si ga̱huin sij sí gakï̱nꞌïn ni̱ sí nàsìnùnj un na̱nj ánj.
’Aꞌngô ñûn gatâ gu̱nïn nej suj, ni̱ si riñan hioꞌó nânj nne huìj ranꞌ nej suj hua̱ ni̱ka̱ ruhuâ ni̱ gu̱ña̱n gàchìnj nìꞌhiaj nej suj rayiꞌî ꞌngo̱ rasu̱un. Ni̱ ga̱ꞌhue ri̱ki̱ Ma̱ꞌan Rê nne yàtàꞌa riñan nej suj.
Dadinꞌ ñan naraꞌhuiꞌ huìj nej guiì nej si huàꞌnï̀nj nej guiì ngà siyu̱guí, ni̱ nné siganï̂nj ninj.
Hiôꞌ ni̱ gaꞌanj nichì Pedro ni̱ gataj sôꞌ:—Señor, nda andaj daꞌhuí gi̱nikâ nimân nìko ngà dinï̂n nga giꞌhiaj sôꞌ gakï̱nꞌïn riñânj ràꞌaj. Nda chi̱j nîꞌ.
Ni̱ gataj Ma̱ꞌan Jesús.—Sê man nda chi̱j gi̱nikajꞌ nimân nìko gatâ mánj, daꞌhuíꞌ gi̱nikajꞌ nimân nìko nda huàꞌnï̀nj xia chi̱ꞌ sa chi̱j i gatâ.
Huìj sí daꞌhui’Huê danj ni̱ Ma̱ꞌan sa ni̱ka̱j su̱n neꞌ yàtàꞌa huin dàj rûnꞌ huin ꞌngo̱ sí rey nagiꞌhiaj guenda ngà nej sí giꞌhiaj sun riñan sôꞌ.
Ni̱ gayiꞌì sôꞌ ni̱ nagiꞌhiaj sôꞌ guenda ngà nej sí giꞌhiaj sun riñan sôꞌ, huê danj ni̱ ni̱ka̱j nej sôꞌ gaꞌnaꞌ nej sôꞌ ꞌngo̱ sí daꞌhui ûta nìko xi sanꞌanj an riñan rey nânj.
Sani̱ ñan nitaj sanꞌanj an hua riñan sí nânj ga̱na̱ruꞌhue sôꞌ yikḯn daꞌhuiꞌ sôꞌ riñan rey, ni̱ gaꞌnïnꞌ rey suun sí gu̱du̱ꞌhue̱ nej sij sí nânj ga̱huin sôꞌ sí gi̱ꞌhiaj sun chre, huê danj na̱nj gu̱du̱ꞌhue̱ nej sij nika sôꞌ ni̱ nej daꞌní sôꞌ, ni̱ daranꞌ nej rasu̱n hua̱ riñan sôꞌ, daꞌnga ni̱ naruꞌhue nej sij sanꞌanj daꞌhui sí danj riñan rey.
Sani̱ ganikïnꞌ rúdàkòj sí dânj riñan rey; ni̱ gaꞌmin àko sôꞌ ni̱ gataj sôꞌ: “Ga̱ nùkuaj ruhuâ rèꞌ niꞌîn rèꞌ ñùnj, ni̱ neꞌ rùkù ni̱ na̱ru̱ꞌhuej daranꞌ sa daꞌhuí riñan rèꞌ.”
Huê danj ni̱ gananï̂n àko ruhuâ sí yiruꞌhue dânj niꞌîn sôꞌ sí dânj; ni̱ giri sôꞌ sí dânj ruhuâ dukuâ gaꞌa, ni̱ ginikaj sôꞌ nimân nìko rayiꞌî nej si-yìkï̀nj sí nânj.
Sani̱ nga gahui sí dânj ruhuâ dukuâ gaꞌa, ni̱ ganariꞌ sôꞌ aꞌngô sí giꞌhiaj sun ngà sôꞌ ni̱ daꞌhui sí nânj ꞌngo̱ sientu sanꞌanj plata riñan sôꞌ, ni̱ gidaꞌa sôꞌ sí nânj ni̱ ganï̂n sôꞌ yihiâ sí nânj ni̱ gataj sôꞌ gu̱nïn sí nânj: “Na̱ru̱ꞌhue sòꞌ saꞌanj daꞌhuîꞌ riñânj àj nï̂n.”
Huê danj ni̱ ganikïnꞌ rúdàkòj sí nânj riñan sôꞌ, ni̱ ûta àko gachín nìꞌhiaj sí dânj ni̱ gataj sôꞌ: “Ga̱ nùkuaj ruhuâ sòꞌ niꞌînꞌ ñùnj ni̱ na̱ru̱ꞌhuêj daranꞌ saꞌanj daꞌhuí riñanꞌ na̱nj ánj.”
Sani̱ nun ga̱ꞌhue̱j sôꞌ ga̱ra̱n yina sôꞌ nuguanꞌ gachín nìꞌhiaj sí nânj riñan sôꞌ, ni̱ gaꞌanj ga̱ra̱n ruhuâ sôꞌ yiꞌî sí nânj ni̱ gachrîj sôꞌ dukuâ gaꞌa sí dânj, ni̱ dàñùn giꞌhiaj sôꞌ si ga̱na̱ruꞌhue sí nânj daranꞌ sanꞌanj daꞌhui sôꞌ riñan sij.
Ni̱ giniꞌin aꞌngô da̱ꞌa̱j nej sí giꞌhiaj sun ngà sij dàj giꞌhiaj sij, ni̱ ûta gananï̂n ruhuâ nej sôꞌ rayiꞌî sa giꞌhiaj sij, Huê danj ni̱ gaꞌanj gànàtàꞌ nej sôꞌ riñan rey daranꞌ sa giniꞌin nej sôꞌ giꞌhiaj sij.
Hiôꞌ ni̱ gaꞌnḯn rey gaꞌanj gànàkï̀nj nej sij sí dânj ni̱ gataj sôꞌ gu̱nïn sí dânj: “Musû ûta kï̱j huaa huînꞌ dadinꞌ daranꞌ nej sa daꞌhuîꞌ riñânj ni̱ ginikâ nimân nìko rayiꞌîꞌ, dadinꞌ ûta àko gachín nìꞌhiâꞌ riñânj.
Sê daꞌhuîꞌ ni̱ ga̱na̱nï̱n àko ruhuâꞌ niꞌînꞌ sí daꞌhui riñanꞌ, dàj rûnꞌ gananï̂n àko ruhuâj niꞌín sòꞌ ràꞌ saj ûnꞌ.”
Hiôꞌ ni̱ ûta ginaꞌan ruhuâ rey niꞌin sôꞌ sí danj, ni̱ ganachrîj sôꞌ raꞌa nej sí ni̱ka̱j ñuꞌunj dukuâ gaꞌa ni̱ gachrîj nej sôꞌ dukuâ gaꞌa sí dânj, nda naruꞌhue sôꞌ daranꞌ saꞌanj daꞌhui sôꞌ riñan sí yi̱ruꞌhue dânj.
Ni̱ gataj Ma̱ꞌan Jesús:—Huê danj na̱nj gi̱ꞌhiaj Ma̱ꞌan Rê Ñaꞌanj nne yàtàꞌa ngà daꞌ goꞌngo̱ nej suj sisi̱ si̱ ginikaj nej suj nimân nìko rayiꞌî nej gakï̱nꞌ giꞌhiaj daꞌ goꞌngo̱ nej dinḯn nej suj ngà nej suj mánj.
Gidigân Ma̱ꞌan Jesús dàj ga̱ꞌhue ga̱na̱chi nikaj ñanj acta gu̱du̱nâj síi nikaj sij<TS3>(<a href="tw://bible.*?41.10.1-12">Mr. 10:1-12</a>; <a href="tw://bible.*?42.16.18">Lc. 16:18</a>)Ni̱ neꞌ rùkù nga gisîj gaꞌmin Ma̱ꞌan Jesús nej nuguanꞌ nânj, ni̱ gahuin ane riñan hioꞌó Galilea ni̱ gaꞌan riñan hioꞌó Judea ni̱ gachinj gaꞌan neꞌ ané duꞌhua kïn Jordán.
Ni̱ ginikòꞌ nej guiì rigìi ni̱ gaꞌanj ninj nngaj, ni̱ giꞌhia si ga̱na̱huin nej guiì aꞌnaꞌan hiuj dânj.
Hiôꞌ ni̱ gaꞌnaꞌ nej sí chru̱n ley riñan Ma̱ꞌan Jesús guendâ ga̱ra̱n huè nej sôꞌ Ma̱ꞌan ni̱ gachín naꞌanj nej sôꞌ ni̱ gataj nej sôꞌ:—Dùgùnàj huaj si gudunâj síi nika sij ngà ahuin na̱nj rayiꞌî nuguanꞌ gunïnꞌ nguèj nika sij nîꞌ.
Nanikàj Ma̱ꞌan Jesús ni̱ gata:—Nun ga̱hia̱ nej suj riñan ñanj si-nùguànꞌ Ma̱ꞌan Ñaꞌanj an dadinꞌ àsìj sinï̱ïn ni̱ Ma̱ꞌan Ñaꞌanj an huin sa giꞌhiaj, “síi ngà siyànàa ràꞌ saj ûnꞌ”.
Ni̱ gata: “Rayiꞌî dânj ni̱ gu̱du̱nâj síi rej sôꞌ ngà nni sôꞌ, ni̱ ga̱na̱huin dùguìꞌ sôꞌ ngà nika sôꞌ, ni̱ ga̱na̱huin nguèj nika sôꞌ ꞌngo̱ rïn nneè.”
Huê danj ni̱ sê huìj guiì huin gàꞌ mánj, ga̱na̱huin nguèj sij ꞌngo̱ rïn guiì; huê danj ni̱ si̱ gaꞌhue gi̱ꞌhiaj anêj síi sa nagiꞌhiaj dùguìꞌ Ma̱ꞌan Ñaꞌanj an mánj.
Ni̱ gataj nej sí dânj:—Nùnj huin saj ni̱ gaꞌnïnꞌ Moisés suun si ga̱ꞌhue ga̱na̱chi̱ nikaj ñanj ata guendâ ga̱ꞌhue gu̱du̱nâj síi nika sôꞌ ràꞌaj.
Ni̱ gataj Ma̱ꞌan Jesús:—Guendâ gahuin rùmìn sij sa gahuin duꞌhua nej suj huê dânj ni̱ garânj yina sij si ga̱ꞌhue gu̱du̱nâj nej suj nika nej suj; sani̱ àsìj si̱nï̱ïn ni̱ sê danj gaj mánj.
Sani̱ ñùnj taj ni̱ ahuin na̱nj sí dunachinikaj ñanj acta guendâ gu̱du̱nâj sôꞌ nika sôꞌ, ni̱ si sê rayiꞌî guendâ gininj siyànà dânj riñan gakï̱nꞌïn ngà aꞌngô síi huin rûꞌhuaj, ni̱ ganakaj sôꞌ aꞌngô siyànàa, ni̱ gininj sôꞌ gakï̱nꞌ ni̱ka̱j nika duguiꞌ ni̱ sí ganakaj siyànà gunâj dânj ni̱ gininj sôꞌ riñan gakï̱nꞌ ni̱ka̱j nika duguiꞌ.
Ni̱ gataj nej sí ꞌna̱ꞌ ga̱huin chru̱n riñan Ma̱ꞌan Jesús:—Ni̱ si dànanj daꞌhui gaj siganï̂nj síi ngà nika sôꞌ, ni̱ dùgùnàj huaj sisi̱ si̱ gayakaj sôꞌ nika sôꞌ mánj.
Hiôꞌ ni̱ gataj Ma̱ꞌan Jesús:—Sê daranꞌ nej síi ga̱ꞌhue ga̱ne ꞌngo̱ rïn mánj, man nej sí giriꞌ ni̱ꞌhia̱j giꞌhiaj Ma̱ꞌan Ñaꞌanj an huê nej sôꞌ huin nej sí gùnùkuaj ga̱ne ꞌngo̱ rïn na̱nj ánj.
Hua̱ nej sí ni̱ gàꞌ giriꞌ nìꞌhiaj nej sôꞌ àsìj ginun nej sôꞌ ruhuâ riki nni nej sôꞌ huê danj ni̱ nitaj si ganaꞌhuiꞌ nej sôꞌ siyànàa ga̱ya̱ka̱j nej sôꞌ, hua̱ nej sí naꞌhuej ruhuâ ga̱ya̱ka̱j nika dadinꞌ nitaj si hua̱ sàꞌ nneè kú nej sôꞌ giꞌhiaj aꞌngô nej síi, ni̱ hua̱ nej sí naꞌhuej ruhuâ ga̱ya̱ka̱j nika guendâ ruhuâ nej sôꞌ gi̱ꞌhiaj su̱n nej sôꞌ si-su̱n Ma̱ꞌan sa ni̱ka̱j su̱n yàtàꞌa ni̱ sí gu̱nu̱kuaj ga̱da̱gahuin nej nânj, ni̱ huê danj gi̱ꞌhiaj nej sij.
Sani̱ gataj Ma̱ꞌan Jesús:—Ga̱ꞌnï̱n nej suj ga̱ꞌna̱ꞌ nej silíj dânj riñânj ni̱ si̱ garanꞌ ñuꞌunj nej suj mánj; dadinꞌ huê nej sij huin gùchìꞌ ga̱ne ñan ni̱ka̱j sun Ma̱ꞌan Ñaꞌanj an na̱nj ánj.
Ni̱ nga gisîj gutaꞌ Ma̱ꞌan Jesús raꞌa ahui nej silíj dânj, ni̱ gaꞌan aꞌngô hiuj u.
Gaꞌmin ꞌngo̱ sí yiruꞌhue hua̱ lij ngà Ma̱ꞌan Jesús<TS3>(<a href="tw://bible.*?41.10.17-31">Mr. 10:17-31</a>; <a href="tw://bible.*?42.18.18-30">Lc. 18:18-30</a>)Hiôꞌ ni̱ gaꞌanj ꞌngo̱ sí dânj ni̱ gataj sôꞌ:—Maestrû sàꞌa huin Ma̱ꞌân rèꞌ. Ahuin sa sàꞌ gi̱ꞌhia ni̱ ga̱ꞌhue ga̱ne nìgàn ñan nne Ma̱ꞌan Ñaꞌanj an ràꞌaj.
Nanikàj Ma̱ꞌan Jesús ni̱ gata:—Nùnj huin saj ni̱ gatajꞌ si huín sí sàꞌaj ràꞌaj. Gàꞌ si ꞌngo̱ nej sa màn nânj nitaj si huin sa sàꞌ nï̀nꞌïn mánj, man ꞌngo̱ rïn Ma̱ꞌan Ñaꞌanj an huin sa sàꞌ nï̀nꞌïn na̱nj ánj. Sani̱ si ruhuâꞌ ga̱tu̱ꞌ yiñân Ma̱ꞌan Ñaꞌanj an ni̱ da̱gahuînꞌ nej nuguanꞌ gaꞌnïnꞌ su̱n Ma̱ꞌan Ñaꞌanj an na̱nj ánj.
Ni̱ gataj sí dânj:—Ahuin nej nuguanꞌ gaꞌnïnꞌ su̱n Ma̱ꞌan Ñaꞌanj an si da̱gahuín ràꞌaj.Ni̱ gataj Ma̱ꞌan Jesús:—Si̱ dagahuîꞌ. Si̱ ginikajꞌ nika duguiꞌ. Si̱ giꞌhiaj tuꞌ. Si̱ gaꞌminꞌ nuguanꞌ gidigañuꞌunj un rayiꞌî nej duguiꞌ.
Gi̱ni̱kaj chrej riñan rét ngà riñan nnît; ni̱ ga̱ ꞌì ruhuâꞌ niꞌînꞌ nej duguiꞌ dàj rûnꞌ ꞌì ruhuâꞌ niꞌînꞌ ma̱ꞌânꞌ.
Gataj sí ña̱n dânj:—Daranꞌ nej nuguanꞌ gataj rèꞌ ni̱ gàꞌ dagahuín àsìj ga li doj. Ni̱ ahuin sa gàchin da̱gahuín ràꞌaj.
Ni̱ gataj Ma̱ꞌan Jesús:—Si ruhuâꞌ ga̱huinꞌ ꞌngo̱ sí gi̱ꞌhiaj sa ni̱ka̱ nï̀nꞌïn, ni̱ ga̱ꞌa̱njꞌ ni̱ gu̱du̱ꞌhue̱ꞌ daranꞌ nej rasu̱n huin siꞌhiâꞌ, ni̱ gàꞌhuìꞌ raꞌa nej guiì ga̱ni̱ki, ni̱ ga̱na̱huin ra̱ꞌâꞌ sa sàꞌ doj nga gùchìꞌ yàtàꞌa; ni̱ ga̱ꞌna̱ꞌ ni̱ gi̱nikôꞌ rukú.
Nga gunïn sí yi̱ruꞌhue hua̱ lij nânj nej nuguanꞌ nânj, ni̱ nda gananï̂n chre ruhuâ sôꞌ ni̱ gaꞌanj sôꞌ dadinꞌ hua̱ yi̱ruꞌhue nï̀nꞌ ruhuâ sôꞌ.
Hiôꞌ ni̱ gataj Ma̱ꞌan Jesús gu̱nïn nej sí ꞌna̱ꞌ ga̱huin chru̱n riñanj:—Yàngàꞌ hia nï̀nꞌ tâ ni̱ ûta chìꞌ huaj ga̱tu̱ ꞌngo̱ sí yi̱ruꞌhue ga̱ne sôꞌ ñan ni̱ka̱j sùnj.
Aꞌngô ñûn tâ, si dànanj nitaj si chìꞌ huaj si ga̱chi̱n ꞌngo̱ yuku kameyu hiuꞌuj tàj dakḯn ꞌngo̱ ganuhuâ gàꞌ daꞌ si ga̱tu̱ ꞌngo̱ sí yi̱ruꞌhue ga̱ne sôꞌ ñan ni̱ka̱j su̱n Ma̱ꞌan Ñaꞌanj an na̱nj ánj.
Ni̱ nga gunïn nej sí ꞌna̱ꞌ ga̱huin chru̱un nej nuguanꞌ nânj, ni̱ ûta gahuin ña̱ꞌanj ruhuâ nej sôꞌ ni̱ gataj nej sôꞌ:—Hiôꞌ ni̱ ahuin nej guiì ga̱na̱ni̱n gàꞌ ûnj.
Ni̱ giniꞌhiaj Ma̱ꞌan Jesús riñan nej sij ni̱ gata gu̱nïn nej sij:—Nej síi ni̱ nitaj àmàn huaj ga̱na̱ni̱n nej sôꞌ guendâ Ma̱ꞌan nej sôꞌ mánj, sani̱ guendâ Ma̱ꞌan Ñaꞌanj an ni̱ nitaj si chìꞌ huaj dadinꞌ ga̱ꞌhue ga̱na̱ni̱n nej sij na̱nj ánj.
Hiôꞌ ni̱ nanikàj Pedro ni̱ gataj sôꞌ:—Gudunâj nej ñûnj daranꞌ sa hua̱ riñan nej ñûnj, ni̱ ginikòꞌ nej ñûnj rukû Ma̱ꞌân rèꞌ; hiôꞌ ni̱ nùnj huin si ga̱na̱huin ra̱ꞌa nej ñûnj ràꞌaj.
Ni̱ gataj Ma̱ꞌan Jesús:—Yàngàꞌ hia nï̀nꞌ tâ ni̱ nga ga̱na̱huin nàkà daranꞌanj, ni̱ ga̱ꞌa̱nj ga̱né riñan ꞌngo̱ chrun yîla guendâ gi̱nika sun yàkàan, ni̱ nej suj ginikòꞌ rukú ni̱ gìrìꞌ nìꞌhiaj nej suj ga̱ꞌa̱nj ga̱ne nej suj riñan yùhuìj chrun yîla; guendâ ga̱na̱ka̱j guendâ nej suj si-ga̱kïnꞌ nej yùhuìj yiꞌnïnꞌ huin daꞌní Israel.
Ni̱ daranꞌ nej sí gudunâj dukuâ, ni̱ gudunâj nej sij dinḯn nej sij yuguej nej sij, rej nej sij ngà nni nej sij, nika nej sij daꞌní nej sij, ni̱ gudunâj nej sij doꞌó nej sij rayiꞌí, ni̱ ga̱na̱huin ra̱ꞌa nej sij ꞌngo̱ sientu nej sa gudunâj nej sij, ni̱ gùchìꞌ nej sij ñan nne Ma̱ꞌan Ñaꞌanj an ga̱ne nìgànj nej sij.
Ni̱ ûta gàꞌì nej sí huin ña̱n doj ruhuâ yumiguìi ni̱ ga̱na̱huin nej sôꞌ sí gi̱nikòꞌ neꞌ rùkùu, ni̱ nej sí nitaj nùnj huin ruhuâ yumiguìi ni̱ ga̱na̱huin nej sôꞌ sí si̱nï̱ïn.
Nej musû giꞌhiaj sun riki chrun uba’Dadinꞌ Ma̱ꞌan sa ni̱ka̱j su̱n neꞌ yàtàꞌa, huin dàj rûn huin ꞌngo̱ sí huin si-yi̱ruꞌhue nej guiì ni̱ gahui sôꞌ ni̱ gaꞌanj sôꞌ neꞌ ni̱ga̱nꞌan guendâ nànàꞌhuìꞌ sôꞌ nej sí gi̱ꞌhiaj sun riki nej chrun uba.
Ni̱ giꞌhiaj hia sôꞌ ngà nej sí gaꞌnaꞌ gi̱ꞌhiaj su̱n riñan sôꞌ ni̱ gataj sôꞌ si gu̱ruꞌhue sôꞌ dàj hua duꞌhue nej síi daꞌ gui riñan nej sí dânj, huê danj ni̱ gaꞌnḯn sôꞌ gaꞌanj gi̱ꞌhiaj su̱n nej sí dânj riki chrun uba.
Ni̱ gahui sôꞌ gaꞌanj sôꞌ daꞌnga ꞌngo̱ si agaꞌ ꞌï̀ïn neꞌ ni̱ganꞌan guendâ nànàꞌhuìꞌ sôꞌ nej sí gi̱ꞌhiaj sun, ni̱ giniꞌin sôꞌ si màn nej sí hua̱ niꞌnï̱nj riñan ñan hua̱ raꞌhuee.
Ni̱ gataj sôꞌ gu̱nïn nej sí dânj: “Ga̱ꞌa̱nj gi̱ꞌhiaj su̱n nej suj riki nej yichrûn chrun uba, ni̱ gu̱ruꞌhue hueꞌé duꞌhue nej suj.” Huê danj ni̱ gaꞌanj gi̱ꞌhiaj su̱n nej sí dânj.
Ni̱ gahui ñûn sôꞌ gaꞌanj sôꞌ daꞌngaꞌ ꞌngo̱ si agaꞌ yùhuìj i guendâ nànàꞌhuìꞌ sôꞌ nej sí gi̱ꞌhiaj suun, ni̱ gahui ñûn sôꞌ gaꞌanj sôꞌ daꞌnga ꞌngo̱ si agaꞌ huàꞌnï̀nj ïn guendâ nànàꞌhuìꞌ sôꞌ nej sí gi̱ꞌhiaj suun.
Ni̱ gahui ñûn sôꞌ gaꞌanj sôꞌ daꞌnga ꞌngo̱ si agaꞌ ùnꞌùnꞌun ñan hua̱ raꞌhuee, ni̱ ganariꞌ sôꞌ aꞌngô nej sí hua̱ niꞌnï̱nj riñan; ni̱ gataj sôꞌ gu̱nïn nej sí dânj: “Nùnj huin saj ni̱ nikïnꞌ nùgui nej suj hiuj nânj ni̱ nitaj si giꞌhiaj sun nej suj ràꞌaj.”
Ni̱ gataj nej sí dânj: “Ni̱kï̱nꞌ nùgui nej ñûnj dadinꞌ nitaj nej sí girïꞌïnj si gi̱ꞌhiaj sun nej ñûnj.” Ni̱ gataj sí dânj: “Ga̱ꞌa̱nj gi̱ꞌhiaj su̱n nej suj riki yichrûn chrun uba ni̱ gu̱ruꞌhue hueꞌé duꞌhue nej suj.”
Ni̱ nga gahuin ru̱mi̱nꞌ ni̱ gataj sí yi̱ruꞌhue dânj gu̱nïn sí ni̱ka̱j ñuꞌunj nej sí giꞌhiaj suun: “Ga̱ꞌa̱nj gànàkï̀nj sòꞌ nej sí giꞌhiaj suun ga̱ꞌna̱ꞌ nej sôꞌ ni̱ na̱ru̱ꞌhue̱ꞌ duꞌhue nej sôꞌ, ni̱ gàyìꞌìꞌ ni̱ na̱ruꞌhueꞌ duꞌhue nej sí gaꞌnaꞌ nda neꞌ rùkùu ni̱ huê danj na̱nj na̱ru̱ꞌhue̱ꞌ duꞌhue nej sí gaꞌnaꞌ ga̱ꞌhiaj sun si̱nï̱n.”
Ni̱ gaꞌnaꞌ nej sí gayiꞌì giꞌhiaj sun agaꞌ ùnꞌùnꞌun, ni̱ ganahuin ràꞌa nej sôꞌ daꞌ hua̱ duꞌhue nej síi ꞌngo̱ gui gahuin duꞌhue nej sôꞌ.
Ni̱ huê danj na̱nj gaꞌnaꞌ nej sí gayiꞌì giꞌhiaj sun si̱nï̱n, ni̱ ganï̂n ruhuâ nej sôꞌ si ga̱na̱huin ra̱ꞌa nìko nej sôꞌ doj duꞌhue nej sôꞌ, sani̱ ganahuin ra̱ꞌa nej sôꞌ dàj rûn hua duꞌhue nej sôꞌ ꞌngo̱ gui.
Ni̱ nga gisîj ganakaj nej sôꞌ duꞌhue nej sôꞌ, ni̱ gayiꞌì nej sôꞌ ni̱ gaꞌmin nej sôꞌ yiꞌî yiruꞌhue dânj.
Ni̱ gataj nej sôꞌ: “Nej sí gaꞌnaꞌ neꞌ rùkùu ni̱ ꞌngo̱ rïn orâ giꞌhiaj sun nej sôꞌ, ni̱ gu̱ña̱n chre guruꞌhue rèꞌ duꞌhue nej sôꞌ ngà nej ñûnj, sani̱ giꞌhiaj sun nùgui nej ñûnj, ni̱ huê danj na̱nj gunùkuaj nej ñûnj ginun nej ñûnj riñan nân.”
Ga̱na̱ka̱j sòꞌ sanꞌanj huin duꞌhueꞌ ni̱ ga̱ꞌa̱nj râj; dadinꞌ huê dànanj garanꞌ ruhuâj gu̱ruꞌhuej duꞌhue nej sí gaꞌnaꞌ neꞌ rùkù nï̀nꞌ, dàj rûnꞌ guruꞌhuej duꞌhue nej suj.
Ni̱ si̱ gaꞌhue gi̱ꞌhiâ dàj garanꞌ ruhuâj ngà si-sànꞌàn ràꞌ saj ûnꞌ. Huin yìkòj ruhuâ nej suj guendâ huín ngo̱ sí sàꞌa na̱nj nîꞌ.”
Huê danj ni̱ nej sí huin ña̱n ruhuâ yumiguìi nânj, ni̱ ga̱na̱huin nej sô sí gi̱nikòꞌ neꞌ rùkùu, ni̱ nej sí nitaj nùnj huin ruhuâ yumiguìi nânj ni̱ ga̱na̱huin nej sôꞌ sí si̱nï̱ïn; dadinꞌ ûta gàꞌì nej guiì gakḯn Ma̱ꞌan Ñaꞌanj an gaꞌnaꞌ riñanj, sani̱ do̱j nï̀nꞌ ninj huin sa ganaguij.
Gataj ñûn Ma̱ꞌan Jesús si ga̱huij<TS3>(<a href="tw://bible.*?41.10.32-34">Mr. 10:32-34</a>; <a href="tw://bible.*?42.18.31-34">Lc. 18:31-34</a>)Ni̱ gaꞌanj Ma̱ꞌan Jesús ñan nngaj yumanꞌ snàꞌànj Jerusalén, ni̱ gakḯn ane nej yùhuìj nej sí ꞌna̱ꞌ ga̱huin chru̱n riñanj ni̱ gata gu̱nïn nej sôꞌ:
—Gàꞌ niꞌin nej suj si hua̱ neꞌ nngaj yumanꞌ snàꞌànj Jerusalén, ni̱ nàgàꞌhuìꞌ nej síi ñùnj raꞌa nej rej huin ña̱an ngà raꞌa nej maestrû chru̱n ley, ni̱ da̱gahuiꞌ nej sij ñùnj.
Ni̱ nàgàꞌhuìꞌ nej sij ñùnj raꞌa nej sí nàsìnùnj un guendâ ga̱ꞌmi̱n duku nej sôꞌ riñânj, ni̱ gàꞌhuìꞌ nej sôꞌ ñùnj ni̱ du̱nikòꞌ nej sôꞌ ñùnj riñan rugutsìi; sani̱ ga̱chi̱n huàꞌnï̀nj gui ni̱ ganahuin nìꞌnàj siganï̂nj nej nîman.
Sa gachín nni Santiago ngà Juan<TS3>(<a href="tw://bible.*?41.10.35-45">Mr. 10:35-45</a>)Hiôꞌ ni̱ gaꞌnaꞌ nichì nni nej daꞌní Zebedeo ngà nej daꞌní ñûnꞌ, ni̱ ganikïnꞌ rúdàkòj ñûnꞌ riñan Ma̱ꞌan Jesús guendâ gàchìnj ñûnꞌ ꞌngo̱ sunuj u riñanj.
Ni̱ gachín naꞌanj Ma̱ꞌan Jesús ni̱ gata:—Nùnj huin si gaj ruhuâꞌ rèꞌ ràꞌaj.Ni̱ gataj ñûnꞌ:—Nga ga̱na̱ka̱j su̱n Maꞌân rèꞌ ni̱ gi̱ꞌhia Ma̱ꞌân rèꞌ, si ga̱ne ꞌngo̱ daꞌnin neꞌ huàꞌ Ma̱ꞌân rèꞌ ni̱ aꞌngoj ga̱ne neꞌ chrïn Ma̱ꞌân rèꞌ.
Hiôꞌ ni̱ nanikàj Ma̱ꞌan Jesús ni̱ gata:—Nun niꞌin nguèj suj sa gachín nguèj suj mánj. Ga̱ꞌhue go̱ꞌo̱ nguèj suj sa nu̱n ruhuâ basû gàꞌ hua̱ yu̱gui gòꞌòj nîꞌ.Ni̱ gataj nguèj sôꞌ:—Ga̱ꞌhue.
Nanikàj Ma̱ꞌan Jesús ni̱ gata:—Yàngàꞌ hia nï̀nꞌ ni̱ sa nu̱n ruhuâ basû gòꞌòj ni̱ ga̱ꞌhue go̱ꞌo̱ nguèj suj, sani̱ guendâ ruhuâ nguèj suj ga̱ne nguèj suj raꞌá neꞌ huàꞌàj ngà raꞌá neꞌ chrḯn. Ni̱ sê siꞌhiâ huin si gìrìkìj riñan nguèj suj mánj, dadinꞌ gàꞌ hua̱ yu̱gui guendâ ga̱na̱huin ra̱ꞌa nej sí ri̱ña̱n nàgàꞌhuìꞌ Ma̱ꞌan Rê.
Nga gunïn aꞌngô nej chi̱ꞌ nej sí ꞌna̱ꞌ ga̱huin chru̱n riñan Ma̱ꞌan Jesús nej nuguanꞌ nânj, ni̱ ginaꞌan ruhuâ nej sôꞌ niꞌin nej sôꞌ nguèj dìnï̀nj sí nânj.
Hiôꞌ ni̱ gakḯn Ma̱ꞌan Jesús nej sij, ni̱ gata:—Niꞌin nej suj si nej sí aꞌnïnꞌ riñan nej yumanꞌan ni̱ ganahuin achij nej sij riñan nej guiì màn ruhuâ yumanꞌ dânj nîꞌ, ni̱ nej sí ni̱ka̱j sun yàkàan ni̱ gaꞌnïnꞌ nej sij suun riñan nej guiì.
Sani̱ siganï̂nj nej suj ni̱ si̱ gaj danj mánj, sí ruhuâ ga̱huin achij siganï̂nj nej suj ni̱ ga̱huin sôꞌ sí gi̱ꞌhiaj sun riñan nej suj.
Ni̱ sí ruhuâ ga̱huin sí si̱nï̱ïn siganï̂nj nej suj ni̱ ga̱huin sôꞌ sí gi̱ꞌhiaj sun chre riñan nej suj.
Dàj rûnꞌ ñùnj ni̱ nun gàꞌnàj guendâ gu̱na̱nj gi̱ꞌtsi nej guiì riñânj mánj. Gaꞌná guendâ gi̱ꞌhiaj sun chrê riñan nej guiì ni̱ gaꞌná guendâ gàhuìj ni̱ gi̱ꞌhia si ga̱na̱ni̱n ûta gàꞌì nej guiì.
Gi̱ꞌhiaj Ma̱ꞌan Jesús ganahuin rune ñan huìj sí du̱chri<TS3>(<a href="tw://bible.*?41.10.46-52">Mr. 10:46-52</a>; <a href="tw://bible.*?42.18.35-43">Lc. 18:35-43</a>)Ni̱ nga gahui nej sij ruhuâ yumanꞌ Jerikó gaꞌanj nej sij, ni̱ ginikòꞌ ûta gàꞌì nej guiì gaꞌanj ninj rukû Ma̱ꞌan Jesús.
Ni̱ nne huìj sí du̱chri nìchrùnꞌ duꞌhua chrej e, ni̱ nga gunïn nguèj sôꞌ gachîn Ma̱ꞌan Jesús hua hiuj dânj, ni̱ gayiꞌì nguèj sôꞌ ni̱ gaguâj nùkuaj nguèj sôꞌ, ni̱ gataj nguèj sôꞌ:—Señor Daꞌní David, ga̱na̱nï̱n àko ruhuâ Ma̱ꞌân rèꞌ niꞌîn rèꞌ nguèj ñûnj.
Ni̱ dugunïn gàꞌì nej guiì màn hiuj dânj si dḯn ga̱ne duꞌhua nguèj sij; sani̱ dànanj ûta duguꞌnïnꞌ nguèj sij gaguâj nùkuaj nguèj sij ni̱ gataj nguèj sij:—Señor Daꞌní David, ga̱na̱nï̱n àko ruhuâ Ma̱ꞌân rèꞌ niꞌîn rèꞌ nguèj ñûnj.
Huê danj ni̱ ganikïnꞌ Ma̱ꞌan Jesús hiuj dânj, ni̱ gakïn gaꞌnaꞌ nguèj sí dânj ni̱ gata gu̱nïn nguèj sôꞌ:—Nùnj huin si gi̱ꞌhiâ ruhuâ nguèj suj ràꞌaj.
Nanikàj nguèj sij ni̱ gataj nguèj sij gu̱nïn Ma̱ꞌan Jesús:—Señor, ruhuâ nguèj ñûnj si gi̱ꞌhiaj Ma̱ꞌân rèꞌ si gànàyìgï̀n rune ñan nguèj ñûnj.
Huê danj ni̱ gananï̂n àko ruhuâ Ma̱ꞌan Jesús niꞌin nguèj sij, ni̱ gaganꞌ raꞌa rune ñan nguèj sij ni̱ orâ chre ni̱ nayigï̀n rune ñan nguèj sij, ni̱ ginikòꞌ nguèj sij rukû Ma̱ꞌan gaꞌanj nguèj sij.
Ûta aꞌmin hueꞌê nej guiì yiꞌî Ma̱ꞌan Jesús nga gatu hua ruhuâ yumanꞌ snàꞌànj Jerusalén<TS3>(<a href="tw://bible.*?41.11.1-11">Mr. 11:1-11</a>; <a href="tw://bible.*?42.19.28-40">Lc. 19:28-40</a>; <a href="tw://bible.*?43.12.12-19">Jn. 12:12-19</a>)Nga huaj ga̱huin nìchrùnꞌ nej sij ñan nngaj yumanꞌ snàꞌànj Jerusalén, ni̱ guyumân nej sij yumanꞌ Betfagé yiꞌnḯn kïj ñan màn chrun olibo, ni̱ gaꞌnḯn Ma̱ꞌan Jesús gaꞌanj huìj sí ꞌna̱ꞌ ga̱huin chru̱n riñanj,
Ni̱ gata gu̱nïn nguèj sôꞌ:—Ga̱ꞌa̱nj nguèj suj ranchu nngaj neꞌ ri̱ña̱n neꞌ mánj, ni̱ gànàrìꞌ nguèj suj ꞌngo̱ urrûj yànàa ni̱ ni̱kï̱nꞌ xuj a̱nu̱min xuj, ni̱ ni̱kï̱nꞌ ꞌngo̱ daꞌní xuj ꞌngo̱ urrûj naꞌu lij ngà xuj: Ni̱ ga̱na̱chi nguèj suj urrûj dânj ni̱ gi̱nikaj nguèj suj ga̱ꞌna̱ꞌ nguèj suj riñânj.
Ni̱ si hua̱ ꞌngo̱ sí si̱ gaꞌhuej ga̱na̱chi nguèj suj urrûj dânj, ni̱ ga̱ta̱j nguèj suj gu̱nïn sôꞌ: Ma̱ꞌan Señor huin sa ga̱ra̱n sun xuj; ni̱ neꞌ rùkù ni̱ ga̱na̱ꞌnïn ga̱ꞌna̱ꞌ xuj riñan nej suj na̱nj ánj.
Daranꞌ nej nânj gahuin daꞌngaꞌa, ni̱ gisîj nuguanꞌ gaꞌmin sôꞌ gataj dàj ga̱huin àsìj diû ri̱ki nga gataj sôꞌ.
Ga̱ta̱j nej suj gu̱nïn daꞌnin yànà Sión:“Gi̱ni̱ꞌhiaj dadinꞌ ꞌna̱ꞌ si-Rey riñanꞌ,ni̱ huin ꞌngo̱ sa nìin, ni̱ ta yichrá ꞌngo̱ urrûj naꞌu,daꞌní yuku ata rasu̱un.”
Huê danj ni̱ gaꞌanj nguèj sí gaꞌnaꞌ ga̱huin chru̱n riñan Ma̱ꞌan Jesús, ni̱ giꞌhiaj nguèj sôꞌ dàj rûnꞌ gataj Ma̱ꞌan Jesús gu̱nïn nguèj sôꞌ.
Ni̱ ni̱ka̱j nguèj sôꞌ gaꞌnaꞌ nguèj sôꞌ urrûj yànà dânj ngà daꞌnin naꞌu yôꞌ, ni̱ gutaꞌ nej sij yichrá nguèj yuku dânj atsîj ni̱ke̱ nej sij; ni̱ gaꞌanj ga̱ne Ma̱ꞌan Jesús yichrá urruj dânj.
Ni̱ màn ûta gàꞌì guiì rigìi hiuj dânj, ni̱ da̱ꞌa̱j ninj guchruj atsîj ni̱ke̱ ninj ni̱ aꞌngô da̱ꞌa̱j ninj gaꞌneꞌ rekoj raꞌa nej chrun; ni̱ guchruj ninj ruhuâ chrej ñan gachîn Ma̱ꞌan Jesús hua.
Ni̱ nga gatûj Ma̱ꞌan Jesús ruhuâ yumanꞌ snàꞌànj Jerusalén. Ni̱ ûta huin duꞌhua nej guiì màn ruhuâ yumanꞌ snàꞌànj dânj ni̱ gataj ninj:—Ahuin sí huin nânj ràꞌaj.
Ni̱ gataj nej guiì:—Nânj huin Ma̱ꞌan Jesús sôꞌ gataj dàj ga̱huin, sôꞌ ꞌna̱ꞌ yumanꞌ Nazaret huin hioꞌó Galilea.
Nagiꞌhiaj sàꞌ Ma̱ꞌan Jesús ruhuâ nuhuî nìko nne Jerusalén<TS3>(<a href="tw://bible.*?41.11.15-19">Mr. 11:15-19</a>; <a href="tw://bible.*?42.19.45-48">Lc. 19:45-48</a>; <a href="tw://bible.*?43.2.13-22">Jn. 2:13-22</a>)Ni̱ gatûj Ma̱ꞌan Jesús ruhuâ hueꞌ huin nûhui nìko, ni̱ girij neꞌ ye̱ꞌe nej guiì guduꞌhuêj nej rasu̱un ngà nej guiì girânj nej rasu̱un ruhuâ nuhuî nìko, ni̱ dunatu si-mesa nej sí nadunâ sanꞌanj an, ni̱ huê danj na̱nj dunatu chrun nne nej sí guduꞌhuêj yaꞌàan;
Ni̱ gata:—Huê danj taj riñan ñanj: “Hueꞌ huin dukuá ni̱ ga̱huin hueꞌ ñan ga̱ꞌmi̱n nej guiì ngà Ma̱ꞌan Ñaꞌanj an”; sani̱ giꞌhiaj nej suj si ga̱huin ꞌngo̱ huej hue̱ꞌ ñan màn nej sí tu̱u.
Ni̱ nga nikïnꞌ Ma̱ꞌan Jesús ruhuâ hueꞌ huin nûhui nìko, ni̱ gaꞌnaꞌ nej sí du̱chri ngà nej sí go̱chro̱j o ni̱ giꞌhia ganahuin nej sôꞌ.
Sani̱ nga giniꞌin nej rej huin ña̱an ngà nej maestrû chru̱n ley daranꞌ nej sa nìko giꞌhiaj Ma̱ꞌan Jesús, ni̱ gunïn nej sij si gaꞌmin hueꞌê nej silíj màn ruhuâ hueꞌ huin nûhui nìko rayiꞌî Ma̱ꞌan Jesús dadinꞌ gataj nej silíj dânj: “Nne nìꞌnàꞌ Daꞌní David”, ni̱ nga gunïn nej sij nej nuguanꞌ nânj ni̱ ginaꞌan ruhuâ nej sij.
Ni̱ gataj nej sij gu̱nïn Ma̱ꞌan Jesús:—Gunï̂n rèꞌ dàj gaꞌmin nej silíj nan nîꞌ.Nanikàj Ma̱ꞌan Jesús ni̱ gata gu̱nïn nej sij:—Gunḯn ruꞌmínj; nitaj àmàn gahia nej suj dàj taj si-nùguànꞌ Ma̱ꞌan Ñaꞌanj an rayiꞌî nej nânj ràꞌ saj ûnꞌ:Duꞌhua nej sílìj i ngà duꞌhua nej neꞌej nï̀nꞌ gutsinagiꞌhiaj hueꞌê Ma̱ꞌan Ñaꞌanj an chraꞌa guendâ ga̱chra̱ nej sij.
Ni̱ guduna nej sij ni̱ gahui neꞌ ye̱ꞌ yumanꞌ snàꞌànj Jerusalén, ni̱ gaꞌan ñan nngaj yumanꞌ Betania ni̱ guna hiuj dânj.
Gaꞌmin yìꞌì Ma̱ꞌan Jesús riñan chrun îgu ni̱ ganakoj<TS3>(<a href="tw://bible.*?41.11.12-14">Mr. 11:12-14</a>; <a href="tw://bible.*?41.11.20-26">11:20-26</a>)Neꞌ nìganꞌ aꞌngô gui dânj, nga nanikàj Ma̱ꞌan Jesús gaꞌnaj yumanꞌ snàꞌànj Jerusalén ni̱ ganachinj yiꞌnaa riki.
Ni̱ giniꞌin nikïnꞌ ꞌngo̱ chrun îgu nìchrùnꞌ duꞌhua chrej e, ni̱ gaꞌan ñan ni̱kï̱nꞌ chrun dânj sani̱ nitaj chruj îgu mân raa̱ chrun dânj, man koj o mân raꞌa chrun dânj, ni̱ gata gu̱nïn chrun dânj:—Nitaj àmàn ga̱hiu chruj râꞌ gàꞌ mánj.—Ni̱ orâ chre ni̱ ganakò chrun îgu dânj giꞌhia.
Ni̱ nga giniꞌin nej sí ꞌna̱ꞌ ga̱huin chru̱n riñanj sa gahuin, ni̱ ûta gahuin ña̱ꞌanj ruhuâ nej sôꞌ ni̱ gataj nej sôꞌ:—Nùnj huin saj ni̱ ganakò chrun igû nânj ràꞌaj.
Nanikàj Ma̱ꞌan Jesús ni̱ gata gu̱nïn nej sôꞌ:—Yàngàꞌ hia nï̀nꞌ tâ ni̱ si gùyùmàn yìtï̀nj ruhuâ nej suj, ni̱ si̱ ganï̂n huàꞌ ruhuâ nej suj, ni̱ sê man ngà ꞌngo̱ rïn chrun igû nânj huin sa ga̱ꞌhue gi̱ꞌhiaj nej suj dànanj mánj, ni̱ si ga̱ta̱j nej suj gu̱nïn kïj nânj: “Gu̱xu̱n ma̱ꞌânꞌ ni̱ ga̱ꞌa̱njꞌ gi̱nunꞌ ruhuâ nne ña̱ꞌa̱nj”, ni̱ huê dàj rûnꞌ gataj nej suj ni̱ huê danj ga̱huin.
Ni̱ daranꞌ sa gàchìnj nej suj nga ga̱ꞌmi̱n nej suj ngà Ma̱ꞌan Ñaꞌanj an ni̱ si guyumân yìtï̀nj ruhuâ nej suj, ni̱ ga̱na̱huin ra̱ꞌa nej suj sa gàchìnj nej suj.
Gaꞌmin Ma̱ꞌan Jesús dàj rûnꞌ gaꞌmin sí ni̱ka̱j suun<TS3>(<a href="tw://bible.*?41.11.27-33">Mr. 11:27-33</a>; <a href="tw://bible.*?42.20.1-8">Lc. 20:1-8</a>)Nga gaꞌnaꞌ Ma̱ꞌan Jesús ni̱ gatu ruhuâ hueꞌ huin nuhuî nìko, ni̱ ni̱kïnj gidiganj riñan nej guiì ni̱ gaꞌnaꞌ nichì nej síchìj aꞌnïnꞌ riñan nej rej huin ña̱an ngà nej síchìj achij màn ruhuâ yumanꞌan ni̱ gataj nej sôꞌ gu̱nïn: Ahuin sun nikajꞌ ni̱ giꞌhiâꞌ dànanj ràꞌaj.—Ni̱ ahuin sa rikî sun nânj raꞌâꞌ ràꞌaj.
Nanikàj Ma̱ꞌan Jesús ni̱ gata gu̱nïn nej sij:—Huê danj na̱nj gàchìnj naꞌân ꞌngo̱ nuguanꞌan nej suj, ni̱ asàꞌ ganariꞌ nej suj gànàtàꞌ nej suj nuguanꞌ gàchìnj naꞌân, ni̱ ga̱ꞌhue gàtà ahuin yiꞌnïnꞌ sun nikâ ni̱ giꞌhia dànanj na̱nj ánj.
Nga duguataꞌ nne Juan nej guiì, ni̱ ahuin sa gaꞌhuiꞌ sun dânj raꞌa sôꞌ ràꞌaj. Ma̱ꞌan Ñaꞌanj an gaꞌhuiꞌ sun dan raꞌa sij nîꞌ, si nej síi gaꞌhuiꞌ sun dan raꞌa sij sàꞌ.Hiôꞌ ni̱ nadigiꞌñûn nej sij siganï̂nj nej ma̱ꞌan nej sij ni̱ gataj nej sij:—Si ga̱ta̱j nêꞌ si Ma̱ꞌan Ñaꞌanj an gaꞌhuiꞌ sun dânj raꞌa sôꞌ, ni̱ ga̱ta̱j sij gu̱nï̂nꞌ: “Nùnj huin saj ni̱ nun gùyùmàn ruhuâ nej suj niꞌin nej suj sôꞌ ràꞌaj.”
Ni̱ si ga̱ta̱j nêꞌ si nej síi gaꞌhuiꞌ sun dânj raꞌa sôꞌ, sani̱ yuꞌhuiꞌ niꞌînꞌ nej sí yùmànꞌan; dadinꞌ daranꞌ nej sôꞌ guyumân ruhuâ si Juan huin ꞌngo̱ sôꞌ gataj dàj ga̱huin.
Nanikàj nej sij ni̱ gataj nej sij gu̱nïn Ma̱ꞌan Jesús:—Nun niꞌin nej ñûnj mánj.Ni̱ gataj Ma̱ꞌan Jesús gu̱nïn nej sij: Huê danj na̱nj ñùnj ni̱ si̱ gaꞌhue gàtà gu̱nïn nej suj ahuin sa rikî suun raꞌá ni̱ giꞌhia dànanj mánj.
Nuguanꞌ ráan aꞌmin rayiꞌî ꞌngo̱ síchìj hua̱ huìj daꞌníGataj Ma̱ꞌan Jesús:—Sani̱ dàj huin ruhuâ nej suj ràꞌaj. ꞌNgo̱ sí dânj ni̱ hua̱ huìj daꞌní sôꞌ, ni̱ gaꞌanj nichì sôꞌ riñan daꞌní sôꞌ sí yàhuàꞌa ni̱ gataj sôꞌ gu̱nïn sí dânj: “Da̱ꞌninj, ga̱ꞌa̱nj gi̱ꞌhiaj sun sòꞌ riki yichrûn chrun uba ni̱ ga̱ꞌna̱ꞌ raj.”
Nanikàj sí dânj ni̱ gataj sôꞌ gu̱nïn rej sôꞌ: “Si̱ gaꞌân mánj.” Sani̱ neꞌ rùkù ni̱ gananikàj ruhuâ sôꞌ sa gataj sôꞌ, ni̱ gaꞌanj gi̱ꞌhiaj sun sôꞌ.
Ni̱ gaꞌanj nichì sí dânj riñan aꞌngô daꞌní sôꞌ ni̱ huê gè dànanj gataj sôꞌ gu̱nïn sí dânj; ni̱ nanikàj sí dânj ni̱ gataj sôꞌ: “Ga̱ꞌhue ga̱ꞌa̱n ánj” gataj sôꞌ. Sani̱ nun ga̱ꞌa̱nj gi̱ꞌhiaj sun sôꞌ si-su̱n rej sôꞌ.
Ahuin goꞌngo̱ nguèj sí nânj gadagahuin sa gataj rej nguèj sôꞌ ràꞌaj.Ni̱ gataj nej sij:—Sí yàhuàꞌa huin sí dagahuin.Hiôꞌ ni̱ gataj Ma̱ꞌan Jesús:—Yàngàꞌ hia nï̀nꞌ gàtà si dànanj raꞌña̱nj nànìkàj ruhuâ nej sí gaꞌnêj sanꞌanj ga̱huin nej sí ni̱ka̱j suun, ngà nej siyànà guduꞌhuêj ma̱ꞌan rayiꞌî si-ga̱kïnꞌ ni̱ ga̱tu̱ ninj ñan ni̱ka̱j su̱n Ma̱ꞌan Ñaꞌanj an.
Dadinꞌ gaꞌnaꞌ Juan riñan nej suj guendâ gi̱digân sôꞌ sa ni̱ka̱ daꞌhui nej suj gi̱ꞌhiaj nej suj, sani̱ nun gùyùmàn ruhuâ nej suj niꞌin nej suj sôꞌ; sani̱ dànanj guyumân ruhuâ nej sí gaꞌnêj sanꞌanj an guendâ nej sí ni̱ka̱j suun ngà nej siyànà guduꞌhuêj ma̱ꞌan, sani̱ nej suj ni̱ giniꞌhiaj nej suj nej daꞌngaꞌ nânj, sani̱ nun gànànìkàj ruhuâ nej suj ni̱ nun gùyùmàn ruhuâ nej suj rayiꞌî si-ga̱kïnꞌ nej suj mánj.
Nej musû kï̱j huaa<TS3>(<a href="tw://bible.*?41.12.1-12">Mr. 12:1-12</a>; <a href="tw://bible.*?42.20.9-19">Lc. 20:9-19</a>)’Gu̱nïn nej suj aꞌngô nuguanꞌ ráan: Ga ꞌngo̱ sí yi̱ruꞌhue dânj ni̱ ganachrîj sôꞌ gàꞌì chrun uba, ni̱ giꞌhiaj sôꞌ yingâ ganikàj sôꞌ rukû nej chrun uba, ni̱ giꞌhiaj yu̱gui sôꞌ ꞌngo̱ hueꞌ yàkàan, ni̱ giꞌhiaj yu̱gui sôꞌ ñan ga̱nïn sôꞌ uba,’Ni̱ girïꞌïnj sôꞌ giꞌhiaj sun nej sí giꞌhiaj suun ni̱ gaꞌanj sôꞌ nda ga̱nꞌ xi.
Ni̱ nga guyumân diû ganê chruj uba, ni̱ gaꞌnḯn sí yi̱ruꞌhue dânj gaꞌanj nej sí giꞌhiaj sun riñan sôꞌ riñan nej sí ri̱ña̱n girïꞌïnj sôꞌ nej chrun uba, guendâ ga̱ꞌa̱nj ga̱na̱huin ra̱ꞌa nej sôꞌ nej chruj uba ga̱nunj riñan sí yi̱ruꞌhue dânj.
Sani̱ do̱ꞌ si gidaꞌa nej sí ri̱ña̱n giriꞌïnj sôꞌ nej chrun uba nej sí huin si-musû sôꞌ, ni̱ gaꞌhuiꞌ nej sôꞌ niꞌhiaj nej sí dânj ni̱ aꞌngô nej musû dânj dagahuiꞌ nej sôꞌ, ni̱ aꞌngô nej musû dânj garrûn nej sôꞌ hiëj.
Ni̱ gaꞌnḯn ñûn sí yi̱ruꞌhue dânj gaꞌanj aꞌngô da̱ꞌa̱j nej sí huin si-musû sôꞌ, ni̱ gaꞌanj gàꞌì nej sôꞌ doj gàꞌ daꞌ nej sí gaꞌanj si̱nï̱n dânj; ni̱ huê gè dàj rûnꞌ giranꞌ nej sí gaꞌanj si̱nï̱ïn huê danj giranꞌ nej sí gaꞌanj neꞌ rùkùu.
’Ni̱ nda neꞌ rùkù nï̀nꞌ ni̱ gaꞌnḯn sí yi̱ruꞌhue dânj gaꞌanj daꞌní sôꞌ ni̱ gataj sôꞌ: “Gi̱nikaj chre̱j nej sij riñan daꞌnî.”
Sani̱ nga giniꞌin nej sí ri̱ña̱n girïꞌïnj sij nej chrun uba daꞌní sij, ni̱ gaꞌmin nej sôꞌ siganï̂nj nej ma̱ꞌan nej sôꞌ ni̱ gataj nej sôꞌ: “Sí nânj huin sí ga̱na̱huin ra̱ꞌa nej chrun uba; ga̱ꞌna̱ꞌ nej suj ni̱ da̱gahuiꞌ neꞌ sí dânj, ni̱ ga̱na̱huin ra̱ꞌa neꞌ nej chrun uba ga̱na̱huin ra̱ꞌa sij ni̱ ga̱na̱huin si̱ꞌhiaj neꞌ na̱nj ánj.”
Hiôꞌ ni̱ gachín naꞌanj Ma̱ꞌan Jesús:—Nga ga̱ꞌna̱ꞌ Ma̱ꞌan sí yi̱ruꞌhue huin siꞌhiaj nej chrun uba dânj, ni̱ nùnj huin si gi̱ꞌhiaj sôꞌ ngà nej sí ri̱ña̱n gaꞌhuiꞌ yikḯn sôꞌ nej chrun uba ruhuâ nej suj ràꞌaj.
Ni̱ gataj nej sí dânj:—Da̱gahuiꞌ sôꞌ ni̱ si̱ gananïn àko ruhuâ sôꞌ niꞌin sôꞌ nej sí kï̱j hua dânj, ni̱ girïꞌïnj sôꞌ nej yichrûn sôꞌ nej chrun uba riñan aꞌngô nej sí gi̱ꞌhiaj sun hueꞌê, dadinꞌ nga gùyùmàn diû ga̱ne̱ chruj uba ni̱ nàgàꞌhuìꞌ nej sij nej uba ga̱nunj riñan sí yi̱ruꞌhue giriꞌïnj nej chruj uba.
Hiôꞌ ni̱ gataj Ma̱ꞌan Jesús:—Nitaj àmàn gahia nej suj dàj nnunj riñan ñanj si-nùguànꞌ Ma̱ꞌan Ñaꞌanj an mínj:Hiëj gudunâj nej sí giꞌhiaj hueꞌe,ni̱ huej huin hiëj aꞌnïnꞌ nne sikûj hueꞌe.Ma̱ꞌan Señor huin sa giꞌhiaj daranꞌ nej nânj.Ni̱ ûta gahuin ña̱ꞌanj ruhuâ nej suj na̱nj nînj.
Rayiꞌî dan ni̱ gatâ gu̱nïn nej suj ni̱ si̱ gi̱nikaj sùnj riñan nej suj gàꞌ mánj, ni̱ gi̱nikaj sùnj riñan aꞌngô nej guiì hua̱ ruhuâ da̱gahuin riñânj ni̱ hua̱ ruhuâ ninj gi̱ꞌhiaj ninj sa sàꞌaj.
Ni̱ nej guiì ga̱na̱tu̱ riñan hiëj nânj ni̱ nda chru chre ga̱chra̱nꞌ ninj gi̱ꞌhia; ni̱ guiì yìchràj gi̱ni̱nj hiëj nânj ni̱ nda hiaj chre gìyìtï̀nꞌ ninj gi̱ꞌhia.
Ni̱ gunïn nej rej huin ña̱an ngà nej sí chru̱n ley nej nuguanꞌ rán gaꞌmin Ma̱ꞌan Jesús, ni̱ garânj daꞌngaꞌ ruhuâ nej sòꞌ si rayiꞌî nej sôꞌ huin sa gaꞌmin Ma̱ꞌan.
Ni̱ nanaꞌhuiꞌ nej sij dàj gi̱ꞌhiaj nej sij ga̱ꞌhue gi̱daꞌa nej sij Ma̱ꞌan Jesús, sani̱ yuꞌhuiꞌ nej sij niꞌin nej sij nej guiì yùmànꞌan, dadinꞌ yumân ruhuâ ninj si Ma̱ꞌan Jesús huin sa ganataꞌ dàj ga̱huin.
Nuguanꞌ rán nanï̂n rayiꞌî giꞌñanj ñan ga̱ra̱n ra̱ꞌaNi̱ gayiꞌì ñûn Ma̱ꞌan Jesús ni̱ gaꞌmin nuguanꞌ ráan ni̱ gata:
—Ma̱ꞌan sa ni̱ka̱j su̱n neꞌ yàtàꞌa huin dàj rûnꞌ huin ꞌngo̱ rey giꞌhiaj ꞌngo̱ giꞌñanj an ñan ga̱ra̱n ràꞌa ꞌngo̱ daꞌní.
Ni̱ gaꞌnḯn sôꞌ gaꞌanj gàkï̀nj nej sí huin si-musû sôꞌ nej sí ga̱ꞌna̱ꞌ giꞌñanj ñan ga̱ra̱n raꞌa daꞌní sôꞌ; sani̱ nun ga̱ꞌhue̱j nej sí dânj ga̱ꞌna̱ꞌ nej sôꞌ.
Ni̱ gaꞌnḯn ñûn sôꞌ gaꞌanj aꞌngô da̱ꞌa̱j nej sí huin si-musû sôꞌ ni̱ gataj sôꞌ gu̱nïn nej sí dânj: “Ga̱ta̱j nej suj si ga̱ꞌna̱ꞌ nej sij dadinꞌ gàꞌ hua̱ yu̱gui nihiaa dadinꞌ gàꞌ dagahuí nej dán rô ganaminj in, ni̱ gàꞌ hua̱ yu̱gui daranꞌanj; ni̱ ga̱ꞌna̱ꞌ ya̱ nej sij giꞌñanj ñan ga̱ra̱n ra̱ꞌa daꞌnî.”
Sani̱ nun ga̱ꞌhue̱j nej sí gakḯn nej sij ga̱ꞌna̱ꞌ nej sôꞌ si-gi̱ꞌña̱nj sí rey dânj, ni̱ ꞌngo̱ sôꞌ gaꞌanj ga̱na̱che̱j doꞌó, ni̱ aꞌngô sôꞌ gaꞌanj gi̱ni̱ꞌhiaj dàj hua riki si-su̱n.
Ni̱ aꞌngô nej sôꞌ gidaꞌa nej sí huin si-musû rey, ni̱ gaꞌhuiꞌ nej sôꞌ niꞌhiaj nej sí dânj, ni̱ dagahuiꞌ nej sôꞌ nej sí dânj.
Ni̱ nga gunïn rey dânj sa giꞌhiaj nej sij ni̱ ginaꞌan ruhuâ sôꞌ niꞌin sôꞌ nej sij; ni̱ gaꞌnḯn sôꞌ nej si-stadû sôꞌ gaꞌanj, ni̱ dunahuij nej sôꞌ daranꞌ nej sí dagahuiꞌ nej si-musû sôꞌ, ni̱ gachrîj ñaꞌan nej sôꞌ yumanꞌ snàꞌànj huin yiñán nej sí kï̱j hua dânj.
Hiôꞌ ni̱ gataj rey dânj gu̱nïn nej sí huin si-musû sôꞌ: “Yàngàꞌ hia nï̀nꞌ ni̱ gàꞌ hua̱ yu̱gui giꞌñanj ga̱ra̱n ràꞌa nej sij; sani̱ nej guiì ga̱ꞌna̱ꞌ giꞌñanj dânj ni̱ sê guiì sàꞌaj huin ninj mánj.
Ga̱ꞌa̱nj nej suj ñan gahui nej chrej e, ni̱ gàkï̀nj nej suj ga̱ꞌna̱ꞌ ahuin na̱nj guiì ganariꞌ nej suj giꞌñanj ñan ga̱ran ràꞌa daꞌnî.”
Ni̱ gaꞌanj nej musû ñan hua̱j nej chrej e, ni̱ nagiꞌhiaj chre̱ꞌ nej sôꞌ daranꞌ nej guiì ganariꞌ nej sôꞌ ni̱ gaꞌnaꞌ nej guiì aꞌnanꞌan ni̱ nej guiì sàꞌaj; ni̱ nda gachra chre mân nej guiì giꞌñanj ñan ga̱ra̱n ràꞌa daꞌní rey dânj.
’Ni̱ gatûj rey dânj ni̱ giniꞌhiaj sôꞌ nej sí guyumân giꞌñanj dânj, ni̱ giniꞌin sôꞌ nne ꞌngo̱ sí dânj ni̱ nitaj si nu̱n sôꞌ atsîj nu̱n nej sí nne giꞌñanj ñan ga̱ra̱n ràꞌa nej guiì.
Ni̱ gataj rey dânj: “Tugûnj, dàj giꞌhiâꞌ gatûj hiuj nânj dadinꞌ nitaj si nu̱nꞌ atsîj nu̱n nej sí nne giꞌñanj ñan garan ra̱ꞌa ràꞌaj.” Sani̱ dḯn gane duꞌhua sí dânj.
Hiôꞌ ni̱ gataj rey dânj gu̱nïn nej sí ꞌhiaj sun riñan sôꞌ: “Gu̱mi̱n nej suj dakó sij ngà raꞌa sij ni̱ gi̱ri̱ nej suj ga̱ꞌa̱nj sij neꞌ ye̱ꞌe ñan hua̱ ru̱mi̱nꞌ; ni̱ hiuj dânj ga̱ne sij ni̱ du̱gueꞌe sij ni̱ nda ya̱ rùj ñanꞌ sij.”
Dadinꞌ ûta gàꞌì nej guiì gakḯn Ma̱ꞌan Ñaꞌanj an ga̱ꞌna̱ꞌ, sani̱ do̱j nï̀nꞌ ninj huin sa ga̱na̱gui̱ Ma̱ꞌan.
Rayiꞌî sanꞌanj kuestu<TS3>(<a href="tw://bible.*?41.12.13-17">Mr. 12:13-17</a>; <a href="tw://bible.*?42.20.20-26">Lc. 20:20-26</a>)Hiôꞌ ni̱ gaꞌanj nej sí chru̱n ley ni̱ nadigiꞌñûn nej sôꞌ dàj gi̱ꞌhiaj nej sôꞌ ga̱ꞌhue gànàrìꞌ nej sôꞌ ꞌngo̱ nuguanꞌ ga̱che̱j ga̱ꞌmi̱n Ma̱ꞌan Jesús.
Ni̱ gaꞌnḯn nej sôꞌ gaꞌanj nej sí huin ngà nej sôꞌ ni̱ huê danj na̱nj gaꞌanj nej sí huin yiꞌnïnꞌ ni̱ka̱j duguiꞌ ngà Herodes ni̱ gataj nej sôꞌ:—Maestrûj, niꞌin nej ñûnj si aꞌmin rèꞌ daranꞌ sa yàngàꞌa, ni̱ gidigân yàngàꞌ Ma̱ꞌân rèꞌ si-chrej Ma̱ꞌan Ñaꞌanj an, ni̱ nitaj si giriñun ruhuâ rèꞌ dàj gaꞌmin nej guiì rayiꞌî Ma̱ꞌân rèꞌ, ni̱ nitaj si giniꞌhiaj rèꞌ sa guruguiꞌ neꞌ ye̱ꞌ nej síi dadinꞌ niꞌin rèꞌ dàj hua ruhuâ nimân nej sij.
Ga̱ta̱j rèꞌ dàj huin ruhuâ rèꞌ: Dùgùnàj huaj gàꞌhuìꞌ nej ñûnj sanꞌanj an riñan César nîꞌ, si nitaj si dùgùnàj huaj sàꞌ.
Sani̱ niꞌin Ma̱ꞌan Jesús sa aꞌnanꞌ ganï̂n ruhuâ nej sij ni̱ gata gu̱nïn nej sij: Nùnj huin saj ni̱ gayakaj nej suj daꞌngaꞌa ngàj ràꞌaj.—Sí digaꞌñuꞌunj nej suj gàꞌ mánj.
Gi̱di̱gân nej suj ꞌngo̱ sanꞌanj gaꞌhuiꞌ nej suj kuestu staj.Ni̱ gaꞌhuiꞌ nej sij ꞌngo̱ sanꞌanj gùꞌnàj denario riñan Ma̱ꞌan Jesús.
Hiôꞌ ni̱ gataj Ma̱ꞌan Jesús:—Ahuin sí ñan duꞌhua ni̱ ahuin sí siyu̱gui nnûn riñan sanꞌanj nânj ràꞌaj.
Ni̱ gataj nej sij:—Ñan duꞌhua César ngà siyu̱gui sôꞌ nnûn riñanj na̱nj ánj.Ni̱ gataj Ma̱ꞌan Jesús:—Nàgàꞌhuìꞌ nej suj riñan César sanꞌanj huin siꞌhiaj César ni̱ nàgàꞌhuìꞌ nej suj riñan Ma̱ꞌan Ñaꞌanj an sanꞌanj huin siꞌhiaj Ma̱ꞌan Ñaꞌanj an.
Nga gunïn nej sij nej nuguanꞌ nânj ni̱ gahuin ña̱ꞌanj ruhuâ nej sij, ni̱ gudunâj nej sij Ma̱ꞌan Jesús ni̱ gaꞌanj nej sij.
—Maestrûj, Moisés gataj: Si hua̱ ꞌngo̱ sí dânj gayakaj nika ni̱ gahuiꞌ sôꞌ sani̱ nitaj daꞌní sôꞌ ga ngà siyànà dânj, hiôꞌ ni̱ ga̱na̱ka̱j dinḯn sôꞌ siyànà dânj, daꞌnga ni̱ ga̱ꞌnga̱ daꞌní sí dânj ngà siyànà dânj ni̱ na̱ga̱ne silíj dânj riñan sí gàꞌ gahuiꞌi.
Ni̱ ga siganï̂nj nej ñûnj chi̱j dìnï̀nj sí dânj; ni̱ gayakaj si yàhuàꞌa nika sô sani̱ gahuiꞌ sôꞌ. Ni̱ ñan nun ga̱ daꞌní sôꞌ ngà nika sôꞌ, huê danj ni̱ ganakaj dinḯn sôꞌ sí huìj i siyànà minj dânj.
Ni̱ gahuiꞌ gè sí huìj i sani̱ nun ga̱ daꞌní sôꞌ ngà siyànà dânj, hiôꞌ ni̱ ganakaj dinḯn sôꞌ sí huàꞌnï̀nj ïn siyànà dânj sani̱ nun ga daꞌní sôꞌ ni̱ gahuiꞌ sôꞌ, ni̱ huê danj na̱nj ganakaj aꞌngô nej dinḯn sôꞌ sí ꞌna̱ꞌ neꞌ rùkùu ni̱ gane nej chi̱j dìnï̀nj sôꞌ ngà siyànà dânj.
Ni̱ neꞌ rùkù nga gahuiꞌ daranꞌ nej dìnï̀nj sôꞌ ni̱ gahuiꞌ siyànà dânj.
Nga gànàꞌnï̀nj nej sôꞌ siganï̂nj nej nîman, ni̱ ahuin goꞌngo̱ nej chi̱j dìnï̀nj sôꞌ ga̱huin hia nika siyànà nânj, dadinꞌ daranꞌ nej sôꞌ gane ngà siyànà nânj ràꞌaj.
Hiôꞌ ni̱ nanikàj Ma̱ꞌan Jesús ni̱ gata gu̱nïn nej sij:—Gachej ruhuâ nej suj ngà sa gaꞌmin nej suj ni̱ nun niꞌin nej suj dàj taj riñan si-nùguànꞌ Ma̱ꞌan Ñaꞌanj an ni̱ dàj nùkuaj hua Ma̱ꞌan Ñaꞌanj an mánj.
Dadinꞌ nga gànàꞌnï̀nj nej nîman ni̱ si̱ gayakaj ninj nika ninj, dadinꞌ ga̱huin ninj dàj rûnꞌ huin nej ángel màn neꞌ yàtàꞌa.
Sani̱ rayiꞌî guendâ gànàꞌnï̀nj nej nîman, ni̱ nun ga̱hia̱ nej suj dàj gataj Ma̱ꞌan Ñaꞌanj an ràꞌ sa ûnꞌ.
“Ñùnj huin Daꞌanj Abraham, ni̱ huê huin Daꞌanj Isaac, ni̱ huê huin Daꞌanj Jacob.” Ma̱ꞌan Ñaꞌanj an ni̱ sê Daꞌanj nej nîman huin mánj, huej huin Daꞌanj nej guiì hua̱ nìꞌnàꞌa na̱nj ánj.
Nga gunïn nej guiì nej nuguanꞌ nânj, ni̱ ûta gahuin ña̱ꞌanj ruhuâ ninj nga gunïn ninj dàj hua nej yìꞌnï̀nꞌ nej sa gidigân Ma̱ꞌan Jesús.
Sun nìko giyiꞌnïnꞌ su̱n giꞌhiaj Ma̱ꞌan Ñaꞌanj an<TS3>(<a href="tw://bible.*?41.12.28-34">Mr. 12:28-34</a>)Nga gunïn nej sí fariseo si dḯn gahuin duꞌhua nej sí saduseo giꞌhiaj Ma̱ꞌan Jesús, ni̱ ganahuin chre̱ꞌ nej sôꞌ dàj rûn huin ꞌngo̱ rïn síi.
Sí gidigân si-nùguànꞌ Ma̱ꞌan Ñaꞌanj an huin ꞌngo̱ sí dânj, ni̱ gachín naꞌanj sôꞌ Ma̱ꞌan Jesús guendâ ruhuâ sôꞌ ga̱ra̱n huè sôꞌ Ma̱ꞌan ni̱ gataj sôꞌ:
—Maestrûj. Ahuin nuguanꞌ huin sa si̱nï̱n giyiꞌnïnꞌ su̱n giꞌhiaj Ma̱ꞌan Ñaꞌanj an ràꞌaj.
Gataj Ma̱ꞌan Jesús:—“Ga̱ ꞌì ruhuâ sòꞌ niꞌînꞌ Ma̱ꞌan Señor huin Daꞌanjꞌ ngà daranꞌ ma̱ꞌan nimânt, ngà daranꞌ ma̱ꞌan nimânt, ngà daranꞌ daꞌngaꞌ.”
Huê nânj huin nuguanꞌ si̱nï̱n giyiꞌnïnꞌ su̱n giꞌhiaj Ma̱ꞌan Ñaꞌanj an ni̱ huej huin sa nìko doj gàꞌ daꞌ daranꞌ nej nuguanꞌ giyiꞌnïnꞌ su̱n giꞌhia.
Dukuán huìj giyiꞌnïnꞌ su̱n giꞌhiaj Ma̱ꞌan Ñaꞌanj an hua dàj rûnꞌ hua nuguanꞌ si̱nï̱n giyiꞌnïnꞌ su̱n ni̱ ta: “Ga̱ ꞌì ruhuâꞌ niꞌînꞌ nej duguît dàj rûnꞌ ꞌì ruhuâꞌ niꞌînꞌ Ma̱ꞌanꞌ.”
Ni̱ si dagahuînꞌ nguèj dukuán nuguanꞌ giyiꞌnïnꞌ su̱n nânj ngà nej nuguanꞌ gaꞌmin nej sôꞌ gataj dàj ga̱huin ni̱ gàꞌ dagahuînꞌ daranꞌanj na̱nj ánj.
Ahuin si da̱ꞌni̱nj huin Cristo ràꞌaj<TS3>(<a href="tw://bible.*?41.12.35-37">Mr. 12:35-37</a>; <a href="tw://bible.*?42.20.41-44">Lc. 20:41-44</a>)Nga nï̀nꞌ màn chre̱ꞌ nej sí fariseo, ni̱ gachín naꞌanj Ma̱ꞌan Jesús nej sij,
ni̱ gata:—Dàj anï̂n ruhuâ nej suj niꞌin nej suj Cristo ràꞌaj. Ahuin si da̱ꞌni̱nj huin ruhuâ nej suj ràꞌaj.Ni̱ gataj nej sí dânj:—Siganï̂nj nej dùguìꞌ David ꞌnaꞌ sij na̱nj ánj.
Ni̱ gataj Ma̱ꞌan Jesús:—Nùnj huin saj ni̱ gaꞌmin David giꞌhiaj Ma̱ꞌan Espíritu Santo ni̱ gataj sôꞌ: Señor, gu̱nïn sôꞌ ràꞌaj:
Gataj Ma̱ꞌan Ñaꞌanj an gu̱nïn Ma̱ꞌan si-Señoj:“Ga̱ne sôꞌ raꞌá neꞌ huàꞌàj,nda gu̱nu̱kua gùchrù nej sí unïnꞌ ngàꞌ riki dakót.”
Si gataj David Señor gu̱nïn sij, ni̱ ga̱ꞌhue ga̱huin daꞌní sôꞌ sij na̱nj nînꞌ.
Ni̱ gàꞌ si ꞌngo̱ nej sí dânj nun ga̱ꞌhue gìrìꞌ nuguanꞌan dàj dunanikàj nej sôꞌ riñan Ma̱ꞌan Jesús, ni̱ àsìj gui dânj ni̱ nitaj ga̱ si ꞌngo̱ nej síi giriñun ruhuâ gàchìnj naꞌanj Ma̱ꞌan Jesús gàꞌ mánj.
Gataj Ma̱ꞌan Jesús si giꞌhiaj nej maestrû chru̱n ley ngà nej fariseo sa aꞌnanꞌan<TS3>(<a href="tw://bible.*?41.12.38-40">Mr. 12:38-40</a>; <a href="tw://bible.*?42.11.37-54">Lc. 11:37-54</a>; <a href="tw://bible.*?42.20.45-47">20:45-47</a>)Hiôꞌ ni̱ gaꞌmin Ma̱ꞌan Jesús riñan nej guiì ngà riñan nej sí ꞌna̱ꞌ ga̱huin chru̱n riñanj ni̱ gata:
—Gidigân nej maestrû chru̱n sàꞌ ley ngà nej fariseo si-nùguànꞌ Ma̱ꞌan Ñaꞌanj an, dadinꞌ ganakaj nej sôꞌ sun ginikaj Moisés.
Huê danj ni̱ daranꞌ sa gataj nej sij gada̱gahuin nej suj ni̱ da̱gahuin nej suj, ni̱ gànàꞌnï̀nj sàꞌ nej suj ni̱ da̱gahuin nej suj; sani̱ si̱ gi̱daꞌa nej suj chrej giꞌhiaj nej sij, dadinꞌ ûta giri ra̱ nej sij sani̱ nitaj si gadagahuin nej sij mánj.
Dadinꞌ dàj rûnꞌ àꞌì hua nej rasu̱un huê danj ûta chìꞌ hua nej chrej gaꞌnïnꞌ su̱n nej sij, ni̱ gaꞌnï̂nꞌ su̱n nej sij si da̱gahuin nej guiì, sani̱ nej ma̱ꞌan nej sij ni̱ gàꞌ si do̱j nitaj si dagahuin nej sij nej chrej chìꞌ gaꞌnïnꞌ su̱n nej sij mánj.
Sa si̱nï̱n giꞌhiaj nej sij huin si ûta garanꞌ ruhuâ nej sij, si gi̱ni̱ꞌin daranꞌ nej guiì sa giꞌhiaj nej sij. Ni̱ nagiꞌhiaj gàchràꞌ nej sij nnïnj màn ñanj si-nùguànꞌ Ma̱ꞌan Ñaꞌanj an, ni̱ nagiꞌhiaj yèꞌè nej sij nej ꞌhuej nìkòꞌ duꞌhua atsîj ni̱ke̱ nej sij;
Ni̱ ûta huin ruhuâ nej sij ga̱ne nej sij riñan chrun yilâ hua̱ yu̱gui ga̱ne nej sí huin ña̱n doj ñan huin giꞌñanj an, ni̱ nìhiàꞌ ruhuâ nej sij ga̱ne nej sij riñan chrun yilâ hua̱ yu̱gui ga̱ne nej sí huin ña̱n doj.
’Sani̱ si̱ gahuin staꞌu ruhuâ nej suj si ga̱ta̱j nej guiì maestrû gu̱nïn nej suj; dadinꞌ ꞌngo̱ rïn si-maestrû nej suj hua, ni̱ huej huin Ma̱ꞌan Cristo, ni̱ dinḯn nej suj ni̱ yuguej nej suj huin daꞌ goꞌngo̱ nej duguiꞌ nej suj.
Ni̱ si̱ gaꞌhue ga̱ta̱j nej suj si rej nej suj huin nej sí màn riñan hioꞌó nânj; dadinꞌ ꞌngo̱ rïn Ma̱ꞌan Ñaꞌanj an huin Rej nej suj ni̱ huê Ma̱ꞌan nne yàtàꞌa.
Ni̱ si̱ gaꞌhue ga̱ta̱j nej suj si maestrû huin nej suj, dadinꞌ ꞌngo̱ rïn si-Maestrû nej suj hua ni̱ huej huin Ma̱ꞌan Cristo.
Ni̱ sí huin ña̱n doj siganï̂nj nej suj ni̱ ga̱huin sôꞌ sí gu̱na̱nj gi̱tsi riñan nej suj.
Dadinꞌ sí ganï̂n ruhuâ ga̱huin ña̱n doj siganï̂nj nej suj ni̱ ga̱na̱huin sôꞌ sí gi̱nikòꞌ neꞌ rùkùu, ni̱ sí ginikòꞌ neꞌ rùkùu ni̱ ga̱na̱huin ña̱n sôꞌ.
’Sani̱ ûta gi̱ranꞌ sa̱ñu̱n nej suj, maestrû chru̱n sàꞌ ley ngà nej fariseo, dadinꞌ huin nej suj sí gidigañuꞌunj un. Dadinꞌ ganarán nej suj rahueꞌe ga̱tu̱ nej guiì ñan nne Ma̱ꞌan sa ni̱ka̱j su̱n yàtàꞌa; sani̱ gàꞌ nitaj si gatûj nej ma̱ꞌan nej suj, ni̱ gàꞌ nitaj si gaꞌnï̂nj nej suj ga̱tu̱ aꞌngô nej guiì nga ruhuâ ninj ga̱tu̱ ninj ñan nne Ma̱ꞌan Ñaꞌanj an mánj.
’Ûta gi̱ranꞌ sa̱ñu̱n nej suj nej maestrû chru̱n sàꞌ ley ngà nej fariseo, dadinꞌ huin nej suj sí gidigañuꞌunj un. Dadinꞌ ganahuij nï̀nꞌ nej rasu̱n màn ruhuâ dukuâ nej siyànà minj in giꞌhiaj nej suj, ni̱ giꞌhiaj nej suj si ûta huin nej suj sí sàꞌa; ni̱ rayiꞌî guendâ giꞌhiaj nej suj dànanj ni̱ ga̱na̱huin ra̱ꞌa nej suj ûta nìko kastîgu.
’Ûta gi̱ranꞌ sa̱ñu̱n nej suj maestrû, chru̱n sàꞌ ley ngà nej fariseo dadinꞌ huin nej suj sí digaꞌñuꞌunj un. Dadinꞌ ganahuij nej suj gaché nej suj ñan nu̱n nne ña̱ꞌa̱nj ngà riñan hioꞌóo guendâ gi̱di̱gân nej suj si-chrej nej ma̱ꞌan nej suj, ni̱ nga gisîj gidigân nej suj nej nuguanꞌ dânj, ni̱ nga giriꞌ nej suj sí gi̱nikòꞌ rukû nej suj ni̱ nda huìj ganahuin nej sôꞌ sí ga̱ꞌa̱nj ruhuâ rúnâko gàꞌ daꞌ nej suj.
’Ûta gi̱ranꞌ sa̱ñu̱n nej suj gidigân aꞌngô nej guiì dadinꞌ hua̱ du̱chri nej suj. “Ni̱ gataj nej suj: Si hua̱ nej guiì gataj si hueꞌ huin nûhui huin sa giniꞌin yàngàꞌ sa giꞌhiaj ninj, hiôꞌ ni̱ sê yàngàꞌ huin sa gataj ninj gataj nej suj; ni̱ si hua̱ ꞌngo̱ guiì gataj si oro gurunûn nej sôꞌ ruhuâ hueꞌ huin nûhui huin sa giniꞌin yàngàꞌ sa giꞌhiaj ninj, hioꞌ ni̱ yàngàꞌ huin sa gataj ninj gataj nej suj.”
Sí nitaj si ni̱ka̱j raa̱ huin nej suj ni̱ duchri huin nej suj. Dadinꞌ ahuin sa huin doj ruhuâ nej suj ràꞌaj; oro huin nîꞌ, si hueꞌ nûhui sa nagiꞌhiaj gè oro huin doj sàꞌ.
Huê danj na̱nj gataj nej suj: “Ni̱ si hua̱ ꞌngo̱ nej guiì gataj si si-na ñaꞌanj an huin sa giniꞌin yàngàꞌ sa giꞌhiaj ninj, hiôꞌ ni̱ sê yàngàꞌ huin sa gataj ninj gataj nej suj; sani̱ si hua̱ da̱ꞌa̱j nej guiì gataj si ofrenda tàj riñan si-na ñaꞌanj an huin sa giniꞌin yàngàꞌ sa giꞌhiaj ninj, hiôꞌ ni̱ yàngàꞌ huin sa gataj ninj gataj nej suj.”
Huin nej suj sí nitaj si guyumân ruhuâ ni̱ duchri huin nej suj. Dadinꞌ ahuin sa huin sa ña̱ꞌa̱n doj ruhuâ nej suj ràꞌaj; ofrenda tàj riñan si-na ñaꞌanj an huin nîꞌ, si si-na ñaꞌanj an sa nagiꞌhiaj gè ofrenda dan huin sàꞌ.
Dadinꞌ nej guiì gataj si si-na ñaꞌanj an huin sa giniꞌin yàngàꞌ sa giꞌhiaj ninj, hiôꞌ ni̱ giniꞌin yàngàj sa giꞌhiaj ninj, ni̱ huê danj na̱nj giniꞌin yàngàꞌ nej rasu̱n màn riñan si-na ñaꞌanj an na̱nj ánj.
Ni̱ nej guiì gataj si hueꞌ huin nûhui huin sa giniꞌin yàngàꞌ sa giꞌhiaj ninj, ni̱ yàngàꞌ giniꞌin sa giꞌhiaj ninj, ni̱ giniꞌin yàngàꞌ Ma̱ꞌan Ñaꞌanj an dadinꞌ nne ruhuâ hueꞌ huin nûhui dânj.
Ni̱ nej guiì gataj si yàtàꞌa huin sa giniꞌin yàngàꞌ sa giꞌhiaj ninj, hiôꞌ ni̱ chrun yilâ nne Ma̱ꞌan Ñaꞌanj an huin sa giniꞌin yàngàꞌ sa giꞌhiaj ninj, dadinꞌ nne Ma̱ꞌan riñan chrun yilâ dânj.
’Ûta gi̱ranꞌ sa̱ñu̱n nej suj maestrû chru̱n hueꞌê ley ngà nej fariseo, dadinꞌ sí gidigañuꞌunj un huin nej suj. Dadinꞌ gaꞌhuiꞌ nej suj diezmo koj menta, ni̱ gaꞌhuiꞌ nej suj diezmo koj eneldo, ni̱ gaꞌhuiꞌ nej suj diezmo koj komino, sani̱ gudunâj nej suj nuguanꞌ ña̱ꞌa̱n staꞌu gaꞌnïnꞌ su̱n Ma̱ꞌan Ñaꞌanj an: Ni̱ nitaj si giꞌhiaj nej suj sa ni̱ka̱a, ni̱ nitaj si ga̱na̱nï̱n àko ruhuâ nej suj niꞌin nej suj nej guiì ni̱ nitaj si guyumân yìtï̀nj ruhuâ nej suj niꞌin nej suj Ma̱ꞌan Ñaꞌanj an, ni̱ nej nânj huin sa ña̱ꞌa̱n daꞌhui nej suj ga̱da̱gahuin nej suj, sani̱ huê danj na̱nj nun daꞌhui nej suj gu̱du̱nâj nej suj nej nânj mánj.
Gidigân nej suj sani̱ huin nej suj sí du̱chri, ni̱ aka nej suj yuku siꞌnïn nne goꞌo nej suj, nânj huin nga nagiꞌhiaj ha̱i̱ nej suj rayiꞌî nej sa nitaj si huin gakï̱nꞌïn, sani̱ gayamânj nej suj yuku kameyu, nânj huin nga gaꞌnï̂nj nej suj si giꞌhiaj nej guiì gakï̱nꞌ hua̱ nìko ni̱ nitaj si nagiꞌhiaj ha̱i̱ nej suj mánj.
’Ûta gi̱ranꞌ sa̱ñu̱n nej suj, maestrû chru̱n ley ngà nej fariseo, dadinꞌ sí gidigañuꞌunj un huin nej suj. Dadinꞌ dàj rûnꞌ giꞌhiaj nej guiì nga ganaꞌnïnꞌ ninj yichrá basu ngà yichrá goꞌo huê danj hueꞌê nagiꞌhiaj nej suj ma̱ꞌan nej suj, sani̱ ruhuâ nimân nej suj ni̱ ûta mân gakï̱nꞌ tu̱u ngà nej gakï̱nꞌ ganahuin ngà nej guiì giꞌhiaj gakï̱nꞌïn.
Fariseo duchri suj gàꞌ manꞌ. Gànàꞌnï̀nꞌ si̱nï̱n nej suj ruhuâ basu ngà ruhuâ goꞌo, ni̱ neꞌ rùkù ni̱ ga̱na̱huin sàꞌ neꞌ ye̱ꞌ goꞌo, ni̱ nânj huin si gàꞌ si̱nï̱n daꞌhui ga̱na̱huin sàꞌ ruhuâ nimân nej suj, daꞌnga ni̱ ganahuin sàꞌ neꞌ ye̱ꞌ nej suj.
’Ûta gi̱ranꞌ sa̱ñu̱n nej suj maestrû chru̱n hueꞌê ley ngà nej fariseo, dadinꞌ sí gidigañuꞌunj un huin nej suj. Ni̱ huin nej suj dàj rûnꞌ huin chran gàtsì ñan gachinꞌ nej sij nej nîman dadinꞌ yàngàꞌ hia nï̀nꞌ, ni̱ nda hueꞌê chre hua neꞌ ye̱ꞌ chran dânj, sani̱ neꞌ rùhuà chran danj ni̱ nda nìchra chre mân kú nej nîman ni̱ ûta mân sa kï̱j huaa.
Huê danj hua nej suj; ni̱ ûta hueꞌê nagiꞌhiaj nej suj ma̱ꞌan nej suj guendâ ruhuâ nej suj si ga̱ta̱j nej guiì si huin nej suj guiì giꞌhiaj sa ni̱ka̱a, sani̱ ruhuâ nimân nej suj ni̱ ûta mân nuguanꞌ gidigañuꞌunj un ngà nej gakï̱nꞌïn.
’Ûta gi̱ranꞌ sa̱ñu̱n nej suj maestrû, chru̱n sàꞌ ley ngà nej sí fariseo, dadinꞌ sí gidigañuꞌunj un huin nej suj. Ni̱ nagiꞌhiaj nej suj chran ñan gachinꞌ nej sij nej sôꞌ gataj dàj ga̱huin, ni̱ nagiꞌhiaj hueꞌê nej suj nej chran ñan gachinꞌ nej sij nej sí giꞌhiaj sa ni̱ka̱a.
Ni̱ gataj nej suj: “Si nu̱n gane nej ñûnj diû nga gane rej nej ñûnj, ni̱ si̱ gahuin nej ñûnj ngà nej sôꞌ guendâ da̱gahuiꞌ nej ñûnj, ni̱ si̱ gañanj nej ñûnj tun nej sí gataj dàj ga̱huin sa mánj.”
Huê danj ni̱ ganakaj guendâ nej suj, si huin nej suj daꞌní nej sôꞌ dagahuiꞌ nej sí gataj dàj ga̱huin.
Du̱guꞌnïnꞌ nej suj ni̱ gi̱ꞌhiaj nej suj dàj rûnꞌ giꞌhiaj rej nej suj.
’Dàj rûnꞌ giꞌhiaj yukuáa huê danj giꞌhiaj nej suj, yiꞌnïnꞌ nej yukuá suj gàꞌ manꞌ. Dàj gi̱ꞌhiaj nej suj ga̱ꞌhue ga̱na̱ni̱n nej suj dadinꞌ gàꞌ giriꞌ nìꞌhiaj nej suj gi̱nun nej suj ruhuâ rúnâko ràꞌaj.
Huê danj ni̱, gaꞌnï̂n nej sí ga̱ta̱j dàj ga̱huin ngà nej sí niꞌin sàꞌ nga nej sí chru̱n sàꞌ ley guchiꞌ nej sôꞌ riñan nej suj; sani̱ da̱ꞌa̱j nej sôꞌ dagahuiꞌ nej suj, ni̱ aꞌngô da̱ꞌa̱j nej sôꞌ dunikòꞌ nej suj riñan rugutsìi, ni̱ gàꞌhuìꞌ nej suj niꞌhiaj aꞌngô da̱ꞌa̱j nej sôꞌ ruhuâ hueꞌ huin nûhui, ni̱ ginikòꞌ nej suj ga̱ta̱ rùhuà nej suj nej sôꞌ ꞌngo̱ yumanꞌ snàꞌànj ni̱ aꞌngô yumanꞌ snàꞌanj an.
Huê danj ni̱ gi̱ranꞌ sa̱ñu̱n nej suj ni̱ gànàtàꞌ tun daranꞌ nej sí giꞌhiaj sa ni̱ka̱a yichrá nej suj, àsìj tun Abel dadinꞌ gahuin sôꞌ sí giꞌhiaj sa ni̱ka̱a ngà tun Zacarías daꞌní Berequias, sí dagahuiꞌ nej suj da̱nï̱n hueꞌ huin nûhui, ñan ni̱kï̱nꞌ si-na ñaꞌanj an.
Yàngàꞌ hia nï̀nꞌ ni̱ gatâ si daranꞌ nej nânj ni̱ ga̱ꞌnaj riñan nej guiì màn diû hia̱j.
Hia̱j ni̱ gùnàj dukuâ nej suj ni̱ gahuin dïnꞌïnj ruhuaj ni̱ nitaj guiì ga̱ne ruhuaj mánj.
Dadinꞌ gàtà ni̱ àsìj gui hia̱j ni̱ si̱ giniꞌin nej suj ñùnj, nda gui ga̱ta̱j nej suj: “Si ûta hueꞌê giꞌhiaj Ma̱ꞌan sa gaꞌnaꞌ riñan siyu̱gui Ma̱ꞌan Señor.”
Gataj Ma̱ꞌan Jesús si du̱guane nej sij nuhuî nìko nne ruhuâ yumanꞌ snàꞌànj Jerusalén<TS3>(<a href="tw://bible.*?41.13.1-2">Mr. 13:1-2</a>; <a href="tw://bible.*?42.21.5-6">Lc. 21:5-6</a>)Nga gahui Ma̱ꞌan Jesús ruhuâ nuhuî nìko ni̱ hua ga̱ꞌan, ni̱ gaꞌnaꞌ nej sí ꞌna̱ꞌ ga̱huin chru̱n riñanj ni̱ gayiꞌì nej sôꞌ ni̱ gidigân nej sôꞌ nej hueꞌ sàꞌ xi màn ñan nne nuhuî nìko.
Ni̱ nanikàj Ma̱ꞌan Jesús ni̱ gata:—Niꞌin nej suj si ûta sàꞌ hua nej hueꞌ xi nânj nîꞌ. Yàngàꞌ hia nï̀nꞌ gàtà, ni̱ gùyùmàn diû ni̱ si̱ gitá nej hiëj yichrá nej duguiꞌij, dadinꞌ du̱guane nej síi daranꞌ nej hiëj dan na̱nj ánj.
Nej daꞌngaꞌ ga̱huin nga nï̀nꞌ ga̱chin ga̱na̱huij yumiguìi<TS3>(<a href="tw://bible.*?41.13.3-23">Mr. 13:3-23</a>; <a href="tw://bible.*?42.21.7-24">Lc. 21:7-24</a>; <a href="tw://bible.*?42.17.22-24">17:22-24</a>)Ni̱ nne Ma̱ꞌan Jesús raa̱ kïj ñan màn chrun olibo, ni̱ gaꞌnaꞌ anêj nej sí ꞌna̱ꞌ ga̱huin chru̱n riñanj ni̱ gataj nej sôꞌ gu̱nïn:—Ga̱ta̱j Ma̱ꞌân rèꞌ àmàn ga̱huin nej nânj, ni̱ ahuin daꞌngaꞌ huin sa gi̱ni̱ꞌin nej ñûnj nga ga̱ꞌna̱ꞌ ñûn Ma̱ꞌân rèꞌ, ni̱ nga ga̱na̱huij yumiguìi.
Nanikàj Ma̱ꞌan Jesús ni̱ gata:—Ga̱ gu̱dadû nej suj ni̱ si̱ gidigañuꞌunj gàꞌ si ꞌngo̱ nej síi nej suj mánj.
Dadinꞌ ga̱ꞌna̱ꞌ ûta gàꞌì nej síi ni̱ ga̱ra̱n sun nej sôꞌ siyu̱guí ni̱ ga̱ta̱j nej sôꞌ: “Ñùnj huin Ma̱ꞌan Cristo”; ni̱ gi̱di̱gañuꞌunj nej sôꞌ ûta gàꞌì nej guiì.
Ni̱ gunïn nej suj si ga̱huin sañuun ni̱ gùtàꞌ nej stâdu neꞌ dànanj ni̱ gùtàꞌ nej sôꞌ neꞌ dàmanj; sani̱ si̱ guyuꞌhuiꞌ nej suj, dadinꞌ hua̱ ni̱ña̱n si huê danj ga̱huin; sani̱ hua̱ nï̀nꞌ ga̱chin ga̱na̱huij yumiguìi.
Dadinꞌ gu̱nï̱nꞌ ꞌngo̱ país ngà aꞌngô país, ni̱ gu̱nï̱nꞌ ꞌngo̱ rey ngà aꞌngô rey; ni̱ ga̱huin yiꞌnaa, ni̱ ga̱ꞌhuij ñûn nùkuaj xi ûta gàꞌì nej yumanꞌ màn ruhuâ yumiguìi.
Sani̱ daranꞌ nej sa ga̱huin ni̱ hia̱j gayiꞌì si̱nï̱n sañuun riñan nej guiì na̱nj ánj.
’Hiôꞌ ni̱ nàgàꞌhuìꞌ nej síi nej suj ni̱ gi̱ranꞌ sa̱ñu̱n nej suj, ni̱ da̱gahuiꞌ nej sôꞌ nej suj, ni̱ ga̱ta̱ rùhuà daranꞌ nej guiì nej suj rayiꞌî siyu̱guí.
Hiôꞌ ni̱ ûta gàꞌì nej guiì gàꞌ giniꞌin si-nùguànꞌ Ma̱ꞌan Ñaꞌanj an nanikàj gi̱ꞌhiaj gakï̱nꞌïn, ni̱ ûta gininj ꞌì nej duguiꞌ ninj riñanj ninj ni̱ nàgàꞌhuìꞌ ninj nej duguiꞌ ninj riñan nej sí ni̱ka̱j suun.
Ni̱ ga̱ꞌna̱ꞌ ûta gàꞌì nej sí profeta gidigañuꞌunj un, ni̱ gi̱di̱gañuꞌunj nej sôꞌ ûta gàꞌì nej guiì.
Ni̱ guendâ ûta giyiꞌnanj nej gakï̱nꞌïn, ni̱ si̱ ga ꞌì ruhuâ nej guiì niꞌin ninj nej duguiꞌ ninj mánj.
Sani̱ nej guiì gunùkuaj ganikïnꞌ ran ngà Ma̱ꞌan Ñaꞌanj an nda gui gàhuìꞌ ninj, ni̱ guiì dânj huin sa ga̱na̱ni̱n.
Ni̱ gànàtàꞌ nej sij nuguanꞌ gi̱ꞌhiaj ga̱na̱ni̱n nej guiì nï̀nꞌ gàchràꞌ ruhuâ yumiguìi; ni̱ ña̱ꞌa̱n huaj si gu̱nïn daranꞌ nej guiì màn nï̀nꞌ gàchràꞌ ruhuâ yumiguìi; hiôꞌ ni̱ gùyùmàn diû ni̱ ga̱na̱huij yumiguìi.
’Hia̱j rûꞌhuaj, ni̱ nga giniꞌin nej suj gaꞌanj ga̱ne sí kï̱j huaa ruhuâ nuhuî nìko nne Jerusalén ni̱ nagiꞌhiaj kï̱j sôꞌ ni̱ gudurëꞌ sôꞌ ley ni̱ka̱j nej guiì màn hiuj dânj —sí gahia ni̱ ga̱ra̱n daꞌngaꞌ ruhuâ sôꞌ—,
Hiôꞌ ni̱ nej guiì nne riñan hioꞌó Judea, ni̱ gu̱na̱nj ninj ni̱ ga̱ꞌa̱nj ninj riki kïj ï.
Guiì tàj yichrá dukuâ, ni̱ si̱ gananinj ninj guendâ ga̱na̱ka̱j ninj nej rasu̱n màn ruhuâ dukuâ ninj mánj.
Ni̱ sí gaꞌanj gi̱ꞌhiaj sun kïj ï, ni̱ si̱ gananikàj sôꞌ na̱ꞌna̱ꞌ sôꞌ dukuâ sôꞌ guendâ ga̱na̱ka̱j sôꞌ si-chamarâ sôꞌ mánj.
Sani̱ ûta ni̱ki nej siyànà nu̱n ri̱ki, ngà nej siyànà dugutsi neꞌej si gi̱ranꞌ ninj nga gùyùmàn gui dânj.
Gàchìnj nìꞌhiaj nej suj riñan Ma̱ꞌan Ñaꞌanj an, sisi̱ si̱ gaꞌnaꞌ sañun nânj riñan nej suj nga ga̱huin diû gahiu ꞌhueꞌe nej si nga ga̱huin gui ganarânj rûhua mánj.
Dadinꞌ gaꞌnaꞌ ꞌngo̱ sañun nìko xi riñan nej guiì ni̱ ûta gi̱ranꞌ sa̱ñu̱n ninj, ni̱ àsìj nga gahuin yumiguìi ni̱ nitaj àmàn ga sañun xi dânj, ni̱ gàꞌ si gaj neꞌ rùkù nga gisîj gahuin sañun xi nânj mánj.
Ni̱ si nuhuiꞌ si ganaduguaꞌ Ma̱ꞌan Ñaꞌanj an nej gui ga̱huin sañun dânj, hiôꞌ ni̱ gàꞌ si ꞌngo̱ nej guiì si gananin; sani̱ rayiꞌî nej guiì gàꞌ ganagui Ma̱ꞌan Ñaꞌanj an. Hiôꞌ ni̱ gànàgàꞌ nej gui ga̱huin sañuun.
’Hiôꞌ ni̱ si hua̱ ꞌngo̱ guiì ga̱ta̱j gu̱nïn nej suj: “Gi̱ni̱ꞌhiaj nej suj, dadinꞌ hiuj nânj nikïnꞌ Ma̱ꞌan Cristo”, nej si ga̱ta̱j ninj “gi̱ni̱ꞌhiaj nej suj dadinꞌ neꞌ dàmanj nikïnꞌ Ma̱ꞌan Cristo”, ni̱ si̱ guyumân ruhuâ nej suj mánj.
Dadinꞌ ga̱ꞌna̱ꞌ nej sí gidigañuꞌunj un ni̱ ga̱ta̱j nej sôꞌ si huê nej sôꞌ huin Ma̱ꞌan Cristo, ni̱ huê danj na̱nj ga̱ꞌna̱ꞌ nej sí profeta gidigañuꞌunj un, ni̱ ûta nìko ga̱ nej daꞌngaꞌ gi̱ꞌhiaj nej sôꞌ ni̱ orâ chre ni̱ ga̱na̱huin nej guiì aꞌnanꞌan gi̱ꞌhiaj nej sôꞌ, ni̱ ga̱huin ni̱ gi̱di̱gañuꞌunj nej sôꞌ nej guiì gàꞌ ganagui Ma̱ꞌan Ñaꞌanj an.
Ni̱ huê danj gàꞌ gatâ gu̱nïn nej suj àsìj si̱nï̱ïn.
Huê danj ni̱ si ga̱ta̱j nej sôꞌ gu̱nïn nej suj: “Gi̱ni̱ꞌhiaj nej suj dadinꞌ huê Ma̱ꞌan Cristo nne riñan hioꞌó hua̱ nàkòo”, ni̱ si̱ gahui nej suj ga̱ꞌa̱nj nej suj; ni̱ si ga̱ta̱j nej sôꞌ gi̱ni̱ꞌhiaj nej suj dadinꞌ”, huê Ma̱ꞌan Cristo nne huì ruhuâ hueꞌ huin nûhui tàj yàkàan, ni̱ si̱ guyumân ruhuâ nej suj mánj.
Dadinꞌ dàj rûnꞌ giràn giꞌhiaj duꞌhui neꞌ gisîj gui ni̱ gachinj nda neꞌ gatûj gui, ni̱ huê danj ga̱huin nga ga̱ꞌna̱ꞌ ñun Maꞌán.
Nga gaꞌnaꞌ ñûn Ma̱ꞌan Jesús<TS3>(<a href="tw://bible.*?41.13.24-37">Mr. 13:24-37</a>; <a href="tw://bible.*?42.21.25-33">Lc. 21:25-33</a>; <a href="tw://bible.*?42.17.26-30">17:26-30</a>, <a href="tw://bible.*?42.17.34-36">34-36</a>)’Ni̱ orâ chre nga ganahuij nej gui ga̱huin sañuun, ni̱ ga̱huin ru̱mi̱nꞌ riñan gui, ni̱ si̱ giyigï̀n riñan ahuii, ni̱ gi̱ni̱nj nej atïꞌ màn neꞌ yàtàꞌa, ni̱ gìsìkìꞌ nej sa nùkuaj màn yàtàꞌa.
Hiôꞌ ni̱ nga gàꞌnàj ni̱ gùrùguìꞌ daꞌngaꞌa neꞌ yàtàꞌa; hiôꞌ ni̱ ûta gu̱yuꞌhuiꞌ daranꞌ nej guiì màn riñan hioꞌóo ni̱ ûta gu̱du̱gue̱ꞌe ninj ni̱ gaguâj hia ninj, ni̱ gi̱ni̱ꞌin ninj gàꞌnàj riñan nej nnga màn neꞌ yàtàꞌa, ni̱ ûta nìko hua suun gi̱nika nga gàꞌnàj ni̱ nda giràn chre nï̀nꞌ gàchràꞌ gi̱ꞌhiâ.
Ni̱ gàꞌnï̀n nej ángel ni̱ ga̱gua̱j nùkuaj staꞌu ninj dàj rûnꞌ aguâj chrun âꞌñànj an, ni̱ na̱gi̱ꞌhiaj chre̱ꞌ ninj nej guiì gàꞌ ganaguîj, nej guiì màn neꞌ yìchràj a, neꞌ ri̱ki, neꞌ gisîj gui, neꞌ gatûj gui ni̱ nda ñan ganahuij riki yàtàꞌa.
’Ni̱ ga̱huin chru̱n nej suj dàj taj nuguanꞌ ráan rayiꞌî chrun îgu: Nga ꞌna̱ꞌ ga̱na̱huin ꞌnìnj raꞌa chrun igû, ni̱ ganasîj koj o raꞌa, ni̱ ga̱ra̱n daꞌngaꞌ ruhuâ nej suj si gàꞌ doj huaj gùyùmàn diû ñaꞌan.
Huê danj ni̱ nga giniꞌin nej suj daranꞌ nej nânj, hiôꞌ ni̱ ga̱ra̱n daꞌngaꞌ ruhuâ nej suj si gàꞌ gahuin nìchrùnj ni̱ gàꞌ nìkï̀nj riñan rahueꞌe.
Yàngàꞌ hia nï̀nꞌ gàtà, si nga nï̀nꞌ gàchin ga̱na̱huij nej guiì riñan hioꞌó ni̱ hua̱ ni̱ña̱n si ga̱huin daranꞌ nej nânj.
Yàtàꞌa ngà hioꞌó ni̱ ga̱na̱huij ngue sani̱ si̱ gahuin chre gàꞌ si ꞌngo̱ si-nùguànꞌànj mánj.
’Sani̱ gui ga̱huin daranꞌ nej nânj ni̱ dàj orâ ga̱huin ni̱ gàꞌ si ꞌngo̱ síi nun niꞌin, ni̱ gàꞌ nun niꞌin nej ángel màn neꞌ yàtàꞌa, màn ꞌngo̱ rïn Ma̱ꞌan Rê Ñaꞌanj an huin sa niꞌin.
’Sani̱ dàj rûnꞌ gahuin nej gui nga gane Noé, huê danj ga̱huin nga ga̱ꞌna̱ꞌ ñûn Maꞌán.
Dadinꞌ nej gui nga nï̀nꞌ gàchin ga̱ꞌna̱ꞌ gumàn nùgui ni̱ nej guiì gimân diû dânj ni̱ yâ ni̱ goꞌo ninj, ni̱ gayakaj ninj nika ninj ni̱ ga̱ra̱n ràꞌa ninj.
Ni̱ nu̱n ga̱ra̱n daꞌngaꞌ ruhuâ ninj nda gui gaꞌnaꞌ gumàan ni̱ gata daranꞌ ninj gaꞌan, ni̱ huê dànanj ga̱huin nga ga̱ꞌna̱ꞌ ñûn Maꞌán.
Hiôꞌ ni̱ nu̱n huìj síi giꞌhiaj sun nguèj sôꞌ doꞌó nguèj sôꞌ, ni̱ ꞌngo̱ sí dânj ga̱na̱ka̱j Ma̱ꞌan Ñaꞌanj an, ni̱ aꞌngô sí dânj gùnàj gi̱ꞌhia.
Nu̱n huìj siyànàa guchraꞌ nguèj ninj nihiaj a riñan molino: Ni̱ ꞌngo̱ siyànà dânj ga̱na̱ka̱j Ma̱ꞌan Ñaꞌanj an ni̱ aꞌngô siyànà dânj gùnàj giꞌhiaj Ma̱ꞌan Ñaꞌanj an.
’Hueꞌê du̱gumîn nej suj ma̱ꞌan nej suj riñan gakï̱nꞌïn ni̱ du̱guꞌnïnꞌ nej suj gi̱ꞌhiaj nej suj sa sàꞌaj ngà nej guiì, dadinꞌ nun niꞌin nej suj dàj orâ ga̱ꞌna̱ꞌ Ma̱ꞌan si-Seño nej suj mánj.
Sani̱ ga̱ra̱n daꞌngaꞌ ruhuâ nej suj nej nânj, ni̱ si ꞌngo̱ sí aꞌnïnꞌ riñan nej duguiꞌ gàꞌ niꞌin dàj orâ ga̱ꞌna̱ꞌ gi̱ꞌhiaj tu̱ sí tu̱u dukuâ sôꞌ, ni̱ gàꞌ ga̱ne chru̱n sôꞌ guendâ du̱gumîn sôꞌ dukuâ sôꞌ ni̱ si̱ gaꞌnï̂nj sôꞌ, gi̱ꞌhiaj tu̱ sí dânj sa màn ruhuâ dukuâ sôꞌ.
Huê danj ni̱ ga̱ yu̱gui nej suj; dadinꞌ gàꞌnàj ꞌngo̱ gui nga nitaj si ànàꞌhuìj nej suj ñùnj.
Musû dagahuin hueꞌê ni̱ musû nun ga̱ꞌhue da̱gahuin hueꞌê<TS3>(<a href="tw://bible.*?42.12.41-48">Lc. 12:41-48</a>)’Ahuin sí huin musû hueꞌê dagahuin, ni̱ hueꞌê garânj daꞌngaꞌ ruhuâ sôꞌ sun giyiꞌnïnꞌ su̱n giꞌhiaj si-yi̱ruꞌhue sôꞌ, ni̱ ginikaj su̱n sôꞌ dukuâ si-yi̱ruꞌhue sôꞌ ni̱ ûta ganahuij ruhuâ sôꞌ ni̱ giꞌhiaj yu̱gui sôꞌ sa yâ nej guiì dugûta su̱n si-yi̱ruꞌhue sôꞌ.
Ga̱ nìhiàꞌ ruhuâ sí musû dânj, si dànanj giꞌhiaj sôꞌ nga ga̱ꞌna̱ꞌ si-yi̱ruꞌhue sôꞌ.
Yàngàꞌ hia nï̀nꞌ gàtà ni̱ ga̱na̱huin ràꞌa sôꞌ su̱n yàkàan ni̱ gi̱nikaj ñuꞌunj sôꞌ riñan daranꞌ nej rasu̱n huin siꞌhiaj si-yi̱ruꞌhue sôꞌ.
Sani̱ si huin sôꞌ musu kï̱j hua ni̱ gaꞌmin sôꞌ ngà nimân sôꞌ ni̱ gataj sôꞌ: Gahuin ra̱n si-yi̱ruꞌhue ga̱ꞌna̱ꞌ sôꞌ;
Ni̱ gayiꞌì sôꞌ ni̱ gàꞌhuìꞌ sôꞌ niꞌhiaj aꞌngô nej sí musû giꞌhiaj su̱n ngà sôꞌ, ni̱ man sun yaa ngà sun goꞌoo giꞌhiaj sôꞌ ngà nej sí àyìnï̀ïn.
Sani̱ ga̱ꞌna̱ꞌ si-yi̱ruꞌhue sôꞌ gui nga nitaj si ànàꞌhuìj sôꞌ, orâ ngà nitaj si niꞌin sôꞌ,
ni̱ ûta ga̱na̱huin ra̱ꞌa sôꞌ kastîgu gi̱ꞌhiaj si-yi̱ruꞌhue sôꞌ, ni̱ gu̱ne̱ꞌ sôꞌ ga̱ne sí dânj ngà nej sí gidigañuꞌunj un; ni̱ hiuj dânj ga̱ne sôꞌ ni̱ ûta gu̱du̱gue̱ꞌe sôꞌ ni̱ nda ya̱ rùj ñanꞌ sôꞌ.
Nuguanꞌ rán gananï̂n rayiꞌî nej chi̱ꞌ siyànà ña̱an’Hiôꞌ ni̱ nej guiì nìkòꞌ rukû Ma̱ꞌan Jesús, huin dàj rûnꞌ huin chi̱ꞌ nej siyànà ña̱n gidaꞌa ñaꞌan gudugùun, ni̱ gahui ninj gaꞌanj ninj guendâ ruhuâ ninj ga̱tu̱ ninj giꞌñanj ñan ga̱ra̱n ràꞌa ꞌngo̱ síi.
Ni̱ ùnꞌùnꞌ nej siyànà ña̱n dânj ûta hueꞌê garânj daꞌngaꞌ ruhuâ, sani̱ aꞌngô unꞌunꞌ nej siyànà ña̱n dânj nun ga̱ꞌhue ga̱ra̱n daꞌngaꞌ ruhuâ.
Ni̱ nej siyànà ña̱n nun ga̱ꞌhue ga̱ra̱n daꞌngaꞌ ruhuâ ni̱ gidaꞌa ninj ñaꞌan gudugùun, sani̱ nun gi̱daꞌa ninj gasîti gi̱nikaj ninj ga̱ꞌa̱nj ninj;
sani̱ nej siyànà ña̱n hueꞌê garânj daꞌngaꞌ ruhuâ ni̱ gachra ninj gasîti ruhuâ sigùu, ni̱ ganakaj ninj ñaꞌan gudugùun ni̱ ganikïnꞌ chru̱n ninj.
Sani̱ gahuin ràn ga̱ꞌna̱ꞌ sí ga̱ya̱ka̱j nej siyànà dânj, huê danj ni̱ gayiꞌij ni̱ gaꞌnaꞌ nnej e riñan ninj huê danj ni̱ gatoj ninj.
Ni̱ nga gahuin da̱ꞌa̱j neꞌ ruhuâ ñànꞌan ni̱ gunïn ninj si ûta nùkuaj gaꞌmin ꞌngo̱ sa gaꞌmin ni̱ gata: “Gàꞌ ꞌna̱ꞌ sôꞌ ga̱huin nika nej suj; ni̱ ga̱hui̱ nej suj ni̱ ga̱na̱huin ra̱ꞌa nej suj sôꞌ na̱nj ánj.”
Ni̱ gataj nej siyànà ña̱n nun ga̱ꞌhue ga̱ra̱n daꞌngaꞌ ruhuâ dânj, gu̱nïn nej siyànà ña̱n sàꞌ garânj daꞌngaꞌ ruhuâ: “Ri̱ki̱ nej suj do̱j si-gasîti nej suj gìrìꞌ nej ñûnj dadinꞌ gìnàꞌàj ñaꞌan gudugùn ni̱ka̱j nej ñûnj na̱nj ánj.”
Sani̱ nanikàj nej siyànà hueꞌê garânj daꞌngaꞌ ruhuâ dânj ni̱ gataj ninj: “Guendâ si̱ gachin gìrìꞌ nej suj ni̱ si̱ gachin gìrìꞌ nej ñûnj, ni̱ dànanj dùgùnàj huaj si ga̱ꞌa̱nj gi̱ra̱n nej suj ñan manj anej, ni̱ gìrìꞌ nej suj ga̱ra̱n sun nej suj na̱nj ánj.”
Sani̱ nga nï̀nꞌ gaꞌanj gi̱ra̱n nej siyànà ña̱n dânj, ni̱ gaꞌnaꞌ sí ga̱ya̱ka̱j ninj; ni̱ nej siyànà ña̱n gàꞌ hua̱ yu̱gui ni̱ gatûj ninj ñan garan ràꞌa ninj ngà sí ga̱ya̱ka̱j ninj, huê danj ni̱ ganarán riñan rahueꞌe.
Huê danj ni̱ nda neꞌ rùkù doj gaꞌnaꞌ aꞌngô da̱ꞌa̱j nej siyànà ña̱n dânj, ni̱ gataj ninj: “Señor, Señor, ga̱na̱ꞌnï̱n Ma̱ꞌân rèꞌ riñan rahueꞌe ga̱tu̱ nej ñûnj.”
Sani̱ nanikàj sí dânj, ni̱ gataj sôꞌ: “Yàngàꞌ hia nï̀nꞌ gàtà, ni̱ nun niꞌín nej suj mánj.”
Hiôꞌ ni̱ gataj Ma̱ꞌan Jesús:—Du̱gumîn hueꞌê nej suj ma̱ꞌan nej suj, rûꞌhuaj, dadinꞌ nun niꞌin nej suj dàj orâ gàꞌnàj mánj.
Nuguanꞌ rán gaꞌmin rayiꞌî nej talento’Dadinꞌ Ma̱ꞌan sa ni̱ka̱j su̱n neꞌ yàtàꞌa huin dàj rûnꞌ huin ꞌngo̱ sí gaꞌanj nda ga̱nꞌ xi, ni̱ ganakḯn sôꞌ nej sí giꞌhiaj sun riñan sôꞌ guendâ nàgàꞌhuìꞌ sôꞌ nej rasu̱n huin siꞌhiaj sôꞌ du̱gumîn nej si-musû sôꞌ.
’Ni̱ gaꞌhuiꞌ sôꞌ ùnꞌùnꞌ talento raꞌa ꞌngo̱ si-musû sôꞌ, ni̱ gaꞌhuiꞌ sôꞌ huìj talento raꞌa aꞌngô si-musû sôꞌ, ni̱ gaꞌhuiꞌ sôꞌ ꞌngo̱ talento raꞌa aꞌngô si-musû sôꞌ, ni̱ ganahuin ràꞌa daꞌ goꞌngo̱ nej sôꞌ dàj hua yu̱gui ma̱ꞌan nej sôꞌ gi̱ꞌhiaj sun nej sôꞌ; huê danj ni̱ nga gisîj ganachrîj sôꞌ talento raꞌa nej si-musû sôꞌ ni̱ gaꞌanj sôꞌ nda ga̱nꞌ xi.
Ni̱ sí ganahuin ra̱ꞌa ùnꞌùnꞌ talento ni̱ gaꞌanj sôꞌ ni̱ giꞌhiaj sun sôꞌ ngà nej talento dânj, ni̱ giꞌhiaj ga̱nan sôꞌ aꞌngô unꞌunꞌ talento ganataꞌ yichrá sa ganahuin ràꞌa sôꞌ.
Huê danj na̱nj giꞌhiaj sun musû ganahuin ràꞌa huìj talento, ni̱ giꞌhiaj ganân sôꞌ ganataꞌ ahuîj talento yichrá sa ganahuin ràꞌa sôꞌ.
Sani̱ sí musû ganahuin ràꞌa ꞌngo̱ talento ni̱ dòꞌ si̱ gaꞌanj gànj sôꞌ ꞌngo̱ hiuꞌuj u riki hioꞌóo, ni̱ gachrîj huì sôꞌ saꞌanj ganahuin ràꞌa sôꞌ.
’Neꞌ rùkù nga gachîn ûta nìko diû ni̱ gaꞌnaꞌ sí yi̱ruꞌhue dânj; ni̱ nagiꞌhiaj sôꞌ guenda ngà daꞌ goꞌngo̱ nej sí dânj.
Ni̱ guyumân sí ganahuin ràꞌa ùnꞌùnꞌ talento, ni̱ ni̱ka̱j sôꞌ aꞌngô unꞌunꞌ talento gaꞌnaꞌ sôꞌ ni̱ gataj sôꞌ: “Señor, ùnꞌùnꞌ talento riki rèꞌ raꞌá ni̱ huej ꞌna̱ꞌ nan ni̱ ga̱na̱ka̱j rèꞌ, ni̱ giꞌhiaj ganânj aꞌngô unꞌunj ganataꞌ yichra.”
Ni̱ gataj síchìj huin yi̱ruꞌhue dânj: “Dùgùnàj giꞌhiâꞌ dadinꞌ hueꞌê gadagahuînꞌ; do̱j nï̀nꞌ huin sa rikîj raꞌa sani̱ ûta hueꞌê gadagahuînꞌ riñânj, sani̱ gi̱nikaj sunꞌ riñan ûta gàꞌì nej suun; ga̱tu̱ ni̱ ga̱na̱huin nìhiàꞌ ruhuâꞌ ngàj na̱nj ánj.”
Ni̱ guyumân sí ganahuin ràꞌa huìj talento ni̱ gataj sôꞌ: “Señor, huìj talento huin rikî rèꞌ raꞌá; huej ꞌnaꞌ nan ga̱na̱ka̱j rèꞌ, ni̱ giꞌhiaj ganânj ahui ganataꞌ yichra.”
Ni̱ gataj sí yi̱ruꞌhue dânj: “Dùgùnàj giꞌhiâꞌ dadinꞌ ûta hueꞌê dagahuînꞌ riñânj; ni̱ do̱j nï̀nꞌ huin sa girikîj riñanꞌ sani̱ ûta hueꞌê gadagahuînꞌ riñânj, hiôꞌ ni̱ gi̱nikaj su̱nꞌ riñan ûta gàꞌì nej suun; ga̱tu̱ ni̱ ga̱na̱huin nìhiàꞌ ruhuâꞌ ngàj na̱nj ánj.”
Huê danj ni̱ guyumân sí ganahuin ràꞌa ꞌngo̱ talento ni̱ gataj sôꞌ gu̱nïn si-yi̱ruꞌhue sôꞌ: “Señor niꞌín si ûta huê rèꞌ; dadinꞌ ganakaj rèꞌ ñan nun gu̱nu̱n rèꞌ ni̱ ganarânꞌ rèꞌ ñan nun dagamânꞌ rèꞌ;
rayiꞌî dânj ni̱ guyuꞌhuí, ni̱ gaꞌanj ga̱chri̱ huìj riki hioꞌóo si-talentô rèꞌ ni̱ huej ꞌnaꞌ nan ga̱na̱ka̱j rèꞌ.”
Nanikàj sí yiruꞌhue dânj ni̱ gataj sôꞌ gu̱nïn sí dânj: “Musû aꞌnanꞌan ni̱ sí rùmìin huînꞌ, niꞌînꞌ si ganakâ ñan nun gùnùnj ni̱ ganaraꞌán ñan nun da̱gamán.
Hua̱ ni̱ña̱n ni̱ asàꞌ ni̱ gaꞌhuiꞌ si-sànꞌàn riñan nej sí giꞌhiaj su̱n ngà sanꞌanj an, ni̱ nga ga̱ꞌna̱ꞌ ñún, hiôꞌ ni̱ ga̱na̱huin ra̱ꞌá si-sànꞌàn ngà sa ganataꞌ raj saj áj.”
“Ga̱ꞌne̱ nej suj ꞌngo̱ rïn talento raꞌa sij; ni̱ nàgàꞌhuìꞌ nej suj raꞌa sí ni̱ka̱j chi̱ꞌ talento.
Dadinꞌ sí huaj riñan ni̱ ga̱na̱huin ra̱ꞌa sôꞌ doj, ni̱ sí nitaj si huaj riñan ni̱ gi̱ye̱ꞌne̱ do̱j sa hua̱ riñan sôꞌ.
Ni̱ sí musû nitaj si niꞌñanj dânj ni̱ gi̱rë̱ꞌë̱j nej suj ga̱ꞌa̱nj sôꞌ neꞌ ye̱ꞌe ñan hua̱ ru̱mi̱nꞌ; ni̱ hiuj dânj ga̱ne sôꞌ ni̱ ûta gu̱du̱gue̱ꞌe sôꞌ ni̱ nda ya̱ ru̱j ñanꞌ sôꞌ.”
Na̱gi̱ꞌhiaj Ma̱ꞌan guenda ngà nej país màn ruhuâ yumiguìi’Nga ga̱ꞌna̱ꞌ Ma̱ꞌan Cristo gi̱nikaj sunj ruhuâ yumiguìi ni̱ ga̱ꞌna̱ꞌ daranꞌ nej ángel huin sa gèe ngà Ma̱ꞌan, hiôꞌ ni̱ ga̱ꞌna̱ꞌ ga̱ne riñan chrun yilâ raa̱n chre guendâ gi̱nikaj sunj.
Ni̱ ga̱na̱huin chre̱ꞌ daranꞌ nej yumanꞌ màn ruhuâ yumiguìi; ni̱ giꞌhiaj ane daꞌ goꞌngo̱ nej guiì siganï̂nj nej duguiꞌ ninj, dàj rûnꞌ giꞌhiaj anêj sí ni̱kï̱nꞌ dugumîn nej matsïj ï ngà nej stanee.
Ni̱ ga̱nïnj nej matsïj ï raꞌa neꞌ huàꞌaj, ni̱ ga̱nïnj nej stanee raꞌa neꞌ chrïn.
Hiôꞌ ni̱ gataj Ma̱ꞌan Rey gu̱nïn nej guiì ni̱kï̱nꞌ raꞌa neꞌ huàꞌaj: “Gu̱hua̱ꞌ nej suj ni̱ ga̱na̱huin nìhiàꞌ ruhuâ nej suj, dadinꞌ daꞌní Ma̱ꞌan Rê Ñaꞌanj an huin nej suj, ni̱ ga̱na̱huin ra̱ꞌa nej suj ñan ga̱ne nej suj dadinꞌ gàꞌ hua̱ yu̱gui lugâ guendâ ga̱ne nej suj àsìj nga giꞌhiaj Ma̱ꞌan Ñaꞌanj an yumiguìi.
Dadinꞌ ganachinj yiꞌnaa rikí, ni̱ girikî nej suj yâj; ganakó nnee ni̱ girikî nej suj nnee goꞌôj; gahuin sí gaꞌnaꞌ aꞌngô yumanꞌan ni̱ ganahuin ra̱ꞌa nej suj ñùnj.
Ga nnèj ni̱ girikî nej suj atsìj i ginûnj; gaꞌnán ni̱ gaꞌnaꞌ gi̱ni̱ꞌhiaj nej suj ñùnj; gané dukuâ gaꞌa ni̱ gaꞌnaꞌ gi̱ni̱ꞌhiaj nej suj ñùnj.”
Ni̱ àmàn giniꞌin nej ñûnj si gahuin Ma̱ꞌân rèꞌ sí gaꞌnaꞌ aꞌngô yumanꞌan ni̱ ganahuin ra̱ꞌa nej ñûnj Ma̱ꞌân rèꞌ, ni̱ ga nnè Ma̱ꞌân rèꞌ ni̱ girikî nej ñûnj atsìj i ginun Ma̱ꞌân rèꞌ ràꞌaj.
Àmàn giniꞌin nej ñûnj gaꞌnanꞌ Ma̱ꞌân rèꞌ, ni̱ àmàn giniꞌin nej ñûnj gane Ma̱ꞌân rèꞌ dukuâ gaꞌa, ni̱ gaꞌnaꞌ gi̱ni̱ꞌhiaj nej ñûnj Ma̱ꞌân rèꞌ ràꞌaj.”
Nanikàj Ma̱ꞌan Rey ni̱ gata: “Yàngàꞌ hia nï̀nꞌ gàtà ni̱ si dànanj gi̱ꞌhiaj nej suj ngà goꞌngo̱ nej dinï̂n hua̱ lij doj, ni̱ huê ngà Ma̱ꞌán huin sa giꞌhiaj nej suj dànanj.”
’Hiôꞌ ni̱ huê dànanj gataj Ma̱ꞌan Rey gu̱nïn nej guiì ni̱kï̱nꞌ raꞌa neꞌ chrïn: “Gu̱xu̱n nej suj Ma̱ꞌan nej suj riñânj, dadinꞌ sí kï̱j huaa huin nej suj, ga̱ꞌa̱nj gi̱nun nìgànj nej suj ruhuâ rúnâko dadinꞌ gàꞌ hua̱ yu̱gui gi̱nun sa nàsàꞌa ngà daranꞌ nej ángel gi̱nikòꞌ rukuj na̱nj ánj.
Dadinꞌ ganachinj yiꞌnaa rikí, sani̱ nun gi̱ri̱ki̱ nej suj yàj, ni̱ ganakó nnee, ni̱ nun gi̱ri̱ki̱ nej suj nnee gòꞌòj.
Gahuín ꞌngo̱ sí ꞌna̱ꞌ aꞌngô yumanꞌan ni̱ nun ga̱na̱huin ra̱ꞌa nej suj ñùnj; ga nnèj ni̱ nun gi̱ri̱ki̱ nej suj atsìj i gi̱nûnj; gaꞌnán ni̱ gané dukuâ gaꞌa, ni̱ nun ga̱ꞌna̱ꞌ gi̱ni̱ꞌhiaj nej suj ñùnj.”
Hiôꞌ ni̱ nanikàj nej sí dânj ni̱ ga̱ta̱j nej sôꞌ: “Señor, àmàn giniꞌin nej ñûnj si ganachinj yiꞌnaa riki Ma̱ꞌân rèꞌ, ni̱ ganakô Ma̱ꞌân rèꞌ nnee, ni̱ gahuin Ma̱ꞌân rèꞌ sí ꞌna̱ꞌ aꞌngô yumanꞌan, ni̱ ga nnè Ma̱ꞌân rèꞌ, ni̱ gaꞌnanꞌ Ma̱ꞌân rèꞌ, ni̱ gane Ma̱ꞌân rèꞌ dukuâ gaꞌa, ni̱ nun gu̱na̱nj gi̱tsi nej ñûnj ni̱ nun gi̱ri̱ki̱ nej ñûnj sa gachín Ma̱ꞌân rèꞌ ràꞌaj.”
Hiôꞌ ni̱ nanikàj Ma̱ꞌan Rey dânj ni̱ gataj sôꞌ: “Yàngàꞌ hia nï̀nꞌ gàtà ni̱ nga nun gàꞌhuìꞌ nej suj sa ga̱chin riñan nej sí hua̱ lij doj gàꞌ daꞌ ñùnj, ni̱ dàj rûnꞌ huin si nun gi̱ri̱ki̱ nej suj riñânj huin.”
Hiôꞌ ni̱ ga̱ꞌa̱nj nej guiì nânj ruhuâ rúnâko guendâ ga̱huin kastîgu ninj nìgànj chre, ni̱ nej guiì giꞌhiaj sa ni̱ka̱a ni̱ ga̱ne nìgànj ninj ngà Ma̱ꞌan Ñaꞌanj an na̱nj ánj.
Giꞌhiaj yu̱gui nej sij dàj gi̱da̱ꞌa nej sij Ma̱ꞌan Jesús<TS3>(<a href="tw://bible.*?41.14.1-2">Mr. 14:1-2</a>; <a href="tw://bible.*?42.22.1-2">Lc. 22:1-2</a>; <a href="tw://bible.*?43.11.45-53">Jn. 11:45-53</a>)Nga gisîj ganahuij Ma̱ꞌan Jesús gidiganj daranꞌ nej nuguanꞌ nânj, ni̱ gata gu̱nïn nej sí ꞌna̱ꞌ ga̱huin chru̱n riñanj:
—Gàꞌ niꞌin nej suj si yichrá huìj gui ni̱ gùyùmàn giꞌñanj pascua, ni̱ nàgàꞌhuìꞌ nej síi Ma̱ꞌan Cristo guendâ du̱nikòꞌ rùgùtsì nej sij riñan rugutsìi Ma̱ꞌan.
Ni̱ huê gè gui dânj ni̱ ganahuin chre̱ꞌ nej rej huin ña̱an, nga nej maestrû chru̱n ley ni̱ nej síchìj achij màn ruhuâ yumanꞌan riñan hueꞌ huin dukuâ rej huin ña̱n nï̀nꞌ gùꞌnàj Kaifás.
Ni̱ ganarïsnaꞌanj nej sij dàj ga̱ꞌhue gi̱di̱gañuꞌunj nej sij ni̱ gidaꞌa nej sij Ma̱ꞌan Jesús, guendâ da̱gahuiꞌ nej sij Ma̱ꞌan.
Sani̱ gataj nej sí dânj:—Si̱ gidaꞌa nêꞌ sij gui nga ga̱huin giꞌñanj an, dadinꞌ ûta ga̱gua̱j nej guiì yùmànꞌan gi̱ni̱ꞌin ninj nêꞌ.
Gachrîj ꞌngo̱ siyànàa gasîti Ma̱ꞌan Jesús<TS3>(<a href="tw://bible.*?41.14.3-9">Mr. 14:3-9</a>; <a href="tw://bible.*?43.12.1-8">Jn. 12:1-8</a>)Ni̱ nne Ma̱ꞌan Jesús yumanꞌ Betania; dukuâ Simón sí ginûn yiꞌì lepra,
Ni̱ gaꞌnaꞌ ꞌngo̱ siyànàa riñan Ma̱ꞌan, ni̱ ni̱ka̱j siyànà dânj ꞌngo̱ basû nu̱n nne gïnꞌ dàj a ni̱ ûta nìko sanꞌanj an du̱ꞌhue̱, ni̱ gutâj siyànà dânj ahui Ma̱ꞌan Jesús, nga nï̀nꞌ nne yiꞌnḯn mesa.
Ni̱ nga giniꞌin, nej sí ꞌna̱ꞌ ga̱huin chru̱un dàj giꞌhiaj siyànà nânj ngà Ma̱ꞌan Jesús ni̱ ginaꞌan ruhuâ nej sôꞌ ni̱ gataj nej sôꞌ:—Nùnj huin saj ni̱ girëꞌ chre nne gïnꞌ dàj nânj ràꞌaj.
Dadinꞌ ga̱ꞌhue gànèꞌ nne gïnꞌ dàj nânj ni̱ ûta nìko sanꞌanj an gìrìꞌ duꞌhue ni̱ sanꞌanj nânj, gàꞌhuìꞌ raꞌa nej guiì gànìki.
Ni̱ garânj daꞌngaꞌ ruhuâ Ma̱ꞌan Jesús dàj ganï̂n ruhuâ nej sij ni̱ gata gu̱nïn nej sij:—Nùnj huin saj ni̱ garanꞌ ñuꞌunj nej suj siyànà nânj ràꞌaj. Dadinꞌ dùgùnàj hua sa sàꞌ giꞌhia ngàj.
Dadinꞌ daranꞌ diû gimàn nej guiì gànìki ngà nej suj, sani̱ ñùnj ni̱ sê daranꞌ diû ga̱né ngà nej suj mánj.
Dadinꞌ guendâ gutâj siyànà nânj nne gïnꞌ dàj a nneè kû, ni̱ gàꞌ giꞌhiaj yu̱gui nneè kû guendâ gàchìnꞌ nej sij ñùnj.
Yàngàꞌ hia nï̀nꞌ gàtà ni̱ dànèꞌ gahuin ga̱ꞌmi̱n nej sij nuguanꞌ gi̱ꞌhiaj ga̱na̱ni̱n nej guiì, ni̱ nï̀nꞌ gàchràꞌ ruhuâ yumiguìi ni̱ gu̱nu̱na̱ nej sij sa giꞌhiaj siyànà nânj ngàj, guendâ ga̱na̱nun ruhuâ nej guiì sa giꞌhiaj siyànà nânj ngàj.
Nagaꞌhuiꞌ Judas Ma̱ꞌan Jesús<TS3>(<a href="tw://bible.*?41.14.10-11">Mr. 14:10-11</a>; <a href="tw://bible.*?42.22.3-6">Lc. 22:3-6</a>)Hiôꞌ ni̱ gaꞌanj ꞌngo̱ sí gùꞌnàj Judas, riñan nej rej huin ña̱an, ni̱ huin sôꞌ ꞌngo̱ nej yùhuìj sí gaꞌnaꞌ ga̱huin chru̱n riñan Ma̱ꞌan Jesús.
Ni̱ gataj sôꞌ:—Andaj gu̱ruꞌhue nej suj duꞌhuêj, ni̱ ga̱ꞌhue nàrìkìj Ma̱ꞌan Jesús riñan nej suj ràꞌaj.Hiôꞌ ni̱ gaꞌhuiꞌ nej sí dânj ko̱ chi̱ꞌ sanꞌanj huin plata gahuin duꞌhue sij.
Ni̱ àsìj gui dânj ni̱ nanaꞌhuiꞌ Judas dàj gi̱ꞌhiaj sôꞌ ga̱ꞌhue nàgàꞌhuìꞌ sôꞌ Ma̱ꞌan Cristo riñan nej rej huin ña̱an.
Gaꞌnïnꞌ su̱n Ma̱ꞌan Jesús si gi̱daꞌa nej sij Sena<TS3>(<a href="tw://bible.*?41.14.12-25">Mr. 14:12-25</a>; <a href="tw://bible.*?42.22.7-23">Lc. 22:7-23</a>; <a href="tw://bible.*?43.13.21-30">Jn. 13:21-30</a>; <a href="tw://bible.*?46.11.23-26">1Co. 11:23-26</a>)Gui si̱nï̱n nga guyumân giꞌñanj ya̱ nej sij rachrún nitaj si ꞌnï̱nj chru dunuꞌmanꞌan, ni̱ gaꞌnaꞌ nej sí ꞌna̱ꞌ ga̱huin chru̱n riñan Ma̱ꞌan Jesús, ni̱ gataj nej sôꞌ:—Dànèꞌ garanꞌ ruhuâ Ma̱ꞌân rèꞌ si gi̱ꞌhiaj yu̱gui nej ñûnj ñan ya̱ Ma̱ꞌân rèꞌ pascua ràꞌaj.
Ni̱ gataj Ma̱ꞌan Jesús:—Ga̱ꞌa̱nj nej suj yumanꞌ snàꞌànj ñan nne ꞌngo̱ sí dânj, ni̱ ga̱ta̱j nej suj gu̱nïn sôꞌ: “Ma̱ꞌan Maestrû gataj: Ni̱ gàꞌ gahuin nìchrùnꞌ diû gàhuìj; ni̱ ruhuâj gùchìj dukuât gi̱ꞌhiâ giꞌñanj pascua ngà nej sí ꞌna̱ꞌ ga̱huin chru̱n riñânj.”
Ni̱ giꞌhiaj nej sí ꞌna̱ꞌ ga̱huin chru̱un dàj rûnꞌ gaꞌnïnꞌ su̱n Ma̱ꞌan Jesús riñan nej sôꞌ ni̱ giꞌhiaj yu̱gui nej sôꞌ sa ya̱ nej sij pascua.
Nga ginìn ni̱ gaꞌanj ga̱ne Ma̱ꞌan Jesús yiꞌnḯn mesa, ngà nej yùhuìj sí ꞌna̱ꞌ ga̱huin chru̱n riñanj.
Ni̱ nga gunïn nej sí ꞌna̱ꞌ ga̱huin chru̱un dànanj ni̱ ûta gananï̂n ruhuâ nej sô, ni̱ gayiꞌì daꞌ goꞌngo̱ nej sôꞌ ni̱ gataj nej sôꞌ:—Ñùnj huin nîꞌ Señor.
Hiôꞌ ni̱ nanikàj Ma̱ꞌan Jesús ni̱ gata:—Sí gidigï̂j raꞌa ngàj ruhuâ goꞌo, ni̱ sí dânj huin sa nàgàꞌhuìꞌ ñùnj na̱nj ánj.
Yàngàꞌ ni̱ gàꞌ huà gàꞌàn, dàj rûnꞌ taj riñan ñanj si-nùguànꞌ Ma̱ꞌan Ñaꞌanj an rayiꞌí, sani̱ ûta gi̱ranꞌ sa̱ñu̱n sí nàgàꞌhuìꞌ ñùnj raꞌa nej sí kï̱j huaa. Ni̱ dùgùnàj huaj si nun ga̱ꞌnga̱ sôꞌ saj áj.
Hiôꞌ ni̱ gaꞌmin Judas, sí nàgàꞌhuìꞌ Ma̱ꞌan Jesús ni̱ gataj sôꞌ:—Ñùnj huin nîꞌ, Maestrûj.Ni̱ gataj Ma̱ꞌan Jesús:—Hueꞌ huin na̱nj ánj.
Ni̱ nga nï̀nꞌ yâ nej sij mân nej sij ni̱ gidaꞌa Ma̱ꞌan Jesús rachrúun, ni̱ gaꞌhuij si guruhuâ Ma̱ꞌan Ñaꞌanj an ni̱ gaꞌneꞌ da̱ꞌa, ni̱ gata:—Gi̱da̱ꞌa nej suj ni̱ ya̱ nej suj; dadinꞌ nânj huin nneè ku.
Ni̱ gidaꞌa basû nu̱n nne uba ni̱ nga gisîj gaꞌhuij si guruhuâ Ma̱ꞌan Ñaꞌanj an, ni̱ gaꞌhuij raꞌa nej sí ꞌna̱ꞌ ga̱huin chru̱un ni̱ gata gu̱nïn nej sôꞌ:—Go̱ꞌo̱ daranꞌ nej suj nne chruj uba.
Dadinꞌ huê nânj huin tún guendâ ga̱na̱huin nàkà si-nùguànꞌànj ngà nej suj, dadinꞌ gañan rayiꞌî ûta gàꞌì nej guiì guendâ gànàrë̀ꞌ si-ga̱kïnꞌ ninj.
Ni̱ gàꞌ gatâ gu̱nïn nej suj si àsìj gui hia̱j ni̱ si̱ goꞌój nne chruj uba nda gui go̱ꞌo̱ nàkà ñún ngà nej suj ñan nne Ma̱ꞌan Rê Ñaꞌanj ginikaj sùnj.
Gataj Ma̱ꞌan Jesús si gùyùmàn ꞌngo̱ orâ ni̱ ga̱ta̱j Pedro si nun niꞌin sôꞌ Ma̱ꞌan<TS3>(<a href="tw://bible.*?41.14.26-31">Mr. 14:26-31</a>; <a href="tw://bible.*?42.22.31-34">Lc. 22:31-34</a>; <a href="tw://bible.*?43.13.36-38">Jn. 13:36-38</a>)Ni̱ nga gisîj gachrá nej sij chraꞌ huin salmos, ni̱ gaꞌanj nej sij kïj ñan màn chrun olibo.
Hiôꞌ ni̱ gataj Ma̱ꞌan Jesús:—Daranꞌ nej suj gùrùguìꞌ chìꞌ ruhuâ niꞌin ñùnj ñanꞌ hia̱j; dadinꞌ huê danj taj riñan ñanj: “Ni̱ gu̱du̱ranꞌ yiꞌìj Ma̱ꞌan sôꞌ ni̱kï̱nꞌ dugumîn nej matsïj ï, ni̱ gàyàꞌnï̀n nej matsïj màn ruhuâ yingâ.”
Sani̱ neꞌ rùkù nga ga̱na̱huin nìꞌnàj siganï̂nj nej nîman, ni̱ ga̱ꞌa̱n neꞌ ña̱an riñan nej suj nda Galilea.
Nanikàj Pedro ni̱ gataj sôꞌ:—Nùnj huin si gùrùguìꞌ chìꞌ ruhuâ daranꞌ nej sij niꞌin nej sij Ma̱ꞌân rèꞌ, sani̱ ñùnj ni̱ nitaj àmàn gùrùguìꞌ chìꞌ ruhuâj niꞌín Ma̱ꞌân rèꞌ mánj.
Ni̱ gataj Ma̱ꞌan Jesús:—Yàngàꞌ hia nï̀nꞌ gàtà si ñanꞌ hia̱j ni̱ nga nï̀nꞌ gàchin ga̱gua̱j dêꞌlo̱j o, ni̱ gàꞌ gisîj huàꞌnï̀nj ga̱ta̱jꞌ si nun niꞌînꞌ ñùnj na̱nj ánj.
Ni̱ gataj Pedro:—Si huaj gàhuìj ngà Maꞌân rèꞌ, ni̱ ga̱ꞌhue gàhuìj.Ni̱ huê dànanj gataj daranꞌ nej sí ꞌna̱ꞌ ga̱huin chru̱n riñan Ma̱ꞌan Jesús.
Gaꞌanj ga̱ꞌmi̱n Ma̱ꞌan Jesús ngà Ma̱ꞌan Ñaꞌanj an ñan gùꞌnàj Getsemaní<TS3>(<a href="tw://bible.*?41.14.32-42">Mr. 14:32-42</a>; <a href="tw://bible.*?42.22.39-46">Lc. 22:39-46</a>)Hiôꞌ ni̱ guchiꞌ Ma̱ꞌan Jesús ngà nej sí ꞌna̱ꞌ ga̱huin chru̱n riñanj ñan gùꞌnàj Getsemaní, ni̱ gata gu̱nïn nej sôꞌ:—Ga̱ne nej suj hiuj nânj ni̱ ga̱ꞌa̱nj gàꞌmìn ngà Ma̱ꞌan Ñaꞌanj an dangaꞌ mánj ni̱ gàꞌnàj.
Ni̱ ginika Pedro ngà nguèj daꞌní Zebedeo gaꞌan, ni̱ gayi̱ꞌij ni̱ ûta gananï̂n ruhuaj ni̱ guruguiꞌ si ûta gahuin ruhuaj.
Hiôꞌ ni̱ gata:—Ûta gananï̂n ruhuâ ma̱ꞌan nimânj, ni̱ nda akuanꞌ nï̱n gàhuìj rûnꞌ ꞌhia; gùnàj nej suj hiuj nânj ni̱ ga̱ne nìꞌnàꞌ nej suj ngàj.
Ni̱ gaꞌan neꞌ ña̱n doj ni̱ ganikïnꞌ rúdako ni̱ gaganꞌ hio riñan hioꞌóo, ni̱ gaꞌmin ngà Ma̱ꞌan Ñaꞌanj an ni̱ gata:—Tâj huê Maꞌân rèꞌ huin Rê, si ga̱ꞌhue ni̱ gi̱ꞌhiaj Ma̱ꞌân rèꞌ si ga̱huin anêj kopa nânj riñânj; sani̱ sê sa garanꞌ ruhuâj huin sa gi̱ꞌhiaj Ma̱ꞌân rèꞌ mánj, gi̱ꞌhiaj Ma̱ꞌân rèꞌ sa garanꞌ ruhuâ Ma̱ꞌân rèꞌ.
Ni̱ nani̱ka gaꞌnaj ñan nne nej sí ꞌna̱ꞌ ga̱huin chru̱n riñanj ni̱ ganariꞌij si gàꞌ atoj nej sôꞌ mân nej sôꞌ hiuj dânj ni̱ gata gu̱nïn Pedro:—Hiôꞌ ni̱ nun gùnùkuaj nej suj ga̱ne nìꞌnàꞌ nej suj ꞌngo̱ orâ ngàj nga ûnꞌ.
Dugumîn hueꞌê nej suj ma̱ꞌan nej suj ni̱ ga̱ꞌmi̱n nej suj ngà Ma̱ꞌan Ñaꞌanj an; daꞌnga ni̱ si̱ gininj nej suj riñan gakï̱nꞌïn nga duguaneꞌ sichre riñan nej suj, dadinꞌ hua ruhuâ nanè nimân nej suj, sani̱ nneè kú nej suj huin sa nitaj si hua̱ ruhuâ mánj.
Ni̱ gaꞌanj ñûn Ma̱ꞌan Jesús, ni̱ nânj huin gisîj huàꞌ gaꞌmin ngà Ma̱ꞌan Ñaꞌanj an ni̱ gata:—Huê Ma̱ꞌân rèꞌ huin Rê, ni̱ si ga̱ꞌhue ni̱ gi̱ꞌhiaj anêj Ma̱ꞌân rèꞌ sañun nan riñânj, sani̱ giꞌhiaj Ma̱ꞌân rèꞌ sa garanꞌ ruhuâ Ma̱ꞌân rèꞌ na̱nj ánj.
Ni̱ nga gunumân Ma̱ꞌan Jesús aꞌngô ñûn ni̱ ganariꞌij si gàꞌ atoj ñûn nej sij mân nej sij, dadinꞌ ûta ꞌna̱ꞌ nnej e riñan nej sij.
Ni̱ guduna nej sij ni̱ gaꞌan aꞌngô ñûn, ni̱ nânj huin gisîj huàꞌnï̀nj gaꞌmin ngà Ma̱ꞌan Ñaꞌanj an, ni̱ huê gè nej nuguanꞌ gaꞌmin si̱nïnj huê danj gaꞌmin ñunj.
Hiôꞌ ni̱ gaꞌnaj ñan màn nej sí ꞌna̱ꞌ ga̱huin chru̱n riñanj ni̱ gata gu̱nïn nej sôꞌ:—Ga̱to̱j nej suj ni̱ ga̱na̱ra̱n ruhuâ nej suj hia̱j, dadinꞌ gàꞌ gisîj orâ, nàgàꞌhuìꞌ nej sij ñùnj riñan nej sí gakï̱nꞌïn.
Ga̱na̱chi nej suj ni̱ ga̱ꞌa̱nj nêꞌ; ni̱ gi̱ni̱ꞌhiaj nej suj, dadinꞌ gàꞌ gahuin nìchrùnꞌ sí nàgàꞌhuìꞌ ñùnj.
Gaꞌnaꞌ gi̱daꞌa nej sij Ma̱ꞌan Jesús<TS3>(<a href="tw://bible.*?41.14.43-50">Mr. 14:43-50</a>; <a href="tw://bible.*?42.22.47-53">Lc. 22:47-53</a>; <a href="tw://bible.*?43.18.2-11">Jn. 18:2-11</a>)Nga nï̀nꞌ aꞌmin Ma̱ꞌan Jesús nikïnj hiuj dânj, ni̱ guyumân Judas Iscariote, ni̱ sôꞌ huin ꞌngo̱ nej yùhuìj sí gaꞌnaꞌ ga̱huin chru̱n riñan Ma̱ꞌan, ni̱ ꞌna̱ꞌ ûta gàꞌì nej guiì ngà sôꞌ ni̱ ni̱ka̱j nej guiì dânj yîti ngà chrun gurûtin ꞌna̱ꞌ ninj, dadinꞌ gaꞌnḯn nej rej huin ña̱an nga nej síchìj achij i gaꞌnaꞌ ninj.
Ni̱ gaꞌhuiꞌ Judas, ꞌngo̱ daꞌngaꞌa ni̱ gataj sôꞌ:—Sí ga̱chru̱n duꞌhuá, ni̱ sí dan huin; ni̱ gi̱daꞌa nej suj sôꞌ na̱nj ánj.
Ni̱ aché sôꞌ ꞌna̱ꞌ sôꞌ ni̱ gataj sôꞌ:—Hua̱ nìn nne Ma̱ꞌân rèꞌ gàꞌ Maestruꞌ.Ni̱ gachrûn du̱ꞌhua sôꞌ yiꞌnḯn riñan Ma̱ꞌan Jesús.
Ni̱ gataj Ma̱ꞌan Jesús gu̱nïn sôꞌ:—Sòꞌ huin sí ni̱ka̱j duguiꞌ ngàj ni̱ ahuin sun ꞌnaꞌ ràꞌaj.Hiôꞌ ni̱ gaꞌnaꞌ nichì nej sí dânj ni̱ gidaꞌa nej sôꞌ Ma̱ꞌan Jesús, ni̱ ginikaj nej sôꞌ gaꞌanj nej sôꞌ.
Hiôꞌ ni̱ gataj Ma̱ꞌan Jesús gu̱nïn sí dânj:—Gànàꞌnï̀nj sàꞌ si-yitîꞌ ñan nunj; dadinꞌ daranꞌ nej sí dagahuiꞌ ngà yîti ni̱ ngà yîti gàhuìꞌ nej sij na̱nj ánj.
Ganï̂n ruhuâꞌ sisi̱ si̱ gaꞌhue gàꞌmìn ngà Ma̱ꞌan Rê akuanꞌ nï̱n, ni̱ si̱ rikij yùhuìj batayón nej ángel ga̱ꞌna̱ꞌ du̱nanin ninj ñùnj ràꞌ saj ûnꞌ.
Sani̱ dàj ga̱ꞌhue gìsìj nuguanꞌ nnùn riñan si-nùguànꞌ Ma̱ꞌan Ñaꞌanj an, dadinꞌ hua̱ ni̱ña̱n si dànanj ga̱huin hia̱j do̱j.
Ni̱ orâ dânj ni̱ gataj Ma̱ꞌan Jesús gu̱nïn nej guiì rìgì màn hiuj dânj:—Dàj rûnꞌ giꞌhiaj nej suj nga ꞌna̱ꞌ gi̱daꞌa nej suj sí tu̱u ni̱ ni̱ka̱j nej suj yîti ngà chrun gurûtin, huê danj giꞌhiaj nej suj ngàj. Daranꞌ nej gui gané ngà nej suj guendâ gidigán ruhuâ nuhuî nìko, sani̱ nun gi̱daꞌa nej suj ñùnj.
Sani̱ huê dànanj ga̱huin daꞌnga, ni̱ gisîj si-nùguànꞌ Ma̱ꞌan Ñaꞌanj an dàj rûnꞌ gaꞌmin nej sôꞌ gataj dàj ga̱huin àsìj diû ri̱ki.Hiôꞌ ni̱ gudunâj nej sí ꞌna̱ꞌ ga̱huin chru̱un Ma̱ꞌan Jesús, ni̱ gunânj nej sôꞌ ni̱ gaꞌanj nej sôꞌ.
Ni̱ka̱j nej sij gaꞌanj nej sij Ma̱ꞌan Jesús riñan junta nìko ñan giyiꞌnïnꞌ daranꞌ nej gakï̱nꞌ<TS3>(<a href="tw://bible.*?41.14.53-65">Mr. 14:53-65</a>; <a href="tw://bible.*?42.22.54-55">Lc. 22:54-55</a>, <a href="tw://bible.*?42.22.63-71">63-71</a>; <a href="tw://bible.*?43.18.12-14">Jn. 18:12-14</a>, <a href="tw://bible.*?43.18.19-24">19-24</a>)Ni̱ gidaꞌa nej sôꞌ Ma̱ꞌan Jesús ni̱ ni̱ka̱j nej sôꞌ gaꞌanj nej sôꞌ riñan rej huin ña̱n nï̀nꞌ gùꞌnàj Kaifás, ni̱ màn chreꞌ nej maestrû chru̱n ley ngà nej síchìj achij i.
Ni̱ ginikòꞌ Pedro nda gànꞌ huaj sôꞌ rukû nej sí gidaꞌa Ma̱ꞌan Jesús ni̱ guchiꞌ sôꞌ riñan dukuâ rej huin ña̱n nï̀nꞌïn; ni̱ gatûj sôꞌ, ni̱ gaꞌanj ga̱ne sôꞌ ngà nej sí dugumîn hueꞌ huin nûhui, dadinꞌ ruhuâ sôꞌ gi̱ni̱ꞌin sôꞌ dàj gi̱ranꞌ Ma̱ꞌan Jesús ni̱ dàj ga̱na̱huij daranꞌanj.
Huê danj ni̱ ganahuin chre̱ꞌ nej rej huin ña̱an ngà nej síchìj achij i ni̱ daranꞌ nej sí huin yiꞌnïnꞌ nej sí ni̱ka̱j su̱n riñan yumanꞌan, guendâ nànàꞌhuìꞌ nej sôꞌ sí ga̱ra̱n ruhuâ nuguanꞌ gidigañuꞌunj un rayiꞌî Ma̱ꞌan Jesús, daꞌnga ni̱ gaꞌhue da̱gahuiꞌ nej sôꞌ Ma̱ꞌan.
Sani̱ nun gìrìꞌ nej sôꞌ sí ga̱ra̱n ruhuâ rayiꞌij, nùnj huin si gaꞌnaꞌ gàꞌì nej sí gaꞌmin nuguanꞌ gidigañuꞌunj un, ni̱ nda neꞌ rùkù nï̀nꞌ gaꞌnaꞌ huìj sí ganataꞌ nuguanꞌ gidigañuꞌunj un,
ni̱ gataj nguèj sí dânj:—Sí nânj gataj: “Ga̱ꞌhue du̱guanêj hueꞌ huin si-nùhuì Ma̱ꞌan Ñaꞌanj an, ni̱ ga̱chi̱n huàꞌnï̀nj gui ni̱ na̱gi̱ꞌhiaj ñún aꞌngoj.”
Ni̱ ganayumàn rej huin ña̱n nï̀nꞌïn ni̱ gataj sôꞌ:—Nitaj gàꞌ si ꞌngo̱ nuguanꞌan nikaj rèꞌ ga̱ta̱j rèꞌ ûnꞌ. Dadinꞌ garânj ruhuâ nguèj sí nânj rayiꞌî rèꞌ ûnꞌ.
Sani̱ dḯn ga duꞌhua Ma̱ꞌan Jesús. Hiôꞌ ni̱ gataj rej huin ña̱nꞌ nï̀nꞌïn:—Niꞌin Ma̱ꞌan Ñaꞌanj hua̱ nìꞌnàꞌa si gachín nìꞌhia riñanꞌ, ni̱ gànàtàꞌ gu̱nïn nej ñûnj si huê Ma̱ꞌânꞌ huin Cristo, Daꞌní Ma̱ꞌan Ñaꞌanj an.
Ni̱ gataj Ma̱ꞌan Jesús:—Ni̱ huê dàj rûnꞌ gatajꞌ ni̱ huê danj huín; ni̱ hua̱ sa gàtà gu̱nïnꞌ ni̱ si àsìj gui hia̱j ni̱ gi̱ni̱ꞌin nej suj gané ràꞌa neꞌ huàꞌ Ma̱ꞌan Ñaꞌanj nùkuaj, ni̱ gàꞌnàj riñan nnga màn neꞌ yàtàꞌa.
Nga gunïn rej huin ña̱n nï̀nꞌïn nej nuguanꞌ gaꞌmin Ma̱ꞌan Jesús hiôꞌ ni̱ gutù sôꞌ siganꞌ sôꞌ ni̱ gataj sôꞌ:—Gaꞌmin kï̱j sí nan riñan Ma̱ꞌan Ñaꞌanj an na̱nj ánj. Nùnj huin si gi̱ꞌhiôꞌ nànàꞌhuìꞌ aꞌngô nej sí ga̱ra̱n ruhuâ rayiꞌî sij gàꞌ ûnj. Gàꞌ gunïn nej suj, si akuanꞌ nï̱n ni̱ gaꞌmin kï̱j sij riñan Ma̱ꞌan Ñaꞌanj an na̱nj ánj.
Dàj huin ruhuâ nej suj ràꞌaj.Ni̱ nanikàj nej sí dânj ni̱ gataj nej sôꞌ:—Hua̱ ni̱ña̱n si daꞌhui sij gàhuìꞌ sij.
Hiôꞌ ni̱ gachra stanûj nej sí dânj riñan Ma̱ꞌan Jesús, ni̱ gaꞌhuiꞌ nej sôꞌ guchruꞌu ni̱ garaꞌhui nej sij riñan Ma̱ꞌan.
Ni̱ gataj nej sôꞌ gu̱nïn Ma̱ꞌan:—Cristo, ga̱ta̱j sòꞌ ahuin goꞌngo̱ nej ñûnj gaꞌhuiꞌ niꞌhiâꞌ staj.
Gataj Pedro si nun niꞌin sôꞌ Ma̱ꞌan Jesús<TS3>(<a href="tw://bible.*?41.14.66-72">Mr. 14:66-72</a>; <a href="tw://bible.*?42.22.56-62">Lc. 22:56-62</a>; <a href="tw://bible.*?43.18.15-18">Jn. 18:15-18</a>, <a href="tw://bible.*?43.18.25-27">25-27</a>)Ni̱ nne Pedro ne̱ꞌ ye̱ꞌ riñan dukuâ rej huin ña̱n nï̀nꞌïn; ni̱ gaꞌnaꞌ nichì ꞌngo̱ siyànà giꞌhiaj sun riñan rej huin ña̱n nï̀nꞌïn, ni̱ gataj siyànà dânj gu̱nïn sôꞌ:—Huê sòꞌ huin sa ni̱ka̱j duguiꞌ ngà Jesús sa ꞌna̱ꞌ riñan hioꞌó Galilea huaj.
Sani̱ nun ga̱ꞌhue̱j sôꞌ si huê sôꞌ huin sí ni̱ka̱j duguiꞌ ngà Ma̱ꞌan Jesús riñan daranꞌ nej guiì màn hiuj dânj, ni̱ gataj sôꞌ:—Nun niꞌín sôꞌ ràyìꞌì gaꞌminꞌ dan mánj.
Ni̱ gahui sôꞌ ni̱ gaꞌanj sôꞌ neꞌ ri̱ña̱n rahueꞌ dânj, ni̱ giniꞌin aꞌngô siyànàa sôꞌ, ni̱ gataj siyànà dânj gu̱nïn nej guiì màn hiuj dânj:—Huê si sinaꞌu ni̱kï̱nꞌ hiuj nânj huin sa ni̱ka̱j duguiꞌ ngà Ma̱ꞌan Jesús sa ꞌna̱ꞌ riñan hioꞌó Nazaret.
Sani̱ nun ga̱ꞌhue̱j ñûn Pedro si ni̱ka̱j duguiꞌ sôꞌ ngà Ma̱ꞌan Jesús ni̱ gataj sôꞌ:—Niꞌin yàngàꞌ Ma̱ꞌan Ñaꞌanj an, si nun niꞌín sí ràyìꞌì gataj nej suj dânj mánj.
Neꞌ rùkù doj ni̱ gaꞌnaꞌ nichì nej sí màn hiuj dânj ni̱ gataj nej sôꞌ gu̱nïn Pedro:—Yàngàꞌ hia nï̀nꞌ ni̱ huêꞌ huin sí ni̱ka̱j duguiꞌ ngà nej sôꞌ nìkòꞌ rukû sí nan, dadinꞌ dàj rûnꞌ aꞌmin nej sij huê danj gaꞌminꞌ na̱nj ánj.
Hiôꞌ ni̱ gayiꞌì Pedro ni̱ gaꞌmin kï̱j sôꞌ ni̱ gataj sôꞌ:—Niꞌin yàngàꞌ Ma̱ꞌan Ñaꞌanj an si nun niꞌín sí ràyìꞌì aꞌminꞌ dânj mánj:Ni̱ neꞌ rùkù ni̱ gaguâj dêꞌlo̱j o.
Hiôꞌ ni̱ gananun ruhuâ Pedro nej nuguanꞌ gataj Ma̱ꞌan Jesús: “Dadinꞌ nga nï̀nꞌ gàchin ga̱gua̱j dêꞌlo̱j o, ni̱ gàꞌ gisîj huàꞌnï̀nj gatajꞌ si nun niꞌînꞌ ñùnj.” Ni̱ gahui Pedro neꞌ ye̱ꞌ hueꞌ dânj ni̱ gayiꞌì sôꞌ ni̱ ûta dugueꞌe sôꞌ.
Ni̱kï̱nꞌ Ma̱ꞌan Jesús riñan Pilato<TS3>(<a href="tw://bible.*?41.15.1">Mr. 15:1</a>; <a href="tw://bible.*?42.23.1-2">Lc. 23:1-2</a>; <a href="tw://bible.*?43.18.28-32">Jn. 18:28-32</a>)Ni̱ neꞌ nìgànꞌ aꞌngô gui dânj, ni̱ dagaꞌmin duguiꞌ daranꞌ nej rej huin ña̱an ngà nej síchìj achij màn ruhuâ yumanꞌan, dàj gi̱ꞌhiaj nej sôꞌ ga̱ꞌhue ga̱ra̱n ruhuâ nej sôꞌ ni̱ gàhuìꞌ Ma̱ꞌan Jesús.
Ni̱ gumînj nej sôꞌ Ma̱ꞌan Jesús, ni̱ ni̱ka̱j nej sôꞌ gaꞌanj nej sôꞌ riñan Poncio Pilato, dadinꞌ sí nânj huin gobernador.
Gahuiꞌ JudasNga giniꞌin Judas, sôꞌ nagaꞌhuiꞌ Ma̱ꞌan Jesús si giriꞌ nìꞌhia gàhuij, ni̱ nitaj si hua̱ dïnꞌïnj ruhuâ sôꞌ rayiꞌî sa giꞌhiaj sôꞌ, huê danj ni̱ nagaꞌhuiꞌ sôꞌ ko̱ chi̱ꞌ sanꞌanj plata ganahuin ra̱ꞌa sôꞌ, riñan nej rej ngà riñan nej síchìj achij i.
Ni̱ gataj sôꞌ:—Giꞌhiâ gakï̱nꞌïn dadinꞌ nagaꞌhuí ꞌngo̱ sí nitaj gakï̱nꞌ ata.Sani̱ nanikàj nej sí dânj ni̱ gataj nej sôꞌ:—Nùnj huin si gi̱ꞌhiaj nej ñûnj ganahuij nej ñûnj ruhuâ nej ñûnj ràꞌaj. Niꞌhiaj sòꞌ dàj ranꞌ na̱nj ánj.
Ni̱ guduguêj sôꞌ nej sanꞌanj plata ganahuin ra̱ꞌa sôꞌ ruhuâ nuhuî nìko, ni̱ gahui sôꞌ ni̱ gaꞌanj go̱dokoꞌ sôꞌ ma̱ꞌan sôꞌ yàtàꞌ huê danj ni̱ gahuiꞌ sôꞌ.
Ni̱ neꞌ rùkù nga gisîj naduyâ nej sij nuguanꞌan nùnj huin si gi̱ꞌhiaj nej sij ngà sanꞌanj nânj, ni̱ girânj nej sij doꞌó sí giꞌhiaj ruj, ni̱ ga̱huin hioꞌó ñan gàchìnꞌ nej sij nej sí ꞌna̱ꞌ aꞌngô yumanꞌan.
Rayiꞌî dânj ni̱ gùꞌnàj hioꞌó dânj nda gui hia̱j: Hioꞌó gahuin duꞌhue tun.
Ni̱ huê danj ni̱ gisîj nuguanꞌ gaꞌmin Jeremías sôꞌ gataj dàj ga̱huin nga gataj sôꞌ: “Ni̱ gidaꞌa nej sij ko̱ chi̱ꞌ sanꞌanj plata, sanꞌanj gahuin duꞌhue Ma̱ꞌan sa guduꞌhuêj nej daꞌní Israel dadinꞌ huê danj ga duꞌhue giꞌhiaj nej sij,
ni̱ ngà sanꞌanj dânj girânj nej sij doꞌó sí giꞌhiaj ruj, dàj rûnꞌ gaꞌnïnꞌ Ma̱ꞌan Señor suun riñânj.”
Gachín naꞌanj Pilato Ma̱ꞌan Jesús<TS3>(<a href="tw://bible.*?41.15.2-5">Mr. 15:2-5</a>; <a href="tw://bible.*?42.23.3-5">Lc. 23:3-5</a>; <a href="tw://bible.*?43.18.33-38">Jn. 18:33-38</a>)Hiôꞌ ni̱ ni̱kï̱nꞌ Ma̱ꞌan Jesús riñan síchìj gobernador; ni̱ gachîn naꞌanj sôꞌ Ma̱ꞌan ni̱ gataj sôꞌ:—Huê rèꞌ huin Rey ni̱ka̱j su̱n riñan nej judío nîꞌ.Nanikàj Ma̱ꞌan Jesús ni̱ gata: Huê dàj rûnꞌ tajꞌ ni̱ huê danj huín.
Nga garânj ruhuâ nej rej huin ña̱an ngà nej síchìj achij i rayiꞌij ni̱ gàꞌ si ꞌngo̱ nuguanꞌan nun du̱nani̱ka riñan nej sôꞌ.
Hiôꞌ ni̱ gataj Pilato gu̱nïn Ma̱ꞌan Jesús:—Nunï̂nꞌ dadinꞌ ûta garânj ruhuâ nej sij rayiꞌîꞌ mínj.
Sani̱ nun dunanikàj Ma̱ꞌan Jesús gàꞌ si ꞌngo̱ nuguanꞌan riñan gobernador; hiôꞌ ni̱ ûta gahuin ña̱ꞌanj ruhuâ sôꞌ sa giꞌhiaj Ma̱ꞌan Jesús.
Giriꞌ nìꞌhiaj Ma̱ꞌan Jesús ga̱huij<TS3>(<a href="tw://bible.*?41.15.6-20">Mr. 15:6-20</a>; <a href="tw://bible.*?42.23.13-25">Lc. 23:13-25</a>; <a href="tw://bible.*?43.18.38–19:16">Jn. 18:38–19:16</a>)Gui nga gùyùmàn giꞌñanj pascua ni̱ gàꞌ guꞌñûn síchìj gobernador guendâ gi̱ri̱ sôꞌ ga̱hui̱ ꞌngo̱ sí ꞌnï̱nj dukuâ gaꞌa sí garanꞌ ruhuâ nej sí yùmànꞌan.
Ni̱ ꞌnï̱nj ꞌngo̱ sí gùꞌnàj Barrabás dukuâ gaꞌa, ni̱ daranꞌ nej guiì yùmànꞌan niꞌin si ûta ga̱ninï̀nꞌ hua sôꞌ.
Ni̱ màn chre̱ꞌ nej sij ni̱ gataj Pilato gu̱nïn nej sij:—Ahuin goꞌngo̱ nguèj sí nânj garanꞌ ruhuâ nej suj si gìrìj ruhuâ dukuâ gaꞌa ràꞌaj: Ruhuâ nej suj si gìrìj Ma̱ꞌan Jesús, sôꞌ gùꞌnàj Cristo nîꞌ.
Dadinꞌ gàꞌ niꞌin Pilato sisi̱ si̱ huin yìkòj ruhuâ nej sij niꞌin nej sij Ma̱ꞌan Jesús rayiꞌî dan ni̱ nagaꞌhuiꞌ nej sij Ma̱ꞌan riñan sôꞌ.
Nga nï̀nꞌ nne Pilato ñan giꞌhiaj hia sôꞌ gakï̱nꞌïn, ni̱ gaꞌnḯn nika sôꞌ ꞌngo̱ nuguanꞌan guchiꞌ riñan sôꞌ ni̱ gataj yugûnꞌ dânj: “Si̱ gata rùhuàꞌ sinaꞌu dan dadinꞌ nitaj gakï̱nꞌïn ata mánj; dadinꞌ ñanꞌ hia̱j ni̱ ûta gaꞌnḯn rayiꞌij na̱nj ánj.”
Sani̱ ûta dagaꞌmin nej rej huin ña̱an ngà nej síchìj achij màn ruhuâ yumanꞌan si gàchìnj nìꞌhiaj nej guiì riñan gobernador si gi̱ꞌhiaj sôꞌ sunuj u ni̱ gi̱ri̱ sôꞌ dukuâ gaꞌa síchìj gùꞌnàj Barrabás, ni̱ gachín nìꞌhiaj ninj si gàhuìꞌ Ma̱ꞌan Jesús.
Nanikàj gobernador ni̱ gataj ñûn sôꞌ:—Ahuin goꞌngo̱ nguèj sí nânj garanꞌ ruhuâ nej suj si gìrìj dukuâ gaꞌa ràꞌaj.Ni̱ gataj nej sij:—Ruhuâ nej ñûnj si gi̱ri̱ rèꞌ dukuâ gaꞌa sí gùꞌnàj Barrabás.
Ni̱ gachín naꞌanj Pilato ni̱ gataj sôꞌ:—Nùnj huin si gi̱ꞌhia ngà Ma̱ꞌan Jesús sôꞌ gùꞌnàj Cristo ràꞌaj.Ni̱ gataj daranꞌ nej guiì:—Ruhuâ nej ñûnj si du̱nikòꞌ rùgùtsì rèꞌ sí dan riñan rugutsìi na̱nj ánj.
Ni̱ gataj gobernador:—Ni̱ ahuin sa aꞌnanꞌ giꞌhiaj sôꞌ ràꞌaj.Sani̱ dànanj duguꞌnïnꞌ nej sij gaguâj nùkuaj nej sij doj ni̱ gataj nej sij:—Ruhuâ nej ñûnj si go̱dokoꞌ rùgùtsì rèꞌ sí dan.
Ni̱ gayakaj guendâ Pilato si naꞌhuej ruhuâ nej sij gi̱daꞌa nej sij si-nùguànꞌ sôꞌ, dadinꞌ dànanj nùkuaj doj gaguâj nej guiì naruꞌhuiꞌ hiuj dânj, huê danj ni̱ gidaꞌa sôꞌ nne huìj i ni̱ naniꞌhiaꞌ sôꞌ raꞌa sôꞌ riñan daranꞌ nej guiì yùmànꞌan ni̱ gataj sôꞌ:—Sê ñùnj gi̱ꞌhiaj gàhuìꞌ sí nânj mánj, yichrá nej suj tá gakï̱nꞌ dan na̱nj ánj.
Ni̱ nanikàj daꞌ hua̱ gè nej guiì yùmànꞌan ni̱ gataj ninj:—Ga̱ꞌhue gitàj gakï̱nꞌ dânj yichrá nej ñûnj, ni̱ gita yichrá nej daꞌní nej ñûnj na̱nj ánj.
Hiôꞌ ni̱ giri Pilato ruhuâ dukuâ gaꞌa sí gùꞌnàj Barrabás; ni̱ nga gisîj gutaꞌ nej sij nneꞌ tàj agaꞌa raa̱ yichrá Ma̱ꞌan Jesús, ni̱ nagaꞌhuiꞌ Pilato Ma̱ꞌan Jesús guendâ du̱nikòꞌ rùgùtsì nej sij.
Hiôꞌ ni̱ ni̱ka̱j nej si-stadû síchìj gobernador gaꞌanj nej sôꞌ Ma̱ꞌan Jesús ñan nne dukuâ suun, ni̱ nagiꞌhiaj chre̱ꞌ sôꞌ daranꞌ nej stadû màn hiuj dânj ni̱ nda ganikàj chre mân daranꞌ nej sij neꞌ rùkù Ma̱ꞌan Jesús.
Ni̱ giri nej sí dânj siganꞌ Ma̱ꞌan Jesús, ni̱ gutaꞌ nej sij ꞌngo̱ atsîj ma̱re yichrá Ma̱ꞌan guendâ gi̱nikej.
Ni̱ gaꞌnḯn nej sij ꞌngo̱ korona tanj ganachrâj nej ma̱ꞌan nej sij ahui Ma̱ꞌan Jesús, ni̱ gachrîj nej sij ꞌngo̱ chrun giꞌnïnj raꞌa neꞌ huàꞌaj; ni̱ ganikïnꞌ rúdàkòj nej sij riñanj, ni̱ gaꞌmin duku nej sij riñanj ni̱ gataj nej sij:—Nne nìꞌnàꞌ Ma̱ꞌan Rey ni̱ka̱j su̱n riñan nej judío.
Ni̱ gachra stanûj nej sij riñan Ma̱ꞌan Jesús, ni̱ gidaꞌa nej sij chrun ꞌnï̱nj raꞌa ni̱ garrûn nej sij ahui Ma̱ꞌan.
Neꞌ rùkù nga gisîj gaꞌmin duku nej sij riñanj, ni̱ gaꞌnêj nej sij atsîj gutaꞌ nej sij yichra, ni̱ ganaꞌnḯn nej sij siganꞌanj, ni̱ ginikaj nej sij gaꞌanj du̱nikòꞌ rùgùtsì nej sij Ma̱ꞌan.
Dunikòꞌ nej sij riñan rugutsìi Ma̱ꞌan Jesús ni̱ gahuij<TS3>(<a href="tw://bible.*?41.15.21-32">Mr. 15:21-32</a>; <a href="tw://bible.*?42.23.26-43">Lc. 23:26-43</a>; <a href="tw://bible.*?43.19.17-27">Jn. 19:17-27</a>)Nga gahui nej sij huaj nej sij ngà Ma̱ꞌan Jesús, ni̱ ganariꞌ nej sij ꞌngo̱ sí ꞌna̱ꞌ yumanꞌ Sirene ni̱ Simón gùꞌnàj sôꞌ; ni̱ giꞌhiaj guesâ nej sij si ga̱ta sôꞌ rugutsìi ga̱ꞌa̱nj sôꞌ.
Ni̱ nga guchiꞌ nej sij ñan gùꞌnàj Gólgota, ni̱ nânj ruhuaj ga̱ta dakan ñan màn kúu.
Ni̱ dunachej nej sij nne chruj uba ngà si-gàìꞌ yuku ni̱ gaꞌhuiꞌ nej sij goꞌo Ma̱ꞌan Jesús; sani̱ neꞌ rùkù nga gayakaj Ma̱ꞌan Jesús daꞌngaꞌa, ni̱ nun go̱ꞌoj nne dânj.
Nga gisîj dunikòꞌ rùgùtsì nej sij Ma̱ꞌan, ni̱ gunuchraꞌ da̱ꞌa̱j nej sij siganꞌanj, ni̱ guduguêj nej sij número riñan siganꞌanj, ni̱ huê dànanj gahuin daꞌnga gisîj nuguanꞌ gataj sôꞌ gaꞌmin dàj ga̱huin nga gataj sôꞌ: “Gunuchraꞌ da̱ꞌa̱j nej sij si-gaꞌán ni̱ riñan si-gaꞌán guduguêj nej sij número.”
Ni̱ gachrûn nej sij ꞌngo̱ ruguechràꞌa neꞌ a̱hui Ma̱ꞌan Jesús ni̱ nuguanꞌ gachrûn nej sij huin: “NÂNJ HUIN JESÚS, MA̱ꞌAN REY NI̱KA̱J SU̱N RIÑAN NEJ JUDÍO.”
Huê danj na̱nj godokoꞌ nej sij riñan rugutsìi huìj sí tu̱u ngà Ma̱ꞌan ni̱ ꞌngo̱ sôꞌ ginikòꞌ raꞌa neꞌ huàꞌaj, ni̱ aꞌngô sôꞌ ginikòꞌ raꞌa neꞌ chrïn.
Nej sí gachîn huaj hiuj dânj ni̱ gachîn nej sôꞌ nuguanꞌan riñan Ma̱ꞌan Jesús, ni̱ nda dugunûn ahui nej sôꞌ.
Ni̱ gataj nej sôꞌ:—Sòꞌ gataj si du̱guaneꞌ nûhui, ni̱ ga̱chi̱n huàꞌnï̀nj gui ni̱ gànàsìj ñûn aꞌngoj gi̱ꞌhiáꞌ gataj, hia̱j ni̱ giꞌhiâ sòꞌ si ga̱na̱ni̱n Ma̱ꞌânꞌ; si yàngàꞌ huînꞌ Daꞌní Ma̱ꞌan Ñaꞌanj an, ni̱ ga̱na̱ni̱nj riñan rugutsìi àj nï̂n.
Ni̱ huê danj na̱nj gaꞌmin duku nej rej huin ña̱an, ni̱ huê danj na̱nj gaꞌmin duku nej maestrû chru̱n ley, ngà nej sí chru̱n ley ni̱ nej síchìj achij i riñan Ma̱ꞌan Jesús, ni̱ gataj nej sôꞌ:
—Gananin aꞌngô nej guiì giꞌhiaj sí dan, sani̱ naꞌhue ga̱na̱ni̱n Ma̱ꞌan si gi̱ꞌhiaj sij; ni̱ si huin sij Rey riñan yumanꞌ Israel, ni̱ ga̱na̱ni̱nj sij riñan rugutsìi, ni̱ gùyùmàn ruhuôꞌ niꞌin sij àj nï̂n.
Nu̱n ñan sij Ma̱ꞌan Ñaꞌanj an: Hia̱j ni̱ ga̱na̱ni̱n sij gi̱ꞌhia si ꞌì ruhuaj niꞌin sij, dadinꞌ gataj sij: Hué huin Daꞌní Ma̱ꞌan Ñaꞌanj an.
Ni̱ huê danj na̱nj gachîn nej sí tu̱ nìkòꞌ riñan rugutsìi nuguanꞌ riñan Ma̱ꞌan Jesús.
Gahuiꞌ Ma̱ꞌan Jesús<TS3>(<a href="tw://bible.*?41.15.33-41">Mr. 15:33-41</a>; <a href="tw://bible.*?42.23.44-49">Lc. 23:44-49</a>; <a href="tw://bible.*?43.19.28-30">Jn. 19:28-30</a>)Ni̱ àsìj agaꞌ yùhuìj i gahuin ru̱mi̱nꞌ nï̀nꞌ gàchràꞌ riñan hioꞌóo nda gisîj agaꞌ huàꞌnï̀nj ïn.
Nga huaj gìsìj agaꞌ huàꞌnï̀nj ïn ni̱ ûta nùkuaj gaꞌmin Ma̱ꞌan Jesús, ni̱ gata:—Elí, Elí, lama sabactani. Ni̱ nânj ruhuaj gata: Huê Ma̱ꞌân rèꞌ huin Daꞌân, huê Ma̱ꞌân rèꞌ huin Daꞌân, nùnj huin saj ni̱ gudunâj ꞌngo̱ rïnꞌ Ma̱ꞌân rèꞌ ñùnj ràꞌaj.
Ni̱ gunïn da̱ꞌa̱j nej guiì màn hiuj dânj nuguanꞌ gataj Ma̱ꞌan Jesús: Ni̱ gataj ninj:—Gakḯn sij ga̱ꞌna̱ꞌ Elías.
Ni̱ orâ chre ni̱ gunânj ꞌngo̱ nej sí màn hiuj dânj gaꞌnaꞌ sôꞌ ni̱ gidaꞌa sôꞌ ꞌngo̱ rumin gachïj ï, ni̱ gutâj sôꞌ nne ganachej chruj uba ngà nne naꞌhui hiùu, ni̱ gutaꞌ sôꞌ ra̱ ꞌngo̱ chrun ni̱ gaꞌhuiꞌ sôꞌ go̱ꞌo̱ Ma̱ꞌan Jesús.
Sani̱ gataj aꞌngô da̱ꞌa̱j nej sí dânj:—Gànàꞌhuìj akuanꞌ sòꞌ ni̱ gi̱ni̱ꞌînꞌ ga̱ꞌna̱ꞌ du̱naninj Elías sij na̱nj ánj.
Sani̱ ûta nùkuaj gaꞌmin ñûn Ma̱ꞌan Jesús, ni̱ nagaꞌhuij nanè nimanj riñan Ma̱ꞌan Ñaꞌanj an.
Hiôꞌ ni̱ giyiꞌneꞌ da̱ꞌa̱j atsîj mmanj nìkòꞌ ruhuâ hueꞌ huin nûhui ni̱ gahuin huìj dasû, àsìj gayakaj neꞌ yàtàꞌa nda guchij neꞌ ri̱ki, ni̱ gaꞌhuij ñûn riñan hioꞌóo, ni̱ giyichraꞌ da̱ꞌa̱j nej huej e;
ni̱ ganayiꞌnï̂nj duꞌhua nej hiuꞌuj ñan gachinꞌ nej sij nej nîman, ni̱ ûta gàꞌì nneè kú nej sí gèe nej sôꞌ gàꞌ gahuiꞌ àsìj ri̱ki, ni̱ ganaꞌnï̂nj nej nîman;
ni̱ gàꞌ si̱nï̱n ganaꞌnï̂nj Ma̱ꞌan Jesús siganï̂nj nej nîman, ni̱ neꞌ rùkù ni̱ gahui aꞌngô nej sí gèe ñan gingaj nej sôꞌ, ni̱ gaꞌnaꞌ nej sôꞌ ñan nngaj yuman snàꞌànj gèe, ni̱ giniꞌin ûta gàꞌì nej guiì nej sôꞌ.
Gaꞌhuij ñûn giniꞌin stadû kapitán ngà nej stadû màn dugumîn ñan gachinꞌ nej sij nneè kú Ma̱ꞌan Jesús, ni̱ huê danj na̱nj giniꞌin nej sij aꞌngô nej sa gahuin hiuj dânj, ni̱ ûta guyuꞌhuiꞌ nej sij ni̱ gataj nej sij:—Yàngàꞌ hia nï̀nꞌ ni̱ sí nânj huin Daꞌní Ma̱ꞌan Ñaꞌanj an.
Ni̱ nda gànꞌ nikïnꞌ ûta gàꞌì nej siyànàa giniꞌhiaj ninj, ni̱ nej siyànà nânj huin sa ginikòꞌ gaꞌnaꞌ rukû Ma̱ꞌan Jesús àsìj nda Galilea, ni̱ gunânj gi̱tsi ninj riñan Ma̱ꞌan.
Ni̱ siganï̂nj nej siyànà nânj nikïnꞌ María Magdalena, María nni Jacobo ngà nni José, ngà nni nej daꞌní Zebedeo.
Gachinꞌ nej sij Ma̱ꞌan Jesús<TS3>(<a href="tw://bible.*?41.15.42-47">Mr. 15:42-47</a>; <a href="tw://bible.*?42.23.50-56">Lc. 23:50-56</a>; <a href="tw://bible.*?43.19.38-42">Jn. 19:38-42</a>)Ni̱ nga ginìn gui dânj, ni̱ gaꞌnaꞌ ꞌngo̱ sí yi̱ruꞌhue nne yumanꞌ Arimetea, ni̱ gùꞌnàj sôꞌ José; ni̱ sôꞌ huin sí gaꞌnaꞌ gahuin chru̱n riñan Ma̱ꞌan Jesús.
Sí nânj gaꞌanj gànàchìnꞌ nneè kú Ma̱ꞌan Jesús riñan Pilato. Hiôꞌ ni̱ gaꞌnïnꞌ Pilato suun si ga̱ꞌhue nàgàꞌhuìꞌ nej sí màn dugumîn hiuj dânj nneè kú Ma̱ꞌan Jesús riñan sôꞌ.
Ni̱ gidaꞌa José nneè kú Ma̱ꞌan Jesús, ni̱ duriꞌñânj sôꞌ atsîj gàtsìi nneè kú Ma̱ꞌan Jesús.
Ni̱ guchruj sôꞌ nneè kú Ma̱ꞌan Jesús ñan gàꞌ hua yu̱gui giꞌhiaj sôꞌ, ni̱ neꞌ rùkù ni̱ durumin sôꞌ hiëj yàchìj hua garán duꞌhua hiuꞌuj ñan gachinꞌ sôꞌ nneè kú Ma̱ꞌan Jesús; huê danj ni̱ gaꞌanj sôꞌ.
Sani̱ gunâj María Magdalena ngà aꞌngô María hiuj dânj, ni̱ nne nguèj ninj neꞌ ña̱n ñan gachinꞌ sôꞌ nneè kú Ma̱ꞌan Jesús.
Ni̱kï̱nꞌ nej stâdu dugumîn nej sôꞌ ñan gachinꞌ nej sij Ma̱ꞌan JesúsAꞌngô gui dânj ni̱ neꞌ rùkù nga gàꞌ gisîj giꞌhiaj yu̱gui nej sij sa ya̱ nej sij, ni̱ ganahuin chre̱ꞌ nej rej huin ña̱an ngà nej sí chru̱n ley riñan Pilato,
ni̱ gataj nej sôꞌ:—Señor, gananun ruhuâ nej ñûnj si gataj sí gidigañuꞌunj nânj, nga nï̀nꞌ gane nìꞌnàꞌ sôꞌ: Si ga̱chi̱n huàꞌnï̀nj gui ni̱ gànàꞌnï̀nj sôꞌ siganï̂nj nej nîman.
Gàꞌnï̀nꞌ rèꞌ suun riñan nej si-stadû rèꞌ, ni̱ gi̱ꞌhiaj yìtï̀nj nej sôꞌ ñan nngaj nneè kú sí dânj nda gìsìj huàꞌnï̀nj gui, dadinꞌ ga̱ꞌhue ga̱ꞌna̱ꞌ nej sí gaꞌnaꞌ ga̱huin chru̱n riñan sij neꞌ ñànꞌan, ni̱ gi̱ꞌhiaj tu̱ nej sôꞌ nneè kú sij, ni̱ ga̱ta̱j nej sôꞌ gu̱nïn nej sí yùmànꞌan: “Si ganaꞌnï̂nj sij siganï̂nj nej nîman.” Ni̱ dànanj ûta aꞌnanꞌ doj gaj gàꞌ daꞌ sa si̱nï̱ïn na̱nj ánj.
Ni̱ gataj Pilato gu̱nïn nej sij:—Hiuj dânj mân ꞌngo̱ yiꞌnïnꞌ nej stâdu, ni̱ ga̱ꞌhue gi̱nikaj nej suj ga̱ꞌa̱nj nej suj ni̱ gi̱ꞌhiaj yìtï̀nj nej suj duꞌhua hiuꞌuj dânj dàj rûnꞌ huaj giniꞌin nej suj.
Ganaꞌnï̂nj Ma̱ꞌan Jesús<TS3>(<a href="tw://bible.*?41.16.1-8">Mr. 16:1-8</a>; <a href="tw://bible.*?42.24.1-12">Lc. 24:1-12</a>; <a href="tw://bible.*?43.20.1-10">Jn. 20:1-10</a>)Nga gachîn gui ganarânj rûhua, ni̱ nga nï̀nꞌ ruhuâ gìyìgï̀n gui gu̱dûngu, ni̱ gaꞌnaꞌ gi̱ni̱ꞌhiaj María Magdalena ngà aꞌngô María, ñan gachinꞌ nej sij nneè kú Ma̱ꞌan Jesús.
Ni̱ ûta nùkuaj gaꞌhuij ꞌngo̱ ñûn dadinꞌ gaꞌnaꞌ ꞌngo̱ si-ángel Ma̱ꞌan Señor, neꞌ yàtàꞌa ni̱ nga guyumanj hiuj dânj, ni̱ guxunj hiëj garán ñan gachinꞌ nej sij Ma̱ꞌan Jesús, ni̱ gaꞌanj ga̱ne riñan hiëj dânj.
Ni̱ huaj dàj rûnꞌ hua ꞌngo̱ sa giràn giꞌhiaj duꞌhui, ni̱ dàj rûnꞌ gàtsì hua ꞌhueꞌe huê danj hua gàtsì siganꞌanj.
Ni̱ nga giniꞌin nej stâdu dàj gahuin ni̱ ûta guyuꞌhuiꞌ nej sôꞌ dadinꞌ gaꞌnaꞌ ꞌngo̱ ángel ni̱ nda nagunanj nneè kú nej sôꞌ ni̱ nda gininj ruminꞌ nej sôꞌ giꞌhia;
Sani̱ nanikàj ángel ni̱ gata, gu̱nïn nej siyànà ni̱kï̱nꞌ hiuj dânj:—Si̱ guyuꞌhuiꞌ nej suj mánj; dadinꞌ niꞌín si nanaꞌhuiꞌ nej suj Ma̱ꞌan Jesús, sôꞌ dunikòꞌ rùgùtsì nej síi riñan rugutsìi.
Nitaj nngaj hiuj nânj gàꞌ mánj, dadinꞌ gàꞌ ganaꞌnïn siganï̂nj nej nîman dàj rûnꞌ gata, ni̱ ga̱ꞌna̱ꞌ gi̱ni̱ꞌhiaj nej suj ñan ginga.
Hiôꞌ ni̱ ga̱ꞌa̱nj nej suj, ni̱ gànàtàꞌ nej suj gu̱nïn nej sí gaꞌnaꞌ ga̱huin chru̱n riñanj: “Si gàꞌ ganaꞌnï̂n siganï̂nj nej nîman, ni̱ gàꞌ hua neꞌ ña̱an riñan nej suj nda yumanꞌ Galilea; ni̱ hiuj dânj gi̱ni̱ꞌin nej suj Ma̱ꞌan.” Ni̱ huê dànanj gatâ riñan nej suj na̱nj ánj.
Hiôꞌ ni̱ gahui nej siyànà dânj, ñan gachinꞌ nej sij Ma̱ꞌan Jesús ni̱ nu̱n yuꞌhuiꞌ ruhuâ ninj ni̱ huê danj na̱nj ûta ganahuin nìhiàꞌ ruhuâ ninj, ni̱ gunânj ninj gaꞌanj gànàtàꞌ ninj sa gu̱nïn ninj dânj riñan nej sí gaꞌnaꞌ ga̱huin chru̱n riñan Ma̱ꞌan Jesús,
Hiôꞌ ni̱ ganikïnꞌ Ma̱ꞌan Jesús riñan ninj ni̱ gata: Man yu̱gueꞌ. Ni̱ gaꞌnaꞌ nichì ninj, ni̱ ganana̱n ninj dakó Ma̱ꞌan, ni̱ ginûn ña̱ꞌa̱nj ninj Ma̱ꞌan.
Hiôꞌ ni̱ gataj Ma̱ꞌan Jesús:—Si̱ gahuin ña̱ꞌanj ruhuâ nej suj mánj; ga̱ꞌa̱nj nej suj ni̱ gànàtàꞌ nej suj sa giniꞌin nej suj riñan nej dinï̂n, daꞌnga ni̱ ga̱ꞌa̱nj nej sij yumanꞌ Galilea, ni̱ hiuj dânj gi̱ni̱ꞌin nej sij ñùnj.
Ganataꞌ nej stâdu dàj gahuinNga nï̀nꞌ aché nej siyànà nânj huaj ninj, ni̱ gaꞌanj da̱ꞌa̱j nej sí stâdu ni̱kï̱nꞌ dugumîn hiuj dânj yumanꞌ snàꞌànj Jerusalén, ni̱ ganataꞌ nej sôꞌ riñan nej rej huin ña̱an daranꞌ nej sa giniꞌin nej sôꞌ gahuin.
Ni̱ gaꞌanj ga̱na̱rï̱snaꞌanj nej rej huin ña̱an ngà nej síchìj achij i, ni̱ dagaꞌmin duguiꞌ nej sij ni̱ ûta nìko sanꞌanj an gaꞌhuiꞌ nej sij riñan nej sí stadû.
Ni̱ gataj nej sij:—Ga̱ta̱j nej suj ni̱ nga nï̀nꞌ gatoj nej ñûnj neꞌ ñànꞌan ni̱ gaꞌnaꞌ nej sí ꞌna̱ꞌ ga̱huin chru̱n riñan sí dânj ni̱ giꞌhiaj tu̱ nej sôꞌ nneè kú sij.
Ni̱ asàꞌ gunïn gobernador nej nuguanꞌ nânj, ni̱ si̱ giriñun ruhuâ nej suj dadinꞌ du̱naꞌhuej nej ñûnj rayiꞌî nej suj, ni̱ gi̱ꞌhiaj nej ñûnj si ga̱na̱ni̱n nej suj.
Ni̱ gidaꞌa nej sí stadû sanꞌanj an, ni̱ duyaꞌnï̀n nej sôꞌ nej nuguanꞌan dàj rûnꞌ gataj nej rej huin ña̱an, ni̱ nuguanꞌ nânj huin sa gayaꞌnï̀n siganï̂nj daran nej judío nda gui hia̱j.
Sun duguta su̱n Ma̱ꞌan Jesús riñan nej sôꞌ gaꞌnaꞌ gahuin chru̱n riñanj<TS3>(<a href="tw://bible.*?41.16.14-18">Mr. 16:14-18</a>; <a href="tw://bible.*?42.24.36-49">Lc. 24:36-49</a>; <a href="tw://bible.*?43.20.19-23">Jn. 20:19-23</a>)Ni̱ gaꞌanj nej yàn nej sí gaꞌnaꞌ ga̱huin chru̱n riñan Ma̱ꞌan Jesús nda Galilea, raa̱ kïj ñan gataj Ma̱ꞌan Jesús si gànàꞌhuìj nej sij.
Ni̱ nga giniꞌin nej sij Ma̱ꞌan Jesús ni̱ ganikïnꞌ rúdàkòj nej sij riñanj; sani̱ hua̱ da̱ꞌa̱j nej sij guruguiꞌ chìꞌ ruhuâ niꞌin Ma̱ꞌan.
Ni̱ gaꞌanj nichì Ma̱ꞌan Jesús riñan nej sij ni̱ gata:—Daranꞌ nej suun ga̱na̱huin raꞌá ni̱ gi̱nikaj sùnj yàtàꞌa ngà riñan hioꞌóo.
Huê danj ni̱ ga̱ꞌa̱nj nej suj, ni̱ gi̱digân nej suj si gahuin chru̱n nej guiì si-nùguànꞌ Ma̱ꞌan Ñaꞌanj an nï̀nꞌ gàchràꞌ ruhuâ yumiguìi ni̱ du̱guataꞌ nne nej suj nej guiì ngà siyu̱gui Ma̱ꞌan Rê Ñaꞌanj an, ngà siyu̱gui Ma̱ꞌan Daꞌnin, ni̱ ngà siyu̱gui Ma̱ꞌan Espíritu Santo;
Ni̱ gi̱di̱gân nej suj si da̱gahuin nej guiì daranꞌ nej nuguanꞌ gaꞌnïnꞌ sùnj; hiôꞌ ni̱ nné ngà nej suj daranꞌ nej gui nda ga̱na̱huij yumiguìi. Ni̱ huê danj huin rûꞌhuaj.
<font color=teal size=-1><b>Nuguanꞌ gè gi̱ꞌhiaj ga̱na̱ni̱nꞌ nânj huin gachrûn</b></font><font color=teal>SAN MARCOS</font>Ganataꞌ Juan Bautista si-nùguànꞌ Ma̱ꞌan Ñaꞌanj an riñan nej guiì ñan hua̱ hioꞌó nàkòo<TS3>(<a href="tw://bible.*?40.3.1-12">Mt. 3:1-12</a>; <a href="tw://bible.*?42.3.1-9">Lc. 3:1-9</a>, <a href="tw://bible.*?42.3.15-17">15-17</a>; <a href="tw://bible.*?43.1.19-28">Jn. 1:19-28</a>)Gayiꞌì si̱nï̱n nuguanꞌ gi̱ꞌhiaj ga̱na̱ni̱n nej guiì ni̱ gaꞌmin rayiꞌî Ma̱ꞌan Jesucristo huin Daꞌní Ma̱ꞌan Ñaꞌanj an.
Dàj rûnꞌ nnunj riñan danj Isaias sôꞌ huin ꞌngo̱ sí gataj dàj ga̱huin:Hia̱j rûꞌhuaj ni̱ gàꞌnï̀n ꞌngo̱ sí dânj ni̱ ga̱ꞌa̱nj si̱nï̱n sôꞌ neꞌ ña̱an riñanꞌ,ni̱ sí nânj gi̱ꞌhiaj yu̱gui nej guiì nga gùchìꞌ.
Ni̱ gaꞌmin nùkuaj sôꞌ nga gane sôꞌ riñan hioꞌó hua̱ nàkòo ni̱ gataj sôꞌ:“Gi̱ꞌhiaj yu̱gui nej suj si-chrej Ma̱ꞌan Señor; ni̱ na̱gi̱ꞌhiaj ni̱ka̱ nej suj ma̱ꞌan nej suj riñanj.”
Ni̱ nga nne Juan riñan hioꞌó nàkòo, ni̱ duguataꞌ nne sôꞌ nej guiì ni̱ gataj sôꞌ si gànànìkàj ruhuâ nej guiì rayiꞌî si-ga̱kïnꞌ ninj, daꞌnga ni̱ gaꞌhue ginikaj Ma̱ꞌan Ñaꞌanj an nimân nìko rayiꞌî ninj.
Ni̱ gaꞌnaꞌ daranꞌ nej guiì màn nej yumanꞌ nìkòꞌ Judea riñan Juan, ni̱ huê danj na̱nj gaꞌnaꞌ daranꞌ nej guiì màn Jerusalén; ni̱ duguataꞌ nne sôꞌ ninj ruhuâ kïn Jordán, ni̱ ganataꞌ ninj si-ga̱kïnꞌ ninj riñan sôꞌ.
Ni̱ nu̱n Juan ꞌngo̱ atsîj huin duhuê yuku kameyu, ni̱ ꞌnï̱nj nnïnj ganikàj gatï̀n sôꞌ ni̱ yâ sôꞌ yirikí staꞌnaj a ngà gatsiꞌ màn riki kïj ï.
Ganataꞌ sôꞌ si-nùguànꞌ Ma̱ꞌan Ñaꞌanj an riñan nej guiì ni̱ gataj sôꞌ:—ꞌNa̱ꞌ ꞌngo̱ sí dânj neꞌ rùkùj ni̱ ni̱ka̱j sôꞌ su̱n yàkàan gàꞌ daꞌ ñùnj, ni̱ giriꞌí sinàꞌàj a du̱nachí nnïnj a̱nu̱min kanj ꞌnï̱nj dakó sôꞌ.
Ñùnj ni̱ yàngàꞌ ni̱ duguataꞌ nnêj ngà nnee nej suj; sani̱ Ma̱ꞌan ni̱ duguataꞌ nnej ngà Espíritu Santo nej suj.
Gataꞌ nne Ma̱ꞌan Jesús<TS3>(<a href="tw://bible.*?40.3.13-17">Mt. 3:13-17</a>; <a href="tw://bible.*?42.3.21-22">Lc. 3:21-22</a>)Ni̱ gahuin nej gui dânj, ni̱ gaꞌnaꞌ Maꞌan Jesús neꞌ yumanꞌ Nazaret huin doꞌó Galilea, ni̱ gaꞌanj gàtàꞌ nnej riñan Juan ruhuâ kïn Jordán.
Ni̱ gunïn Ma̱ꞌan Jesús gaꞌmin Ma̱ꞌan Ñaꞌanj an nda neꞌ yàtàꞌa ni̱ gata:—Sòꞌ huin Daꞌnî ni̱ ûta ꞌì ruhuâj niꞌín sòꞌ; ni̱ ûta huin nìhiàꞌ ruhuâj niꞌín sòꞌ.
Duguaneꞌ sichre gakï̱nꞌïn riñan Ma̱ꞌan Jesús<TS3>(<a href="tw://bible.*?40.4.1-11">Mt. 4:1-11</a>; <a href="tw://bible.*?42.4.1-13">Lc. 4:1-13</a>)Ni̱ neꞌ rùkù ni̱ ginikaj Ma̱ꞌan Espíritu Santo gaꞌan Ma̱ꞌan Jesús riñan hioꞌó hua̱ nàkòo.
Ni̱ gane riñan hioꞌó nàkòo huìj xia gui, ni̱ duguaneꞌ Sichre gakï̱nꞌïn riñanj, ni̱ nne ngà nej yuku màn riki kïj ï; ni̱ gunânj gi̱tsi nej ángel riñan Ma̱ꞌan.
Gayiꞌì Ma̱ꞌan Jesús gananï̂n si-nùguànꞌ Ma̱ꞌan Ñaꞌanj an riñan hioꞌó Galilea<TS3>(<a href="tw://bible.*?40.4.12-17">Mt. 4:12-17</a>; <a href="tw://bible.*?42.4.14-15">Lc. 4:14-15</a>)Neꞌ rùkù nga gatûj Juan dukuâ gaꞌa, ni̱ gaꞌnaꞌ Ma̱ꞌan Jesús neꞌ Galilea ni̱ gidiganj nuguanꞌ gi̱ꞌhiaj ga̱na̱ni̱n nej guiì ni̱ dàj gi̱nikaj su̱n Ma̱ꞌan Ñaꞌanj an riñan ninj.
Ni̱ gata:—Gàꞌ gisîj diû ni̱ gàꞌ gahuin nichrunꞌ Ma̱ꞌan Ña̱ꞌa̱nj ne yàtàꞌa guendâ gi̱nikaj sunj; ni̱ nànìkàj ruhuâ nej suj rayiꞌî si-ga̱kïnꞌ nej suj, ni̱ gùyùmàn ruhuâ nej suj niꞌin nej suj nuguanꞌ gi̱ꞌhiaj ga̱na̱ni̱n nej suj.
Gakḯn Ma̱ꞌan Jesús gi̱nikòꞌ sí ꞌnïnj sun giri yukuaj a rukuj<TS3>(<a href="tw://bible.*?40.4.18-22">Mt. 4:18-22</a>; <a href="tw://bible.*?42.5.1-11">Lc. 5:1-11</a>)Ni̱ gachîn Ma̱ꞌan Jesús nìchrùnꞌ duꞌhua nne ña̱ꞌa̱nj gùꞌnàj Galilea, ni̱ giniꞌin Simón ngà dinḯn sôꞌ Andrés, ni̱ nu̱n nguèj dìnï̀nj sôꞌ gaꞌnḯn nguèj sôꞌ nnanj giri yukuaj a ruhuâ nne ña̱ꞌa̱nj; dadinꞌ huin nguèj sôꞌ sí giri yukuaj aj.
Ni̱ gataj Ma̱ꞌan Jesús gu̱nïn nguèj sôꞌ:—Ga̱ꞌna̱ꞌ nguèj suj ni̱ gi̱nikòꞌ nguèj suj rukû Maꞌán, ni̱ gi̱ꞌhiâ si ga̱huin nguèj suj sí gìrìꞌ nej guiì gi̱nikòꞌ rukû Maꞌán.
Ni̱ orâ chre ni̱ gudunâj nguèj sôꞌ nnanj giri yukuaj a, ni̱ gi̱nikòꞌ nguèj sôꞌ rukû Ma̱ꞌan Jesús gaꞌanj nguèj sôꞌ.
Gachîn Ma̱ꞌan Jesús gaꞌan neꞌ ña̱n doj; ni̱ giniꞌin Jacobo daꞌní Zebedeo ngà dinḯn sôꞌ Juan, ni̱ nu̱n nguèj sôꞌ ganachrâj nguèj sôꞌ nnanj giri yukuaj a ruhuâ barku.
Ni̱ gakḯn Ma̱ꞌan Jesús nguèj sôꞌ; ni̱ orâ chre ni̱ gudunâj nguèj sôꞌ rej nguèj sôꞌ Zebedeo ruhuâ barku ngà nej sí huin musu, ni̱ gi̱nikòꞌ nguèj sôꞌ rukû Ma̱ꞌan Jesús gaꞌanj nguèj sôꞌ.
ꞌNgo̱ sí nu̱n nanè kï̱j ï huaa ruhuâ nimân<TS3>(<a href="tw://bible.*?42.4.31-37">Lc. 4:31-37</a>)Ni̱ gatûj nej sij ruhuâ yumanꞌ Kapernaúm; ni̱ gui ganarânj rûhua huin nga gatûj Ma̱ꞌan Jesús ruhuâ hueꞌ nûhui, ni̱ gidiganj si-nùguànꞌ Ma̱ꞌan Ñaꞌanj an riñan nej guiì.
Ni̱ gahuin ña̱ꞌanj ruhuâ nej guiì niꞌin ninj nej yìꞌnï̀nꞌ nuguanꞌ gidiganj: Dadinꞌ gidiganj dàj rûnꞌ gidigân ꞌngo̱ sí ni̱ka̱j suun, ni̱ nitaj si gidiganj dàj rûnꞌ gidigân nej maestrû niꞌin ley.
Sani̱ ruhuâ hueꞌ si-nùhuì nej sij nne ꞌngo̱ sí dânj ni̱ ruhuâ nimân sôꞌ nun nanè kï̱j huaa, ni̱ gaꞌmin nùkuaj nanè kïj hua dânj.
—Nùnj huin si huin ruhuâ Ma̱ꞌân rèꞌ niꞌîn rèꞌ nej ñûnj ràꞌaj Jesús Nazareno. Gaꞌnaꞌ Ma̱ꞌân rèꞌ guendâ du̱nahuí rèꞌ nej ñûnj nîꞌ. Niꞌín ahuin Ma̱ꞌân rèꞌ, huê Maꞌân rèꞌ huin sa gèe riñan Ma̱ꞌan Ñaꞌanj an.
Sani̱ nanikàj Ma̱ꞌan Jesús ni̱ dugunïn gàꞌij nanè kï̱j hua dânj ni̱ gata:—Dḯn ga̱ne duꞌhuâꞌ ráj ni̱ ga̱hui̱ ruhuâ nimân sí dan ni̱ ga̱ꞌa̱nj ráj.
Ni̱ gayiꞌì nanè kï̱j hua dan ni̱ duguaꞌì staꞌuj sí dânj, ni̱ gaguâj nùkuaj staꞌuj ni̱ gahui ruhuâ nimân sí dânj ni̱ gaꞌan.
Ni̱ ûta gahuin ña̱ꞌanj ruhuâ daranꞌ nej guiì màn hiuj dânj, ni̱ ganarïsnaꞌanj nej ma̱ꞌan ninj siganï̂nj ninj ni̱ gataj ninj:—Ahuin sí huin sí nânj ràꞌaj. Ahuin aꞌngô yiꞌnïnꞌ nuguanꞌ nàkà huin sa gaꞌmin sôꞌ, dadinꞌ gaꞌnïnꞌ su̱n sôꞌ riñan nej nanè kï̱j huaa ni̱ dagahuin ninj riñanj sôꞌ ràꞌaj.
Ni̱ do̱j nï̀nꞌ diû ni̱ gayaꞌnï̀n nuguanꞌan rayiꞌî sa sàꞌ giꞌhiaj Ma̱ꞌan Jesús nï̀nꞌ gàchràꞌ riñan hioꞌó ginikaj ñuꞌunj Estado Galilea.
Ganahuin nni yi̱che̱j Pedro giꞌhiaj Ma̱ꞌan Jesús<TS3>(<a href="tw://bible.*?40.8.14-15">Mt. 8:14-15</a>; <a href="tw://bible.*?42.4.38-39">Lc. 4:38-39</a>)Nga gahui nej sij ruhuâ hueꞌ nûhui, ni̱ gaꞌnaꞌ nej sij dukuâ Simón ngà Andrés, ni̱ huê danj na̱nj gaꞌnaꞌ Jacobo ngà Juan ngà nej sij.
Ni̱ nngaj nni yìchèj Simón aꞌnanꞌ sachij i ni̱ nu̱n gachiꞌi ñûnꞌ; ni̱ orâ dânj ni̱ ganataꞌ nej sij gu̱nïn Ma̱ꞌan Jesús si aꞌnanꞌ sachij dânj.
Hiôꞌ ni̱ gaꞌanj nichì Ma̱ꞌan Jesús ñan nngaj sachij dânj, ni̱ gidaꞌa raꞌa ñûnꞌ ni̱ ganachi nika, ni̱ orâ chre ni̱ giyîꞌnej gachiꞌi ñûnꞌ, ni̱ gayiꞌì ñûnꞌ ni̱ gunânj gi̱tsi ñûnꞌ riñan nej sij.
Nga ginìn gui dânj ni̱ ûta ganahuin nej guiì giꞌhiaj Ma̱ꞌan Jesús<TS3>(<a href="tw://bible.*?40.8.16-17">Mt. 8:16-17</a>; <a href="tw://bible.*?42.4.40-41">Lc. 4:40-41</a>)Nga ginìn ni̱ nga gàꞌ gataꞌ gui raa̱ kïj ï, ni̱ ginikaj nej sij gaꞌnaꞌ nej sij riñan Ma̱ꞌan Jesús, daranꞌ nej guiì aꞌnanꞌan, ni̱ nej guiì nun ruhuâ nimân sa kï̱j ï.
Ni̱ ganaraꞌhuiꞌ daranꞌ nej guiì màn yumanꞌ snàꞌànj dânj, riñan rahueꞌe.
Ni̱ ganahuin daranꞌ nej guiì aꞌnanꞌan ngà ahuin na̱nj yiꞌì garaꞌhue̱ꞌ ninj giꞌhiaj Ma̱ꞌan Jesús, ni̱ girij ruhuâ nimân nej guiì ûta gàꞌì nej sa kï̱j ï, ni̱ nun ga̱ꞌnïn ga̱ꞌmi̱n nej sa kï̱j dânj dadinꞌ niꞌin ninj ahuin sa huin Ma̱ꞌan.
Ganataꞌ Ma̱ꞌan Jesús si-nùguànꞌ Ma̱ꞌan Ñaꞌanj an riñan nej guiì màn riñan hioꞌóo Galilea<TS3>(<a href="tw://bible.*?42.4.42-44">Lc. 4:42-44</a>)Ni̱ ganachi Ma̱ꞌan Jesús nga nï̀nꞌ hua ni̱ganꞌ staꞌu ni̱ nga nï̀nꞌ hua ru̱mi̱nꞌ, ni̱ gahui gaꞌan riñan hioꞌóo nàkòo ni̱ ñan hua̱ nîꞌnïnj ïn, ni̱ hiuj dânj gaꞌmin ngà Ma̱ꞌan Ñaꞌanj an.
Ni̱ ûta nanaꞌhuiꞌ Simón Ma̱ꞌan Jesús, ni̱ huê danj na̱nj nanaꞌhuiꞌ nej guiì màn ngà Simón Ma̱ꞌan Jesús.
Ganariꞌ nej sij Ma̱ꞌan Jesús ni̱ gataj nej sij gu̱nïn:—Nanaꞌhuiꞌ daranꞌ nej guiì Ma̱ꞌân rèꞌ.
Ni̱ gataj Ma̱ꞌan Jesús:—Ga̱ꞌa̱nj nêꞌ nej yumanꞌ màn nìchrùnꞌ nânj, daꞌnga ni̱ ganatá si-nùguànꞌ Ma̱ꞌan Ñaꞌanj an riñan nej guiì màn hiuj dânj; dadinꞌ huê rayiꞌî sun nânj huin gaꞌná.
Ni̱ gidigân Ma̱ꞌan Jesús si-nùguànꞌ Ma̱ꞌan Ñaꞌanj an ruhuâ nej hueꞌ nuhuî nne nï̀nꞌ gàchràꞌ riñan hioꞌó Galilea, ni̱ girij ruhuâ nimân nej guiì nej sa kï̱j ï.
Ni̱ gananï̂n àko ruhuâ Ma̱ꞌan Jesús niꞌin sí dânj, ni̱ dunukuaj raꞌa ni̱ gaganꞌ raꞌa nneè kú sôꞌ ni̱ gata:—Garanꞌ ruhuâj si ga̱na̱huin sàꞌ nneè kúꞌ na̱nj ánj.
Ni̱ nga gisîj gaꞌmin Ma̱ꞌan Jesús ni̱ orâ chre ni̱ giyîꞌnej yiꞌì lepra riñan nneè kú sí dânj, ni̱ ganahuin sàꞌ nneè kú sôꞌ.
Hiôꞌ ni̱ ûta gaꞌnïnꞌ sunj riñan sôꞌ, ni̱ gata sisi̱ si̱ gananï̂n sôꞌ riñan nej guiì sa giꞌhia ngà sôꞌ, huê danj ni̱ ganaꞌnïn nan sôꞌ dukuâ sôꞌ.
—Ni̱ gata: Ni̱ꞌhiaj ni̱ si̱ gatajꞌ gu̱nïn gàꞌ si ꞌngo̱ nej guiì sa giꞌhiâ ngàꞌ mánj, sani̱ ga̱ꞌa̱njꞌ ni̱ gi̱di̱gânꞌ maꞌânꞌ riñan rej, ni̱ gàꞌhuìꞌ ꞌngo̱ yuku guendâ ganahuin sàꞌ riñan Ma̱ꞌan Ñaꞌanj an dàj rûnꞌ gaꞌnïnꞌ su̱n Moisés guendâ gi̱ni̱ꞌin nej sij sa sàꞌ giꞌhiâ ngà râj.
Sani̱ nga gaꞌanj sí dânj ni̱ gayiꞌì sôꞌ ni̱ ûta duyiꞌnanj sôꞌ, ni̱ duyaꞌnï̀n sôꞌ sa sàꞌ giꞌhiaj Ma̱ꞌan Jesús ngà sôꞌ, ni̱ rayiꞌî dânj ni̱ naꞌhue ga̱tu̱ ràngàꞌ Ma̱ꞌan Jesús yumanꞌ snàꞌànj dânj, hiôꞌ ni̱ gunâj Ma̱ꞌan Jesús neꞌ ye̱ꞌ yumanꞌ snàꞌànj dânj riñan hioꞌó nàkòo ni̱ gaꞌnaꞌ daranꞌ nej yumanꞌan riñan Ma̱ꞌan.
Orâ chre ganahuin sí naꞌhue gìsìkìꞌ nneè kú giꞌhiaj Ma̱ꞌan Jesús<TS3>(<a href="tw://bible.*?40.9.1-8">Mt. 9:1-8</a>; <a href="tw://bible.*?42.5.17-26">Lc. 5:17-26</a>)Ni̱ gachîn do̱j nej gui ni̱ gatûj ñûn Ma̱ꞌan Jesús ruhuâ yumanꞌ Kapernaúm; ni̱ gunïn nej guiì si nne ruhuâ ꞌngo̱ hueꞌe.
Ni̱ ganaraꞌhuiꞌ ûta gàꞌì nej guiì, ni̱ nda gachra chre ruhuâ rahueꞌe mân ninj ni̱ huê danj na̱nj naꞌhue gùchìꞌ riñan rahueꞌe gimàn ninj; ni̱ gidigân Ma̱ꞌan Jesús si-nùguànꞌ Ma̱ꞌan Ñaꞌanj an riñan ninj.
Ni̱ ata gaꞌânj ranꞌ nej síi ꞌngo̱ sí naꞌhue gìsìkìꞌ nneè kú, ni̱ gaꞌnaꞌ nej sôꞌ riñan Ma̱ꞌan Jesús.
Sani̱ ñan nitaj dàj huaj gùchìꞌ nej sôꞌ ñan nne Ma̱ꞌan Jesús, dadinꞌ màn ûta gàꞌì nej guiì hiuj dânj, huê danj ni̱ gaꞌnêj nej sôꞌ sa tàj yichrá hueꞌ ñan nne Ma̱ꞌan Jesús, ni̱ gutâꞌ nej sôꞌ ꞌngo̱ hiuꞌuj u yichrá hueꞌ dânj, ni̱ hiuj dânj guduninj nej sôꞌ nna tàj sí aꞌnanꞌ dânj.
Ni̱ nga giniꞌin Ma̱ꞌan Jesús si guyumân yìtï̀nj ruhuâ nej sôꞌ, ni̱ gata gu̱nïn sí naꞌhue gìsìkìꞌ nneè kú:—Da̱ꞌninj gàꞌ ginikâ nimân nìko rayiꞌî nej si-ga̱kï̂nt na̱nj ánj.
Ni̱ nne da̱ꞌa̱j nej sí chru̱n ley hiuj dânj, ni̱ nadigiꞌñûn nej sôꞌ ngà ruhuâ nimân nej sôꞌ.
“Nùnj huin saj ni̱ gataj sí nânj dànanj ràꞌaj. Gaꞌmin kï̱j sôꞌ riñan Ma̱ꞌan Ñaꞌanj an. Ni̱ ahuin sí ga̱ꞌhue gi̱nikaj nimân nìko rayiꞌî nej gakï̱nꞌïn ràꞌaj, man ꞌngo̱ rïn Ma̱ꞌan Ñaꞌanj an huin sa ga̱ꞌhue gi̱nikaj nimân nìko rayiꞌî nej gakï̱nꞌïn na̱nj ánj.”
Orâ ni̱ garânj daꞌngaꞌ ruhuâ Ma̱ꞌan Jesús ngà nanè nimanj, dàj nadigiꞌñûn nej sí nânj ngà nda ruhuâ nimân nej sôꞌ niꞌin nej sôꞌ Ma̱ꞌan ni̱ gata:—Nùnj huin saj ni̱ ganï̂n ruhuâ nej suj dànanj ngà ruhuâ nimân nej suj ràꞌaj.
Ahuin goꞌngo̱ nguèj sun nânj hua chìꞌ doj gi̱ꞌhiâ ràꞌaj, guendâ gàtà gu̱nïn sí naꞌhue gìsìkìꞌ nneè kú: “Gàꞌ ginika nimân nìko rayiꞌî nej si-ga̱kï̂nt” nej si gàtà: “Ga̱na̱chi sòꞌ, ni̱ ga̱na̱ka̱j na tàj dan ni̱ ga̱che̱ râj.”
Dùgùnàj huaj gi̱ni̱ꞌin nej suj si nìkà suun riñan hioꞌóo guendâ ga̱ꞌhue gi̱nika nimân nìko rayiꞌî nej gakï̱nꞌïn.Ni̱ gataj Ma̱ꞌan Jesús gu̱nïn sí naꞌhue gìsìkìꞌ nneè kú dânj:
—Riñan sòꞌ gàtà: Ga̱na̱chi sòꞌ, ni̱ ga̱na̱ka̱jꞌ na tàj dânj, ni̱ na̱nꞌ dukuât ráj.
Hiôꞌ ni̱ ganachi sí dânj orâ chre, ni̱ ganakaj sôꞌ na tàj sôꞌ, ni̱ gahui sôꞌ ni̱ gaꞌanj sôꞌ ni̱ giniꞌin daranꞌ nej guiì màn hiuj dânj, hiôꞌ ni̱ ûta gahuin ña̱ꞌanj ruhuâ ninj ni̱ gaꞌmin hueꞌê ninj rayiꞌî Ma̱ꞌan Ñaꞌanj an, ni̱ gataj ninj:—Nitaj gàꞌ si ꞌngo̱ ñùn giniꞌin nêꞌ sí gi̱ꞌhiaj dànanj gàꞌ mánj.
Gakḯn Ma̱ꞌan Jesús Leví<TS3>(<a href="tw://bible.*?41.9.9-13">Mr. 9:9-13</a>; <a href="tw://bible.*?42.5.27-32">Lc. 5:27-32</a>)Neꞌ rùkù ni̱ gahui ñûn Ma̱ꞌan Jesús gaꞌan ñan nu̱n nne ña̱ꞌa̱nj; ni̱ gaꞌnaꞌ daranꞌ nej guiì riñan Ma̱ꞌan ni̱ gidiganj si-nùguànꞌ Ma̱ꞌan Ñaꞌanj an riñan nej guiì màn hiuj dânj.
Ni̱ gachîn Ma̱ꞌan Jesús hua hiuj dânj, ni̱ giniꞌin Leví huin daꞌní Alfeo, ni̱ nne sôꞌ riñan ꞌngo̱ chrun yîla guendâ gaꞌnêj sôꞌ sanꞌanj an riñan nej guiì yùmànꞌan, ni̱ gata gu̱nïn sôꞌ:—Gi̱nikòꞌ sòꞌ rukú.Ni̱ ganayumàn sôꞌ ni̱ gaꞌanj sôꞌ ngà Ma̱ꞌan Jesús.
Ni̱ nga nne Ma̱ꞌan Jesús rukû Mesa ruhuâ dukuâ Leví, ni̱ nne ûta gàꞌì nej sí gaꞌne̱j sanꞌanj an guendâ sí ni̱ka̱j su̱n riñan Roma ngà nej sí giꞌhiaj gakï̱nꞌïn ni̱ huê danj na̱nj nne nej sí ꞌna̱ꞌ ga̱huin chru̱n riñanj; ni̱ màn ûta gàꞌì nej guiì ginikòꞌ Ma̱ꞌan Jesús gaꞌnaꞌ ninj.
Ni̱ giniꞌin nej maestrû chru̱n ley ngà nej sí fariseo, si nne Ma̱ꞌan Jesús yaj ngà nej sí gaꞌnêj sanꞌanj an ni̱ ngà nej sí gakï̱nꞌïn, ni̱ gataj nej sôꞌ gu̱nïn nej sí ꞌna̱ꞌ ga̱huin chru̱un:—Nùnj huin saj ni̱ giꞌhiaj Ma̱ꞌan si-Maestrû nej suj dànanj, ni̱ nne sôꞌ yâ sôꞌ ni̱ goꞌo sôꞌ ngà nej sí gaꞌnêj sanꞌanj an ni̱ ngà nej sí gakï̱nꞌïn ràꞌaj.
Ni̱ nga gunïn Ma̱ꞌan Jesús nej nuguanꞌ nânj ni̱ gata:—Nej sí hua̱ sàꞌa ni̱ nitaj si nanaꞌhuiꞌ nej sôꞌ sí gònòꞌòo mánj, sani̱ nej sí aꞌnanꞌan ni̱ nanaꞌhuiꞌ nej sôꞌ sí gònòꞌòo. Ñùnj ni̱ nun gàꞌnàj guendâ gàkï̀n nej sí ganï̂n ruhuâ si huin nej sôꞌ sí ni̱ka̱a mánj gaꞌná guendâ nej sí giꞌhiaj gakï̱nꞌïn na̱nj ánj.
Gachín naꞌanj nej sij rayiꞌî guendâ ga̱ gi̱ni̱ne̱j nej sij<TS3>(<a href="tw://bible.*?40.9.14-17">Mt. 9:14-17</a>; <a href="tw://bible.*?42.5.33-39">Lc. 5:33-39</a>)Ni̱ ga gi̱ni̱ne̱j nej sí gaꞌnaꞌ ga̱huin chru̱n riñan Juan ngà nej sí gaꞌnaꞌ ga̱huin chru̱n riñan nej sí fariseo; ni̱ gaꞌnaꞌ nej sôꞌ ni̱ gataj nej sôꞌ gu̱nïn Ma̱ꞌan Jesús:—Nùnj huin saj ni̱ nej sí ꞌna̱ꞌ ga̱huin chru̱n riñan Juan ngà nej sí ꞌna̱ꞌ ga̱huin chru̱n riñan nej sí fariseo ni̱ ga gi̱ni̱ne̱j nej sôꞌ ràꞌaj; nùnj huin saj ni̱ nej sí ꞌna̱ꞌ ga̱huin chru̱n riñan Ma̱ꞌân rèꞌ ni̱ nitaj si ga gi̱ni̱ne̱j nej sôꞌ ràꞌaj.
Ni̱ gataj Ma̱ꞌan Jesús:—Ga̱ꞌhue ga̱ gi̱ni̱ne̱j nej sí huaj guruguñuꞌunj ñan hua̱ giꞌñanj ñan garan ra̱ꞌa ꞌngo̱ síi, nga nï̀nꞌ nne sí ga̱ra̱n ra̱ꞌa dânj na̱nj nîꞌ. Si̱ gaꞌhue ga̱ gi̱ni̱ne̱j nej sôꞌ mánj.
Sani̱ gùyùmàn gui nga ga̱ꞌna̱ꞌ ga̱ꞌne̱ nej sij, sí huin nika siyànà nânj hiôꞌ ni̱ hua̱ da̱ꞌa̱j nej gui ni̱ ga̱ gi̱ni̱ne̱j nej sij na̱nj ánj.
’Nitaj gàꞌ si ꞌngo̱ síi ganaꞌnḯn ꞌngo̱ dasû atsîj nàkàa riñan atsìj i reꞌè gàꞌ giyiꞌneꞌ mánj, dadinꞌ huê gè atsìj i nàkà dânj gi̱ꞌhiaj gìyìꞌnèꞌ atsìj i reꞌè dânj, hiôꞌ ni̱ dànanj ga̱huin nìko ñan guyutù dânj gàꞌ na̱nj ánj.
Gàꞌ si ꞌngo̱ síi nitaj si gachra nne bino nàkàa ruhuâ nnïnj reꞌèe; dadinꞌ nne bino nàkà dânj gi̱ꞌhiaj gùyùtù nnïnj reꞌè dânj; ni̱ ga̱ña̱nj nï̀nꞌ nne bino ni̱ gi̱rë̱ꞌ nnïnj dânj; Sani̱ nne bino nàkàa ni̱ ruhuâ nnïnj nàkàa daꞌhuîꞌ ga̱chrôꞌ.
Ganaranꞌ nej sí ꞌnaꞌ ga̱huin chru̱n riñan Ma̱ꞌan Jesús kaa ya nej sôꞌ gui ganarânj rûhua<TS3>(<a href="tw://bible.*?40.12.1-8">Mt. 12:1-8</a>; <a href="tw://bible.*?42.6.1-5">Lc. 6:1-5</a>)Gahuin ꞌngo̱ gui dânj nga gachîn Ma̱ꞌan Jesús ñan gunun nej sij ni̱ gahuin gui ganarânj ruhuâ, hiôꞌ ni̱ nga aché nej sí ꞌna̱ꞌ ga̱huin chru̱un riñan Ma̱ꞌan huaj nej sôꞌ; ni̱ gayiꞌì nej sôꞌ ni̱ girihiâj nej sôꞌ kaa.
Hiôꞌ ni̱ gataj nej sí fariseo:—Gi̱ni̱ꞌhiaj sòꞌ dadinꞌ nùnj huin saj ni̱ giꞌhiaj nej sôꞌ dànanj ni̱ gui ganarânj ruhuâ huin gui nânj ni̱ nun gìyìꞌnï̀nꞌ suun si gi̱ꞌhiaj nej sôꞌ dànanj ràꞌaj.
Dàj giꞌhiaj sij nga gatûj sij ruhuâ dukuâ Ma̱ꞌan Ñaꞌanj an, nga gahuin Abiatar rej huin ña̱n nï̀nꞌïn, ni̱ yâ sij rachrún gè tàj riñan Ma̱ꞌan Ñaꞌanj an ni̱ nun gìyìꞌnï̀nꞌ suun si ya̱ nej sí nàsìnùnj un rachrún dânj, dadinꞌ man ꞌngo̱ rïn nej rej huin sa ga̱ꞌhue ya̱ nej rachrún dânj, sani̱ gaꞌhuiꞌ David yâ nej sí ni̱ka̱j duguiꞌ ngà sôꞌ rachrún dânj.
Ni̱ gataj Ma̱ꞌan Jesús:—Gui ganarânj rûhua giꞌhiaj Ma̱ꞌan Ñaꞌanj an guendâ ga̱na̱ra̱n ruhuâ nej síi, sani̱ sê si̱ giꞌhiaj Ma̱ꞌan Ñaꞌanj an nej síi guendâ gui ganarânj ruhuâ mánj.
Huê danj ni̱ ñùnj ni̱ huín Señor ni̱ka̱j su̱n riñan gui ganarânj ruhuâ.
Sí ganakò raꞌa<TS3>(<a href="tw://bible.*?40.12.9-14">Mt. 12:9-14</a>; <a href="tw://bible.*?42.6.6-11">Lc. 6:6-11</a>)Ni̱ gatûj ñûn Ma̱ꞌan Jesús ruhuâ hueꞌ nûhui; ni̱ nne ꞌngo̱ sí ganakò ꞌngo̱ raꞌa ruhuâ hueꞌ dânj.
Ni̱ ûta hueꞌê gayakaj guendâ nej sij dadinꞌ ruhuâ nej sij gi̱ni̱ꞌin nej sij, si gui ganarânj ruhuâ ni̱ giꞌhiaj Ma̱ꞌan Jesús ga̱na̱huin sí ganakò raꞌa nânj, daꞌnga ni̱ gaꞌhue ga̱ra̱n ruhuâ nej sij rayiꞌî Ma̱ꞌan Jersús.
Hiôꞌ ni̱ gataj Ma̱ꞌan Jesús gu̱nïn sí ganakò raꞌa dânj:—Gànàyùmàn sòꞌ ni̱ ga̱nikïnꞌ da̱nï̱n hiuj nânj.
Ni̱ gata:—Dùgùnàj huaj si gui ganarânj rûhua ni̱ gi̱ꞌhioꞌ sa sàꞌa nîꞌ, si dùgùnàj huaj si gi̱ꞌhioꞌ sa aꞌnanꞌan sàꞌ, dùgùnàj huaj si gi̱ꞌhioꞌ si ga̱na̱ni̱n ꞌngo̱ guiì nîꞌ, si dùgùnàj huaj si da̱gahuiꞌ ꞌngo̱ guiì sàꞌ.Sani̱ dḯn gane duꞌhua nej sij.
Hiôꞌ ni̱ giniꞌhiaj Ma̱ꞌan Jesús, ni̱ gaꞌman ruhuâj ni̱ gananï̂n ruhuaj ni̱ giniꞌhia nï̀nꞌ gàchràꞌ neꞌ rùkuj, dadinꞌ ûta ꞌtsì hua ruhuâ nimân nej sij, ni̱ gata gu̱nïn sí ganakò raꞌa dânj:—Du̱nukuâ sòꞌ raꞌât.Ni̱ dunukuâ sí dânj raꞌa sôꞌ, ni̱ ganahuin nìꞌnàꞌ raꞌa sôꞌ.
Ni̱ nga gahui nej sí fariseo gaꞌanj nej sôꞌ, ni̱ dagaꞌmin duguiꞌ nej sôꞌ ngà nej yiꞌnïnꞌ nej sí herodianos rayiꞌî Ma̱ꞌan Jesús, dadinꞌ huin ruhuâ nej sôꞌ da̱gahuiꞌ nej sôꞌ Ma̱ꞌan.
Màn nej guiì rìgìi duꞌhua nne ña̱ꞌa̱njSani̱ gahuin anêj Ma̱ꞌan Jesús ngà nej sí gaꞌnaꞌ gahuin chru̱n riñanj ni̱ gaꞌan ñan nu̱n nne ña̱ꞌa̱nj, ni̱ huê danj na̱nj ginikòꞌ ûta gàꞌì nej guiì màn Galilea. Ni̱ huê danj na̱nj gaꞌnaꞌ nej guiì màn Judea.
Ni̱ huê danj na̱nj gaꞌnaꞌ nej guiì màn Jerusalén, ni̱ nej guiì màn Idumea, ni̱ nej guiì màn ané duꞌhua kïn Jordán, ni̱ nej guiì màn ganikàj rukû Tiro ni̱ nej guiì màn Sidón, ni̱ gunïn ninj sa nìko staꞌu giꞌhiaj Ma̱ꞌan Jesús; ni̱ ûta gàꞌì nej guiì gaꞌnaꞌ riñan Ma̱ꞌan.
Ni̱ gata gu̱nïn nej sí ꞌna̱ꞌ ga̱huin chru̱n riñanj si gàꞌ ga̱ yu̱gui ꞌngo̱ barku, rayiꞌî guendâ ûta man nej guiì, daꞌnga ni̱ si ganï̂n duguiꞌ ninj ngà Ma̱ꞌan.
Dadinꞌ ûta gàꞌì nej guiì aꞌnanꞌan ganahuin giꞌhiaj Ma̱ꞌan Jesús; ni̱ man si gaganꞌ raꞌa ninj ni̱ ganatûj da̱ꞌa̱j ninj ñan nikïnj.
Ni̱ nga giniꞌin nej nanè kï̱j huaa Ma̱ꞌan Jesús ni̱ ganikïnꞌ rúdàkòj ninj riñanj, ni̱ gaguâj nùkuaj ninj ni̱ gataj ninj:—Sòꞌ huin Daꞌní Ma̱ꞌan Ñaꞌanj an.
Sani̱ ûta dugunïn gàꞌì Ma̱ꞌan Jesús nej nanè kï̱j hua si dḯn ga̱ne duꞌhua ninj, ni̱ si̱ gananï̂n ninj ahuin sa huin Ma̱ꞌan.
Ganagui Ma̱ꞌan Jesús nej yùhuìj apóstol<TS3>(<a href="tw://bible.*?40.10.1-4">Mt. 10:1-4</a>; <a href="tw://bible.*?42.6.12-16">Lc. 6:12-16</a>)Neꞌ rùkù ni̱ gahui Ma̱ꞌan Jesús gaꞌan raa̱ ꞌngo̱ kïj ï ni̱ gakï̱n nej sí garanꞌ ruhuaj; ni̱ gaꞌnaꞌ nej sôꞌ riñanj.
Ni̱ ganaguij yùhuìj nej sí gaꞌnaꞌ ga̱huin chru̱n riñanj, guendâ gi̱nikaj duguiꞌ nej sôꞌ ga̱che̱ nej sôꞌ ngà Ma̱ꞌan, ni̱ huê nej sôꞌ huin sa ga̱ꞌnïn ga̱ꞌa̱nj gànàtàꞌ si-nùguànꞌ Ma̱ꞌan Ñaꞌanj an riñan aꞌngô nej guiì.
Ni̱ gaꞌhuij si gi̱nikaj su̱n nej sôꞌ ni̱ gi̱ri̱ nej sôꞌ sa kï̱j ï ruhuâ nimân nej guiì.
Ni̱ ganaguij Simón, ni̱ dugûꞌna Pedro gahuin siyu̱gui sôꞌ.
Ni̱ Jacobo huin daꞌní Zebedeo, ni̱ Juan huin dinḯn Jacobo, ni̱ nguèj sí nânj gutaj Boanerges raa̱ siyu̱gui nguèj sôꞌ, ni̱ nânj ruhuaj ga̱ta sí huin daꞌní duꞌhui;
ni̱ ganaguij Andrés, Felipe, Bartolomé, Mateo, Tomás, Jacobo huin daꞌní Alfeo, Tadeo, Simón sí ꞌna̱ꞌ riñan hioꞌó Kanaán.
Ni̱ Judas Iscariote, sí nânj huin sí nagaꞌhuiꞌ Ma̱ꞌan Jesús.Neꞌ rùkù ni̱ gatûj Ma̱ꞌan Jesús ruhuâ hueꞌe ngà nej sí nìkòꞌ rukuj
Gaꞌmin kï̱j nej sij rayiꞌî Ma̱ꞌan Espíritu Santo<TS3>(<a href="tw://bible.*?40.12.22-32">Mt. 12:22-32</a>; <a href="tw://bible.*?42.11.14-23">Lc. 11:14-23</a>; <a href="tw://bible.*?42.12.10">12:10</a>)Ni̱ nda nanè chre ganaraꞌhuiꞌ ûta gàꞌì nej guiì, ni̱ gàꞌ nitaj si giyiꞌnï̂nj riñan nej sij ya̱ nej sij.
Ni̱ nga gunïn nej duguiꞌ Ma̱ꞌan Jesús, ni̱ gaꞌnaꞌ nej sôꞌ guendâ ga̱na̱ka̱j nej sôꞌ Ma̱ꞌan; dadinꞌ gataj nej sôꞌ: Si sinún Ma̱ꞌan.
Sani̱ guyumân nej maestrû chru̱n ley màn Jerusalén ni̱ gataj nej sôꞌ:—Si nu̱n Beelzebú ruhuâ nimân Ma̱ꞌan Jesús, ni̱ ôꞌ huin sa gaꞌnïnꞌ riñan nej sa kï̱j ï ni̱ rayiꞌî dan ni̱ gaꞌhue girij nej sa kï̱j ï ruhuâ nimân nej guiì.
Ni̱ gakḯn Ma̱ꞌan Jesús gaꞌnaꞌ nej sij, ni̱ gaꞌmin ꞌngo̱ nuguanꞌ ráan riñan nej sij ni̱ gata:—Dàj ga̱ꞌhue gi̱ꞌhiaj sichre ni̱ gi̱rij neꞌ ye̱ꞌe ma̱ꞌan ruhuâ nimân ꞌngo̱ guiì ràꞌaj.
Ni̱ si gìyìchràꞌ da̱ꞌa̱j nej guiì ni̱ka̱j ñuꞌunj ꞌngo̱ rey, ni̱ si̱ gaꞌhue gi̱ngaj nâ doj yumanꞌ ni̱ka̱j ñuꞌunj sôꞌ ga̱ꞌ mánj.
Ni̱ si gìyìchràꞌ da̱ꞌa̱j nej guiì màn ruhuâ ꞌngo̱ hueꞌe, ni̱ si̱ gaꞌhue ga̱ nùguànꞌan ruhuâ ninj gàꞌ mánj.
Ni̱ si gu̱nï̱nꞌ sichre ngà ma̱ꞌan, ni̱ gìyìchràꞌ da̱ꞌa, ni̱ si̱ gaꞌhue ga̱ne naj doj gàꞌ mánj. Dadinꞌ gàꞌ ganahuij diû ga̱ne na̱nj ánj.
’Yàngàꞌ hia nï̀nꞌ gàtà: Ni̱ daranꞌ nej gakï̱nꞌ giꞌhiaj nej síi ngà daranꞌ nej nuguanꞌ kï̱j gaꞌmin nej sij dàj na̱nj hua ma̱ꞌan, ni̱ ga̱ꞌhue gi̱ni̱kaj Ma̱ꞌan Ñaꞌanj an nimân nìko rayiꞌî daranꞌanj.
Sani̱ ahuin na̱nj sí gaꞌmin nuguanꞌ kï̱j huaa riñan Ma̱ꞌan Espíritu Santo, ni̱ nitaj àmàn huaj gi̱nika nimân nìko rayiꞌî sí dânj, dadinꞌ gi̱ranꞌ sañun sôꞌ ni̱ gi̱nun nìgànj sôꞌ ruhuâ rúnâko.
Dadinꞌ gataj nej sí dânj: Si̱ nu̱n nanè kï̱j huaa ruhuâ nimanj na̱nj ánj.
Nni Ma̱ꞌan Jesús ni̱ nej dinïn<TS3>(<a href="tw://bible.*?40.12.46-50">Mt. 12:46-50</a>; <a href="tw://bible.*?42.8.19-21">Lc. 8:19-21</a>)Ni̱ nda neꞌ rùkù doj ꞌna̱ꞌ nej dinḯn Ma̱ꞌan Jesús ngà nni, ni̱ gunâj nej sôꞌ neꞌ ye̱ꞌ hueꞌ dânj, ni̱ gaꞌnḯn nej sôꞌ ꞌngo̱ síi gaꞌanj gàkï̀nj Ma̱ꞌan.
Ni̱ gataj nej guiì màn ganikàj neꞌ rùkù Ma̱ꞌan Jesús:—Nni Maꞌân rèꞌ ngà nej dinḯn rèꞌ ni̱ nej yuguej rèꞌ nikïnꞌ neꞌ ye̱ꞌe, ni̱ nanaꞌhuiꞌ nej sij Maꞌân rèꞌ na̱nj ánj.
Ni̱ gataj Ma̱ꞌan Jesús:—Ahuin si huin nnî ngà nej dinï̂n ràꞌaj.
Ni̱ niꞌhiaj Ma̱ꞌan riñan nej guiì màn ganikàj neꞌ rùkùj ni̱ gata:—Nej suj huin nnî ngà nej dinï̂n.
Dadinꞌ daranꞌ nej guiì giꞌhiaj sa garanꞌ ruhuâ Ma̱ꞌan Ñaꞌanj an, ni̱ huê ninj huin nej dinï̂n ngà nej yugue ni̱ huin ninj nnî.
Nuguanꞌ rán aꞌmin rayiꞌî sí unuun<TS3>(<a href="tw://bible.*?40.13.1-9">Mt. 13:1-9</a>; <a href="tw://bible.*?42.8.4-8">Lc. 8:4-8</a>)Huê danj ni̱ nne Ma̱ꞌan Jesús nìchrùnꞌ duꞌhua nne ña̱ꞌa̱nj ni̱ gayi̱ꞌij gidiganj riñan nej guiì; ni̱ ganaraꞌhuiꞌ ûta gàꞌì nej guiì riñan Ma̱ꞌan Jesús, hiôꞌ ni̱ gatu ruhuâ barku, ni̱ gaꞌanj ga̱ne ruhuâ barkû; ni̱ màn nej guiì nìchrùnꞌ duꞌhua nne ña̱ꞌa̱nj.
Huê danj ni̱ gayi̱ꞌij gidiganj nuguanꞌ ráan rayiꞌî gàꞌì nej rasu̱un, ni̱ gata nga gidiganj nej yìꞌnï̀nꞌ si-nùguànꞌ Ma̱ꞌan Ñaꞌanj an:
—Gu̱nïn nej suj: ꞌNgo̱ sí dânj ni̱ sí unuun huin sôꞌ ni̱ gahui sôꞌ gaꞌanj gùnùn sôꞌ;
Ni̱ nga unun sôꞌ huaj sôꞌ, ni̱ da̱ꞌa̱j nej ka̱n dânj gininj duꞌhua chrej e ni̱ gaꞌnaꞌ nej yataj aché yàtàꞌa ni̱ yâ nej yôꞌ nej ka̱n dânj.
Ni̱ aꞌngô da̱ꞌa̱j nej ka̱n dânj gininj riñan hioꞌó hiëj, ñan nitaj si hua̱ nìko hioꞌóo; ni̱ raꞌñanj giyiꞌchraj, dadinꞌ nitaj si hua̱ hioꞌóo ga̱ꞌa̱nj gu̱nu̱n hiaꞌaj.
Sani̱ nga gisîj gui, ni̱ gochroj man giꞌhiaj nân; dadinꞌ nun ga̱ꞌa̱nj gu̱nu̱n hiaꞌaj riki hioꞌóo huê danj ni̱ ganakoj.
Ni̱ aꞌngô da̱ꞌa̱j nej ka̱n dânj gininj siganï̂nj nej tanj an; ni̱ gachij nej tanj dânj ni̱ nun gàꞌnï̀n ninj ga̱chi̱j nej koj sàꞌ dânj, huê danj ni̱ nun ga̱hiu chruj raa̱ nej koj sàꞌ dânj mánj.
Ni̱ aꞌngô da̱ꞌa̱j nej ka̱n dânj gininj riñan hioꞌó sàꞌaj, ni̱ gahiu chruj raa̱ nej koj dânj, dadinꞌ giyichraꞌ hueꞌej ni̱ gachi, ni̱ gahiu ko̱ chi̱ꞌ chruj raj, huàꞌnï̀nj xia chruj raj, ꞌngo̱ sientu chruj raa̱ daꞌ goꞌngo̱ nej ka̱n dânj.
Hiôꞌ ni̱ gata:—Guiì tàj hiuꞌuj rakïj guendâ gu̱nïn, ni̱ gu̱nïn ninj.
Nùnj huin saj ni̱ garânj sun Ma̱ꞌan Jesús nuguanꞌ ráan<TS3>(<a href="tw://bible.*?40.13.10-17">Mt. 13:10-17</a>; <a href="tw://bible.*?42.8.9-10">Lc. 8:9-10</a>)Nga ganahuin ꞌngo̱ rïn Ma̱ꞌan Jesús, ngà nej sí gaché ngà Ma̱ꞌan ni̱ nej yùhuìj nej sí ꞌna̱ꞌ ga̱huin chru̱n riñanj, ni̱ gachín naꞌanj nej sôꞌ rayiꞌî nuguanꞌ rán nânj.
Ni̱ gata gu̱nïn nej sôꞌ:—Hua̱ ni̱ña̱n si ga̱ꞌhue ga̱ra̱n daꞌngaꞌ ruhuâ nej suj nej nuguanꞌ hua̱ huì giꞌhiaj Ma̱ꞌan Ñaꞌanj an; sani̱ nej sí màn neꞌ ye̱ꞌe, ni̱ hua̱ ni̱ña̱n si gu̱nïn nej sôꞌ nuguanꞌ ráan.
Ni̱ gi̱ni̱ꞌhiaj nej sôꞌ; sani̱ si gaꞌhue gi̱ni̱ꞌin nej sôꞌ, gu̱nïn nej sôꞌ sani̱ si̱ gaꞌhue ga̱ra̱n daꞌngaꞌ ruhuâ nej sôꞌ; huê danj ni̱ naꞌhuej nej sôꞌ ga̱na̱du̱na̱ nej sôꞌ ma̱ꞌan nej sôꞌ ni̱ nitaj si gananikàj ruhuâ nej sôꞌ rayiꞌî si-ga̱kïnꞌ nej sôꞌ, hiôꞌ ni̱ si̱ ginikâ nimân nìko rayiꞌî si-ga̱kïnꞌ nej sôꞌ mánj.
Ganataꞌ Ma̱ꞌan Jesús rayiꞌî nuguanꞌ ráan<TS3>(<a href="tw://bible.*?40.13.18-23">Mt. 13:18-23</a>; <a href="tw://bible.*?42.8.11-15">Lc. 8:11-15</a>)Ni̱ gataj Ma̱ꞌan Jesús gu̱nïn nej sij:—Nun niꞌin nej suj nùnj huin si ga̱ta̱j daranꞌ nej nuguanꞌ rán nânj ruhuaj ûnꞌ. Dàj gi̱ꞌhiaj nej suj, ga̱ꞌhue ga̱ra̱n daꞌngaꞌ ruhuâ nej suj aꞌngô da̱ꞌa̱j nej nuguanꞌ rán dânj ràꞌaj.
Sí unuun huin sí gaꞌmin si-nùguànꞌ Ma̱ꞌan Ñaꞌanj an.
Nej ka̱n gunun nej sôꞌ duꞌhua chrej e: Huin nej guiì gunïn si-nùguànꞌ Ma̱ꞌan Ñaꞌanj an, sani̱ neꞌ rùkù nga gisîj gunïn ninj, ni̱ orâ chre ni̱ gaꞌnaꞌ sichre, ni̱ gaꞌne nuguanꞌ gunun nej sôꞌ ruhuâ nimân ninj.
Nej ka̱n gunun nej sôꞌ siganï̂nj nej hiëj: Huin nej guiì gunïn si-nùguànꞌ Ma̱ꞌan Ñaꞌanj an, ni̱ nda nìhiàꞌ chre hua ruhuâ ninj nga ganahuin raꞌa ninj si-nùguànꞌ Ma̱ꞌan Ñaꞌanj an.
Sani̱ ñan nun gùyùmàn nìko ruhuâ ninj niꞌin ninj si-nùguànꞌ Ma̱ꞌan Ñaꞌanj an, ni̱ nun ga̱nikïnꞌ ran ninj, dadinꞌ nga gaꞌnaꞌ sañuun ni̱ gata rùhuà nej síi niꞌin nej sôꞌ ninj rayiꞌî si-nùguànꞌ Ma̱ꞌan Ñaꞌanj an, ni̱ gininaj ruhuâ ninj ni̱ ganatûj ninj.
Nej ka̱n gunun nej sôꞌ siganï̂nj nej koj tanj an: Huin nej guiì gunïn si-nùguànꞌ Ma̱ꞌan Ñaꞌanj an,
sani̱ gidigañuꞌunj nej sun màn ruhuâ yumiguìi nânj, ngà nej sa giꞌhiaj ga̱huin yi̱ruꞌhue ninj, ni̱ ûta huin ruhuâ ninj ga̱ aꞌngô nej rasu̱un riñan ninj, ni̱ nej rasu̱n nânj huin sa giꞌhiaj ni̱ gininaj ruhuâ ninj ngà si-nùguànꞌ Ma̱ꞌan Ñaꞌanj an, huê danj ni̱ nitaj si giniꞌñanj ninj ngà si-nùguànꞌ Ma̱ꞌan Ñaꞌanj an gàꞌ mánj.
Nej ka̱n gunun nej sôꞌ riñan hioꞌó sàꞌa: Huin nej guiì gunïn si-nùguànꞌ Ma̱ꞌan Ñaꞌanj an ni̱ ganahuin ra̱ꞌa ninj si-nùguànꞌ Ma̱ꞌan Ñaꞌanj an, ni̱ giꞌhiaj ninj dàj rûnꞌ giꞌhiaj ꞌngo̱ ka̱n gaꞌhuiꞌ ko̱ chi̱ꞌ chruj tsìꞌi, huàꞌnï̀nj xia chruj tsìꞌi, ꞌngo̱ sientu chruj tsìꞌi, huê danj guyumân ruhuâ aꞌngô nej guiì si-nùguànꞌ Ma̱ꞌan Ñaꞌanj an giꞌhiaj ninj.
Gàꞌ si ꞌngoj nitaj si huaj gìyìꞌìj huì<TS3>(<a href="tw://bible.*?42.8.16-18">Lc. 8:16-18</a>)Ni̱ huê danj gataj Ma̱ꞌan Jesús:—Nìkoꞌ sa yigï̀ïn gaꞌnôꞌ guendâ giꞌnïnj hu̱ij riki chrún riñunꞌ na̱nj nîꞌ, nej si giꞌnïnj hu̱ij riki nna sàꞌ. Sê ña̱ꞌa̱n huaj si gùtòꞌ gita̱a ñan yàkàan guendâ gùdùgunj ràꞌ saj ûnꞌ.
Si hua̱ ꞌngo̱ nej suj tá hiuꞌuj u rakïj guendâ gu̱nïn, ni̱ gu̱nïn nej suj.
Ni̱ huê danj na̱nj gataj Ma̱ꞌan Jesús:—Hueꞌê ga̱na̱nï̱n rakïj nej suj ni̱ hueꞌê gu̱nïn nej suj, dadinꞌ ngà daꞌnga giriñun nej suj, ni̱ huê ngà daꞌnga dânj gi̱ri̱ñu̱n Ma̱ꞌan Ñaꞌanj an nej suj; ni̱ si gadagahuin nej suj sa gunïn nej suj hiôꞌ ni̱ gi̱ri̱ki̱ Ma̱ꞌan Ñaꞌanj an doj nuguanꞌ sàꞌa gu̱nïn nej suj.
Dadinꞌ sí gadagahuin sa gunïn, ni̱ gi̱ri̱ki̱ Ma̱ꞌan Ñaꞌanj an doj sa ga̱ra̱n daꞌngaꞌ ruhuâ sôꞌ; ni̱ sí gunïn sani̱ nun ga̱da̱gahuin sôꞌ sa gunïn sôꞌ, ni̱ ga̱ꞌne̱ Ma̱ꞌan Ñaꞌanj an si-nùguànꞌanj riñan sôꞌ.
Nuguanꞌ rán gaꞌmin rayiꞌî ka̱n gunun nej sijNi̱ gataj Ma̱ꞌan Jesús:—Ni̱ huê dànanj giꞌhiaj sun Ma̱ꞌan Ñaꞌanj an, dadinꞌ dàj rûnꞌ giꞌhiaj ꞌngo̱ sí dagamanꞌ ka̱an riki hioꞌóo huê danj giꞌhiaj Ma̱ꞌan.
Ni̱ gatoj sôꞌ neꞌ ñànꞌan ni̱ nga giyigï̀n neꞌ ni̱ganꞌ aꞌngô gui ni̱ ganachi sôꞌ, ni̱ gàꞌ giyichraꞌ ka̱n dagamanꞌ sôꞌ ni̱ gachi sani̱ nun gi̱ni̱ꞌin sôꞌ dàj giꞌhia gachi mánj.
Huê gè hioꞌóo giꞌhiaj gachra ka̱an raa̱ ka dânj, gàꞌ si̱nï̱n ni̱ gisîj chrinꞌ trigu ni̱ gachi, ni̱ neꞌ rùkù ni̱ gachra kaa raj huê danj ni̱ gachra ka̱an raj;
Ni̱ nga gàꞌ gahuin sìkàꞌ ka̱n dânj ni̱ neꞌ rùkù ni̱ gaꞌneꞌ nej sij, dadinꞌ gàꞌ guyumân diû si ga̱na̱ranꞌ nej sij ni̱ ga̱na̱huin chre̱ꞌ nej ka̱n dânj.
Nuguanꞌ rán aꞌmin rayiꞌî ka̱n kuej staj<TS3>(<a href="tw://bible.*?40.13.31-32">Mt. 13:31-32</a>; <a href="tw://bible.*?42.13.18-19">Lc. 13:18-19</a>)Ni̱ gataj Ma̱ꞌan Jesús:—Ahuin si ngà ga̱ꞌhue ga̱ya̱ko̱ꞌ daꞌngaꞌa ngà yiñán Ma̱ꞌan Ña̱ꞌa̱nj nne yàtàꞌa ràꞌaj, ni̱ ngà ahuin nuguanꞌ rán ga̱ꞌhue gi̱ꞌhiaj gu̱ñu̱nꞌ nngaj ràꞌaj.
Huin dàj rûnꞌ huin ka̱n kuej staj, dadinꞌ nga dagamûnꞌ riñan hioꞌóo, ni̱ huej huin ka̱n hua̱ lij doj gàꞌ daꞌ daranꞌ nej ka̱n màn riñan hioꞌóo;
sani̱ nga gisîj dagamûnꞌ, ni̱ giyichraj ni̱ gachi, ni̱ gahuin sa nìko doj gàꞌ daꞌ daranꞌ nej kuej gununꞌ riñan hioꞌóo; ni̱ ga̱ꞌhue gi̱ꞌhiaj nej yataj aché neꞌ yàtàꞌa sigitï̱nj nej yôꞌ riki koj raꞌa ñan hua̱ gayu̱nꞌun.
Garânj sun Ma̱ꞌan Jesús nuguanꞌ ráan guendâ ga̱ra̱n daꞌngaꞌ hueꞌê ruhuâ nej guiì<TS3>(<a href="tw://bible.*?40.13.34-35">Mt. 13:34-35</a>)Ni̱ huê dànanj gidigân Ma̱ꞌan Jesús si-nùguànꞌ Ma̱ꞌan Ñaꞌanj an, ni̱ garânj sunj ûta gàꞌì nej nuguanꞌ rán hua, dàj ga̱ꞌhue gunïn hueꞌê nej guiì.
Ni̱ nga nitaj nuguanꞌ ráan nikaj Ma̱ꞌan Jesús nga ga̱ꞌmi̱n hiôꞌ ni̱ nitaj si gaꞌmin mánj; sani̱ nga nne ꞌngo̱ rïn Ma̱ꞌan Jesús ngà nej sí ꞌnaꞌ ga̱huin chru̱n riñanj ni̱ ganataj gu̱nïn nej sôꞌ nùnj huin si ga̱ta̱j nej nuguanꞌ rán nânj.
Giꞌhiaj Ma̱ꞌan Jesús si ganikïnꞌ si gaꞌhuij gumàn hue xi ni̱ gaꞌ si ganayumàn nne ña̱ꞌa̱nj<TS3>(<a href="tw://bible.*?40.8.23-27">Mt. 8:23-27</a>; <a href="tw://bible.*?42.8.22-25">Lc. 8:22-25</a>)Ni̱ nga ginìn gui dânj ni̱ gataj Ma̱ꞌan Jesús:—Ga̱chi̱n nêꞌ ga̱ꞌa̱nj neꞌ ané duꞌhua nne ña̱ꞌa̱nj.
Ni̱ ganaꞌnï̂n nej sij nanꞌ nej guiì rigìi dukuâ ninj, ni̱ ginikaj nej sij Ma̱ꞌan Jesús gaꞌanj nej sij ruhuâ barkû gàꞌ hua̱ yu̱gui; ni̱ huê danj na̱nj hua̱j aꞌngô nej barku ngà nej sij.
Sani̱ ûta ganachi nikaj nne ña̱ꞌa̱nj ma̱ꞌan ni̱ dagamanꞌ nnee ruhuâ barkû hua̱j Ma̱ꞌan Jesús, hiôꞌ ni̱ gachra nnee ruhuâ barkû dânj.
Sani̱ nngaj Ma̱ꞌan Jesús gato ñan ni̱kï̱nꞌ chrun timón, ni̱ ꞌnï̱nj sa guchunj lij dan ahui Ma̱ꞌan; ni̱ dunaꞌnï̂nj ñan nej sij Ma̱ꞌan ni̱ gataj nej sij:—Maestrûj. Nitaj si ganahuij ruhuâ Ma̱ꞌân rèꞌ dadinꞌ do̱j nï̀nꞌ hua ni̱ ga̱na̱huij nêꞌ gàhuìꞌ mínj.
Ni̱ ganachi Ma̱ꞌan ni̱ dugunïn gàꞌij nanèe ni̱ gata gu̱nïn nne ña̱ꞌa̱nj:—Dḯn ga̱ne duꞌhuâꞌ ni̱ dḯn gi̱nunꞌ raj.Huê danj ni̱ gaꞌ nanèe, ni̱ dḯn chre gahuin nï̀nꞌ gàchràꞌ.
Ni̱ gataj Ma̱ꞌan Jesús gu̱nïn nej sôꞌ huaj nngaj:—Nùnj huin saj ni̱ ûta guyuꞌhuiꞌ nej suj ràꞌaj. Ni̱ nitaj si guyumân nìko ruhuâ nej suj ràꞌaj.
Hiôꞌ ni̱ ûta guyuꞌhuiꞌ nej sij niꞌin nej sij Ma̱ꞌan Jesús, ni̱ gaꞌmin huì nej sij ngà nej duguiꞌ nej sij ni̱ gataj nej sij:—Ahuin sí huin sí nânj dadinꞌ nanèe ngà nne ña̱ꞌa̱nj ni̱ garânj yina ngue sa gaꞌmin sôꞌ ràꞌaj.
Riñan hioꞌó Gadara nne sí nu̱n nanè kï̱j huaa ruhuâ nimân<TS3>(<a href="tw://bible.*?40.8.28-34">Mt. 8:28-34</a>; <a href="tw://bible.*?42.8.26-39">Lc. 8:26-39</a>)Ni̱ gaꞌnaꞌ nej sij ané duꞌhua nne ña̱ꞌa̱nj, riñan doꞌó nej sí gùꞌnàj Gadarenos.
Ni̱ nga gahui Ma̱ꞌan Jesús ruhuâ barku, ni̱ ñan gachinꞌ nej sij nîman gahui ꞌngo̱ sí dânj ni̱ nda nanè chre gaꞌnaꞌ sôꞌ ni̱ ganariꞌ duguiꞌ sôꞌ ngà Ma̱ꞌan, ni̱ ruhuâ nimân sôꞌ nne nanè kï̱j huaa.
Ni̱ nne sôꞌ ruhuâ hueꞌ lij ñan gachinꞌ nej sij nej nîman, ni̱ gàꞌ si ꞌngo̱ nej síi naꞌhue gùnùkuaj gu̱mi̱n sí dânj, ni̱ gàꞌ naꞌhue gùnùkuaj agaꞌ kadena ga̱nu̱min sôꞌ.
Dadinꞌ ûta gàꞌì gàꞌ gumînj nej sij sí dânj ni̱ nu̱n agaꞌ seꞌej e yihiâ dakó sôꞌ ni̱ a̱nu̱min sôꞌ ngà agaꞌ kadena, sani̱ giyiꞌneꞌ gè agaꞌ kadena dânj giꞌhiaj sôꞌ, ni̱ giyitïnꞌ nej agaꞌ seꞌej nu̱n yihiâ dakó sôꞌ; ni̱ gàꞌ si ꞌngo̱ síi naꞌhue gùnùkuaj gi̱daꞌa sôꞌ.
Nikòꞌ huaj ni̱ neꞌ gui ngà neꞌ ña̱ꞌa̱n gaguâj hia sí dânj, ni̱ aché nun sôꞌ riki kïj ï ngà ñan gachinꞌ nej sij nîman, ni̱ guduranꞌ yiꞌì sôꞌ ma̱ꞌan sôꞌ ngà hiëj.
Ni̱ nda ga̱nꞌ giniꞌin sí dânj Ma̱ꞌan Jesús, ni̱ gunânj sôꞌ gaꞌnaꞌ sôꞌ riñan Ma̱ꞌan, ni̱ ganikïnꞌ rúdàkòj sôꞌ riñanj.
Ni̱ ûta nùkuaj gaguâj sôꞌ ni̱ gataj sôꞌ:—Nùnj huin saj ni̱ garanꞌ ñuꞌunj Ma̱ꞌân rèꞌ ñùnj ràꞌaj Jesús, dadinꞌ huê Ma̱ꞌân rèꞌ huin Daꞌní Ma̱ꞌan Ña̱ꞌa̱nj nne yàtàꞌa. Achín ni̱ꞌhia riñan Ma̱ꞌân rèꞌ ni̱ ngà riñan Ma̱ꞌan Ñaꞌanj an ni̱ si̱ giꞌhiaj Ma̱ꞌân rèꞌ si gi̱ranꞌ sàñùnj mánj.
Dadinꞌ gàꞌ si̱nï̱n gataj Ma̱ꞌan Jesús:—Ga̱hui̱ nanè kï̱j hua sòꞌ, ruhuâ nimân sí dânj ni̱ ga̱ꞌa̱nj ráj.
Ni̱ gachín naꞌanj Ma̱ꞌan Jesús ni̱ gata:—Nùnj huin si gùꞌnàjꞌ ràꞌaj.Nanikàj nanè kï̱j hua dânj ni̱ gata:—Legión gùꞌnà; dadinꞌ ûta gàꞌì ranꞌ nej ñûnj huin na̱nj ánj.
Ni̱ ûta gachín nìꞌhiaj nanè kï̱j hua dânj ni̱ gata sisi̱ si̱ giri Ma̱ꞌan Jesús ga̱ꞌan riñan hioꞌó dânj.
Ni̱ ûta gachín nìꞌhiaj daranꞌ nej sa kï̱j dânj riñan Ma̱ꞌan Jesús ni̱ gataj ninj:—Gàꞌnï̀nj Ma̱ꞌân rèꞌ ga̱ꞌa̱nj nej ñûnj ñan màn nej yaká màn dangaꞌ mánj, ni̱ ga̱tu̱ nej ñûnj ruhuâ nimân nej xuj ga̱ne nej ñûnj.
Ni̱ garânj yina Ma̱ꞌan Jesús. Ni̱ gahui nej nanè kï̱j hua dânj ruhuâ nimân sí dânj, ni̱ gaꞌanj ninj ruhuâ nimân nej yakáa ni̱ nda huìj mîn nej yôꞌ huin ni̱ ganahuin ña̱ꞌanj nej yôꞌ ni̱ guduninj nej yôꞌ ma̱ꞌan nej yôꞌ riñan ganee, ni̱ gininj nej yôꞌ ruhuâ nne ña̱ꞌa̱nj ni̱ ganûn yichrá nej yôꞌ huê danj ni̱ gahuiꞌ nej yôꞌ.
Ni̱ gunânj nej sí màn dugumîn nej yakáa. Ni̱ gaꞌanj gànàtàꞌ nej sôꞌ gu̱nïn nej sí màn ruhuâ yumanꞌ snàꞌànj dânj ni̱ huê danj na̱nj ganataꞌ nej sôꞌ gu̱nïn nej sí màn giꞌhiaj sun riñan hioꞌó dânj, ni̱ gahui nej guiì màn hiuj dânj ni̱ gaꞌanj ni̱ꞌhiaj ninj nùnj huin si gahuin hiuj dânj.
Ni̱ gaꞌnaꞌ nej guiì dânj riñan Ma̱ꞌan Jesús ni̱ giniꞌhiaj ninj ri̱ña̱n sí giranꞌ sa̱ñu̱n giꞌhiaj nej nanè kï̱j hua, dadinꞌ ginun nda ꞌngo̱ legión nej nanè kï̱j huaa ruhuâ nimân sí dânj ni̱ dḯn nne sôꞌ, ni̱ gàꞌ nu̱n sôꞌ atsìj i ni̱ gàꞌ ganahuin sìkàꞌ sôꞌ; ni̱ guyuꞌhuiꞌ nej guiì màn hiuj dânj giniꞌin ninj sí dânj.
Ni̱ ganataꞌ nej sí giniꞌin daranꞌ nej sa gahuin hiuj dânj, ni̱ dàj giranꞌ sí ginun nanè kï̱j huaa ruhuâ nimân, ni̱ dàj giranꞌ nej yakáa.
Ni̱ gayiꞌì nej sí guchiꞌ hiuj dânj ni̱ gachín nìꞌhiaj nej sôꞌ riñan Ma̱ꞌan Jesús ni̱ gataj nej sôꞌ si ga̱hui̱ ni̱ gaꞌan neꞌ ye̱ꞌ duꞌhua doꞌó nej sôꞌ.
Ni̱ nga gatûj Ma̱ꞌan Jesús ruhuâ barkû, ni̱ gachín nìꞌhiaj sí rùhuà nimân ginun nej nanè kï̱j huaa ni̱ gataj sôꞌ, si ga̱ra̱n yina Ma̱ꞌan Jesús ni̱ ga̱ꞌa̱nj sôꞌ ngà Ma̱ꞌan.
Sani̱ nun ga̱ra̱n yina Ma̱ꞌan Jesús si ga̱ꞌa̱nj sí dânj nngaj, ni̱ gata gu̱nïn sí dânj:—Gui̱j na̱nꞌ dukuât ñan nne nej duguiꞌ, ni̱ ga̱na̱nï̱nꞌ dàj nìko hua sa giꞌhiaj Ma̱ꞌan Señor ngàꞌ, ni̱ dàj gananï̂n àko ruhuaj niꞌin sòꞌ.
Ni̱ gaꞌanj sí dânj ni̱ gayiꞌì sôꞌ ni̱ ganataꞌ sôꞌ riñan nej guiì màn Decápolis sa nìko staꞌu giꞌhiaj Ma̱ꞌan Jesús ngà sôꞌ; ni̱ ûta gahuin ña̱ꞌanj ruhuâ nej guiì nga gunïn ninj sa gahuin.
Daꞌnin yànà Jairo ngà siyànà gaganꞌ raꞌa atsîj ni̱ke̱ Ma̱ꞌan Jesús<TS3>(<a href="tw://bible.*?40.9.18-26">Mt. 9:18-26</a>; <a href="tw://bible.*?42.8.40-56">Lc. 8:40-56</a>)Ni̱ gatûj ñûn Ma̱ꞌan Jesús ruhuâ barku ni̱ gachinj gaꞌan ané duꞌhua nne ña̱ꞌa̱nj, ni̱ ganaraꞌhuiꞌ ûta gàꞌì nej guiì riñanj; ni̱ nne nìchrùnj duꞌhua nne ña̱ꞌa̱nj.
Ni̱ gaꞌnaꞌ ꞌngo̱ sí huin ña̱n riñan hueꞌ nûhui nne hiuj dânj, ni̱ gùꞌnàj sôꞌ Jairo, ni̱ orâ chre nga giniꞌin sôꞌ Ma̱ꞌan Jesús; ni̱ ganikïnꞌ rúdàkòj sôꞌ riñanj,
ni̱ ûta àko gachín nìꞌhiaj sôꞌ riñanj ni̱ gataj sôꞌ:—Gàhuìꞌ daꞌnin yànàj ruhuaj na̱nj ánj; ga̱ꞌna̱ꞌ Ma̱ꞌân rèꞌ ni̱ gùtàꞌ Ma̱ꞌân rèꞌ raꞌâ rèꞌ riñânj hiôꞌ ni̱ ga̱na̱huin.
Hiôꞌ ni̱ gaꞌanj Ma̱ꞌan Jesús ngà sí dânj; ni̱ gaꞌanj ûta gàꞌì nej guiì nngaj ni̱ ganï̂n nï̀nꞌ nej guiì Ma̱ꞌan.
Ni̱ ꞌngo̱ siyànà dânj ni̱ gàꞌ gisîj yùhuìj hioꞌo ni̱ daranꞌ nej gui gañanj tun.
Ni̱ ûta giranꞌ sa̱ñunj giꞌhiaj gàꞌì nej sí gònòꞌòo ni̱ ganahuij nï̀nꞌ si-sa̱nꞌan, giyitïnꞌ rayiꞌî yiꞌì dânj sani̱ nun ga̱ꞌhue ga̱na̱huin, dadinꞌ dànanj gahuin nùkuaj doj yiꞌì dânj giranꞌanj.
Ni̱ nga gunïn siyànà dânj gaꞌmin nej guiì rayiꞌî Ma̱ꞌan Jesús, ni̱ giniko̱j gaꞌnaj neꞌ rùkù yiꞌnïnꞌ dânj, ni̱ gaganꞌ raꞌa atsîj ni̱ke̱ Ma̱ꞌan Jesús.
Dadinꞌ gata: “Hiôꞌ si man si gàgànꞌ raꞌá atsîj ni̱ke̱ Ma̱ꞌan, hiôꞌ ni̱ ga̱na̱huín.”
Ni̱ orâ dânj ni̱ giyichinꞌ si gañanj tu; ni̱ giniꞌin si gàꞌ ganahuin nneè kú riñan yiꞌì garaꞌhue̱ꞌ man.
Ni̱ orâ chre ni̱ giniꞌin Ma̱ꞌan Jesús, dadinꞌ giniꞌin si gahui sa nùkuaj dânj ruhuâ nneè ku, ni̱ ganani̱ka ni̱ giniꞌhia riñan nej yiꞌnïnꞌ nej guiì hua̱j hiuj dânj, ni̱ gata:—Ahuin si gaganꞌ raꞌa atsîj tàj yichrâ ràꞌaj.
Ni̱ gataj nej sí ꞌna̱ꞌ ga̱huin chru̱n riñanj:—Gàꞌ ni̱ꞌi̱n Ma̱ꞌân rèꞌ si ûta gàꞌì nej guiì ꞌnaꞌ ni̱ ûta chruj ꞌna̱ꞌ nêꞌ ni̱ gataj Ma̱ꞌân rèꞌ: “Ahuin si gaganꞌ raꞌa ñùnj ràꞌaj.”
Sani̱ giniꞌhiaj Ma̱ꞌan Jesús nï̀nꞌ gàchràꞌ neꞌ rùkuj dadinꞌ ruhuaj gi̱ni̱ꞌin ahuin guiì gaganꞌ raꞌa Ma̱ꞌan.
Hiôꞌ ni̱ ûta guyuꞌhuiꞌ siyànà dânj, ni̱ nda nagunanj nneè ku, dadinꞌ gàꞌ niꞌin si ganahuin nneè kú giꞌhiaj Ma̱ꞌan Jesús, gaꞌan ni̱ ganikïnꞌ rúdako riñan Ma̱ꞌan Jesús, ni̱ ganataj gu̱nïn Ma̱ꞌan Jesús si yàngàꞌ huej huin sa gaganꞌ raꞌa atsîj ni̱ke̱ Ma̱ꞌan Jesús.
Ni̱ gataj Ma̱ꞌan Jesús gu̱nïn:—Da̱ꞌninj, guendâ guyumân ruhuâꞌ ni̱ ôꞌ huin sa giꞌhiaj ni̱ ganahuînꞌ na̱nj ánj; na̱nꞌ dukuât ni̱ ga̱ dïnꞌïnj ruhuâꞌ, dadinꞌ gàꞌ gananinꞌ riñan sañuun na̱nj ánj.
Nga nï̀nꞌ gaꞌmin Ma̱ꞌan Jesús nikïnj, ni̱ gaꞌnaꞌ nej sí ꞌna̱ꞌ ñan nne dukuâ sí huin ña̱n riñan hueꞌ nûhui ni̱ gataj nej sôꞌ:—Nùnj huin si giꞌhiâꞌ gakḯn chreꞌ Ma̱ꞌan Maestrû gàꞌnaj ni̱ gàꞌ gahuiꞌ daꞌnin yànàꞌ gàꞌ únj.
Sani̱ nga gunïn Ma̱ꞌan Jesús dàj gataj nej sí dânj, ni̱ gata gu̱nïn sí huin ña̱n riñan hueꞌ nûhui:—Si̱ guyuꞌhuîꞌ mánj, man si gùyùmàn yìtï̀nj ruhuâꞌ na̱nj ánj.
Ni̱ nun ga̱ꞌhue si gi̱nikòꞌ nej guiì ga̱ꞌa̱nj ninj rukuj man ꞌngo̱ rïn Pedro, ngà Jacobo ni̱ Juan sôꞌ huin dinḯn Jacobo gaꞌanj ngà Ma̱ꞌan.
Ni̱ gaꞌan ñan nne dukuâ sí huin ña̱n riñan hueꞌ nûhui, ni̱ giniꞌin si màn nej guiì ni̱ dugueꞌe ninj ni̱ gaguâj hia ninj mân ninj, ni̱ ûta huin duꞌhua ninj mân ninj.
Ni̱ nga gatu ruhuâ hueꞌ dânj ni̱ gata:—Nùnj huin saj ni̱ ûta aguâj hia nej suj ni̱ dugueꞌe nej suj ràꞌaj. Sê si̱ gahuiꞌ sinꞌ yànà dan mánj, man si ato nga na̱nj ánj.
Ni̱ gayiꞌì nej guiì màn hiuj dânj ni̱ gaꞌmin duku ninj riñan Ma̱ꞌan Jesús. Sani̱ girij neꞌ ye̱ꞌe daranꞌ ninj, ni̱ ni̱ka rej sinꞌ yànà dânj ngà nni sinꞌ yànà dânj ngà nej sôꞌ hua̱j nngaj, ni̱ gatu ñan nngaj sinꞌ yànà dânj.
Ni̱ orâ chre ni̱ ganachi sinꞌ yànà dânj ni̱ gaché sinꞌ dânj, dadinꞌ gàꞌ hua hioꞌ yùhuìj i. Ni̱ ûta gahuin ña̱ꞌanj ruhuâ nej guiì màn hiuj dânj.
Sani̱ ûta gaꞌnïnꞌ su̱n Ma̱ꞌan Jesús riñan nej guiì màn hiuj dânj sisi̱ si̱ gananï̂n ninj riñan aꞌngô nej guiì sa gahuin hiuj dânj, ni̱ gata si gàꞌhuìꞌ ninj sa ya̱ sinꞌ yànà dânj.
Nne Ma̱ꞌan Jesús ruhuâ yumanꞌ Nazaret<TS3>(<a href="tw://bible.*?40.13.53-58">Mt. 13:53-58</a>; <a href="tw://bible.*?42.4.16-30">Lc. 4:16-30</a>)Ni̱ gahui Ma̱ꞌan Jesús hiuj dânj ni̱ gaꞌan yiñan, ni̱ nìkòꞌ nej sí ꞌna̱ꞌ ga̱huin chru̱n riñanj ni̱ gaꞌanj nej sôꞌ nngaj.
Ni̱ nga guyumân gui ganarânj rûhua, ni̱ gayiꞌì Ma̱ꞌan Jesús ni̱ gidiganj ruhuâ hueꞌ huin nûhui; ni̱ gunïn ûta gàꞌì nej guiì nej nuguanꞌ gidigân Ma̱ꞌan, ni̱ ûta gahuin ña̱ꞌanj ruhuâ ninj ni̱ gataj ninj:—Dànèꞌ gahuin chru̱n sí nânj nej nuguanꞌ nânj ràꞌaj. Ni̱ ahuin si gidigân riñan sôꞌ ni̱ gahuin chru̱n sôꞌ ni̱ ûta hueꞌê niꞌin sôꞌ ni̱ nda nanè chre ganahuin nej guiì giꞌhiaj sôꞌ ràꞌaj.
Sê sí nânj huin sí akôj chrun ni̱ huin si daꞌní María, ni̱ dinḯn sij huin Jacobo ni̱ dinḯn sij huin José, ni̱ dinḯn sij huin Judas, ni̱ sê dinḯn sij huin Simón nej ràꞌ saj ûnꞌ. Sê nne nej yuguej sij ngà nêꞌ nan ràꞌ saj ûnꞌ.Ni̱ nitaj si guyumân ruhuâ nej sij niꞌin nej sij Ma̱ꞌan Jesús.
Sani̱ gataj Ma̱ꞌan Jesús:—Nï̀nꞌ gàꞌchràꞌ ginikaj chre̱j nej guiì riñan nej sí ganataꞌ dàj gahuin, sani̱ nitaj si ginikaj chre̱j nej guiì màn yiñán nej sôꞌ riñan nej sôꞌ mánj, ni̱ huê danj na̱nj nitaj si ginikaj chre̱j duguiꞌ anêj nej sôꞌ ngà nej duguiꞌ ma̱ꞌan nej sôꞌ riñan nej sôꞌ mánj.
Ni̱ nun ga̱ꞌhue gi̱ꞌhiaj Ma̱ꞌan Jesús si ga̱na̱huin nej guiì nda nanè chre hiuj dânj mánj, man do̱j nej guiì aꞌnanꞌan ganahuin nga gutaꞌ Ma̱ꞌan Jersús raꞌa yichrá ninj.
Ni̱ ûta gahuin ña̱ꞌanj ruhuaj dadinꞌ nitaj si guyumân ruhuâ nej guiì màn yiñan niꞌin ninj Ma̱ꞌan. Ni̱ gaꞌanj gi̱di̱ganj si-nùguànꞌ Ma̱ꞌan Ñaꞌanj an riñan nej yumanꞌ lij màn ganikàj rukû Nazaret.
Gaꞌnḯn Ma̱ꞌan Jesús gaꞌanj nàtàꞌ nej yùhuìj sí gaꞌnaꞌ ga̱huin chru̱n riñanj si-nùguànꞌ Ma̱ꞌan Ñaꞌanj an<TS3>(<a href="tw://bible.*?40.10.5-15">Mt. 10:5-15</a>; <a href="tw://bible.*?42.9.1-6">Lc. 9:1-6</a>)Neꞌ rùkù ni̱ gakïn gaꞌnaꞌ nej yùhuìj sí ꞌna̱ꞌ ga̱huin chru̱n riñanj, ni̱ gaꞌnïn gaꞌanj daꞌ huìj daꞌ huìj ranꞌ nej sôꞌ; ni̱ gaꞌhuij si gi̱nikaj su̱n nej sôꞌ riñan nej nanè kï̱j huaa.
Ni̱ gaꞌnïnꞌ sunj riñan nej sij ni̱ gata si si̱ gi̱nikaj nej sij sa ya̱ nej sij nga ga̱ꞌa̱nj nej sij, man ꞌngo̱ rïn sa ga̱ꞌhue gi̱nikaj nej sij ga̱ꞌa̱nj nej sij huin chrun du̱guꞌnïnꞌ nej sij riñan hioꞌóo; ni̱ gàꞌ si̱ gaꞌhue gi̱nikaj nej sij nnanj, ni̱ si̱ gaꞌhue gi̱nikaj nej sij rachrúun, ni̱ gàꞌ si̱ gaꞌhue gàꞌnï̀nj nej sij sanꞌanj an ruhuâ si-gosâ nej sij gi̱nikaj nej sij ga̱ꞌa̱nj nej sij.
Ni̱ man sa giꞌnïnj dakó nej sij huin kanj, ni̱ si̱ gaꞌhue gi̱nikaj nej sij huìj muda atsìj i guendâ na̱du̱na̱ nej sij ma̱ꞌan nej sij.
Ni̱ gata:—Dànèꞌ gahuin nga ga̱tu̱ nej suj ruhuâ ꞌngo̱ hueꞌe, ni̱ ga̱ne nej suj hiuj dânj nda ga̱hui̱ nej suj ga̱ꞌa̱nj nej suj aꞌngô yumanꞌan.
Ni̱ si hua̱ ꞌngo̱ hueꞌ nun ga̱ꞌhue̱j nej guiì ga̱na̱huin ra̱ꞌa ninj nej suj ni̱ nun ga̱ꞌhue̱j ninj gu̱nïn ninj si-nùguànꞌ Ma̱ꞌan Ñaꞌa̱nj an, ni̱ ga̱hui̱ nej suj hiuj dânj, ni̱ na̱gunanꞌ nej suj hioꞌó hiaj màn riki dakó nej suj, daꞌnga ni̱ ga̱na̱taj dàj giꞌhiaj nej guiì dânj ngà nej suj.
Ni̱ nga gahui nej sí ꞌna̱ꞌ ga̱huin chru̱un gaꞌanj nej sôꞌ, ni̱ gataj nej sôꞌ, si gànànìkàj ruhuâ nej guiì rayiꞌî si-ga̱kïnꞌ ninj.
Ni̱ giri nej sôꞌ ruhuâ nimân nej guiì ûta gàꞌì nej sa kï̱j ï, ni̱ gachrîj nej sôꞌ ga̱sîti nej guiì aꞌnanꞌan.
Gahuiꞌ Juan Bautista<TS3>(<a href="tw://bible.*?40.14.1-12">Mt. 14:1-12</a>; <a href="tw://bible.*?42.9.7-9">Lc. 9:7-9</a>)Ni̱ gunïn rey Herodes si ûta hueꞌê gaꞌmin nej guiì rayiꞌî Ma̱ꞌan Jesús, dadinꞌ gàꞌ giyiꞌnanj siyu̱gui Ma̱ꞌan Jesús nï̀nꞌ gàchràꞌ; ni̱ gataj sôꞌ:—Ganaꞌnï̂nj Juan Bautista siganï̂nj nej nîman rayiꞌî dan ni̱ ganahuin ra̱ꞌa sij nìko suun.
Ni̱ gataj aꞌngô nej sôꞌ:—Elias huin sij.Ni̱ aꞌngô nej sôꞌ gataj:—Sí gataj dàj ga̱huin huin sij, nej si huin sij goꞌngo̱ nej sí gataj dàj ga̱huin.
Nga gunïn Herodes nej nuguanꞌ nânj ni̱ gataj sôꞌ:—Sí nânj huin Juan: Sí a̱hui gaꞌné ni̱ ganaꞌnï̂nj sij siganï̂nj nej nîman.
Dadinꞌ huê Herodes huin sí gaꞌnïnꞌ su̱n si ga̱ꞌa̱nj gi̱daꞌa nej sij Juan, ni̱ gumînj nej sij ngà agaꞌ kadena ni̱ gachrîj nej sij dukuâ gaꞌa sôꞌ rayiꞌî Herodías, yugûnꞌ yànà huin nika Felipe huin dinḯn sôꞌ; dadinꞌ ganakaj Herodes yugûnꞌ dânj.
Dadinꞌ gataj Juan gu̱nïn Herodes:—Nitaj si dùgùnàj huaj ga̱na̱ka̱jꞌ nika dinḯnt mánj.
Sani̱ gata rùhuà yugûnꞌ Herodías ni̱ ganï̂n ruhuâ ñûnꞌ da̱gahuiꞌ ñûnꞌ Juan, sani̱ nun niꞌin ñûnꞌ dàj gi̱ꞌhiaj ñûnꞌ ga̱ꞌhue gàhuìꞌ Juan.
Dadinꞌ yuꞌhuiꞌ Herodes niꞌin sôꞌ Juan, dadinꞌ niꞌin sôꞌ si Juan ni̱ huin sôꞌ sí giꞌhiaj sa ni̱ka̱a ni̱ huin sôꞌ sí gèe, ni̱ dunaꞌhuej sôꞌ rayiꞌî Juan; ni̱ nga gunïn sôꞌ nej nuguanꞌ gataj Juan ni̱ ûta guruguiꞌ chìꞌ ruhuâ sôꞌ, sani̱ huê danj na̱nj ûta garanꞌ ruhuâ sôꞌ gu̱nïn sôꞌ nej nuguanꞌ gaꞌmin Juan.
Sani̱ guyumân ꞌngo̱ gui nga huaj ga̱ꞌhue gàhuìꞌ Juan, gui nga ganasîj Herodes hioꞌo, ni̱ giꞌhiaj Herodes ꞌngo̱ nihia stiꞌnï̀ïn, ni̱ gaꞌhuiꞌ sôꞌ ya nej sí ni̱ka̱j sun huin ña̱an ngà nej kapitán, ni̱ huê danj na̱nj gakḯn sôꞌ nej sí huin ña̱n riñan yumanꞌ Galilea.
Ni̱ gatûj daꞌnin yànà yugûnꞌ Herodías, ni̱ giranꞌânj siyànà dânj riñan daranꞌ nej guiì màn hiuj dânj, ni̱ gahuin nìhiàꞌ ruhuâ Herodes ni̱ huê danj na̱nj gahuin nìhiàꞌ ruhuâ nej guiì nne ngà sôꞌ yiꞌnḯn mesa; ni̱ gataj rey gu̱nïn siyànà dânj:—Ga̱ꞌhue̱ gàchìnjꞌ riñânj sa garanꞌ ruhuâꞌ ni̱ gìrìkìj na̱nj ánj.
Ni̱ gataj Herodes si yàngàꞌ hia nï̀nꞌ gàꞌhuìꞌ sôꞌ: Ahuin na̱nj rasu̱n gàchìnj siyànà dânj, ni̱ ga̱ꞌhue si nda da̱ꞌa̱j nej yumanꞌ ri̱ña̱n ni̱ka̱j ñuꞌunj sôꞌ ga̱ꞌhue nàgàꞌhuìꞌ sôꞌ raꞌa siyànà dânj.
Ni̱ gahui siyànà dânj gaꞌan ni̱ gata gu̱nïn nni:—Nùnj huin si ga̱chin ràꞌaj.Ni̱ gataj yugûnꞌ dânj:—Gàchìnj sòꞌ ahui Juan bautista na̱nj ánj.
Hiôꞌ ni̱ nda nanè chre gaꞌanj siyànà dânj ñan nne rey Herodes, ni̱ gata gu̱nïn sôꞌ:—Garanꞌ ruhuâj si akuanꞌ nï̀n ni̱ ri̱ki̱ rèꞌ ruhuâ ꞌngo̱ rago̱ꞌo gi̱nun ahui Juan bautista riñânj.
Ni̱ nga gunïn rey Herodes nuguanꞌ nânj ni̱ ûta gananï̂n ruhuâ sôꞌ; sani̱ ñan gàꞌ gataj sôꞌ si yàngàꞌ hia nï̀nꞌ gàꞌhuìꞌ sôꞌ ꞌngo̱ rasu̱un riñan siyànà dânj, ni̱ ñan gàꞌ gunïn nej guiì nne ngà sôꞌ yiꞌnḯn mesa huê dânj ni̱ dusîj sôꞌ si-nùguànꞌ sôꞌ.
Ni̱ orâ chre ni̱ gaꞌnḯn rey dânj, gaꞌanj ꞌngo̱ si-stadû sôꞌ guendâ gàꞌnèꞌ sôꞌ ahui Juan.
Ni̱ nga gunïn nej sí ꞌna̱ꞌ ga̱huin chru̱n riñan Juan dàj gahuin, ni̱ gaꞌnaꞌ nej sôꞌ ni̱ ganakaj nej sôꞌ nneè kú Juan Bautista, ni̱ gaꞌanj gàchìnꞌ nej sôꞌ nneè kú sôꞌ ñan gachinꞌ nej sij nej nîman.
Gaꞌhuiꞌ Ma̱ꞌan Jesús ya ùnꞌùnꞌ mîn síi<TS3>(<a href="tw://bible.*?40.14.13-21">Mt. 14:13-21</a>; <a href="tw://bible.*?42.9.10-17">Lc. 9:10-17</a>; <a href="tw://bible.*?43.6.1-14">Jn. 6:1-14</a>)Huê danj ni̱ ganahuin chre̱ꞌ nej apóstol ngà Ma̱ꞌan Jesús, ni̱ ganataꞌ nej sôꞌ gu̱nïn Ma̱ꞌan Jesús, rayiꞌî daranꞌ nej sa giꞌhiaj nej sôꞌ, ni̱ dàj gidigân nej sôꞌ.
Ni̱ gataj Ma̱ꞌan Jesús:—Ga̱ꞌna̱ꞌ ni̱nï̱n nej suj riñan hioꞌó hua̱ niꞌnï̱nj ïn, ni̱ ga̱na̱ra̱n ruhuâ nej suj do̱j hiuj nânj.Dadinꞌ ûta gàꞌì nej guiì huaj nanꞌ ni̱ gàꞌì ninj ꞌnaꞌ, ni̱ nitaj si giyîꞌnï̱nj riñan nej sij ni̱ gàꞌ guendâ ya̱ nej sij mánj.
Huê danj ni̱ gaꞌanj ꞌngo̱ rïn nej sí gaꞌna ga̱huin chru̱un ngà Ma̱ꞌan Jesús ruhuâ barku nda riñan hioꞌó hua̱ nàkòo.
Sani̱ giniꞌin ûta gàꞌì nej guiì nga gaꞌanj nej sij, ni̱ ganï̂n ruhuâ ninj dànèꞌ ga̱ꞌa̱nj nej sij; huê danj ni̱ gaché dàkòj ninj ni̱ gunânj ninj gaꞌanj ninj ni̱ gàꞌ si̱nï̱n ninj guchiꞌ ñan hua̱j nej sij.
Ni̱ nga gananinj Ma̱ꞌan Jesús ruhuâ barkû ni̱ giniꞌin si gàꞌ màn ûta gàꞌì nej guiì, ni̱ gananï̂n àko ruhuaj niꞌin ninj, dadinꞌ dàj rûnꞌ huin nej matsïj nitaj sí dugumîn huê danj huin ninj; Ni̱ gayiꞌì Ma̱ꞌan Jesús ni̱ gidiganj ûta gàꞌì nej nuguanꞌan riñan ninj.
Ni̱ nga ûta hua̱j ginìn, ni̱ gaꞌnaꞌ nichì nej sí ꞌna̱ꞌ ga̱huin chru̱n riñan Ma̱ꞌan Jesús ni̱ gataj nej sôꞌ:—Riñan hioꞌó hua̱ niꞌnï̱nj ïn huin hiuj nânj, ni̱ gàꞌ hua̱j gìnìn.
Ni̱ gataj nej sôꞌ gu̱nïn Ma̱ꞌan Jesús, gànàꞌnï̀nj Ma̱ꞌân rèꞌ na̱nꞌ nej guiì ni̱ ga̱ꞌa̱nj ninj ñan màn nej hueꞌe ni̱ ñan nngaj nej ranchu, ni̱ hiuj dânj gi̱ra̱n ninj rachrúun ya̱ ninj, dadinꞌ nitaj sa ya̱ ninj hua hiuj nânj mánj.
Nanikàj Ma̱ꞌan Jesús ni̱ gata:—Gàꞌhuìꞌ nej suj ya̱ ninj na̱nj ánj.Ni̱ gataj nej sij:—Ruhuâ Ma̱ꞌân rèꞌ si ga̱ꞌa̱nj gi̱ra̱n nej ñûnj rachrúun nînꞌ, sani̱ gi̱niꞌñanj nej ñûnj sanꞌanj ga̱huin duꞌhue nej guiì huìj sientu gui, daꞌnga ni̱ gisi gi̱ra̱n nej ñûnj rachrúun ni̱ gàꞌhuìꞌ nej ñûnj ya̱ nej guiì.
Ni̱ gataj Ma̱ꞌan Jesús:—Andaj rachrúun nikaj nej suj ràꞌaj. Ga̱ꞌa̱nj gi̱ni̱ꞌhiaj nej suj ni̱ gi̱ni̱ꞌin nej suj anda hua.Huê danj ni̱ nga giniꞌin nej sij andaj rachrúun hua, ni̱ ganataꞌ nej sij gu̱nïn Ma̱ꞌan Jesús:—Man ùnꞌùnꞌ gè rachrúun ni̱ huìj gè yukuaj a hua na̱nj ánj.
Ni̱ gaꞌnïnꞌ su̱n Ma̱ꞌan Jesús si ga̱ta̱j nej sij gu̱nïn daranꞌ nej guiì màn hiuj dânj, si gi̱ꞌhiaj ninj daꞌ yiꞌnïnꞌ nìko xi ma̱ꞌan ninj ni̱ ga̱ꞌa̱nj ga̱ne ninj riñan nej koj mare̱e.
Ni̱ daꞌ yiꞌnïnꞌïn gaꞌanj ga̱ne nej guiì hiuj dânj, daꞌ ꞌngo̱ sientu, daꞌ huìj xia chi̱ꞌ.
Hiôꞌ ni̱ gidaꞌa Ma̱ꞌa Jesús nej ùnꞌùnꞌ rachrúun ngà huìj nej yukuaj a, ni̱ ganachi nikaj ñanj ne̱ꞌ yàtàꞌa ni̱ gaꞌhuij si guruhuâ Ma̱ꞌan Ñaꞌanj an, ni̱ gaꞌneꞌ da̱ꞌa nej rachrúun, ni̱ gaꞌhuij raꞌa nej sí ꞌna̱ꞌ ga̱huin chru̱n riñanj, ni̱ guneꞌ nej sôꞌ neꞌ ña̱an; ni̱ guchraꞌ da̱ꞌa nguèj yukuaj dânj ni̱ gaꞌhuij raꞌa daranꞌ nej guiì.
Ni̱ ya daranꞌ nej guiì ni̱ gachra riki ninj.
Ni̱ ganaranꞌ nej sij nej dasû lij gunâj dânj ni̱ ganasîj nda yùhuìj yugûti, ni̱ huê danj na̱nj ganaranꞌ nej sij nej yukuaj gunâj.
Ni̱ gisi yâ nda ùnꞌùnꞌ mîn nej síi.
Aché Ma̱ꞌan Jesús riñan nne ña̱ꞌa̱nj<TS3>(<a href="tw://bible.*?40.14.22-27">Mt. 14:22-27</a>; <a href="tw://bible.*?43.6.16-21">Jn. 6:16-21</a>)Ni̱ neꞌ rùkù ni̱ giꞌhiaj guesâ Ma̱ꞌan Jesús riñan nej sí ꞌna̱ꞌ ga̱huin chru̱n riñanj si ga̱tu̱ nej sôꞌ ruhuâ barku ni̱ ga̱ꞌa̱nj nej sôꞌ neꞌ ña̱n ñan nngaj yumanꞌ Betsaida, neꞌ ané duꞌhua nne ña̱ꞌa̱nj, nga ni̱ gunâj Ma̱ꞌan Jesús ni̱ ganaꞌnïn nanꞌ nej guiì dukuâ ninj.
Ni̱ neꞌ rùkù nga ganaꞌnïn nanꞌ nej guiì dukuâ ninj, ni̱ gaꞌan ra̱ ꞌngo̱ kïj ï ni̱ gaꞌmin ngà Ma̱ꞌan Ñaꞌanj an.
Ni̱ nga ginìn gui dânj, ni̱ gàꞌ hua̱j barku nda da̱ꞌa̱j nne ña̱ꞌa̱nj, ni̱ ꞌngo̱ rïn Ma̱ꞌan Jesús gunâj nikïnꞌ riñan hioꞌó hua̱ niꞌnï̱nj ïn.
Ni̱ nga giniꞌin si ûta giꞌhiaj guesâ nej sij guendâ gu̱xu̱n nej sij nnee ngà chrun ruguechràꞌa, dadinꞌ nanèe ni̱ dànanj gaꞌhuij neꞌ ri̱ña̱n nej sij, ni̱ gàꞌ ruhuâ gahuin si̱ꞌnï̱nꞌ neꞌ ruhuâ giyigï̀n mánj ni̱ gaꞌnaꞌ Ma̱ꞌan ni̱ ache riñan nne ña̱ꞌa̱nj ni̱ guyumanj riñan nej sij, ni̱ ruhuaj gàchìnj gaꞌan neꞌ ña̱n doj.
Ni̱ nga giniꞌin nej sij ache hua riñan nne ña̱ꞌa̱nj ni̱ gaguâj nej sij dadinꞌ guyuꞌhuiꞌ nej sij, dadinꞌ ganï̂n ruhuâ nej sij si huin ꞌngo̱ staꞌnaj a;
Dadinꞌ giniꞌin daranꞌ nej sij, ni̱ gaꞌanj daꞌngaꞌ nej sij sani̱ orâ chre ni̱ gaꞌmin ngà nej sij, ni̱ gata gu̱nïn nej sij:—Ga̱ nùkuaj ruhuâ nej suj; dadinꞌ ñùnj huin ni̱ si̱ guyuꞌhuiꞌ nej suj mánj.
Ni̱ gatu ngà nej sij ruhuâ barku huê danj ni̱ ganikïnꞌ si gaꞌhuij nanèe; ni̱ ûta gahuin ña̱ꞌanj ruhuâ nej sij sani̱ huê danj na̱nj gahuin nìhiàꞌ ruhuâ nej sij.
Dadinꞌ hua̱ na̱nj nun ga̱ꞌhue ga̱ra̱n daꞌngaꞌ ruhuâ nej sij dàj giꞌhia nga ganahuin gàꞌì nej rachrúun, dadinꞌ neꞌ hua tsì ruhuâ nimân nej sij.
Giꞌhiaj Ma̱ꞌan Jesús ganahuin nej guiì màn yumanꞌ Genesaret<TS3>(<a href="tw://bible.*?40.14.34-36">Mt. 14:34-36</a>)Ni̱ nga gachîn nej sij riñan nne ña̱ꞌa̱nj, ni̱ gaꞌnaꞌ nej sij riñan hioꞌó gùꞌnàj Genesaret, ni̱ gahuin nìchrùnꞌ nej sij duꞌhua hioꞌó dânj ni̱ gumînj nej sij barku nu̱n nej sij huaj nej sij.
Ni̱ gananinj nej sij ruhuâ barku, ni̱ orâ chre ni̱ gananiꞌin nej guiì màn hiuj dânj nej sij.
Ni̱ gaꞌanj gànàtàꞌ nej guiì dânj riñan nej guiì màn ganikàj rukû yumanꞌ dânj, ni̱ gayiꞌì nej sôꞌ ni̱ ginikaj nej sôꞌ nej sí aꞌnanꞌan gaꞌnaꞌ nej sôꞌ ni̱ tàj nej sí dânj riñan chrun ata nej sôꞌ gaꞌnaꞌ nej sôꞌ, ñan gunïn nej sôꞌ nne Ma̱ꞌan Jesús.
Ni̱ dànèꞌ gahuin gatûj Ma̱ꞌan Jesús ñan hua̱ ꞌngo̱ yumanꞌ lij, ni̱ ñan nngaj ꞌngo̱ yumanꞌ snàꞌànj an ni̱ riñan hioꞌó giꞌhiaj sun nej sij, ni̱ guchruj nej sij gingaj nej sí aꞌnanꞌan duꞌhua chrej e, ni̱ gachín nìꞌhiaj nej guiì dânj si ga̱ꞌhue̱j Ma̱ꞌan Jesús ni̱ gàgànꞌ raꞌa ninj man ꞌhuej nìkòꞌ duꞌhua atsîj ni̱ke̱ Ma̱ꞌan, ni̱ nej guiì gaganꞌ raꞌa ꞌhuej nìkòꞌ duꞌhua atsîj tàj yichrá Ma̱ꞌan ni̱ ganahuin daranꞌ ninj giꞌhia.
Sa giꞌhiaj yìꞌì nimân nej guiì<TS3>(<a href="tw://bible.*?40.15.1-20">Mt. 15:1-20</a>)Ni̱ gaꞌanj nichì nej sí fariseo riñan Ma̱ꞌan Jesús, ni̱ huê danj na̱nj naraꞌhuiꞌ da̱ꞌa̱j nej sí chru̱n ley, nej sôꞌ ꞌna̱ꞌ yumanꞌ snàꞌànj Jerusalén.
(Dadinꞌ nej fariseo nga daranꞌ nej judío, ni̱ ûta nikaj chre̱j nej sij si-chrej nej síchìj achij i, ni̱ nga nitaj si naniꞌhiaꞌ nej sij raꞌa nej sij, hiôꞌ ni̱ nitaj si yâ nej sij mánj.
Ni̱ nga gunumân nej sij gaꞌanj nej sij raꞌhuee, ni̱ nga nun nànìꞌhiàꞌ nej sij raꞌa nej sij hiôꞌ ni̱ nitaj si yâ nej sij. Ni̱ ni̱ka̱j chre̱j nej sij chrej giri raa̱ nej ma̱ꞌan nej sij, huê danj na̱nj ganaꞌnïnꞌ nej sij nej basû garânj sun nej sij nga goꞌo nej sij nnee, ni̱ huê danj na̱nj ganaꞌnïnꞌ nej sij nej gukuaj a, huê danj na̱nj ganaꞌnïnꞌ nej sij nej ruj agaꞌ garânj sun nej sij, ni̱ huê danj na̱nj ganaꞌnïnꞌ nej sij na tàj nej sij.)
Ni̱ gachín naꞌanj nej sí fariseo ngà nej sí chru̱n ley Ma̱ꞌan Jesús ni̱ gataj nej sôꞌ:—Nùnj huin saj ni̱ nej sí ꞌna̱ꞌ ga̱huin chru̱n riñan Ma̱ꞌân rèꞌ ni̱ nitaj si dagahuin nej sôꞌ nej chrej gidigân nej síchìj achij i, dadinꞌ yâ nej sôꞌ nga hua kï̱j raꞌa nej sôꞌ ràꞌaj.
Ni̱ nanikàj Ma̱ꞌan Jesús ni̱ gata:—Sí gidigañuꞌunj un huin nej suj ni̱ dùgùnàj hua sa gaꞌmin Isaias rayiꞌî nej suj, ni̱ huê danj gachrûn sôꞌ riñan ñanj:Yumanꞌ nânj ni̱ man ngà nnïnj duꞌhua nej guiì ginikaj chre̱j ninj riñânj,sani̱ gahuin anêj nimanj ninj riñânj.
Nitaj nùnj gue̱nda̱ niꞌñanj ginûn ña̱ꞌa̱nj nej sij riñânj,dadinꞌ sa gidigân nej sij gahuin nej yìꞌnï̀nꞌ nuguanꞌ giri raa̱ nej síi.
Dadinꞌ gudunâj nej suj nej nuguanꞌ gaꞌnïnꞌ su̱n Ma̱ꞌan Ñaꞌanj an, ni̱ ûta nìchràj ruhuâ nej suj guendâ gi̱digân nej suj nej chrej giri raa̱ nej síi.
Ni̱ huê danj na̱nj gataj Ma̱ꞌan Jesús:—Hiôꞌ ni̱ gudurëꞌ nej suj nej nuguanꞌ gaꞌnïnꞌ su̱n Ma̱ꞌan Ñaꞌanj an, dadinꞌ dànanj dagahuin nej suj nej nuguanꞌ gidigân nej síchìj achij i.
Dadinꞌ gataj Moisés: “Gi̱nikaj chre̱j nej suj riñan rej nej suj ngà riñan nni nej suj”, “Ni̱ sí gaꞌmin si ga̱ꞌna̱ꞌ sa yìꞌìi riñan rej ngà riñan nni, ni̱ yìtï̀nj chre daꞌhui sôꞌ gàhuìꞌ sôꞌ.”
Sani̱ gataj nej suj: Si ga̱ꞌhue ga̱ta̱j ꞌngo̱ síi gu̱nïn rej sôꞌ ngà gu̱nïn nni sôꞌ: “Si̱ giriꞌí sanꞌanj an rìkìj riñan nguèj suj, dadinꞌ daranꞌ sanꞌanj nìkà ni̱ sanꞌanj corbán huin rûꞌhuaj” (ni̱ Corbán ruhuaj ga̱ta sanꞌanj gàꞌhuìj riñan Ma̱ꞌan Ñaꞌanj an huin na̱nj ánj).
Ni̱ huê danj ni̱ nitaj si gaꞌnï̂nj nej suj, si gu̱ru̱gûñuꞌunj nej síi rej nej sôꞌ ngà nni nej sôꞌ.
Ni̱ huê dànanj giꞌhiaj nej suj ni̱ gudurëꞌ nej suj si-nùguànꞌ Ma̱ꞌan Ñaꞌanj an dadinꞌ gidigân nej suj nej chrej giri ra̱ nej ma̱ꞌan nej suj ni̱ duguachîn nej suj nej nuguanꞌ nânj riñan ꞌngo̱ ni̱ aꞌngô nej guiì. Ni̱ huê dàj rûnꞌ ginikaj chre̱j nej suj ngà chrej nânj huê danj gi̱nikaj chre̱j nej suj ngà aꞌngô nej chrej giri ra̱ nej síi.
Ni̱ gakḯn ñûn Ma̱ꞌan Jesús gaꞌnaꞌ daranꞌ nej guiì riñanj ni̱ gata gu̱nïn ninj:—Gu̱nïn daranꞌ nej suj sa ga̱ꞌmi̱n, ni̱ ga̱ra̱n daꞌngaꞌ ruhuâ nej suj.
Gàꞌ si ꞌngo̱ nej sa yâ nej guiì ni̱ nga gatu ruhuâ riki ninj ni̱ si̱ nagiꞌhiaj kïj ninj mánj; dadinꞌ daranꞌ nej nuguanꞌ kï̱j gahui ruhuâ duꞌhua nej guiì ni̱ nda ruhuâ nîman ninj gahui nej nuguanꞌ dânj, ni̱ huê nej nuguanꞌ dânj huin sa nagiꞌhiaj kï̱j ninj.
Si hua̱ ꞌngo̱ nej suj tá hiuꞌuj rakïj guendâ gu̱nïn, ni̱ gu̱nïn nej suj.
Ni̱ gahuin anêj Ma̱ꞌan Jesús ñan màn nej guiì rigì dânj ni̱ gatu ruhuâ hueꞌe, ni̱ gachín naꞌanj nej sí ꞌna̱ꞌ ga̱huin chru̱n riñanj nùnj huin si ga̱ta̱j nuguanꞌ rán dânj ruhuâꞌ.
Ni̱ gataj Ma̱ꞌan Jesús gu̱nïn nej sij:—Hua̱ na̱nj naꞌhue ga̱ra̱n daꞌngaꞌ ruhuâ nej suj mínj. Nun garânj daꞌngaꞌ ruhuâ nej suj si daranꞌ nej sa gatûj ruhuâ riki nej guiì, ni̱ si giꞌhia si ga̱na̱huin ninj guiì gakï̱nꞌïn mínj,
dadinꞌ nitaj si gatu ruhuâ nîman ninj mánj, dadinꞌ man ruhuâ riki ninj gatu, ni̱ neꞌ rùkù ni̱ riꞌî ninj.Dànanj gatâ dadinꞌ daranꞌ nej nihia yâ nej guiì ni̱ hua̱ sàꞌ man na̱nj ánj.
Ni̱ huê danj gata:—Daranꞌ nej nuguanꞌ gahui ruhuâ duꞌhua nej guiì, ôꞌ huin sa giꞌhiaj si ga̱na̱huin ninj sa kï̱j huaa.
Dadinꞌ nda neꞌ rùhuà nimân nej guiì gahui, nej nuguanꞌ kï̱j ganï̂n ruhuâ ninj gi̱ꞌhiaj ninj, ni̱ ganï̂n ruhuâ ninj gi̱nikaj ninj nika duguiꞌ ninj, ni̱ ganï̂n ruhuâ ninj ga̱che̱ sìgìchràꞌ ninj, ganï̂n ruhuâ ninj da̱gahuiꞌ ninj.
Ganï̂n ruhuâ ninj gi̱ꞌhiaj tu̱ ninj, ruhuâ ninj gaj doj riñan ninj, ganï̂n ruhuâ ninj gi̱ꞌhiaj yiꞌì ninj nej duguiꞌ ninj, ganï̂n ruhuâ ninj gi̱di̱gañuꞌunj ninj, ûta huin ruhuâ ninj gi̱ni̱nj ninj gakï̱nꞌïn ngà nej siyànàa, huin yìkòj ruhuâ ninj, gaꞌmin yìꞌì ninj riñan nej duguiꞌ ninj, ûta huin ninj ruhuâ ninj ni̱ nitaj si chru̱n ninj ga̱na̱ka̱j guendâ ninj.
Daranꞌ nej sa aꞌnanꞌ nânj ni̱ ruhuâ nimân ninj gahui, ni̱ nagiꞌhiaj kïj ninj.
Ûta nìko guyumân ruhuâ siyànà ꞌnaꞌ yumanꞌ sirofenicia niꞌin Ma̱ꞌan Jesús<TS3>(<a href="tw://bible.*?40.15.21-28">Mt. 15:21-28</a>)Huê danj ni̱ gahui Ma̱ꞌan Jesús hiuj dânj, ni̱ gaꞌan riñan hioꞌó Tiro ngà riñan Sidón; ni̱ gatu ruhuâ ꞌngo̱ hueꞌe, ni̱ nun ga̱ꞌhue̱j ruhuaj si gi̱ni̱ꞌin nej guiì si nne hiuj dânj; sani̱ nun ga̱ꞌhue gìyìꞌìj huij riñan ninj.
Dadinꞌ gunïn ꞌngo̱ yugûnꞌ yànà dânj si hiuj dânj nne Ma̱ꞌan, ni̱ hua̱ ꞌngo̱ daꞌnin yànà ñûnꞌ nu̱n ꞌngo̱ nanè kï̱j huaa ruhuâ nimân; ni̱ gaꞌnaꞌ ñûnꞌ ni̱ ganikïnꞌ rúdàkòj ñûnꞌ yiꞌî Ma̱ꞌan.
Ni̱ yiñán yugûnꞌ yànà nânj huin riñan hioꞌó Sirofenicia ni̱ nìkòꞌ hioꞌó dânj yumanꞌ griega, ni̱ gachín nìꞌhiaj ñûnꞌ riñan Ma̱ꞌan Jesús si gi̱ꞌhia sunuj u ni̱ gi̱rij nanè kï̱j hua nu̱n ruhuâ nimân daꞌnin yànà ñûnꞌ.
Sani̱ gataj Ma̱ꞌan Jesús gu̱nïn ñûnꞌ:—Gu̱du̱nâj sôꞌ si ya̱ si̱nï̱n nej daꞌní nda gùnùmàn riki ninj, dadinꞌ nitaj si dùgùnàj huaj si gi̱doꞌoꞌ rachrún ya̱ nej daꞌnîꞌ ni̱ gu̱du̱gueꞌ ya̱ nej yuhue lij mánj.
Nanikàj yugûnꞌ dânj ni̱ gataj ñûnꞌ:—Huê danj yàngàꞌ Señor; sani̱ nej yuhue lij ni̱ ganaranꞌ nej xuj, nej dasû lij nej rachrún gahiu riki mesa giꞌhiaj nej sínꞌin ni̱ ganakaj nej xuj yâ nej xuj.
Hiôꞌ ni̱ gataj Ma̱ꞌan Jesús:—Rayiꞌî guendâ gatajꞌ dànanj ni̱ ga̱ꞌa̱njꞌ; dadinꞌ nanè kï̱j hua ginun ruhuâ nimân daꞌnin yànàꞌ ni̱ gàꞌ gahui gaꞌan na̱nj ánj.
Ni̱ nga gunukuiꞌ yugûnꞌ dânj dukuâ ñûnꞌ ni̱ nngaj daꞌnin yànà ñûnꞌ riñan na, ni̱ giniꞌin ñûnꞌ si gàꞌ gahui nanè kï̱j hua ginun ruhuâ nimân daꞌnin siyànà ñûnꞌ.
Sí so̱ꞌo ni̱ sí ꞌminj in huin ꞌngo̱ sí dânj ni̱ ganahuin sôꞌ giꞌhiaj Ma̱ꞌan JesúsGahui Ma̱ꞌan Jesús gaꞌan riñan hioꞌó Tiro, ni̱ gachinj riñan hioꞌó Sidón ni̱ guyumanj ñan nu̱n nne ña̱ꞌa̱nj gùꞌnàj Galilea, ni̱ guchij riñan hioꞌó Decápolis.
Ni̱ nika sí nânj gaꞌanj ane riñan nej guiì màn hiuj dânj, ni̱ gidigï dë̂j raꞌa ruhuâ rakïj sí nânj, ni̱ gachra stanu ni̱ gaganꞌ raꞌa hia sí nânj.
Ni̱ ganachi nikaj ñanj yàtàꞌa, ni̱ ganarânj guche ni̱ gata:—Efata —ni̱ nuguanꞌ nânj ruhuaj ga̱ta: Ga̱na̱yi̱ꞌnï̱n sòꞌ ánj.
Ni̱ orâ chre ni̱ ganayiꞌnï̂nj nguèj hiuꞌuj tàj rakïj sí nânj, ni̱ ganachi sa a̱nu̱min hia sôꞌ, ni̱ gaꞌhue gaꞌmin hueꞌê sôꞌ.
Ni̱ gaꞌnïnꞌ su̱n Ma̱ꞌan Jesús riñan nej guiì màn hiuj dânj sisi̱ si̱ ganataꞌ ninj riñan gàꞌ si ꞌngo̱ nej guiì; sani̱ nga ûta gaꞌnïnꞌ sunj sisi̱ si̱ gananï̂n ninj rayiꞌî sa giꞌhia, ni̱ dànanj ni̱ña̱n ninj ganataꞌ ninj doj riñan aꞌngô nej guiì.
Ni̱ ûta gahuin nìhiàꞌ ruhuâ nej guiì ni̱ gataj ninj:—Ûta hueꞌê giꞌhia daranꞌanj; dadinꞌ giꞌhia si gunïn guiì sòꞌo, ni̱ giꞌhia si ga̱ꞌmi̱n guiì ꞌmìnj in na̱nj ánj.
Gaꞌhuiꞌ Ma̱ꞌan Jesús ya ga̱ꞌânj mîn<TS3>(<a href="tw://bible.*?40.15.32-39">Mt. 15:32-39</a>)Nej gui dânj ni̱ màn ûta gàꞌì nej guiì, ni̱ nitaj si ni̱ka̱j ninj sa ya̱ ninj, ni̱ gakḯn Ma̱ꞌan Jesús nej sí ꞌna̱ꞌ ga̱huin chru̱n riñanj ni̱ gata gu̱nïn nej sôꞌ:
—Gananï̂n àko ruhuâj niꞌín nej guiì, dadinꞌ gàꞌ gisîj huàꞌnï̀nj gui mân ninj ngàj, ni̱ nitaj si ni̱ka̱j ninj sa ya̱ ninj mánj;
Ni̱ si̱ ganaꞌnï̂n na̱nꞌ ninj dukuâ ninj dadinꞌ hua̱ gi̱ni̱ne̱j ninj, ni̱ huaj ninj ni̱ gi̱ni̱chre ninj ruhuâ chrej e, dadinꞌ hua̱ da̱ꞌa̱j ninj ꞌnaꞌ ûta gànꞌ.
Ni̱ nanikàj nej sí ꞌna̱ꞌ ga̱huin chru̱un ni̱ gataj nej sôꞌ:—Dànèꞌ ga̱ꞌhue gìrìꞌ ꞌngo̱ síi rachrúun ya̱ nej guiì riñan hioꞌó nàkò nânj ràꞌaj.
Ni̱ gachín naꞌanj Ma̱ꞌan Jesús ni̱ gata:—Andaj rachrúun nikaj nej suj ràꞌaj.Ni̱ gataj nej sij:—Chi̱j nikaj nej ñûnj.
Hiôꞌ ni̱ gaꞌnïnꞌ su̱n Ma̱ꞌan Jesús riñan daranꞌ nej guiì màn hiuj dânj si ga̱ꞌa̱nj ga̱ne ninj riñan hioꞌóo; ni̱ gidaꞌa nej chi̱j rachrúun, ni̱ nga gisîj gaꞌhuij si guruhuâ Ma̱ꞌan Ñaꞌanj an, ni̱ guchraꞌ da̱ꞌa, ni̱ gaꞌhuij raꞌa nej sí ꞌna̱ꞌ ga̱huin chru̱n riñanj guendâ ga̱daꞌngaꞌ nej sôꞌ riñan nej guiì; huê danj ni̱ gaꞌhuiꞌ nej sôꞌ ya daranꞌ nej guiì màn hiuj dânj.
Ni̱ ni̱ka̱j nej sij do̱j nej yukuaj a gaꞌnaꞌ nej sij; ni̱ gaꞌhuiꞌ nej sij raꞌa Ma̱ꞌan Jesús ni̱ gaꞌhuij si guruhuâ Ma̱ꞌan Ñaꞌanj an, ni̱ gaꞌnïnꞌ sunj riñan nej sí ꞌna̱ꞌ ga̱huin chru̱un si gàꞌhuìꞌ nej sôꞌ raꞌa nej guiì màn hiuj dânj.
Ni̱ ya daranꞌ nej guiì màn hiuj dânj nda gunumân riki ninj; ni̱ ganaranꞌ nej sij nej dasû lij gunâj dânj, ni̱ ganachra chi̱j yugûti ganaranꞌ nej sij.
Ni̱ nej guiì ya gahuin daꞌngaꞌ ꞌngo̱ si gaꞌânj mîn; ni̱ ganaꞌnïn nanꞌ nej guiì dukuâ ninj.
Ni̱ nga gatûj Ma̱ꞌan Jesús ruhuâ barku ngà nej sí ꞌna̱ꞌ ga̱huin chru̱n riñanj, ni̱ gaꞌnaj riñan hioꞌó gùꞌnàj Dalmanuta.
Gachín nìꞌhiaj nej sí fariseo si gi̱ꞌhiaj Ma̱ꞌan Jesús ga̱na̱huin nej guiì<TS3>(<a href="tw://bible.*?40.16.1-4">Mt. 16:1-4</a>; <a href="tw://bible.*?42.12.54-56">Lc. 12:54-56</a>)Ni̱ gaꞌnaꞌ nej sí fariseo ni̱ gayiꞌì nej sôꞌ ni̱ ganarïsnaꞌanj nej sôꞌ ngà Ma̱ꞌan Jesús, ni̱ gachín nej sôꞌ ꞌngo̱ daꞌngaꞌ ꞌna̱ꞌ neꞌ yàtàꞌa, guendâ ruhuâ nej sôꞌ ga̱ra̱n hue̱ nej sôꞌ Ma̱ꞌan.
Ni̱ ganarânj guchej Ma̱ꞌan Jesús ngà nanè nimanj ni̱ gata:—Nùnj huin saj ni̱ gachín nej guiì màn diû nânj ꞌngo̱ daꞌngaꞌa ràꞌaj. Yàngàꞌ hia nï̀nꞌ tâ ni̱ si̱ gaꞌhue gi̱ni̱ꞌin nej guiì nânj daꞌngaꞌa mánj.
Ni̱ guduna nej sí dânj ni̱ gatu ruhuâ barku ngà nej sí ꞌnaꞌ gahuin chru̱n riñanj, ni̱ gaꞌan ané duꞌhua nne ña̱ꞌa̱nj.
Ga̱ gu̱dadû ngà nej sa gidigân nej sí fariseo<TS3>(<a href="tw://bible.*?40.16.5-12">Mt. 16:5-12</a>)Ni̱ giniꞌñûn nej sij gi̱nikaj nej sij rachrúun ga̱ꞌna̱ꞌ nej sij, ni̱ man ꞌngo̱ rïn rachrúun nikaj nej sij ꞌnaꞌ nej sij ruhuâ barku.
Ni̱ gaꞌnïnꞌ sunj riñan nej sij ni̱ gata:—Ni̱ꞌhiaj nej suj; ni̱ ga̱ gudadû nej suj ngà chru dunuꞌmanꞌ garânj sun nej sí fariseo ngà Herodes, nânj huin sa gidigân nej sôꞌ.
Ni̱ ganarïsnaꞌanj nej sí ꞌna̱ꞌ ga̱huin chru̱n riñanj siganï̂nj nej ma̱ꞌan nej sôꞌ ni̱ gataj nej sôꞌ:—Gaꞌmin Ma̱ꞌan Jesús dànanj dadinꞌ nun gi̱nikaj nêꞌ rachrúun ga̱ꞌna̱ꞌ nêꞌ.
Ni̱ garânj daꞌngaꞌ ruhuâ Ma̱ꞌan Jesús sa taj nej sij ni̱ gata gu̱nïn nej sij:—Ahuin si ràyìꞌì ganarïsnaꞌanj nej suj ràꞌaj, ganarïsnaꞌanj nej suj rayiꞌî guendâ nitaj rachrúun nikaj nej suj ꞌnaꞌ nej suj nîꞌ. Hua̱ nï̀nꞌ hua tsì ruhuâ nimân nej suj na̱nj nîꞌ.
Hua̱ rune ñan nej suj ni̱ naꞌhue gi̱ni̱ꞌin nej suj, ni̱ tàj hiuꞌuj u rakïj nej suj ni̱ naꞌhue gu̱nïn nej suj. Ni̱ naꞌhue ga̱na̱nun ruhuâ nej suj ûnꞌ.
Nga guchraꞌ da̱ꞌa nej ùnꞌùnꞌ rachrúun siganï̂nj nej ùnꞌùnꞌ mîn nej guiì, ni̱ andaj yugûti gachra nga ganaranꞌ nej suj ràꞌaj.Ni̱ gataj nej sij:—Yùhuìj.
—Ni̱ nga guchraꞌ da̱ꞌa nej chi̱j rachrúun ni̱ gisi yâ gaꞌânj mîn nej guiì. Andaj yugûti ganachra nej dasû lij nej rachrún dânj ganaranꞌ nej suj ràꞌaj.Ni̱ gataj nej sij:—Chi̱j.
Ni̱ gata:—Nùnj huin saj ni̱ hua na̱nj naꞌhue ga̱ra̱n daꞌngaꞌ ruhuâ nej suj ràꞌaj.
Giꞌhiaj Ma̱ꞌan Jesús si ga̱na̱huin ꞌngo̱ sí du̱chri ruhuâ yumanꞌ BetsaidaNi̱ gaꞌnaꞌ Ma̱ꞌan Jesús ñan nngaj yumanꞌ Betsaida; ni̱ ni̱ka̱j nej sí màn hiuj dânj gaꞌnaꞌ nej sôꞌ ꞌngo̱ sí hua̱ du̱chri, ni̱ gachín nìꞌhiaj nej sôꞌ si gàgànꞌ raꞌa Ma̱ꞌan Jesús sí dânj.
Hiôꞌ ni̱ gidaꞌa Ma̱ꞌan Jesús raꞌa sí du̱chri dânj, ni̱ girij nika gaꞌan duꞌhua yumanꞌan sôꞌ; ni̱ gachra stanu nguèj rune ñan sôꞌ, ni̱ gutaj raꞌa ahui sôꞌ ni̱ gachín naꞌan si guruguiꞌ giniꞌhiaj sôꞌ do̱j.
Ni̱ ganachi nikaj ñan sí dânj ni̱ giniꞌhiaj sôꞌ ni̱ gataj sôꞌ:—Guruguiꞌ giniꞌhiâ nej síi ni̱ dàj rûnꞌ hua nej chrun hua nej sij na̱nj ánj.
Ni̱ ganaꞌnḯn Ma̱ꞌan Jesús nanꞌ sí dânj dukuâ sôꞌ ni̱ gata gu̱nïn sôꞌ:—Si gatûjꞌ ruhuâ yumanꞌ nânj mánj, ni̱ gàꞌ si ganatâꞌ gu̱nïn nej guiì màn yumanꞌ nânj mánj.
Ganataꞌ Pedro si Ma̱ꞌan Jesús huin Cristo<TS3>(<a href="tw://bible.*?40.16.13-20">Mt. 16:13-20</a>; <a href="tw://bible.*?42.9.18-21">Lc. 9:18-21</a>)Gahui Ma̱ꞌan Jesús ni̱ gaꞌan yumanꞌ Sesarea huin doꞌó Filipo ngà nej sí gaꞌnaꞌ ga̱huin chru̱n riñanj. Ni̱ nga aché nej sij huaj nej sij ni̱ gachín naꞌan nej sí ꞌna̱ꞌ ga̱huin chru̱n riñanj ni̱ gata gu̱nïn nej sôꞌ.—Dàj taj nej síi ni̱ ahuin sa huín taj nej sôꞌ ràꞌaj.
Ni̱ nanikàj nej sôꞌ ni̱ gataj nej sôꞌ:—ꞌNgo̱ nej sij taj si huê Ma̱ꞌân rèꞌ huin Juan Bautista; ni̱ aꞌngô nej sij taj si huê Ma̱ꞌân rèꞌ huin Elias; ni̱ aꞌngô nej sij taj si huê Ma̱ꞌân rèꞌ huin goꞌngo̱ nej sôꞌ gataj dàj ga̱huin.
Ni̱ gataj Ma̱ꞌan Jesús:—Ni̱ ahuin sa huín taj nej suj ràꞌaj.Hiôꞌ ni̱ gataj Pedro:—Huê Maꞌân rèꞌ huin Cristo.
Sani̱ gaꞌnïnꞌ su̱n Ma̱ꞌan Jesús riñan nej sí ꞌna̱ꞌ ga̱huin chru̱n riñanj sisi̱ si̱ ganataꞌ nej sôꞌ riñan gàꞌ si ꞌngo̱ nej guiì ahuin sa huin Ma̱ꞌan.
Gataj Ma̱ꞌan Jesús si ga̱huij<TS3>(<a href="tw://bible.*?40.16.21-28">Mt. 16:21-28</a>; <a href="tw://bible.*?42.9.22-27">Lc. 9:22-27</a>)Dadinꞌ gidiganj riñan nej sí ꞌna̱ꞌ ga̱huin chru̱n riñanj ni̱ gata gu̱nïn nej sôꞌ: Hua̱ ni̱ña̱n si ûta giranꞌ sàñùnj, ni̱ si̱ gininj hueꞌê riñan nej síchìj achij i, riñan nej rej ni̱ riñan nej sí chru̱n ley ni̱ da̱gahuiꞌ nej sôꞌ ñùnj. Sani̱ nga gahuí ni̱ ga̱chin huàꞌnï̀nj gui ni̱ gànàꞌnï̀n siganï̂nj nej nîman.
Ni̱ nda nîꞌnï̀nj chre gaꞌmin Ma̱ꞌan. Hiôꞌ ni̱ gakḯn anêj Pedro Ma̱ꞌan ni̱ ranꞌ sôꞌ Ma̱ꞌan.
Sani̱ nanikàj Ma̱ꞌan ni̱ giniꞌhia riñan nej sí ꞌna̱ꞌ ga̱huin chru̱n riñanj ni̱ dugunïn gàꞌij Pedro ni̱ gata gu̱nïn sôꞌ:—Gu̱xu̱n ma̱ꞌânꞌ riñânj sichrej. Dadinꞌ nitaj si nu̱n ruhuâ ahuîꞌ nej rasu̱n garanꞌ ruhuâ Ma̱ꞌan Ñaꞌanj an mánj, dadinꞌ gaꞌnḯn ñanꞌ riñan nej rasu̱n garanꞌ ruhuâ nej síi.
Ni̱ gakï̱n nej guiì ngà nej sí ꞌna̱ꞌ ga̱huin chru̱n riñanj ni̱ gata gu̱nïn nej sôꞌ:—Si hua̱ ꞌngo̱ nej suj ruhuâ gi̱nikòꞌ rukú Ma̱ꞌán, ni̱ gu̱du̱nâj nej suj nej sa garanꞌ ruhuâ nneè kú nej suj, ni̱ ga̱ ruhuâ nej suj gi̱ranꞌ sa̱ñu̱n nej suj, ni̱ gi̱nikòꞌ nej suj rukû Maꞌán.
Dadinꞌ daranꞌ nej guiì ruhuâ ga̱na̱ni̱n riñan sañun hua̱ ruhuâ yumiguìi nânj ni̱ naꞌhuej ruhuâ ninj gàhuìꞌ ninj rayiꞌí, ni̱ si ganariꞌ ninj ñan ni̱ka̱j su̱n Ma̱ꞌan Ñaꞌanj an ga̱ne ninj mánj, sani̱ daranꞌ nej guiì hua̱ ruhuâ gàhuìꞌ rayiꞌí ni̱ ngà rayiꞌî nuguanꞌ giꞌhiaj ga̱na̱ni̱n ninj, ni̱ ga̱na̱ni̱n ninj na̱nj ánj.
Dadinꞌ ahuin gue̱nda̱ niꞌñanj si ûta gìrìꞌ nej guiì nej rasu̱n màn ruhuâ yumiguìi nânj ga̱ riñan ninj, si ga̱ꞌa̱nj ni̱ꞌhia̱ ma̱ꞌan nimân ninj ràꞌaj.
Ni̱ ahuin si gìrìꞌ nej guiì na̱ruꞌhue ninj rayiꞌî ma̱ꞌan nimân ninj ràꞌaj.
Dadinꞌ ahuin na̱nj guiì giriꞌ sinàꞌàj a rayiꞌí ngà rayiꞌî si-nùguànꞌànj diû màn nej sí giꞌhiaj gakï̱nꞌ nânj, ni̱ gìrìꞌìj sinàꞌàj a rayiꞌî ninj nga gàꞌnàj ni̱ gaꞌnaꞌ nej ángel gèe ni̱ gi̱nikaj sùnj si-su̱n Ma̱ꞌan Re Ñaꞌanj an na̱nj ánj.
Ni̱ huê danj gata:—Yàngàꞌ hia nï̀nꞌ tâ si hua̱ da̱ꞌa̱j nej suj màn hiuj nânj, ni̱ si̱ gahuiꞌ nej suj dadinꞌ gi̱ni̱ꞌin nej suj ga̱ꞌna̱ꞌ gi̱nikaj su̱n nùkuaj staꞌu Ma̱ꞌan Ña̱ꞌa̱nj nne yàtàꞌa riñan hioꞌó nânj na̱nj ánj.
Nadunâ Jesús Ma̱ꞌan<TS3>(<a href="tw://bible.*?40.17.1-13">Mt. 17:1-13</a>; <a href="tw://bible.*?42.9.28-36">Lc. 9:28-36</a>)Neꞌ rùkù nga gachîn huàtànꞌ gui ni̱ ginikaj Ma̱ꞌan Jesús Pedro, ngà Jacobo ni̱ Juan, ni̱ gaꞌanj ni̱nï̱n nej sij raa̱ ꞌngo̱ kïj hua̱ yàkàan; ni̱ nadunâ Jesús Ma̱ꞌan riñan nej sij.
Ni̱ nda ran chre ganahuin siganꞌanj ni̱ nda gàtsì chre ganahuin siganꞌanj, ni̱ hua̱ gàtsì atsìj i dàj rûnꞌ hua ꞌhueꞌe, ni̱ gàꞌ si ꞌngo̱ nej sí nán atsìj i ni̱ si̱ gaꞌhue ga̱na̱huin gàtsij gi̱ꞌhiaj nej sôꞌ dàj rûnꞌ ganahuin gàtsì atsîj nânj.
Ni̱ orâ chre ni̱ guyumân Elias ngà Moisés, ni̱ gaꞌmin nguèj sôꞌ ngà Ma̱ꞌan Jesús.
Hiôꞌ ni̱ gataj Pedro gu̱nïn Ma̱ꞌan Jesús:—Maestrûj, dùgùnàj huaj si ga̱ne nêꞌ hiuj nânj; ni̱ giꞌhiaj nêꞌ huàꞌnï̀nj hueꞌ rekoj o, ꞌngoj ga̱ne Ma̱ꞌân rèꞌ, ni̱ aꞌngoj ga̱ne Moisés ni̱ aꞌngoj ga̱ne Elías na̱nj ánj.
Sani̱ nun niꞌin Pedro sa gaꞌmin sôꞌ, dadinꞌ do̱ꞌ si̱ ûta guyuꞌhuiꞌ sôꞌ.
Hiôꞌ ni̱ gaꞌnaꞌ ꞌngo̱ nnga ni̱ garan gayu̱nꞌun riñan nej sij, ni̱ nda riñan nnga dânj gaꞌmin Ma̱ꞌan Ñaꞌanj an ni̱ gata:—Huê Ma̱ꞌan nan huin Daꞌnî ni̱ ûta ꞌì ruhuâj niꞌín Ma̱ꞌan; ni̱ gu̱nïn nej suj sa ga̱ꞌmi̱n.
Ni̱ orâ chre ni̱ nga giniꞌhiaj nej sij, ni̱ nitaj gàꞌ si goꞌngo̱ nguèj sôꞌ nikïnꞌ ngà Ma̱ꞌan Jesús, dadinꞌ man ꞌngo̱ rïn nikïnꞌ hiuj dânj.
Ni̱ gananinj nej sij raa̱ kïj dânj, ni̱ gaꞌnïnꞌ sunj riñan nej sij sisi̱ si̱ gananï̂n nej sij riñan gàꞌ si ꞌngo̱ nej guiì sa giniꞌin nej sij hiuj dânj, ni̱ nda gànàꞌnï̀nj Ma̱ꞌan siganï̂nj nej nîman hiôꞌ ni̱ gaꞌhue ga̱na̱nï̱n nej sij rayiꞌij.
Ni̱ ganaꞌnḯn sàꞌ nej sij nej nuguanꞌ nânj ni̱ nadigiꞌñûn nej sij siganï̂nj nej ma̱ꞌan nej sij, ni̱ ganarïsnaꞌanj nej sij ni̱ taj nej sij dàj ga̱huin nga gànàꞌnï̀nj nej nîman.
Ni̱ gachín naꞌanj nej sij ni̱ gataj nej sij:—Nùnj huin saj ni̱ gataj nej sí chru̱n ley si ña̱ꞌa̱n huaj si ga̱ꞌna̱ꞌ si̱nï̱n Elías ràꞌaj.
Nanikàj Ma̱ꞌan Jesús ni̱ gata:—Yàngàꞌ ni̱ ga̱ꞌna̱ꞌ si̱nï̱n Elías, ni̱ na̱gi̱ꞌhiaj nàkà sôꞌ daranꞌ nej rasu̱un; ni̱ dàj rûnꞌ taj riñan ñanj rayiꞌí, ni̱ ûta gi̱ranꞌ sàñùnj, ni̱ nitaj nùnj ga̱huín riñan nej guiì.
Sani̱ ñùnj taj si gàꞌ gaꞌnaꞌ Elías, ni̱ giꞌhiaj nej sij dàj garanꞌ ruhuâ nej sij ngà sôꞌ, dàj rûnꞌ taj riñan ñanj rayiꞌî sôꞌ.
Giꞌhiaj Ma̱ꞌan Jesús ganahuin ꞌngo̱ silíj nun nanè kï̱j huaa ruhuâ nimân<TS3>(<a href="tw://bible.*?40.17.14-21">Mt. 17:14-21</a>; <a href="tw://bible.*?42.9.37-43">Lc. 9:37-43</a>)Ni̱ nga guchiꞌ Ma̱ꞌan Jesús ñan nï̱kï̱nꞌ nej sí ꞌna̱ꞌ ga̱huin chru̱n riñanj, ni̱ giniꞌin si ûta gàꞌì nej guiì mân ganikàj neꞌ rùkù nej sôꞌ, ni̱ unïnꞌ nej sí gaꞌnaꞌ ga̱huin chru̱n riñanj ngà nej sí chru̱n ley.
Ni̱ orâ chre ni̱ giniꞌin daranꞌ nej guiì Ma̱ꞌan Jesús, ni̱ gahuin ña̱ꞌanj ruhuâ ninj, ni̱ gunânj ninj gaꞌnaꞌ ninj riñan Ma̱ꞌan ni̱ gidaꞌa ninj raꞌa.
Ni̱ gachín naꞌanj Ma̱ꞌan Jesús ni̱ gata:—Ahuin si ràyìꞌì gunïnꞌ nej suj ngà nej sí dânj ràꞌaj.
ni̱ dànèꞌ gahuin nga gidaꞌa nanè kï̱j hua dân sij ni̱ dunatu sij; ni̱ gahui ata̱nꞌan duꞌhua sij giꞌhia ni̱ yâ ru̱j ñanꞌ sij giꞌhia, ni̱ ꞌna̱ꞌ gànàkò nï̀nꞌ sij giꞌhia ni̱ gatâ gu̱nïn nej sí ꞌna̱ꞌ ga̱huin chru̱n riñan Ma̱ꞌân rèꞌ si gi̱ri̱ nej sôꞌ ruhuâ nimân sij nanè kï̱j hua nânj sani̱ nun ga̱ꞌhue gi̱ri̱ nej sôꞌ.
Ni̱ nanikàj Ma̱ꞌan Jesús ni̱ gata:—Aya̱ꞌ nej yiꞌnïnꞌ naꞌhue gùyùmàn ruhuâ suj gàꞌ manꞌ. Nda àmàn daꞌhuí ga̱né ngà nej suj gàꞌ únj. Nda andaj daꞌhuí ga̱ nùkuaj ruhuâj niꞌín nej suj gàꞌ únj. Gi̱nikaj nej suj silíj dânj ga̱ꞌna̱ꞌ nej suj neꞌ dànanj.
Ni̱ ni̱ka̱j nej sij gaꞌnaꞌ nej sij silíj nânj riñan Ma̱ꞌan Jesús, ni̱ nga giniꞌin nanè kï̱j hua dânj Ma̱ꞌan Jesús, ni̱ ûta nùkuaj nagunanj silíj dânj, ni̱ ganatûj sôꞌ riñan hioꞌóo giꞌhia ni̱ ûta gahuin nìta sôꞌ, ni̱ ûta nikòꞌ ata̱nꞌan duꞌhua sôꞌ.
Ni̱ gachín naꞌanj Ma̱ꞌan Jesús rej silíj dânj ni̱ gata:—Andaj diû gàꞌ gisîj giꞌhia dànanj giranꞌ sôꞌ ràꞌaj.Ni̱ gataj rej silíj dânj:—Àsìj hua lij sij ni̱ huê dànanj giꞌhia ranꞌ sij.
Ni̱ ûta gàꞌì ni̱ gaꞌnïn sij riñan ñaꞌaan nga ruhuâ nnee, guendâ ruhuaj da̱gahuij sij; ni̱ si ga̱ꞌhue gi̱ꞌhiaj Ma̱ꞌân rèꞌ ga̱na̱huin sij, ni̱ ga̱na̱nï̱n àko ruhuâ Ma̱ꞌân rèꞌ niꞌîn rèꞌ nej ñûnj ni̱ gu̱ru̱gûñuꞌunj Ma̱ꞌân rèꞌ nej ñûnj.
Ni̱ gataj Ma̱ꞌan Jesús:—Si ga̱ꞌhue gùyùmàn ruhuâꞌ, dadinꞌ sí guyumân ruhuâ ni̱ daranꞌanj huin sa ga̱ꞌhue gi̱ꞌhiaj sôꞌ.
Ni̱ orâ chre ni̱ gaꞌmin nùkuaj rej silíj dânj ni̱ gataj sôꞌ:—Guyumân ruhuâj; ni̱ gu̱ru̱gûñuꞌunj Maꞌân rèꞌ si gùyùmàn yìtï̀nj doj ruhuâj.
Ni̱ nga giniꞌin Ma̱ꞌan Jesús si ûta gunânj nej guiì ꞌnaꞌ ninj riñanj, ni̱ dugunïn gàꞌìj nanè kï̱j hua nânj ni̱ gata:—Nanè laꞌñanꞌ sòꞌ ni̱ sôꞌo sòꞌ, gaꞌnï̂nꞌ su̱nj riñanꞌ ni̱ ga̱hui̱ꞌ ruhuâ nimân silíj dan ga̱ꞌa̱nj, ni̱ si̱ nanikàj ga̱tu̱ ñûnꞌ ruhuâ nimân sij gàꞌ mánj.
Hiôꞌ ni̱ gaguâj nùkuaj ñûn nanè kï̱j hua dânj, ni̱ gayiꞌij ni̱ ûta nùkuaj nagunanj silíj dânj, ni̱ gahui ruhuâ nimân sôꞌ; ni̱ dàj rûnꞌ hua sí gàꞌ gahuiꞌi hua sílìj dânj giꞌhia, ni̱ gataj ûta gàꞌì nej guiì: Gàꞌ gahuiꞌ silíj dan na̱nj ánj.
Sani̱ gidaꞌa Ma̱ꞌan Jesús raꞌa silíj dânj, ni̱ gununeꞌ ni̱kaj sôꞌ; ni̱ ganayumàn sôꞌ giꞌhia.
Nga gunukuiꞌ Ma̱ꞌan Jesús ruhuâ hueꞌ ñan nne, ni̱ gachín naꞌanj nej sí ꞌna̱ꞌ ga̱huin chru̱n riñanj ni̱ gataj nej sôꞌ:—Nùnj huin saj ni̱ nun ga̱ꞌhue gi̱ri̱ nej ñûnj neꞌ ye̱ꞌe nanè kï̱j hua dânj ràꞌaj.
Ni̱ gataj Ma̱ꞌan Jesús:—Nej yìꞌnï̀nꞌ nanè kï̱j hua nânj ni̱ ûta ꞌì ga̱hui̱ ninj, ni̱ daꞌhuiꞌ ga̱ꞌmi̱nꞌ ngà Ma̱ꞌan Ñaꞌanj an ni̱ ga̱ gi̱ni̱ne̱ꞌ daꞌnga ni̱ gaꞌhue ga̱hui̱ ninj na̱nj ánj.
Gataj ñûn Ma̱ꞌan Jesús si ga̱huij<TS3>(<a href="tw://bible.*?40.17.22-23">Mt. 17:22-23</a>; <a href="tw://bible.*?42.9.43-45">Lc. 9:43-45</a>)Ni̱ nga gahui nej sij hiuj dânj ni̱ gaꞌanj nej sij neꞌ Galilea; sani̱ nun ga̱ranꞌ ruhuâ Ma̱ꞌan Jesús si gi̱ni̱ꞌin nej guiì dànèꞌ gàꞌàn.
Dadinꞌ gidiganj riñan nej sí ꞌna̱ꞌ ga̱huin chru̱n riñanj ni̱ gata: Ni̱ nàgàꞌhuìꞌ nej sij ñùnj raꞌa nej síi ni̱ da̱gahuiꞌ nej sôꞌ ñùnj, sani̱ neꞌ rùkù nga gahuí, ni̱ gachin huàꞌnï̀nj gui ni̱ gànàꞌnï̀nj siganï̂nj nej nîman.
Sani̱ nun ga̱ꞌhue ga̱ra̱n daꞌngaꞌ ruhuâ nej sí ꞌna̱ꞌ ga̱huin chru̱n riñanj nej nuguanꞌ nânj, ni̱ yuꞌhuiꞌ nej sôꞌ gàchìnj naꞌanj nej sôꞌ Ma̱ꞌan.
Ahuin sí huin sí aꞌnïnꞌ doj ràꞌaj<TS3>(<a href="tw://bible.*?40.18.1-5">Mt. 18:1-5</a>; <a href="tw://bible.*?42.9.46-48">Lc. 9:46-48</a>)Ni̱ guyumân nej sij Kapernaúm; ni̱ nga nne Ma̱ꞌan Jesús ruhuâ hueꞌe, ni̱ gachín naꞌan nej sí ꞌna̱ꞌ ga̱huin chru̱n riñanj ni̱ gata:—Ahuin ràyìꞌì ganarïsnaꞌanj nej suj nga ꞌnaꞌ nêꞌ ruhuâ chrej e ràꞌaj.
Sani̱ dḯn ga̱ duꞌhua nej sij; dadinꞌ nga ꞌnaꞌ nej sij ruhuâ chrej e ni̱ ganarïsnaꞌanj nej sij, ni̱ gataj nej sij ahuin goꞌngo̱ nêꞌ ga̱huin sí achij doj ràꞌaj.
Hiôꞌ ni̱ gaꞌanj ga̱ne Ma̱ꞌan Jesús ni̱ gakïn gaꞌnaꞌ nej yùhuìj sí ꞌna̱ꞌ ga̱huin chru̱n riñanj, ni̱ gata gu̱nïn nej sôꞌ:—Si hua̱ ꞌngo̱ nej suj ruhuâ ga̱huin sí si̱nï̱ïn, ni̱ ga̱na̱huin nej suj sí ga̱ꞌna̱ꞌ neꞌ rùkùu ni̱ ga̱huin nej suj sí gu̱na̱nj gi̱tsi riñan daranꞌ nej guiì na̱nj ánj.
Ni̱ gidaꞌa ꞌngo̱ sílìj i, ni̱ ganïnj da̱nï̱n nej sij, ni̱ gidaꞌa ni̱ gani̱ꞌñanj silíj dânj ni̱ gata:
—Ni̱ sí ganahuin ra̱ꞌa ngà siyu̱guí ꞌngo̱ sílìj i dàj rûnꞌ hua silíj nânj, ni̱ Maꞌán ganahuin ra̱ꞌa sôꞌ; ni̱ sí ganahuin ra̱ꞌa Maꞌán, ni̱ sê ñùnj ganahuin ra̱ꞌa sôꞌ, dadinꞌ ganahuin ra̱ꞌa sôꞌ Ma̱ꞌan sa gaꞌnḯn gaꞌná.
Sí nitaj si unïnꞌ ꞌngà nêꞌ ni̱ huin sôꞌ ngà nêꞌ<TS3>(<a href="tw://bible.*?42.9.49-50">Lc. 9:49-50</a>; <a href="tw://bible.*?40.10.42">Mt. 10:42</a>)Nanikàj Juan ni̱ gataj sôꞌ:—Maestrûj, giniꞌin nej ñûnj si ꞌngo̱ sí dânj ni̱ ngà siyu̱gui Ma̱ꞌân rèꞌ giri sôꞌ neꞌ ye̱ꞌe nej nanè kï̱j huaa, ni̱ nagiꞌhiaj ha̱i̱ nej ñûnj dadinꞌ nitaj si ni̱ka̱j duguiꞌ sij ngà nêꞌ mánj.
Sani̱ gataj Ma̱ꞌan Jesús:—Si̱ nagiꞌhiaj ha̱i̱ nej suj mánj; dadinꞌ gàꞌ si ꞌngo̱ síi ni̱ nga garânj sun sij siyu̱guí ni̱ ganahuin nej guiì giꞌhiaj sij ni̱ neꞌ rùkù ni̱ si gaꞌmin yìꞌì sij rayiꞌí mánj.
Dadinꞌ sí nitaj si gata rùhuà niꞌin nêꞌ, ni̱ huin si ngà nêꞌ.
Ni̱ ahuin na̱nj sí riki ꞌngo̱ basû nnee goꞌo nej suj ngà siyu̱guí, guendâ nìkòꞌ nej suj rukú, yàngàꞌ hia nï̀nꞌ tâ ni̱ si̱ gahuin chre sun giꞌhiaj sí dânj, dadinꞌ nàgàꞌhuìꞌ Ma̱ꞌan Ñaꞌanj an nani̱ꞌhiaj sôꞌ.
Ga̱huin ni̱ gi̱ni̱nj ꞌngo̱ síi riñan gakï̱nꞌïn<TS3>(<a href="tw://bible.*?40.18.6-9">Mt. 18:6-9</a>; <a href="tw://bible.*?42.17.1-2">Lc. 17:1-2</a>)’Ahuin na̱nj sí gàꞌ niꞌin si-nùguànꞌ Ma̱ꞌan Ñaꞌanj an gàꞌ nâ doj, ni̱ giꞌhiaj sôꞌ gininj ꞌngo̱ nej sí hia̱j nàkà guyumân ruhuâ niꞌin ñùnj riñan gakï̱nꞌïn, ni̱ dùgùnàj huaj si du̱nikôꞌ ꞌngo̱ hiëj to guduguâj urruj u yihiâ sôꞌ, ni̱ gu̱du̱gueꞌ ga̱ꞌa̱nj sôꞌ ruhuâ nne ña̱ꞌa̱nj na̱nj ánj.
Si raꞌât giꞌhiaj si gi̱ꞌhiáꞌ gakï̱nꞌïn ni̱ gàꞌnèꞌ; ni̱ dùgùnàj huaj si ga̱tu̱ꞌ ñan ni̱ka̱j su̱n Ma̱ꞌan Ñaꞌanj an nùnj huin si hua̱ ruꞌu raꞌât, dadinꞌ nùnj huin si hua̱ sàꞌ nguèj raꞌât sani̱ ga̱ꞌa̱nj ni̱ gi̱nun nìgànj ruhuâ rúnâko ni̱ nitaj àmàn gìnàꞌàj ñaꞌan nu̱n hiuj dânj,
ni̱ nej yilú màn hiuj dânj ni̱ nitaj àmàn gàhuìꞌ nej yôꞌ, ni̱ ñaꞌan nu̱n hiuj dânj ni̱ nitaj àmàn gìnàꞌa mánj.
Ni̱ si dakót giꞌhiaj gi̱ꞌhiáꞌ gakï̱nꞌïn, ni̱ gàꞌnèꞌ na̱nj ánj; dùgùnàj huaj si ga̱tu̱ꞌ ñan ni̱ka̱j su̱n Ma̱ꞌan Ñaꞌanj an nùnj huin si hua̱ ruꞌu dakót, dadinꞌ nùnj huin si hua̱ sàꞌ nguèj dakót sani̱ ga̱ꞌa̱njꞌ ni̱ gi̱nun nìgànj chreꞌ riñan ñaꞌan nitaj àmàn gìnàꞌàj na̱nj ánj,
ñan màn nej yilú huin dân nej sij ni̱ nitaj àmàn gàhuìꞌ nej yôꞌ, ni̱ ñaꞌan nu̱n hiuj dânj ni̱ nitaj àmàn huaj gìnàꞌa mánj.
ñan màn nej yilú huin dân nej sij ni̱ nitaj àmàn gàhuìꞌ nej yôꞌ; ni̱ ñaꞌan nun hiuj dânj ni̱ nitaj àmàn gìnàꞌa mánj.
’Dadinꞌ dàj rûnꞌ ꞌnïnj ñaan nneè nakòo ni̱ gunukuaj nâ man huê danj ga̱na̱huin sàꞌ nimân nej daꞌní Ma̱ꞌan Ñaꞌanj an gi̱ꞌhiaj Ma̱ꞌan Espíritu Santo nga ga̱chi̱n ninj riñan nej sañuun.
Sa sàꞌa huin ñaan; sani̱ si gànàrë̀ꞌ ñaan, ni̱ ahuin si ngà na̱giꞌhiaj nìꞌ nihiaa ràꞌaj. Ni̱ dàj rûnꞌ ꞌnïnj ñaan nihiaa ni̱ ya da̱j man ni̱ huê danj du̱gumîn hueꞌê nej suj ma̱ꞌan nej suj riñan gakï̱nꞌïn; ni̱ ga̱ dïnꞌïnj gimàn nej suj ngà ꞌngo̱ ni̱ aꞌngô nej duguiꞌ nej suj.
Gidigân Ma̱ꞌan Jesús dàj ga̱ꞌhue ga̱na̱chi nikaj ñanj acta gu̱du̱nâj síi nikaj sij<TS3>(<a href="tw://bible.*?40.19.1-12">Mt. 19:1-12</a>; <a href="tw://bible.*?42.16.18">Lc. 16:18</a>)Gahui Ma̱ꞌan Jesús hiuj dânj, ni̱ gaꞌan riñan hioꞌó Judea neꞌ ané duꞌhua kïn Jordán, ni̱ naraꞌhuiꞌ ñûn nej guiì yumanꞌan riñan Ma̱ꞌan, ni̱ gayiꞌij gidiganj dàj rûnꞌ giꞌhiaj si̱nïnj.
Ni̱ gaꞌnaꞌ nichì nej sí fariseo ni̱ gachín naꞌanj nej sôꞌ Ma̱ꞌan Jesús, guendâ ruhuâ nej sôꞌ ga̱ra̱n hue̱ nej sôꞌ Ma̱ꞌan ni̱ gataj nej sôꞌ, dùgùnàj huaj si ꞌngo̱ sí nne nika ni̱ gu̱du̱nâj sij nika sij nîꞌ.
Nanikàj Ma̱ꞌan Jesús ni̱ gata:—Dàj gaꞌnïnꞌ Moisés suun riñan nej suj ràꞌaj.
Ni̱ gataj nej sij:—Garânj yina Moisés si ga̱ꞌhue ga̱na̱chi nikaj ñanj ata, guendâ gu̱du̱nâj síi nika sôꞌ.
Nanikàj Ma̱ꞌan Jesús ni̱ gata:—Guendâ ûta ganahuin tsì nimân nej suj ni̱ rayiꞌî dânj ni̱ garânj yina sôꞌ ni̱ giyiꞌnïnꞌ suun si ga̱ꞌhue ga̱na̱chi nikaj na̱nj ata na̱nj ánj;
sani̱ àsìj si̱nï̱ïn nga giꞌhiaj Ma̱ꞌan Ñaꞌanj an yumiguìi, “ni̱ giꞌhia síi ngà siyànàa na̱nj ánj”.
“Rayiꞌî dânj ni̱ ga̱huin anêj síi riñan rej sôꞌ ngà riñan nni sôꞌ, ni̱ ga̱na̱huin nùguànꞌàn sôꞌ ngà nika sôꞌ.
Ni̱ ga̱na̱huin nguèj nika sôꞌ ꞌngo̱ rïn nneè.” Huê danj ni̱ sê huìj ranꞌ nej sôꞌ huin gàꞌ mánj, dadinꞌ ganahuin nguèj nika sôꞌ ꞌngo̱ rïn guiì.
Hia̱j rûꞌhuaj ni̱ sa gàꞌ nagiꞌhiaj dùguìꞌ Ma̱ꞌan Ñaꞌanj an ni̱ si gaꞌhue gi̱ꞌhiaj anêj síi gàꞌ mánj.
Ni̱ nga gunukuiꞌ nej sij hueꞌe, ni̱ gachín naꞌanj ñûn nej sí ꞌna̱ꞌ ga̱huin chru̱un riñan Ma̱ꞌan Jesús rayiꞌî nuguanꞌ nânj.
Ni̱ gataj Ma̱ꞌan Jesús:—Ahuin na̱nj sí dunachinikaj ñanj acta guendâ gu̱du̱nâj sôꞌ nika sôꞌ ni̱ ganakaj sôꞌ aꞌngô siyànàa, ni̱ gininj sôꞌ riñan gakï̱nꞌ ni̱ka̱j nika duguiꞌ.
Ni̱ siyànà dunachinikaj ñanj acta guendâ gu̱du̱nâ nikaj ni̱ ganaka aꞌngô síi, ni̱ ginin riñan gakï̱nꞌ ni̱ka̱j nika duguiꞌ.
Gachín nìꞌhiaj Ma̱ꞌan Jesús si ga̱ꞌna̱ꞌ sa hua̱ hueꞌê riñan nej sílìj i<TS3>(<a href="tw://bible.*?40.19.13-15">Mt. 19:13-15</a>; <a href="tw://bible.*?42.18.15-17">Lc. 18:15-17</a>)Ni̱ ni̱ka̱j nej sij nej sílìj i gaꞌnaꞌ nej sij riñan Ma̱ꞌan Jesús guendâ gàgànꞌ raꞌa nej sôꞌ, sani̱ dugunïn gàꞌì nej sí ꞌna̱ꞌ ga̱huin chru̱n riñanj sisi̱ si̱ ga̱ꞌa̱nj nej sílìj i riñanj na̱nj ánj.
Ni̱ giniꞌin Ma̱ꞌan Jesús si dànanj giꞌhiaj nej sij, ni̱ gahuin ña̱ꞌanj ruhuaj ni̱ gata:—Ga̱ꞌnï̱n nej suj si ga̱ꞌna̱ꞌ nichì nej silíj dânj riñânj, ni̱ si garanꞌ ñuꞌunj nej suj mánj; dadinꞌ huê nej silíj nânj huin daꞌní Ma̱ꞌan Ñaꞌanj an.
Yàngàꞌ hia nï̀nꞌ tâ, ni̱ sí naꞌhuej ga̱na̱huin ra̱ꞌa Ma̱ꞌan Rey ni̱ka̱j sun neꞌ yàtàꞌa, dàj rûnꞌ ꞌhioꞌ ngà ganahuin roꞌôꞌ ꞌngo̱ sílìj i, ni̱ si gaꞌhue ga̱tu̱ sí dânj ñan ni̱ka̱j su̱n Ma̱ꞌan Ñaꞌanj an mánj.
Ni̱ nani̱ꞌña̱n Ma̱ꞌan Jesús nej sílìj i, ni̱ gutaj raꞌa hio nej sôꞌ ni̱ gata, si ga̱ꞌna̱ꞌ sa hua̱ hueꞌê riñan nej sôꞌ.
Sí yiruꞌhue hua̱ lij<TS3>(<a href="tw://bible.*?40.19.16-30">Mt. 19:16-30</a>; <a href="tw://bible.*?42.18.18-30">Lc. 18:18-30</a>)Ni̱ nga gàꞌ aché Ma̱ꞌan Jesús hua ruhuâ chrej e, ni̱ nda gunânj chre ꞌngo̱ sí dânj gaꞌnaꞌ sôꞌ riñanj, ni̱ ganikïnꞌ rúdàkòj sôꞌ riñanj, ni̱ gachín naꞌanj sôꞌ ni̱ gataj sôꞌ:—Maestrûj huê rèꞌ huin ꞌngo̱ sí sàꞌa. Nùnj huin si gi̱ꞌhia ni̱ ga̱ꞌhue gùnùkuìj ni̱ gané nìgànj chré ñan nne Ma̱ꞌan Ñaꞌanj an ràꞌaj.
Ni̱ gataj Ma̱ꞌan Jesús:—Nùnj huin saj ni̱ tajꞌ si huín ꞌngo̱ sí sàꞌa ràꞌaj. Dadinꞌ gàꞌ si ꞌngo̱ nej síi nitaj si huin nej sôꞌ sí sàꞌaj mánj, dadinꞌ man ꞌngo̱ rïn Ma̱ꞌan Ñaꞌanj an, huin sa sàꞌaj na̱nj ánj.
Ni̱ gàꞌ niꞌînꞌ nej nuguanꞌ gaꞌnïn su̱n Ma̱ꞌan Ñaꞌanj an: “Ni̱ si̱ ginikaj nika duguiꞌ, ni̱ si̱ dagahuiꞌ guiì, ni̱ si̱ giꞌhiaj tu̱ꞌ, ni̱ si̱ gutaꞌ chrêꞌ gakï̱nꞌïn nej duguiꞌ, ni̱ si̱ gidigañuꞌunjꞌ, ni̱ gi̱nikaj chre̱jꞌ riñan réꞌ ni̱ huê danj na̱nj gi̱nikaj chre̱jꞌ riñan nnîꞌ.”
Hiôꞌ ni̱ nanikàj sí dânj ni̱ gataj sôꞌ:—Maestrûj, daranꞌ nej nuguanꞌ nânj dagahuín àsìj hua li.
Hiôꞌ ni̱ giniꞌhiaj Ma̱ꞌan Jesús riñan sí dânj, ni̱ ganahuin ꞌì ruhuaj niꞌin sôꞌ ni̱ gata gu̱nïn sôꞌ:—Hua̱ ꞌngo̱ rïn sa gàchin ga̱da̱gahuînꞌ na̱nj ánj: Ga̱ꞌa̱njꞌ ni̱ gu̱du̱ꞌhueꞌ daranꞌ nej rasu̱n huin siꞌhiát, ni̱ ga̱daꞌngaꞌ riñan nej guiì ga̱ni̱ki, ni̱ ga̱na̱huin raꞌâꞌ nìko doj neꞌ yàtàꞌa; hiôꞌ ni̱ ga̱ꞌhue ga̱ꞌna̱ꞌ ni̱ gi̱nikôꞌ rukú.
Sani̱ ûta gananï̂n ruhuâ sí nânj, nga gunïn sôꞌ nuguanꞌ nânj, huê danj ni̱ gaꞌanj sôꞌ dadinꞌ huin sôꞌ ꞌngo̱ sí yi̱ruꞌhuee.
Hiôꞌ ni̱ giniꞌhiaj Ma̱ꞌan Jesús nï̀nꞌ gàchràꞌ neꞌ rùkuj, ni̱ gata gu̱nïn nej sí ꞌna̱ꞌ ga̱huin chru̱n riñanj:—Ûta chìꞌ huaj ga̱tu̱ sí yi̱ruꞌhuee ga̱ne sôꞌ ngà Ma̱ꞌan Ñaꞌanj an.
Ni̱ ûta gahuin ña̱ꞌanj ruhuâ nej sí ꞌna̱ꞌ ga̱huin chru̱n riñan Ma̱ꞌan Jesús nga gunïn nej sôꞌ nej nuguanꞌ nânj; sani̱ nanikàj Ma̱ꞌan Jesús, ni̱ gata gu̱nïn nej sôꞌ:—Da̱ꞌninj, ûta chìꞌ huaj ga̱tu̱ nej sí aꞌnḯn ñan riñan nej rasu̱n du̱ꞌhue̱e ga̱ne sôꞌ yàtàꞌa na̱nj ánj.
Dànanj nitaj si chìꞌ huaj ga̱chi̱n ꞌngo̱ yuku kameyu hiuꞌuj tàj dakḯn ganuhuâ, gàꞌ daꞌ si ga̱tu̱ ꞌngo̱ sí yi̱ruꞌhuee yiñán Ma̱ꞌan Ña̱ꞌa̱nj nne yàtàꞌa.
Hiôꞌ ni̱ ûta gahuin ña̱ꞌanj ruhuâ nej sí ꞌna̱ꞌ ga̱huin chru̱n riñan Ma̱ꞌan Jesús nga gunïn nej sôꞌ nej nuguanꞌ nânj, ni̱ gaꞌmin nej ma̱ꞌan nej sôꞌ ni̱ gataj nej sôꞌ:—Ahuin sí gùnùkuaj ga̱na̱ni̱n gàꞌ ûnj.
Hiôꞌ ni̱ gayiꞌì Pedro ni̱ gataj sôꞌ:—Señor, gudunâj nej ñûnj daranꞌ sa hua̱ riñan nej ñûnj ni̱ ginikòꞌ nej ñûnj rukû Ma̱ꞌân rèꞌ.
Nanikàj Ma̱ꞌan Jesús ni̱ gata:—Yàngàꞌ hia nï̀nꞌ gàtà gu̱nïn nej suj ni̱ ahuin na̱nj sí gudunâj dukuâ, gudunâj dinḯn, gudunâj yuguej, gudunâj rej, gudunâj nni, gudunâj nika, gudunâj daꞌní, gudunâj doꞌó, rayiꞌî Maꞌán ngà rayiꞌî nuguanꞌ gi̱ꞌhiaj ga̱na̱ni̱n nej guiì.
Ni̱ gànàrìꞌ nej sij ꞌngo̱ sientu nej rasu̱n gudunâj nej sij; ni̱ gànàrìꞌ nej sij dukuâ nej sij, dinḯn nej sij, yuguej nej sij, nni nej sij, daꞌní nej sij, doꞌó nej sij ruhuâ yumiguìi nânj, ni̱ hua̱ ni̱ña̱n si gi̱ranꞌ sa̱ñu̱n nej sij; ni̱ nga gàhuìꞌ nej sij ni̱ gànàrìꞌ nej sij ñan ga̱ne nìgànj nej sij.
Sani̱ ûta gàꞌì nej sí si̱nï̱ïn ni̱ ga̱na̱huin nej sôꞌ sí na̱nikòꞌ neꞌ rùkùu, ni̱ nej sí ꞌna̱ꞌ neꞌ rùkùu ni̱ ga̱na̱huin nej sôꞌ sí si̱nï̱ïn.
Gataj ñûn Ma̱ꞌan Jesús si ga̱huij<TS3>(<a href="tw://bible.*?40.20.17-19">Mt. 20:17-19</a>; <a href="tw://bible.*?42.18.31-34">Lc. 18:31-34</a>)Ni̱ hua̱j nej sij chrej ahui huaꞌanj neꞌ Jerusalén; ni̱ hua̱j Ma̱ꞌan Jesús neꞌ ña̱an, ni̱ gahuin ña̱ꞌanj ruhuâ nej sí nìkòꞌ rukû Ma̱ꞌan huaj nej sôꞌ ni̱ guyuꞌhuiꞌ nej sôꞌ. Hiôꞌ ni̱ nanikàj Ma̱ꞌan Jesús ni̱ gakḯn ane nej yùhuìj sí ꞌna̱ꞌ ga̱huin chru̱n riñanj.
Ni̱ gayiꞌij ni̱ gata:—Hia̱j ni̱ gùchìꞌ nêꞌ Jerusalén, ni̱ nàgàꞌhuìꞌ nej síi ñùnj riñan nej rej huin ña̱an ngà riñan nej sí chru̱n ley; ni̱ ga̱ra̱n ruhuâ nej sôꞌ rayiꞌí guendâ gàhuìj ni̱ nàgàꞌhuìꞌ nej sôꞌ ñùnj riñan nej sí nàsìnùnj un.
Ni̱ ga̱ꞌmi̱n duku nej sij riñânj ni̱ ga̱chri̱ nej sij nneꞌe yichrâ, ni̱ gachra stanûj nej sij riñânj, ni̱ da̱gahuiꞌ nej sij ñùnj; sani̱ ga̱chi̱n huàꞌnï̀nj gui ni̱ gànàꞌnï̀nj siganï̂nj nej nîman na̱nj ánj.
Gachín nìꞌhiaj Santiago ngà Juan riñan Ma̱ꞌan Jesús<TS3>(<a href="tw://bible.*?40.20.20-28">Mt. 20:20-28</a>)Hiôꞌ ni̱ gaꞌnaꞌ nichì Jacobo ngà Juan ni̱ nguèj sôꞌ huin daꞌní Zebedeo, riñan Ma̱ꞌan Jesús, ni̱ gataj nguèj sôꞌ:—Maestrûj, ruhuâ nguèj ñûnj si ga̱da̱gahuin Ma̱ꞌân rèꞌ sa gàchìnj nguèj ñûnj riñan Ma̱ꞌân rèꞌ.
Ni̱ gataj Ma̱ꞌan Jesús:—Nùnj huin si gi̱ꞌhia ruhuâ nguèj suj ràꞌaj.
Ni̱ gataj nguèj sí dânj:—Nga gi̱nikaj su̱n Ma̱ꞌân rèꞌ ni̱ ga̱ra̱n yina Ma̱ꞌân rèꞌ si ngo̱ nguèj ñûnj ga̱ne neꞌ huàꞌ Ma̱ꞌân rèꞌ ni̱ aꞌngô nguèj ñûnj ga̱ne neꞌ chrïn Ma̱ꞌân rèꞌ.
Hiôꞌ ni̱ gataj Ma̱ꞌan Jesús:—Nun niꞌin nguèj suj sa gachín nguèj suj mánj. Ga̱ꞌhue go̱ꞌo̱ nguèj suj basû goꞌôj nîꞌ, ni̱ ga̱ꞌhue gàtàꞌ nne nguèj suj dàj rûnꞌ gàtàꞌ nnêj nîꞌ.
Ni̱ gataj nguèj sij:—Ga̱ꞌhue huê danj gi̱ꞌhiaj nguèj ñûnj.Ni̱ gataj Ma̱ꞌan Jesús:—Yàngàꞌ hia nï̀nꞌ ni̱ sa nu̱n ruhuâ si-basû, ni̱ ga̱ꞌhue go̱ꞌo̱ nguèj suj, ni̱ dàj rûnꞌ gàtàꞌ nnêj ni̱ huê danj ga̱ꞌhue gàtàꞌ nne nguèj suj;
sani̱ guendâ ruhuâ nguèj suj si ꞌngo̱ nguèj suj ga̱ne raꞌá neꞌ huàꞌàj ni̱ aꞌngô nguèj suj ga̱ne raꞌá neꞌ chrḯn, ni̱ sê si-sùnj huin sun dânj si rìkìj riñan nguèj suj mánj, dadinꞌ gàꞌ hua̱ yu̱gui nej sí ga̱na̱huin ra̱ꞌa ga̱ne hiuj dânj.
Nga gunïn aꞌngô nej chi̱ꞌ ranꞌ nej sí ꞌna̱ꞌ ga̱huin chru̱un, ni̱ gayiꞌì nej sôꞌ ni̱ ginaꞌan ruhuâ nej sôꞌ niꞌin nej sôꞌ Jacobo ngà Juan.
Sani̱ gakḯn Ma̱ꞌan Jesús nej sij ni̱ gata gu̱nïn nej sij:—Niꞌin nej suj si nej sí ni̱ka̱j su̱n riñan nej yumanꞌ màn ruhuâ yumiguìi ni̱ nagiꞌhiaj si̱ꞌhiaj nej sôꞌ nej sun ni̱ka̱j nej sôꞌ, ni̱ nej sí ni̱ka̱j sun nìko doj ni̱ gaꞌnïnꞌ nej sôꞌ riñan nej sí ni̱ka̱j sun ninaj doj nîꞌ.
Sani̱ si̱ gaꞌhue danj gaj siganï̂nj nej suj mánj, dadinꞌ sí ruhuâ ga̱huin ña̱n siganï̂nj nej suj ni̱ ga̱huin nej sôꞌ sí gu̱na̱nj gi̱ꞌtsi riñan nej suj,
ni̱ si hua̱ ꞌngo̱ nej suj ruhuâ ga̱huin ña̱n siganï̂nj nej suj, ni̱ ga̱huin nej suj sí giꞌhiaj sun chre riñan aꞌngô nej duguiꞌ nej suj.
Dadinꞌ ñùnj ni̱ nun gàꞌnàj guendâ gu̱na̱nj gi̱ꞌtsi nej síi riñânj mánj, gaꞌná guendâ na̱ruꞌhuej Ma̱ꞌán ni̱ ga̱na̱ni̱n ûta gàꞌì nej guiì gi̱ꞌhia na̱nj ánj.
Ganahuin riñan sí du̱chri gùꞌnàj Bartimeo<TS3>(<a href="tw://bible.*?40.20.29-34">Mt. 20:29-34</a>; <a href="tw://bible.*?42.18.35-43">Lc. 18:35-43</a>)Hiôꞌ ni̱ gaꞌnaꞌ nej sij yumanꞌ Jerikó; ni̱ nga gahui Ma̱ꞌan Jesús ngà nej sí ꞌna̱ꞌ ga̱huin chru̱n riñanj neꞌ ye̱ꞌ Jerikó, ni̱ hua̱j ûta gàꞌì nej guiì ngà nej sij ni̱ nne Bartimeo nìchrùnꞌ yiꞌnḯn chrej e ni̱ rej sôꞌ huin Timeo, ni̱ huin sôꞌ ꞌngo̱ sí hua̱ du̱chri, ni̱ gachín sôꞌ karida riñan nej guiì gachîn huaj hiuj dânj.
Ni̱ gunïn sôꞌ si gachîn Ma̱ꞌan Jesús Nazareno hua hiuj dânj, ni̱ gayiꞌì sôꞌ ni̱ gaguâj nùkuaj staꞌu sôꞌ ni̱ gataj sôꞌ:—Jesús, Daꞌní David, ga̱na̱nï̱n àko ruhuâ Ma̱ꞌân rèꞌ niꞌîn rèꞌ ñùnj na̱nj ánj.
Ni̱ ranꞌ gàꞌì nej guiì sôꞌ ni̱ gataj ninj si dḯn ga̱ne duꞌhua sôꞌ, sani̱ dànanj duguꞌnïnꞌ sôꞌ gaguâj nùkuaj sôꞌ doj: Ni̱ gataj sôꞌ:—Daꞌní David, gu̱ru̱gûñuꞌunj Ma̱ꞌân rèꞌ ñùnj na̱nj ánj.
Hiôꞌ ni̱ nga gunïn Ma̱ꞌan Jesús gaꞌmin sôꞌ, ni̱ ganikïnj ni̱ gata:—Gàkï̀nj nej suj ga̱ꞌna̱ꞌ sí dânj;ni̱ gakḯn nej sij ga̱ꞌna̱ꞌ sí hua̱ du̱chri dânj ni̱ gataj aꞌngô nej sij gu̱nïn sôꞌ:—Gùyùmàn ruhuâ sòꞌ ni̱ gi̱ꞌhiaj guesâ ma̱ꞌânꞌ; ni̱ ga̱na̱chi, dadinꞌ gakḯn Ma̱ꞌan Jesús ga̱ꞌa̱nj râj.
Hiôꞌ ni̱ guduguêj sí dânj atsìj i tàj yichrá sôꞌ, ni̱ ganachi sôꞌ ni̱ nda guêj, guêj sôꞌ ni̱ gaꞌanj sôꞌ riñan Ma̱ꞌan Jesús.
Nanikàj Ma̱ꞌan Jesús ni̱ gachín naꞌan sí dânj:—Nùnj si̱ gi̱ꞌhia ngàꞌ ruhuâꞌ ràꞌaj.Ni̱ gataj sí du̱chri dânj:—Maestrûj, ruhuâj si gi̱ꞌhiaj Ma̱ꞌân rèꞌ si gànàyìgï̀n rune ñânj.
Ni̱ gataj Ma̱ꞌan Jesús:—Gui̱j nanꞌ dukuât dadinꞌ guendâ guyumân ruhuâꞌ ni̱ rayiꞌî dan ni̱ ganahuînꞌ.Ni̱ orâ chre ni̱ ganayigï̀n rune ñan sí dânj ni̱ nìkòꞌ sôꞌ gaꞌanj sôꞌ rukû Ma̱ꞌan Jesús.
Ûta aꞌmin hueꞌê nej guiì yiꞌî Ma̱ꞌan Jesús nga gatu hua ngà ninj ruhuâ yumanꞌ snàꞌànj Jerusalén<TS3>(<a href="tw://bible.*?40.21.1-11">Mt. 21:1-11</a>; <a href="tw://bible.*?42.19.28-40">Lc. 19:28-40</a>; <a href="tw://bible.*?43.12.12-19">Jn. 12:12-19</a>)Nga huaj ga̱huin nìchrùnꞌ nej sij Jerusalén, ni̱ hua̱j nej sij ñan nngaj yumanꞌ Betania, neꞌ ri̱ña̱n kïj ñan màn chrun olibo, ni̱ gaꞌnḯn Ma̱ꞌan Jesús gaꞌanj huìj sí ꞌna̱ꞌ ga̱huin chru̱n riñanj.
Ni̱ gata gu̱nïn nguèj sí dânj:—Ga̱ꞌa̱nj nguèj suj yumanꞌ nngaj neꞌ ña̱n mánj ni̱ nga gatûj nguèj suj ruhuâ yumanꞌ dânj, ni̱ gànàrìꞌ nguèj suj ꞌngo̱ urruj u ni̱ a̱nu̱min xuj ni̱ gàꞌ si ꞌngo̱ síi nun gitàj yichrá xuj; ni̱ ga̱na̱chi nguèj suj ni̱ gi̱nikaj nguèj suj ga̱ꞌna̱ꞌ nguèj suj.
Ni̱ si hua̱ ꞌngo̱ sí gàchìnj naꞌanj ni̱ ga̱ta̱j sôꞌ: Nùnj huin saj ni̱ ganachi nguèj suj yuku dânj ràꞌaj. Ni̱ ga̱ta̱j nguèj suj gu̱nïn sôꞌ, Ma̱ꞌan Señor ga̱ra̱n sunj xuj, ni̱ neꞌ rùkù ni̱ ga̱ꞌna̱ꞌ na̱rë̱ꞌë̱j nguèj ñûnj xuj.
Ni̱ gaꞌanj nguèj sí dânj, ni̱ ganariꞌ nguèj sôꞌ urruj u ni̱ a̱nu̱min yôꞌ neꞌ ye̱ꞌ riñan hueꞌ dânj, ñan ganachranꞌ chrej gàchràꞌa ni̱ ganachi nguèj sôꞌ urrûj dânj.
Hiôꞌ ni̱ gataj nguèj sij dàj rûnꞌ gaꞌnïnꞌ su̱n Ma̱ꞌan Jesús riñan nguèj sij; ni̱ garânj yina nej sí dânj, huê danj ni̱ ginikaj nguèj sij urrûj ni̱ gaꞌanj nguèj sij.
Ni̱ ni̱ka̱j nguèj sij gaꞌnaꞌ nguèj sij urrûj dânj riñan Ma̱ꞌan Jesús, ni̱ gutaꞌ nej sij atsîj ni̱ke̱ nej sij yichrá yôꞌ.
Ni̱ guchruj gàchràꞌ nej sí màn hiuj dânj atsîj ni̱ke̱ nej sôꞌ ruhuâ chrej ñan gachîn Ma̱ꞌan Jesús hua, ni̱ aꞌngô da̱ꞌa̱j nej sôꞌ gaꞌneꞌ rekoj raꞌa nej chrun, ni̱ guchruj nej sôꞌ ruhuâ chrej e.
Ni̱ gaꞌmin nùkuaj nej sí huaj neꞌ ña̱an ngà nej sí ꞌna̱ꞌ neꞌ rùkùu ni̱ gataj nej sôꞌ:—Hosanna. Ûta hueꞌê giꞌhiaj Ma̱ꞌan sa ꞌna̱ꞌ ngà siyu̱gui Ma̱ꞌan Señor.
Ûta hueꞌê giꞌhiaj Ma̱ꞌan sa gaꞌnaꞌ gi̱nikaj su̱n riñan rej nêꞌ David. Ni̱ ga̱ꞌmin hueꞌê nêꞌ yiꞌî Ma̱ꞌan Ñaꞌanj nne yàtàꞌa.
Ni̱ gatûj Ma̱ꞌan Jesús ruhuâ yumanꞌ snàꞌànj Jerusalén, ni̱ gatu ruhuâ nûhui nìko; ni̱ giniꞌhia riñan daranꞌ nej rasu̱n màn nï̀nꞌ gàchràꞌ hiuj dânj, sani̱ gàꞌ ꞌna̱ꞌ ga̱huin ru̱mi̱nꞌ ni̱ gaꞌan yumanꞌ Betania ngà nej yùhuìj nej sí ꞌna̱ꞌ ga̱huin chru̱n riñanj.
Gaꞌmin yìꞌì Ma̱ꞌan Jesús riñan chrun igû a̱tïn<TS3>(<a href="tw://bible.*?40.21.18-19">Mt. 21:18-19</a>)Ni̱ nga giyigï̀n aꞌngô gui dânj ni̱ gahui neꞌ ye̱ꞌ yumanꞌ Betania, ni̱ ganachinj yiꞌnaa riki Ma̱ꞌan.
Ni̱ nda ga̱nꞌ hua ni̱ giniꞌin nikïnꞌ ꞌngo̱ chrun îgu ni̱ màn koj o raꞌa chrun dânj, ni̱ gaꞌanj gi̱niꞌhiâ ñan ni̱kï̱nꞌ chrun dânj dadinꞌ ruhuaj gìrìꞌij chruj îgu yaj raa̱ chrun dânj, sani̱ nitaj gàꞌ si ꞌngo̱ chruj îgu nnûn raꞌa chrun dânj giniꞌin dadinꞌ man koj o mân raꞌa chrun dânj, dadinꞌ sê diû gimàn chruj îgu huin nga huaj nej sij hiuj dânj.
Hiôꞌ ni̱ gataj Ma̱ꞌan Jesús gu̱nïn chrun dânj:—Nitaj àmàn gìrìꞌ nej guiì ya̱ ninj chruj îgu ga̱hiu râꞌ gàꞌ mánj.Ni̱ gunïn nej sí ꞌna̱ꞌ ga̱huin chru̱un dàj gataj Ma̱ꞌan Jesús gu̱nïn chrun dânj.
Nagiꞌhiaj hueꞌê Ma̱ꞌan Jesús ruhuâ nuhuî nìko nne Jerusalén<TS3>(<a href="tw://bible.*?40.21.12-17">Mt. 21:12-17</a>; <a href="tw://bible.*?42.19.45-48">Lc. 19:45-48</a>; <a href="tw://bible.*?43.2.13-22">Jn. 2:13-22</a>)Gaꞌnaꞌ nej sij ñan nngaj, yumanꞌ snàꞌànj Jerusalén; ni̱ gatûj Ma̱ꞌan Jesús ruhuâ hueꞌ huin nûhui nìko, ni̱ gayiꞌij ni̱ girij daranꞌ nej sí guduꞌhuêj nej rasu̱un ngà nej sí girânj nej rasu̱un ruhuâ nûhui nìko; ni̱ dunatu si-mesa nej sí nadunâ sanꞌanj an, ni̱ dunatu nej chrun yilâ huin siꞌhiaj nej sí guduꞌhuêj nej yaꞌàan;
Ni̱ nun ga̱ꞌnï̱n Ma̱ꞌan Jesús ga̱chi̱n gàꞌ si ꞌngo̱ nej sí ata nej rasu̱un nga huaj nej sôꞌ ga̱chi̱n nej sôꞌ ruhuâ nûhui dânj.
Ni̱ gidiganj ni̱ gata:—Sê gàꞌ danj taj riñan ñanj ra̱ꞌ saj ûnꞌ: “Hueꞌ huin dukuá ni̱ gùꞌnaꞌ hueꞌ ñan ga̱ꞌmi̱n nej guiì màn nï̀nꞌ gàchràꞌ ruhuâ yumiguìi ngà Ma̱ꞌan Ñaꞌanj an”; Sani̱ giꞌhiaj nej suj si ga̱huin ꞌngo̱ huej ñan màn nej sí tu̱u.
Ni̱ gunïn nej sí chru̱n ley ngà nej rej huin ña̱an sa giꞌhiaj Ma̱ꞌan Jesús, ni̱ nadigiꞌñûn nej sôꞌ dàj giꞌhiaj nej sôꞌ ga̱ꞌhue gàhuìꞌ Ma̱ꞌan Jesús; sani̱ yuꞌhuiꞌ nej sôꞌ niꞌin nej sôꞌ Ma̱ꞌan Jesús, dadinꞌ nï̀nꞌ gàchràꞌ yumanꞌan garanꞌ ruhuâ niꞌin nej yìꞌnï̀nꞌ nuguanꞌ gidigân Ma̱ꞌan Jesús.
Sani̱ nga ginìn ni̱ gahui Ma̱ꞌan Jesús ruhuâ yumanꞌ snàꞌànj dânj, ni̱ gaꞌan aꞌngô hiuj u.
Ganakò chrun igû a̱tïn ri̱ña̱n gaꞌmin yìꞌì Ma̱ꞌan Jesús<TS3>(<a href="tw://bible.*?40.21.19-22">Mt. 21:19-22</a>)Ni̱ neꞌ ni̱ganꞌ aꞌngô gui gachin nej sij huaj nej sij hiuj dânj, ni̱ giniꞌin nej sij si ganakò chrun îgu ni̱ ganakò nda hiaꞌa chrun dânj.
Hiôꞌ ni̱ gananun ruhuâ Pedro ni̱ gataj sôꞌ:—Maestrûj, gi̱ni̱ꞌhiaj sòꞌ, hua chrun igû ri̱ña̱n gaꞌmin yìꞌì Ma̱ꞌân rèꞌ ni̱ ganakò man ndaj.
Nanikàj Ma̱ꞌan Jesús ni̱ gata:—Gùyùmàn yìtï̀nj ruhuâ nej suj niꞌin nej suj Ma̱ꞌan Ñaꞌanj an.
Dadinꞌ yàngàꞌ hia nï̀nꞌ gàtà ni̱ ahuin na̱nj sí ga̱ta̱j gu̱nïn kïj nânj: “Gu̱xu̱n ma̱ꞌânꞌ ni̱ ga̱ꞌa̱njꞌ gi̱nunꞌ ruhuâ nne ña̱ꞌa̱nj”, ni̱ sisi̱ si̱ ganï̂n huàꞌ ruhuâ sôꞌ ngà ruhuâ nimân sôꞌ, ni̱ si gùyùmàn yìtï̀nj ruhuâ sôꞌ si ga̱huin dàj rûnꞌ gataj sôꞌ, ni̱ ga̱huin yàngàꞌ sa gataj sôꞌ.
Hia̱j ni̱ gàtà, si ni̱ daranꞌ sa gàchìnj nej suj nga ga̱ꞌmi̱n nej suj ngà Ma̱ꞌan Ñaꞌanj an, ni̱ si gùyùmàn ruhuâ nej suj si ga̱na̱huin ra̱ꞌa nej suj sa gachín nej suj ni̱ gùyùmanj ga̱na̱huin ra̱ꞌa nej suj.
Ni̱ nga aꞌmin nej suj ngà Ma̱ꞌan Ñaꞌanj an, ni̱ gi̱nikaj nej suj nimân nìko, rayiꞌî sí ruhuâ ga̱ra̱nꞌ ñuꞌunj nej suj, daꞌnga ni̱ gi̱nikaj Ma̱ꞌan Rê Ñaꞌanj nne yàtàꞌa nimân nìko rayiꞌî si-ga̱kïnꞌ nej suj.
Dadinꞌ si nitaj si ni̱ka̱j nej suj nimân nìko rayiꞌî nej duguiꞌ nej suj, huê danj na̱nj si̱ ginikaj Ma̱ꞌan Rê Ña̱ꞌa̱nj nne yàtàꞌa nimân nìko rayiꞌî si-ga̱kïnꞌ nej suj mánj.
Gaꞌmin Ma̱ꞌan Jesús dàj rûnꞌ gaꞌmin sí ni̱ka̱j suun<TS3>(<a href="tw://bible.*?40.21.23-27">Mt. 21:23-27</a>; <a href="tw://bible.*?42.20.1-8">Lc. 20:1-8</a>)Nanikàj ñûn nej sij gaꞌnaꞌ nej sij Jerusalén; ni̱ gaché nun Ma̱ꞌan Jesús ruhuâ hueꞌ nûhui nìko, ni̱ gaꞌnaꞌ nej rej huin ña̱an ngà nej sí chru̱n ley, ni̱ ngà nej síchìj achij i.
Ni̱ gachín naꞌanj nej sôꞌ:—Ahuin sun nikajꞌ ni̱ giꞌhiâꞌ dànanj, ni̱ ahuin sa girikî suun riñanꞌ ni̱ giꞌhiâꞌ dànanj ràꞌaj.
Nanikàj Ma̱ꞌan Jesús ni̱ gata gu̱nïn nej sij:—Ruhuâj gàchìnj naꞌân ꞌngo̱ nuguanꞌan riñan nej suj; ni̱ du̱nanikàj nej suj nuguanꞌ dânj riñânj, hiôꞌ ni̱ ga̱ꞌhue gàtà gu̱nïn nej suj ahuin sun nikâ ni̱ giꞌhiâ dànanj.
Nga duguataꞌ nne Juan nej guiì, ni̱ Ñaꞌanj an gaꞌnïnꞌ su̱n riñan sij guendâ du̱guataꞌ nne sij nîꞌ, si nej síi gaꞌhuiꞌ sun dânj raꞌa sij sàꞌ. Ga̱ta̱j nej suj nuguanꞌ gachín naꞌân riñan nej suj àj nï̂n.
Hiôꞌ ni̱ naduyâ nej sij nuguanꞌan siganï̂nj nej ma̱ꞌan nej sij, dàj gataj nej sij riñan Ma̱ꞌan Jesús ni̱ gataj nej sij:—Si ga̱ta̱j nêꞌ si Ña̱ꞌa̱nj nne yàtàꞌa gaꞌhuiꞌ sun dânj riñan sôꞌ, hiôꞌ ni̱ nànìkàj sij ni̱ ga̱ta̱j sij gùnï̀nꞌ: “Nùnj huin saj ni̱ nun gùyùmàn ruhuâ nej suj niꞌin nej suj sôꞌ ràꞌaj ga̱ta̱j sij gu̱nïnꞌ.”
Ni̱ si ga̱ta̱j nêꞌ si nej síi gaꞌhuiꞌ sun dânj raꞌa sí dânj.Sani̱ yuꞌhuiꞌ nej sij niꞌin nej sij nej sí yùmànꞌan, dadinꞌ daranꞌ nej sôꞌ niꞌin si Juan ni̱ yàngàꞌ huin sôꞌ sí gataj dàj ga̱huin.
Huê danj ni̱ nanikàj nej sij ni̱ gataj nej sij gu̱nïn Ma̱ꞌan Jesús:—Nun niꞌin nej ñûnj mánj.Ni̱ nanikàj Ma̱ꞌan Jesús ni̱ gata gu̱nïn nej sij:—Huê danj na̱nj ñùnj ni̱ si̱ gaꞌhue gàtà gu̱nïn nej suj ahuin sa rikî sun nânj riñânj ni̱ giꞌhia dànanj mánj.
Nej musû aꞌnanꞌ chre<TS3>(<a href="tw://bible.*?40.21.33-46">Mt. 21:33-46</a>; <a href="tw://bible.*?42.20.9-19">Lc. 20:9-19</a>)Hiôꞌ ni̱ gayiꞌì Ma̱ꞌan Jesús gaꞌmin nuguanꞌ ráan ni̱ gata:—ꞌNgo̱ sí dânj ni̱ ganachrîj sôꞌ gàꞌì chrun uba, ni̱ giꞌhiaj sôꞌ yingâ ganikàj sôꞌ rukû nej chrun uba, ni̱ giꞌhiaj yu̱gui sôꞌ ꞌngo̱ hiuꞌuj u ñan ga̱nïn sôꞌ chruj uba, ni̱ giꞌhiaj sôꞌ ꞌngo̱ hueꞌ yàkàan.’Ni̱ girïꞌïnj sôꞌ riñan ꞌngo̱ nej sí giꞌhiaj sun, ni̱ gahui sôꞌ ni̱ gaꞌanj gànꞌ sôꞌ.
Sani̱ gidaꞌa nej sí màn giꞌhiaj sun hiuj dânj sí huin si-musû sí yi̱ruꞌhue dânj, ni̱ gaꞌhuiꞌ nej sôꞌ niꞌhiaj sí dânj, ni̱ ganaꞌnḯn nej sôꞌ nanꞌ sí dânj ni̱ nitaj nùnj ginikaj sôꞌ huaj nanꞌ sôꞌ riñan si-yi̱ruꞌhue sôꞌ.
Ni̱ gaꞌnḯn ñûn sí yiruꞌhue dânj gaꞌanj aꞌngô sí huin si-musû sôꞌ; sani̱ garrûn nej sij hiëj sí dânj ni̱ giranꞌ yiꞌì ahui sôꞌ, ni̱ ganaꞌnï̂n nej sij nanꞌ sôꞌ ni̱ nun ga̱ꞌmi̱n hueꞌê nej sij riñan sôꞌ.
Ni̱ gaꞌnḯn ñûn sí yi̱ruꞌhue dânj gaꞌanj aꞌngô mûsu sani̱ da̱gahuiꞌ nej sij sôꞌ; ni̱ huê danj na̱nj giꞌhiaj nej sij ngà aꞌngô nej sôꞌ, ni̱ gaꞌhuiꞌ nej sij niꞌhiaj aꞌngô da̱ꞌa̱j nej sôꞌ ni̱ aꞌngô da̱ꞌa̱j nej sôꞌ dagahuiꞌ nej sij.
’Ni̱ hua̱ ꞌngo̱ rïn daꞌní sí yi̱ruꞌhue dânj, ni̱ ûta ꞌì ruhuâ sôꞌ niꞌin sôꞌ daꞌní sôꞌ, ni̱ nda neꞌ rùkù nï̀nꞌ ni̱ gaꞌnḯn sôꞌ gaꞌanj daꞌní sôꞌ riñan nej sí dânj ni̱ gataj sôꞌ: “Gi̱nikaj chre̱j nej sij ngà da̱ꞌnin na̱nj ánj.”
Sani̱ gataj nej sí giꞌhiaj sun si-su̱n sí yi̱ruꞌhue nânj: “Sí nânj huin sí ga̱na̱huin ra̱ꞌa daranꞌ nej rasu̱n huin siꞌhiaj Rej sôꞌ nga nne síchìj dânj gàhuìꞌ sôꞌ. Ni̱ ga̱ꞌna̱ꞌ nej suj ni̱ da̱gahuiꞌ nêꞌ sij, ni̱ nej rasu̱n ga̱na̱huin ra̱ꞌa sij ni̱ ga̱na̱huin siꞌhiaj nêꞌ nej rasu̱n dânj.”
Ni̱ gidaꞌa nej sij daꞌní sí yi̱ruꞌhue dânj ni̱ dagahuiꞌ nej sij sôꞌ, ni̱ gi̱rë̱ꞌë̱j nej sij neꞌ ye̱ꞌ ñan màn nej chrun uba sôꞌ.
Hiôꞌ ni̱ gachín naꞌanj Ma̱ꞌan Jesús:—Ni̱ nùnj huin si gi̱ꞌhiaj sí huin siꞌhiaj nej chrun uba dânj ràꞌaj. Ga̱ꞌna̱ꞌ sôꞌ ni̱ du̱nahuij sôꞌ nej sí giꞌhiaj sun riki nej chrun uba, ni̱ nàgàꞌhuìꞌ sôꞌ nej chrun uba dânj raꞌa aꞌngô nej síi.
’Ni̱ nun ga̱hia̱ nej suj dàj taj riñan ñanj rayiꞌî nuguanꞌ nânj ràꞌ saj ûnꞌ:Hiëj gudunâj nej sí giꞌhiaj sun hueꞌe,gaꞌnaj ni̱ huej huin hiëj si̱nï̱n nne sikûj hueꞌe.
Ma̱ꞌan Ñaꞌanj an huin sa giꞌhiaj nej nânj, ni̱ ûta gahuin ña̱ꞌanj ruhuâ nej suj nga giniꞌin nej suj na̱nj nî.
Ni̱ ûta huin ruhuâ nej sij gi̱daꞌa nej sij Ma̱ꞌan Jesús, dadinꞌ garânj daꞌngaꞌ ruhuâ nej sij si rayiꞌî nej sij gaꞌmin Ma̱ꞌan nuguanꞌ rán nânj; sani̱ yuꞌhuiꞌ nej sij niꞌin nej sij nej guiì rigìi ni̱ gudunâj nej sij Ma̱ꞌan ni̱ gaꞌanj nej sij.
Gaꞌmin Ma̱ꞌan Jesús rayiꞌî sanꞌanj kuestu<TS3>(<a href="tw://bible.*?40.22.15-22">Mt. 22:15-22</a>; <a href="tw://bible.*?42.20.20-26">Lc. 20:20-26</a>)Ni̱ gaꞌnḯn nej sij gaꞌanj da̱ꞌa̱j nej sí fariseo ngà da̱ꞌa̱j nej sí herodianos, guendâ ruhuâ nej sij gànàrìꞌ nej sij ꞌngo̱ nuguanꞌ ga̱che̱j ga̱ꞌmi̱n Ma̱ꞌan Jesús.
Ni̱ gaꞌnaꞌ nej sôꞌ ni̱ gataj nej sôꞌ:—Maestrûj, niꞌin nej ñûnj si daranꞌ diû ni̱ gaꞌmin Ma̱ꞌân rèꞌ nuguanꞌ yàngàꞌa, ni̱ nitaj si guyuꞌhuiꞌ Ma̱ꞌân rèꞌ riñan gàꞌ si ꞌngo̱ nej síi, dadinꞌ nitaj si niꞌhiaj Ma̱ꞌân rèꞌ dàj hua neꞌ ye̱ꞌ nej síi, dadinꞌ giniꞌhiaj Ma̱ꞌân rèꞌ dàj hua ruhuâ nimân nej sij, ni̱ gidigân Ma̱ꞌân rèꞌ si-chrej yàngàꞌ Ma̱ꞌan Ñaꞌanj an. Ni̱ dùgùnàj huaj na̱ruꞌhueꞌ sanꞌanj an riñan César nîꞌ si nitaj si dùgùnàj huaj sàꞌ. Ga̱ꞌhue gu̱ruꞌhue nej ñûnj nîꞌ sisi̱ si̱ gaꞌhue gu̱ruꞌhue nej ñûnj sàꞌ.
Sani̱ garânj daꞌngaꞌ ruhuâ Ma̱ꞌan Jesús niꞌin sisi̱ si̱ gidigañuꞌunj un nej sí dânj niꞌin nej sôꞌ Ma̱ꞌan ni̱ gata gu̱nïn nej sôꞌ:—Nùnj huin saj ni̱ gayakaj nej suj daꞌngaꞌa ngàj ràꞌaj. Gi̱nikaj nej suj ꞌngo̱ denario ga̱ꞌna̱ꞌ nej suj ni̱ gi̱niꞌhiâ dàj huaj.
Ni̱ gaꞌhuiꞌ nej sí dânj ꞌngo̱ sanꞌanj denario raꞌa Ma̱ꞌan Jesús; ni̱ gata gu̱nïn nej sôꞌ:—Ahuin sí ñan du̱ꞌhua ni̱ ahuin sí siyu̱gui nnûn riñan sanꞌanj nânj ràꞌaj.Ni̱ gataj nej sij:—Ñan duꞌhua César nnûn riñanj na̱nj ánj.
Nanikàj Ma̱ꞌan Jesús ni̱ gata gu̱nïn nej sí dânj:—Nàgàꞌhuìꞌ nej suj raꞌa César sanꞌanj huin siꞌhiaj César, ni̱ nàgàꞌhuìꞌ nej suj riñan Ma̱ꞌan Ñaꞌanj an sanꞌanj huin siꞌhiaj Ma̱ꞌan Ñaꞌanj an. Ni̱ gahuin ña̱ꞌanj ruhuâ nej sij nga gunïn nej sij nej nuguanꞌ gaꞌmin Ma̱ꞌan Jesús.
Gachín naꞌanj nej sij si gànàꞌnï̀nj nej nîman<TS3>(<a href="tw://bible.*?40.22.23-33">Mt. 22:23-33</a>; <a href="tw://bible.*?42.20.27-40">Lc. 20:27-40</a>)Hiôꞌ ni̱ gaꞌnaꞌ nej sí saduseo riñan Ma̱ꞌan Jesús, dadinꞌ gataj nej sôꞌ si nitaj si ganaꞌnï̂nj nej nîman ni̱ gachín naꞌanj nej sôꞌ ni̱ gataj nej sôꞌ:
—Maestrûj, gachrûn Moisés riñan nej ñûnj ni̱ gataj sôꞌ si hua̱ ꞌngo̱ nej sí gahuiꞌ dinḯn ni̱ gunâj nika sí dânj, sani̱ nitaj daꞌní sôꞌ ga ngà siyànà gahuin nika sôꞌ ni̱ ga̱ꞌhue ga̱na̱ka̱j dinḯn sôꞌ siyànà minj dânj, daꞌnga ni̱ ga̱ꞌnga̱ daꞌní sí dânj ni̱ ga̱na̱huin ña̱n silíj dânj riñan sí gàꞌ gahuiꞌi.
Ga chi̱j dìnï̀nj sí dânj; ni̱ gayakaj sí yàhuàꞌa nika sôꞌ; sani̱ gahuiꞌ sôꞌ: Ni̱ nun ga̱ daꞌní sôꞌ ngà nika sôꞌ.
Ni̱ ganakaj dinḯn sôꞌ sí huìj i siyànà gunâj dânj, ni̱ huê danj na̱nj gahuiꞌ sí dânj ni̱ nun ga̱ daꞌní sôꞌ ngà siyànà dânj; ni̱ ganakaj dinḯn sôꞌ sí huàꞌnï̀nj ïn siyànà dânj, ni̱ gahuiꞌ sí dânj ni̱ nun ga̱ daꞌní sôꞌ ngà siyànà dânj.
Ni̱ gane nej chi̱j dìnï̀nj sôꞌ ngà siyànà dânj huê danj ni̱ gahuiꞌ nej sôꞌ, ni̱ nun ga̱ daꞌní nej sôꞌ ngà siyànà minj dânj; ni̱ neꞌ rùkù nga gisîj gahuiꞌ daranꞌ nej sôꞌ ni̱ gahuiꞌ siyànà dânj.
Nga gànàꞌnï̀nj nej nîman ni̱ nga gànàꞌnï̀nj nej sij, ahuin goꞌngo̱ nej dìnï̀nj sí nânj ga̱huin hia nika siyànà nânj ràꞌaj.
Hiôꞌ ni̱ nanikàj Ma̱ꞌan Jesús ni̱ gata gu̱nïn nej sij:—Nun niꞌin nej suj sa aꞌmin nej suj rayiꞌî nej nânj, ni̱ nun niꞌin nej suj dàj taj si-nùguànꞌ Ma̱ꞌan Ñaꞌanj an, ni̱ dàj nùkuaj hua Ma̱ꞌan Ñaꞌanj an ràꞌ saj ûnꞌ.
Dadinꞌ nga gànàꞌnï̀nj nej sij siganï̂nj nej nîman, ni̱ si̱ gayakaj nej sij nika nej sij ni̱ gàꞌ si̱ garan ra̱ꞌa nej sij mánj, dadinꞌ ga̱ nej sij dàj rûnꞌ hua nej ángel màn neꞌ yàtàꞌa.
Sani̱ rayiꞌî guendâ gànàꞌnï̀nj nej nîman. Ni̱ nun ga̱hia̱ nej suj riñan librû gachrûn Moisés ni̱ gu̱nïn nej suj dàj gataj Ma̱ꞌan Ñaꞌanj an nga gaꞌmin riñan koj tanj an mínj: “Ñùnj huin Daꞌanj Abraham, ni̱ huê huin Daꞌanj Isaac ni̱ huê huin Daꞌanj Jacob.”
Ma̱ꞌan Ñaꞌanj an ni̱ sê Daꞌanj nej nîman huin mánj, dadinꞌ huej huin Daꞌanj nej guiì hua̱ nìꞌnàꞌa; sani̱ nun niꞌin nej suj dàj taj si-nùguànꞌ Ma̱ꞌan Ñaꞌanj an mánj.
Sun nìko giyiꞌnïn su̱n giꞌhiaj Ma̱ꞌan Ñaꞌanj an<TS3>(<a href="tw://bible.*?40.22.34-40">Mt. 22:34-40</a>)Ni̱ gunïn ꞌngo̱ sí chru̱n ley, si gaꞌmin chìꞌ nej sij rayiꞌî nej nuguanꞌ nânj, ni̱ giniꞌin sôꞌ si ûta hueꞌê dunanikàj Ma̱ꞌan Jesús nuguanꞌan riñan nej sí nânj, ni̱ gachín naꞌanj sôꞌ ni̱ gataj sôꞌ:—Ahuin nuguanꞌ huin sa si̱nï̱n giyiꞌnïnꞌ su̱n riñan si-ley Ma̱ꞌan Ñaꞌanj an ràꞌaj.
Nanikàj Ma̱ꞌan Jesús ni̱ gata:—ꞌNgo̱ nuguanꞌ si̱nï̱n huin ña̱n riñan daranꞌanj huin nânj: “Gu̱nïn sòꞌ Israel; dadinꞌ Ma̱ꞌan Señor huin Duꞌunꞌ, Ma̱ꞌan Señor ni̱ ꞌngo̱ rïn huin.
Ni̱ ga̱ ꞌì ruhuâꞌ niꞌînꞌ Ma̱ꞌan Señor huin Daꞌanjt ngà daranꞌ nimânt ni̱ ngà daranꞌ ma̱ꞌan nimant ni̱ ngà daranꞌ daꞌngaꞌ ni̱ ngà daranꞌ sa hua̱ nùkuaj nneè kút.” Huê nânj huin nuguanꞌ si̱nï̱n giyiꞌnïnꞌ su̱n.
Ni̱ nuguanꞌ ꞌna̱ꞌ neꞌ rùkùu hua dàj rûnꞌ hua nuguanꞌ si̱nï̱n nânj: “Ga̱ ꞌì ruhuâꞌ niꞌînꞌ nej duguît dàj rûnꞌ ꞌì ruhuâꞌ niꞌînꞌ ma̱ꞌânꞌ.” Ni̱ nitaj aꞌngô nuguanꞌ giyiꞌnïnꞌ su̱n hua nìko doj gàꞌ da̱ꞌ nguèj nuguanꞌ nânj mánj.
ni̱ ga̱ ꞌì ruhuôꞌ ngà daranꞌ nimûnt, ni̱ ngà daranꞌ sa garânj daꞌngaꞌ ruhuôꞌ, ni̱ ngà daranꞌ ma̱ꞌan nimûnt, ni̱ nga daranꞌ sa nùkuaj hua riñan nneè kuꞌ, ni̱ ga̱ ꞌì ruhuôꞌ niꞌînꞌ nej duguîꞌ dàj rûnꞌ ꞌì ruhuôꞌ niꞌînꞌ mu̱ꞌûnꞌ ni̱ dànanj nìko doj huin gàꞌ daꞌ si da̱gahuiꞌ ûta gàꞌì nej yuku gàꞌhuìꞌ riñan Ma̱ꞌan Ñaꞌanj an na̱nj ánj.
Hiôꞌ ni̱ giniꞌin Ma̱ꞌan Jesús si ûta sàꞌ ganataꞌ sí nânj nuguanꞌan riñanj ni̱ gata gu̱nïn sôꞌ:—Nitaj si hua̱j gànꞌ nìkoꞌ guendâ ga̱tu̱ꞌ ñan ni̱ka̱j su̱n Ma̱ꞌan Ñaꞌanj an mánj.Huê danj ni̱ nitaj gàꞌ si ꞌngo̱ síi huin ruhuâ gàchìnj naꞌanj Ma̱ꞌan Jesús gàꞌ mánj.
Ahuin si Da̱ꞌni̱nj huin Ma̱ꞌan Cristo ràꞌaj<TS3>(<a href="tw://bible.*?40.22.41-46">Mt. 22:41-46</a>; <a href="tw://bible.*?42.20.41-44">Lc. 20:41-44</a>)Ni̱ gidigân Ma̱ꞌan Jesús riñan nej guiì ruhuâ hueꞌ huin nûhui nìko ni̱ gata:—Nùnj huin saj ni̱ gataj nej sí chru̱n ley si Ma̱ꞌan Cristo huin daꞌní David ràꞌaj.
Dadinꞌ gaꞌmin David giꞌhiaj Ma̱ꞌan Espíritu Santo:Gataj Ma̱ꞌan Ñaꞌanj an gu̱nïn Ma̱ꞌan si-Señoj:“Ga̱ne Ma̱ꞌân rèꞌ raꞌá neꞌ huàꞌàj,nda gu̱nu̱kua gùchrù ga̱ꞌa̱nj gi̱ngaj nej sí unïnꞌ ngà Ma̱ꞌân rèꞌ riki dakó Ma̱ꞌân rèꞌ.”
Ni̱ si du̱gûꞌnàj David Señor; hiôꞌ ni̱ ga̱ꞌhue, ga̱huin daꞌní sij na̱nj nîꞌ.Ni̱ ûta gahuin nìhiàꞌ ruhuâ nej guiì rigì màn hiuj dânj nga gunïn ninj nej nuguanꞌ gaꞌmin Ma̱ꞌan Jesús.
Gununâ Ma̱ꞌan Jesús rayiꞌî nej sa aꞌnanꞌ giꞌhiaj nej maestrû chru̱n ley ngà nej fariseo<TS3>(<a href="tw://bible.*?40.23.1-36">Mt. 23:1-36</a>; <a href="tw://bible.*?42.11.37-54">Lc. 11:37-54</a>; <a href="tw://bible.*?42.20.45-47">20:45-47</a>)Ni̱ gataj Ma̱ꞌan Jesús nga gidiganj nej yìꞌnï̀nꞌ nuguanꞌ gidiganj:—Ga̱ gu̱dadû nej suj ngà nej sí chru̱n ley, dadinꞌ ûta garanꞌ ruhuâ nej sôꞌ gi̱nun nej sôꞌ atsîj ye̱ꞌe gininj nda yihiâ yiꞌî nej sôꞌ, ni̱ garanꞌ ruhuâ nej sôꞌ si ga̱chru̱n duꞌhua nej guiì raꞌa nej sôꞌ nga huaj nej sôꞌ ñan hua̱ rahueꞌee,
ni̱ garanꞌ ruhuâ nej sôꞌ ga̱ne nej sôꞌ riñan chrun yilâ ni̱kï̱nꞌ dukuán neꞌ ña̱an ruhuâ hueꞌ huin nûhui, ni̱ garanꞌ ruhuâ nej sôꞌ ga̱ne nej sôꞌ riñan chrun yilâ ni̱kï̱nꞌ neꞌ ña̱n ñan huin nihia stiꞌnï̀ïn;
Ni̱ ganahuij nï̀nꞌ nej rasu̱n huin siꞌhiaj nej siyànà minj in gaꞌnêj nej sôꞌ, ni̱ mân si giꞌhiaj nej sôꞌ si ûta ye̱ꞌe gaꞌmin nej sôꞌ ngà Ma̱ꞌan Ñaꞌanj an. Nej sí giꞌhiaj dànanj ni̱ ûta nìko kastîgu ga̱na̱huin ra̱ꞌa nej sôꞌ.
Ofrenda gaꞌhuiꞌ siyànà mi̱nj in<TS3>(<a href="tw://bible.*?42.21.1-4">Lc. 21:1-4</a>)Ni̱ nne Ma̱ꞌan Jesús nda neꞌ ña̱n ñan tàj chrún gaꞌnḯn nej guiì sanꞌanj an riñan Ma̱ꞌan Ñaꞌanj an, ni̱ nne niꞌhia dàj giꞌhiaj nej guiì yumanꞌan nga gaꞌnḯn ninj sanꞌanj an ruhuâ chrún dânj; ni̱ ûta nìko sanꞌanj an gaꞌnḯn ûta gàꞌì nej sí yi̱ruꞌhuee.
Ni̱ gaꞌnaꞌ ꞌngo̱ yugûnꞌ yànà minj in ni̱ ûta àko ranꞌ ñûnꞌ sani̱ gaꞌnḯn ñûnꞌ huìj pesu, ruhuâ chrún tàj hiuj dânj ni̱ nguèj pesu nânj huin sanꞌanj gùꞌnàj cuadrante.
Hiôꞌ ni̱ gakḯn Ma̱ꞌan Jesús nej sí ꞌna̱ꞌ ga̱huin chru̱n riñanj ni̱ gata gu̱nïn nej sôꞌ:—Yàngàꞌ hia nï̀nꞌ gàtà, ni̱ siyànà minj nânj huin ꞌngo̱ sa ranꞌ àko sani̱ dànanj nìko doj sanꞌanj an gaꞌnïn ruhuâ chrún nânj gàꞌ daꞌ daranꞌ nej guiì gaꞌnḯn sanꞌanj an ruhuâ chrún nânj;
dadinꞌ daranꞌ nej guiì gaꞌnḯn sanꞌanj an ruhuâ chrún nânj, ni̱ man sanꞌanj gunâj riñan ninj huin; sani̱ siyànà nânj huin ꞌngo̱ sa ranꞌ àko sani̱ gaꞌnïn daranꞌ sanꞌanj ni̱ka, ni̱ sanꞌanj nânj ga̱huin sanꞌanj gi̱ranj sa yaj.
Gataj Ma̱ꞌan Jesús si gùyùmàn gui ni̱ du̱guane nej sij nûhui nìko nne Jerusalén<TS3>(<a href="tw://bible.*?40.24.1-2">Mt. 24:1-2</a>; <a href="tw://bible.*?42.21.5-6">Lc. 21:5-6</a>)Ni̱ gahui Ma̱ꞌan Jesús ruhuâ nûhui nìko nne Jerusalén, ni̱ gataj ꞌngo̱ nej sôꞌ ꞌna̱ꞌ ga̱huin chru̱n riñanj:—Maestrûj, gi̱ni̱ꞌhiaj sòꞌ ni̱ ûta hueꞌê hua nej hiëj ganachrâj nej sij hueꞌ nûhui nìko nânj, ni̱ ûta sàꞌ hua nej hueꞌ yàkàn xi nânj.
Nanikàj Ma̱ꞌan Jesús ni̱ gata gu̱nïn sí dânj:—Giniꞌînꞌ dàj hua hueꞌ yàkàn xi nânj nîꞌ. Ni̱ gàtà gu̱nïnꞌ si gùyùmàn diû ni̱ gàꞌ si ꞌngo̱ nej hiëj nânj ni̱ si̱ gitâ yichrá nej duguiꞌij, dadinꞌ ga̱ne̱ daranꞌanj na̱nj ánj.
Nej daꞌngaꞌ ga̱huin nga nï̀nꞌ ga̱chin ga̱na̱huij yumiguìi<TS3>(<a href="tw://bible.*?40.24.3-28">Mt. 24:3-28</a>; <a href="tw://bible.*?42.21.7-24">Lc. 21:7-24</a>; <a href="tw://bible.*?42.17.22-24">17:22-24</a>)Ni̱ gaꞌanj Ma̱ꞌan Jesús raa̱ kïj màn chrun olibo, ni̱ gaꞌanj ga̱ne ni̱ giniꞌhia ñan nne hueꞌ huin nuhuî nìko. Ni̱ gaꞌanj anêj Pedro, Jacobo, Juan ngà Andrés riñanj ni̱ gachín naꞌanj nej sôꞌ ni̱ gataj nej sôꞌ.
—Àmàn ga̱huin nej sa gataj Ma̱ꞌân rèꞌ ràꞌaj. Ni̱ ahuin sa ga̱huin daꞌngaꞌa nga gìsìj nej nuguanꞌ gataj Maꞌân rèꞌ ràꞌaj.
Ni̱ nanikàj Ma̱ꞌan Jesús ni̱ gayiꞌij gata gu̱nïn nej sôꞌ:—Ga̱ gu̱dadû nej suj ni̱ gi̱ni̱ꞌhiaj nej suj ni̱ si̱ gidigañuꞌunj gàꞌ si ꞌngo̱ nej síi nej suj mánj.
Dadinꞌ ga̱ꞌna̱ꞌ ûta gàꞌì nej síi ni̱ ga̱ra̱n sun nej sôꞌ siyu̱guí ni̱ ga̱ta̱j nej sôꞌ: “Ñùnj huin Ma̱ꞌan Cristo”; ni̱ gi̱di̱gaꞌñuꞌunj nej sôꞌ ûta gàꞌì nej guiì.
’Ni̱ nga gunïn nej suj si ꞌna̱ꞌ sañuun ni̱ gùtàꞌ nej síi ni̱ gaꞌmin nej guiì rayiꞌî sañun dânj, sani̱ si̱ guyuꞌhuiꞌ nej suj mánj, dadinꞌ hua̱ ni̱ña̱n si huê dànanj ga̱huin; sani̱ hua̱ nï̀nꞌ ga̱chin ga̱na̱huij yumiguìi.
Dadinꞌ ga̱yi̱ꞌij ni̱ gùtàꞌ ꞌngo̱ país ngà aꞌngô país, ni̱ gùtàꞌ ꞌngo̱ rey ngà aꞌngô rey; ni̱ ga̱ꞌhuij ñûn nùkuaj xi ûta gàꞌì nej yumanꞌ màn ruhuâ yumiguìi ni̱ gahuin yiꞌnaa, ni̱ ûta gùnï̀nꞌ nej guiì, sani̱ hia̱j gàyìꞌì si̱nï̱n nej sañuun huin nej nânj.
’Sani̱ gi̱ni̱ꞌhiaj nej suj ni̱ ga̱ gudadû nej suj ngà nej ma̱ꞌan nej suj; dadinꞌ nàgàꞌhuìꞌ nej síi nej suj riñan yiꞌnïnꞌ nej sí ni̱ka̱j su̱n riñan yumanꞌan, ni̱ gàꞌhuìꞌ nej sí dânj nej suj ruhuâ hueꞌ huin nûhui; ni̱ gi̱nikaj nej sij ga̱ꞌa̱nj nej sij nej suj riñan nej sí ni̱ka̱j suun ni̱ huê danj na̱nj gi̱nikaj nej sij ga̱ꞌa̱nj nej sij nej suj riñan sí huin rey, guendâ gànàtàꞌ nej suj rayiꞌí riñan nej sôꞌ.
Nga nï̀nꞌ ga̱chin ga̱na̱huij yumiguìi ni̱ ña̱ꞌa̱n huaj si gànàtàꞌ nej sij nuguanꞌ gi̱ꞌhiaj ga̱na̱ni̱n nej guiì nï̀nꞌ gàchràꞌ ruhuâ yumiguìi.
Sani̱ nga gi̱nikaj nej sij ga̱ꞌa̱nj nej sij nej suj guendâ nàgàꞌhuìꞌ nej sij riñan nej sí ni̱ka̱j suun, ni̱ si̱ giriñun ruhuâ nej suj dàj ga̱ta̱j nej suj; ni̱ si giriñun ruhuâ nej suj dàj ga̱ꞌmi̱n nej suj, dadinꞌ Ma̱ꞌan Ñaꞌanj an huin sa ri̱ki̱ nuguanꞌ ga̱ꞌmi̱n nej suj; ni̱ sê nej suj huin sa ga̱ꞌmi̱n orâ dânj mánj, dadinꞌ Ma̱ꞌan Espíritu Santo huin sa ga̱ꞌmi̱n.
Ni̱ nàgàꞌhuìꞌ ꞌngo̱ sí dânj dinḯn sôꞌ guendâ da̱gahuiꞌ nej síi, ni̱ huê danj na̱nj nàgàꞌhuìꞌ ꞌngo̱ sí dânj daꞌní sôꞌ guendâ da̱gahuiꞌ nej síi, ni̱ ga̱ta̱ rùhuà aꞌngô nej sí dânj niꞌin nej sôꞌ rej nej sôꞌ, ni̱ da̱gahuiꞌ nej sôꞌ rej nej sôꞌ rayiꞌî si-nùguànꞌ Ma̱ꞌan Ñaꞌanj an.
Ni̱ si̱ gahuin yìñànꞌ ruhuâ nej síi niꞌin nej sôꞌ nej suj rayiꞌî siyu̱guí; sani̱ sí gunùkuaj ganikïnꞌ ran nda gui gàhuìꞌ sôꞌ ni̱ ga̱na̱ni̱n sôꞌ.
’Sani̱ nga giniꞌin nej suj gaꞌanj ga̱ne ꞌngo̱ sí dânj ruhuâ nuhuî nìko ni̱ nagiꞌhiaj kï̱j sôꞌ ni̱ gu̱du̱rëꞌ sôꞌ daranꞌ nej chrej ni̱ka̱j yumanꞌ Israel —si ahia, ni̱ ga̱ra̱n daꞌngaꞌ ruhuâ sôꞌ—, hiôꞌ ni̱ nej sí nne yumanꞌ Judea, ni̱ gu̱na̱nj nej sôꞌ ga̱ꞌa̱nj nej sôꞌ riki kïj ï,
Ni̱ sí tàj yichrá hueꞌe ni̱ si̱ gananinj sôꞌ guendâ ga̱tu̱ sôꞌ ruhuâ dukuâ sôꞌ, ni̱ gàꞌ si ganï̂n ruhuâ sôꞌ ga̱na̱ka̱j sôꞌ goꞌngo̱ nej rasu̱n màn ruhuâ dukuâ sôꞌ mánj.
Sí gaꞌanj kïj ï, ni̱ si̱ nanikàj sôꞌ ga̱ꞌna̱ꞌ ga̱na̱ka̱j sôꞌ atsîj ni̱ke̱ sôꞌ mánj.
Nej gui dânj ni̱ ûta gi̱ranꞌ sa̱ñu̱n nej siyànà nu̱n ri̱ki̱, ngà nej siyànà nï̀nꞌ hua lij daꞌní.
Dadinꞌ nej gui dânj ni̱ ûta gi̱ranꞌ sa̱ñu̱n nej guiì ni̱ nitaj àmàn ga̱ sañun dânj àsìj si̱nï̱ïn nga giꞌhiaj Ma̱ꞌan Ñaꞌanj an yumiguìi, nda diû nânj ga̱huin sañuun dânj, ni̱ gàꞌ si gaj nej gui ꞌna̱ꞌ neꞌ ña̱an mánj.
Ni̱ si nuhuiꞌ si guduguaꞌ Ma̱ꞌan Ñaꞌanj an nej gui ga̱huin sañun nânj, hiôꞌ ni̱ gàꞌ si ꞌngo̱ rïn nej guiì si̱ gananin; sani̱ rayiꞌî nej guiì ganagui Ma̱ꞌan Señor, hiôꞌ ni̱ ganagaꞌ nej gui ga̱huin sañun dânj na̱nj ánj.
’Hiôꞌ ni̱ si hua̱ ꞌngo̱ sí ga̱ta̱j gu̱nïn nej suj: “Gi̱ni̱ꞌhiaj nej suj dadinꞌ hiuj nânj nikïnꞌ Ma̱ꞌan Cristo”, nej si ga̱ta̱j ꞌngo̱ sí dânj gi̱ni̱ꞌhiaj nej suj dadinꞌ hiuj mánj nikïnj, ni̱ si̱ guyumân ruhuâ nej suj mánj.
Dadinꞌ ga̱ꞌna̱ꞌ nej sí ga̱ta̱j si huê nej sij huin Ma̱ꞌan Cristo sani̱ huin nej sij sí gidigañuꞌunj un, ni̱ ga̱ꞌna̱ꞌ nej sí ga̱ta̱j si huê nej sij huin sí ga̱ta̱j dàj gahuin sani̱ huin nej sij sí gidigañuꞌunj un, ni̱ gi̱ꞌhiaj nej sij gàꞌì daꞌngaꞌa, ni̱ ga̱na̱huin nej guiì aꞌnanꞌan gi̱ꞌhiaj nej sij, ni̱ gi̱ꞌhiaj nej sij dànanj guendâ gi̱di̱gañuꞌunj nej sij nej guiì ni̱ ga̱huin ni̱ gùyùmàn ruhuâ nej guiì gàꞌ ganagui Ma̱ꞌan Ñaꞌanj an gi̱ꞌhiaj nej sij na̱nj ánj.
Sani̱ hueꞌê gi̱ni̱ꞌhiaj nej suj; dadinꞌ gàꞌ gataj sìnï̀nj dàj gahuin.
Ga̱ꞌna̱ꞌ ñûn Ma̱ꞌan Jesús<TS3>(<a href="tw://bible.*?40.24.29-35">Mt. 24:29-35</a>, <a href="tw://bible.*?40.24.42-44">42-44</a>; <a href="tw://bible.*?42.21.25-36">Lc. 21:25-36</a>)’Sani̱ nej gui dânj ni̱ neꞌ rùkù nga gisîj gahuin sañun dânj, ni̱ ga̱huin ru̱mi̱nꞌ riñan gui, ni̱ si̱ giyigï̀n riñan ahuii,
ni̱ gi̱ni̱nj nej atïꞌ màn neꞌ yàtàꞌa, ni̱ gìyìnànꞌ nej sa nùkuaj màn neꞌ yàtàꞌa.
Hiôꞌ ni̱ gi̱ni̱ꞌin nej guiì ñùnj, dadinꞌ gàꞌnàj riñan nnga ni̱ ûta nìko gi̱nikaj sùnj ni̱ nda gìyìgï̀n nï̀nꞌ gàchràꞌ gi̱ꞌhiâ.
Hiôꞌ ni̱ gàꞌnï̀n ga̱ꞌa̱nj nej ángel ni̱ na̱giꞌhiaj chre̱ꞌ ninj nej guiì gàꞌ ganaguîj, nej guiì màn neꞌ yìchràj a, neꞌ ri̱ki, neꞌ gisîj gui, neꞌ gatûj gui, nda nï̀nꞌ gàchràꞌ ñan ganûn riñan hioꞌóo, nda nï̀nꞌ gàchràꞌ ñan ganahuij riki yàtàꞌa.
’Ni̱ ga̱huin chru̱n nej suj dàj rûnꞌ gidigân nuguanꞌ rán gaꞌmin rayiꞌî chrun îgu: Nga ga̱na̱huin ꞌninj nej chrun raꞌa, ni̱ ganasîj koj o raꞌa chrun dânj, ni̱ gi̱ni̱ꞌin nej suj si gàꞌ gahuin nichrunꞌ diû.
Huê danj na̱nj nej suj; ni̱ nga giniꞌin nej suj gahuin nej nânj, ni̱ gi̱nun ruhuâ nej suj si gàꞌ ni̱kï̱nꞌ nìchrùnj riñan rahueꞌe.
Yàngàꞌ hia nï̀nꞌ gàtà ni̱ nga nï̀nꞌ gàchin ga̱na̱huij daranꞌ nej guiì màn diû nânj gàhuìꞌ ni̱ daꞌhui ga̱huin daranꞌ nej sa gatâ.
Yàtàꞌa ni̱ hioꞌóo ni̱ ga̱na̱hui; sani̱ si-nùguànꞌànj ni̱ si̱ ganahui mánj.
’Sani̱ gui dânj ni̱ dàj orâ ga̱huin ni̱ gàꞌ si ꞌngo̱ nej guiì nun niꞌin, ni̱ gàꞌ nej ángel màn neꞌ yàtàꞌa nun niꞌin ni̱ gàꞌ nun niꞌín mánj, man ꞌngo̱ rïn Ma̱ꞌan Rê Ña̱ꞌa̱nj nne yàtàꞌa huin sa niꞌin na̱nj ánj.
’Hueꞌê du̱gumîn nej suj ma̱ꞌan nej suj ni̱ ga̱ gu̱dadû nej suj, dadinꞌ nun niꞌin nej suj ahuin diû ga̱huin daranꞌ nej nânj mánj.
Huin dàj rûnꞌ huin ꞌngo̱ sí gaꞌanj nda gànꞌ ni̱ gudunâj sôꞌ dukuâ sôꞌ, ni̱ gaꞌhuiꞌ sôꞌ suun raꞌa nej sí huin si-musû sôꞌ, ni̱ hua̱ daꞌ si-su̱n daꞌ goꞌngo̱ nej sí musûj dânj, ni̱ giyiꞌnïnꞌ suun riñan sí ni̱kï̱nꞌ ganaꞌnï̂nj riñan rahueꞌe, si ûta hueꞌê gi̱ni̱ꞌhiaj sôꞌ ni̱ hueꞌê du̱gumîn sôꞌ.
Hueꞌê du̱gumîn nej suj ma̱ꞌan nej suj ni̱ ga̱ gudadû nej suj; dadinꞌ nun niꞌin nej suj dàj orâ ga̱ꞌna̱ꞌ sí huin si-yi̱ruꞌhue nej suj; ga̱ꞌhue ga̱ꞌna̱ꞌ sôꞌ nga gàꞌ ginìn, nej si ga̱ꞌna̱ꞌ sôꞌ nga gahuin da̱ꞌa̱j neꞌ ñànꞌan, nej si nga gaguâj dêꞌlo̱j o, nej si nga ruhuâ giyigï̀n neꞌ ni̱ga̱nꞌan;
Dadinꞌ dàj na̱nj orâ ma̱ꞌan ga̱ꞌna̱ꞌ sôꞌ, gaꞌhue si gùyùmàn sôꞌ nga gatoj nej suj nngaj nej suj.
Nej sa gatâ riñan nej suj, ni̱ riñan daranꞌ nej suj gatâ: Hueꞌê du̱gumîn nej suj ma̱ꞌan nej suj ni̱ ga̱ gudadû nej suj ma̱ꞌan nej suj.
Giri rà nej sij dàj giꞌhiaj nej sij ga̱ꞌhue gi̱da̱ꞌa nej sij Ma̱ꞌan Jesús<TS3>(<a href="tw://bible.*?40.26.1-5">Mt. 26:1-5</a>; <a href="tw://bible.*?42.22.1-2">Lc. 22:1-2</a>; <a href="tw://bible.*?43.11.45-53">Jn. 11:45-53</a>)Ni̱ gàchin ahuîj gui nga gùyùmàn giꞌñanj pascua, giꞌñanj yâ nej judío rachrún nitaj si ꞌnï̱nj chru dunuꞌmanꞌan; ni̱ nanaꞌhuiꞌ nej rej huin ña̱an ngà nej sí chru̱n ley dàj giꞌhiaj nej sôꞌ ga̱ꞌhue gi̱di̱gañuꞌunj nej sôꞌ Ma̱ꞌan Jesús ni̱ ga̱ꞌhue gìrìꞌ nej sôꞌ da̱gahuiꞌ nej sôꞌ Ma̱ꞌan.
Ni̱ gataj nej sôꞌ:—Si̱ gidaꞌa nêꞌ sí dânj gui nga ga̱huin giꞌñanj an, dadinꞌ ûta ga̱gua̱j nej guiì yumanꞌan gi̱ni̱ꞌin ninj nêꞌ na̱nj ánj.
Betania nne Ma̱ꞌan Jesús nga gachrîj ꞌngo̱ siyànàa gasîti Ma̱ꞌan<TS3>(<a href="tw://bible.*?40.26.6-13">Mt. 26:6-13</a>; <a href="tw://bible.*?43.12.1-8">Jn. 12:1-8</a>)Ni̱ nga nne Ma̱ꞌan Jesús yumanꞌ Betania, dukuâ Simón sí gùꞌnàj leproso, ni̱ nne yiꞌnḯn mesa ni̱ gaꞌnaꞌ ꞌngo̱ siyànà ni̱ka̱j ꞌngo̱ basû nu̱n nne gïnꞌ dàj gùꞌnàj nardo sa hua̱ hueꞌê nï̀nꞌ ni̱ ûta du̱ꞌhue̱; ni̱ guchraꞌ siyànà dânj basû nu̱n nne gïnꞌ dàj a ni̱ guta ahui Ma̱ꞌan Jesús.
Ni̱ ginaꞌan ruhuâ da̱ꞌa̱j nej sí dânj, ngà nda ruhuâ nimân nej sôꞌ ni̱ gataj nej sôꞌ:—Nùnj huin saj ni̱ gi̱rë̱ꞌ chre nne gïnꞌ dàj nânj ràꞌaj.
Dadinꞌ ga̱ꞌhue ga̱nej ni̱ gìrìꞌ duꞌhue huàꞌnï̀nj sientu denario, ni̱ ga̱ꞌhue gàꞌhuìꞌ riñan nej guiì ga̱ni̱ki.Ni̱ gaꞌmin nej sôꞌ yiꞌî siyànà nânj.
Sani̱ gataj Ma̱ꞌan Jesús:—Gu̱du̱nâj nej suj si gi̱ꞌhiaj siyànà nânj dànanj; ni̱ nùnj huin saj ni̱ garanꞌ ñuꞌunj nej suj siyànà nânj ràꞌaj. Ûta dùgùnàj hua sa giꞌhia ngàj na̱nj ánj.
Daranꞌ nej diû gimàn nej guiì ga̱ni̱ki ngà nej suj, ni̱ si ruhuâ nej suj ni̱ ga̱ꞌhue gu̱ru̱gûñuꞌunj nej suj ninj; sani̱ ñùnj ni̱ sê daranꞌ diû ga̱né ngà nej suj mánj.
Giꞌhiaj siyànà nânj nda andaꞌ gunukua; dadinꞌ giꞌhiaj yu̱gui ni̱ guta nne gïnꞌ dàj a nneè kû guendâ gàchìnꞌ nej sij ñùnj.
Yàngàꞌ hia nï̀nꞌ ni̱ dànèꞌ gahuin nga ga̱ꞌmi̱n nej sij si-nùguànꞌ Ma̱ꞌan Ñaꞌanj an, ni̱ nï̀nꞌ gàchràꞌ ruhuâ yumiguìi, ni̱ huê dànanj gu̱nu̱na̱ nej sij sa giꞌhiaj siyànà nânj ngàj.
Duguaneꞌ Judas ma̱ꞌan sôꞌ si ga̱ꞌhue nàgàꞌhuìꞌ sôꞌ Ma̱ꞌan Jesús<TS3>(<a href="tw://bible.*?40.26.14-16">Mt. 26:14-16</a>; <a href="tw://bible.*?42.22.3-6">Lc. 22:3-6</a>)Hiôꞌ ni̱ Judas Iscariote, huin ꞌngo̱ nej yùhuìj sí ꞌna̱ꞌ ga̱huin chru̱n riñanj, ni̱ gaꞌanj sôꞌ riñan nej rej huin ña̱an guendâ nàgàꞌhuìꞌ sôꞌ Ma̱ꞌan.
Gaꞌnïnꞌ su̱n Ma̱ꞌan Jesús si gidaꞌa nej sij si-sena Ma̱ꞌan<TS3>(<a href="tw://bible.*?40.26.17-29">Mt. 26:17-29</a>; <a href="tw://bible.*?42.22.7-23">Lc. 22:7-23</a>; <a href="tw://bible.*?43.13.21-30">Jn. 13:21-30</a>; <a href="tw://bible.*?46.11.23-26">1Co. 11:23-26</a>)Gui si̱nï̱n nga gayiꞌì giꞌñanj yâ nej sij rachrún nitaj si ꞌnï̱nj chru dunuꞌmanꞌan, nga da̱gahuiꞌ nej sij matsïj ꞌnìnj in ya̱ nej sij pascua ni̱ gataj nej sí ꞌna̱ꞌ ga̱huin chru̱un gu̱nïn Ma̱ꞌan Jesús:—Dànèꞌ ruhuâ Ma̱ꞌan rèꞌ si ga̱ꞌa̱nj gi̱ꞌhiaj yu̱gui nej ñûnj ñan ya̱ Ma̱ꞌan rèꞌ pascua ràꞌaj.
Ni̱ gaꞌnïn gaꞌanj huìj sí ꞌna̱ꞌ ga̱huin chru̱n riñanj ni̱ gata gu̱nïn nguèj sôꞌ:—Ga̱ꞌa̱nj nguèj suj yumanꞌ snàꞌànj nânj, ni̱ ga̱hui̱ ꞌngo̱ sí dânj gànàrìꞌ nguèj suj ni̱ ata sôꞌ ꞌngo̱ sigù nnee huaj sôꞌ; ni̱ ginikòꞌ nguèj suj sí dânj ga̱ꞌa̱nj nguèj suj,
ni̱ hueꞌ ñan ga̱tu̱ sí dânj, ni̱ ga̱ta̱j nguèj suj gu̱nïn sí dùkuà hueꞌ dânj: “Taj Ma̱ꞌan Maestrû: Ni̱ dànèꞌ tá hueꞌ hua̱ niꞌnï̱nj giꞌhiâꞌ ñan ga̱ꞌhue yàj matsïj ï guendâ pascua ngà nej sí ꞌna̱ꞌ ga̱huin chru̱n riñânj ràꞌaj.”
Ni̱ gidigân sí dânj ꞌngo̱ hueꞌ hua̱ niꞌnï̂nj tàj yichrá aꞌngô hueꞌe ni̱ gàꞌ hua̱ yu̱gui; ni̱ hiuj dânj gi̱ꞌhiaj yu̱gui nej suj ya̱ nêꞌ.
Ni̱ gaꞌanj nguèj sí ꞌna̱ꞌ ga̱huin chru̱n riñan Ma̱ꞌan Jesús ni̱ gatûj nguèj sôꞌ ruhuâ yumanꞌ snàꞌànj dânj; ni̱ ganariꞌ nguèj sôꞌ dàj rûnꞌ gataj Ma̱ꞌan Jesús; ni̱ giꞌhiaj yu̱gui nguèj sôꞌ sa ya̱ nej sij guendâ giꞌñanj pascua.
Ni̱ nga ginìn ni̱ gaꞌnaꞌ Ma̱ꞌan Jesús ngà nej yùhuìj sí ꞌna̱ꞌ ga̱huin chru̱n riñanj.
Ni̱ gaꞌanj ga̱ne nej sij yiꞌnḯn mesa ni̱ nga gayiꞌì nej sij yâ nej sij, ni̱ gataj Ma̱ꞌan Jesús:—Yàngàꞌ hia nï̀nꞌ tâ ni̱ hua̱ ꞌngo̱ nej suj nne ya ngàj, ni̱ nej suj huin sí nàgàꞌhuìꞌ ñùnj.
Hiôꞌ ni̱ gayiꞌì nej sí nne hiuj dânj ni̱ gananï̂n ruhuâ nej sôꞌ, ni̱ gataj nej sôꞌ riñan daꞌ goꞌngo̱ nej sôꞌ:—Ñùnj huin nîꞌ.Ni̱ gataj ꞌngo̱ ni̱ aꞌngô nej sôꞌ:—Ñùnj huin nîꞌ.
Nanikàj Ma̱ꞌan Jesús ni̱ gata:—ꞌNgo̱ nej yùhuìj ranꞌ nej suj huin, ni̱ sí gidigï̂j raꞌa ruhuâ goꞌo ngàj huin.
Yàngàꞌ hia nï̀nꞌ ni̱ hua̱ gàꞌàn dàj rûnꞌ taj si-nùguànꞌ Ma̱ꞌan Ñaꞌanj an rayiꞌí, sani̱ ûta gi̱ranꞌ sa̱ñu̱n sí nàgàꞌhuìꞌ ñùnj riñan nej rej huin ña̱an. Dànanj dùgùnàj huaj si nun ga̱ꞌnga̱ sí dânj.
Ni̱ nga nï̀nꞌ yâ nej sij mân nej sij, ni̱ gidaꞌa Ma̱ꞌan Jesús rachrúun ni̱ gaꞌhuij si guruhuâ Ma̱ꞌan Ñaꞌanj an, ni̱ guchraꞌ da̱ꞌa ni̱ gaꞌhuij raꞌa nej sí ꞌna̱ꞌ ga̱huin chru̱n riñanj, ni̱ gata:—Gi̱daꞌa nej suj ni̱ ya̱ nej suj dadinꞌ huê nânj huin nneè ku.
Ni̱ gidaꞌa basû nun nne chruj uba, ni̱ nga gisîj gaꞌhuij si guruhuâ Ma̱ꞌan Ñaꞌanj an, ni̱ gaꞌhuij raꞌa nej sí ꞌna̱ꞌ ga̱huin chru̱n riñanj; ni̱ goꞌo daranꞌ nej sôꞌ nne chruj uba.
Ni̱ gata:—Huê nânj huin tun Maꞌán sa na̱gi̱ꞌhiaj nàkàj si-nùguànꞌ Ma̱ꞌan Ñaꞌanj an ngà nej guiì, ni̱ gañan rayiꞌî ûta gàꞌì nej guiì.
Yàngàꞌ hia nï̀nꞌ gàtà gu̱nïn nej suj si si̱ goꞌôj nne chruj uba, nda gui go̱ꞌo̱ nàkà ñún ñan gi̱nikaj sun Ma̱ꞌan Ñaꞌanj an na̱nj ánj.
Gataj Ma̱ꞌan Jesús si gùyùmàn ꞌngo̱ orâ ni̱ ga̱ta̱j Pedro si nun niꞌin sôꞌ Ma̱ꞌan<TS3>(<a href="tw://bible.*?40.26.30-35">Mt. 26:30-35</a>; <a href="tw://bible.*?42.22.31-34">Lc. 22:31-34</a>; <a href="tw://bible.*?43.13.36-38">Jn. 13:36-38</a>)Nga gisîj gachrá nej sij chraꞌa riñan Ma̱ꞌan Ñaꞌanj an, ni̱ gahui nej sij gaꞌanj nej sij raa̱ kïj ñan màn chrun olibo.
Hiôꞌ ni̱ gataj Ma̱ꞌan Jesús:—Daranꞌ nej suj ga̱na̱nï̱n ruhuâ ni̱ du̱gueꞌe nej suj niꞌin nej suj ñùnj ñanꞌ hia̱j; dadinꞌ huê danj taj riñan ñanj: “Dagahuí Ma̱ꞌan sí ni̱kï̱nꞌ dugumîn nej matsïj ï ni̱ gàyàꞌnï̀n nej matsïj ï.”
Sani̱ neꞌ rùkù nga gànàꞌnï̀nj siganï̂nj nej nîman, ni̱ gàꞌàn neꞌ ña̱an riñan nej suj nda Galilea.
Hiôꞌ ni̱ gataj Pedro:—Nùnj huin si ga̱na̱nï̱n ruhuâ aꞌngô nej sij ni̱ du̱gueꞌe nej sij niꞌin sij Ma̱ꞌán rèꞌ, sani̱ ñùnj ni̱ si̱ gudugueꞌé mánj.
Ni̱ gataj Ma̱ꞌan Jesús:—Yàngàꞌ hia nï̀nꞌ gàtà riñanꞌ si ñanꞌ hia̱j, ni̱ nga nï̀nꞌ gàchin gìsìj huàꞌ ga̱gua̱j dêꞌlo̱j o ni̱ gàꞌ gisîj huàꞌnï̀nj ga̱ta̱jꞌ si nun niꞌînꞌ ñùnj.
Hiôꞌ ni̱ nun gìyìchìnꞌ si ga̱ꞌmi̱n Pedro ni̱ gataj sôꞌ:—Asàꞌ dàj huaj ni̱ ga̱ꞌhue gàhuìj ngà Maꞌân rèꞌ, ni̱ si̱ gudunâ Maꞌân rèꞌ mánj.Ni̱ huê dànanj gataj daranꞌ nej sí gaꞌnaꞌ ga̱huin chru̱n riñan Ma̱ꞌan Jesús.
Nne Ma̱ꞌan Jesús ñan gùꞌnàj Getsemaní aꞌmin ngà Ma̱ꞌan Ñaꞌanj an<TS3>(<a href="tw://bible.*?40.26.36-46">Mt. 26:36-46</a>; <a href="tw://bible.*?42.22.39-46">Lc. 22:39-46</a>)Huê danj ni̱ gaꞌnaꞌ nej sij ñan gùꞌnàj Getsamaní, ni̱ gataj Ma̱ꞌan Jesús gu̱nïn nej sí ꞌna̱ꞌ ga̱huin chru̱n riñanj.—Ga̱ne nej suj hiuj nânj, dadinꞌ ga̱ꞌa̱nj gàꞌmìn ngà Ma̱ꞌan Ñaꞌanj an.
Ni̱ gaꞌanj ane doj ngà Pedro, ngà Jacobo ni̱ ngà Juan, ni̱ gayi̱ꞌij ni̱ ûta gananï̂n ruhuaj ni̱ ûta gahuin rùguìꞌi ruhuaj.
Ni̱ gata gu̱nïn nej sôꞌ:—Ûta gananï̂n ruhuâ ma̱ꞌan nimânj ni̱ nda gàhuìj rûnꞌ hia; gùnàj nej suj hiuj nânj ni̱ hueꞌê du̱gumîn nej suj ma̱ꞌan nej suj ni̱ si̱ gatoj nej suj mánj.
Ni̱ gaꞌan neꞌ ña̱n doj ni̱ ganikïnꞌ rúdàko riñan hioꞌóo, ni̱ gachín ni̱ꞌhia riñan Ma̱ꞌan Ñaꞌanj an ni̱ gata si ga̱ꞌhue, ni̱ ga̱chi̱n orâ chìꞌ nânj riñânj.
Nga gaꞌmin ngà Ma̱ꞌan Ñaꞌanj an ni̱ gata:—Ta̱ lij Ma̱ꞌân rèꞌ huin Rê ni̱ daranꞌ nej rasu̱un huin sa ga̱ꞌhue gi̱ꞌhiaj Ma̱ꞌân rèꞌ; gi̱ꞌhiaj anêj Ma̱ꞌân rèꞌ basû nânj riñânj; sani̱ sê sa garanꞌ ruhuâj huin sa gi̱ꞌhiaj Ma̱ꞌân rèꞌ mánj, gi̱ꞌhiaj Ma̱ꞌân rèꞌ dàj garanꞌ ruhuâ Ma̱ꞌân rèꞌ na̱nj ánj.
Ni̱ orâ nga nanikàj Ma̱ꞌan Jesús gaꞌnaj ñan màn nej sij ni̱ ganariꞌij si gàꞌ gatoj nej sij mân nej sij, ni̱ gata gu̱nïn Pedro:—Simón. Gàꞌ gatojꞌ na̱nj nîꞌ. Nun gu̱nu̱kuáꞌ ga̱ne nìꞌnàꞌ ꞌngo̱ rïn orâ ngàj mínj.
Ga̱ne nìꞌnàꞌ nej suj ni̱ ga̱ꞌmi̱n nej suj ngà Ma̱ꞌan Ñaꞌanj an, daꞌnga ni̱ si gininj nej suj riñan gakï̱nꞌïn nga duguaneꞌ sichre riñan nej suj; dadinꞌ nanè nimân nej suj ni̱ hua̱ ruhuaj si nànàꞌhuìꞌ nej suj Ma̱ꞌan Ñaꞌanj an, sani̱ nneè kú nej suj ni̱ gininaj ruhuaj.
Hiôꞌ ni̱ gaꞌanj ga̱ꞌmi̱n ñûn Ma̱ꞌan Jesús ngà Ma̱ꞌan Ñaꞌanj an, ni̱ huê dàj rûnꞌ gataj sìnï̀nj ni̱ huê danj gataj ñunj.
Ni̱ nga nanika gaꞌnaꞌ ñunj ni̱ gàꞌ gatoj ñûn nej sij mân nej sij ganariꞌij, dadinꞌ ûta ꞌna̱ꞌ nnej e riñan nej sij; ni̱ naꞌhue gìrìꞌ nej sij sa ga̱ta̱j nej sij gu̱nïn.
Ga̱na̱chi nej suj ni̱ ga̱ꞌa̱nj nêꞌ; dadinꞌ gàꞌ gahuin nìchrùnꞌ sí nàgàꞌhuìꞌ ñùnj.
Gidaꞌa nej sí dânj Ma̱ꞌan Jesús guendâ ga̱chri̱ nej sôꞌ dukuâ gaꞌa<TS3>(<a href="tw://bible.*?40.26.47-56">Mt. 26:47-56</a>; <a href="tw://bible.*?42.22.47-53">Lc. 22:47-53</a>; <a href="tw://bible.*?43.18.2-11">Jn. 18:2-11</a>)Orâ chre ni̱ nga nï̀nꞌ aꞌmin Ma̱ꞌan Jesús nikïnj hiuj dânj, ni̱ gaꞌnaꞌ Judas, ni̱ sôꞌ huin ꞌngo̱ sí ni̱ka̱j duguiꞌ ngà nej yùhuìj, ni̱ ûta gàꞌì nej síi ꞌna̱ꞌ ngà sôꞌ ni̱ ni̱ka̱j nej sí dânj yîti ngà chrun gurûtin ꞌna̱ꞌ nej sôꞌ, dadinꞌ gaꞌnḯn nej rej huin ña̱an ngà nej sí chru̱n ley ni̱ nej síchìj achij i gaꞌnaꞌ nej sô.
Ni̱ gataj sí nagaꞌhuiꞌ dânj ahuin daꞌngaꞌ gi̱digân sôꞌ nga nàgàꞌhuìꞌ sôꞌ Ma̱ꞌan Jesús ni̱ gataj sôꞌ:—Sí ri̱ña̱n ga̱chru̱n duꞌhuá ni̱ huê sí dânj huin; ni̱ gi̱daꞌa nej suj ni̱ gi̱nikaj nej suj ga̱ꞌa̱nj nej suj sôꞌ ni̱ si̱ giriñun ruhuâ nej suj dadinꞌ yìtï̀nj ni̱ huê sôꞌ huin.
Ni̱ nga guyumân Judas Iscariote, ni̱ gaꞌanj nichì sôꞌ riñan Ma̱ꞌan Jesús ni̱ gataj sôꞌ:—Maestrûj, Maestrûj gataj sôꞌ.Ni̱ gachrûn du̱ꞌhua sôꞌ yiꞌnḯn riñan Ma̱ꞌan Jesús.
Hiôꞌ ni̱ gidaꞌa nej sí ꞌna̱ꞌ ngà Judas Iscariote Ma̱ꞌan Jesús.
Sani̱ ꞌngo̱ sí ni̱kï̱nꞌ hiuj dânj ni̱ giri sôꞌ si-yitî sôꞌ, ni̱ guduranꞌ yiꞌì sôꞌ si-musû rej huin ña̱n nï̀nꞌïn ni̱ gaꞌneꞌ sôꞌ rakïj sí dânj.
Ni̱ nanikàj Ma̱ꞌan Jesús ni̱ gata:—Dàj rûnꞌ giꞌhiaj ꞌngo̱ nej sí nìkòꞌ sí tu̱u nga nikaj nej sôꞌ yiti ni̱ gu̱rûtin ꞌnaꞌ nej sôꞌ huê danj giꞌhiaj nej suj nga gaꞌnaꞌ gi̱daꞌa nej suj ñùnj.
Daranꞌ nej gui gané ngà nej suj ni̱ gidigán ruhuâ hueꞌ huin nûhui, ni̱ nun gi̱daꞌa nej suj ñùnj; sani̱ huê dànanj ga̱huin daꞌnga ni̱ gisîj nuguanꞌan dàj rûnꞌ taj riñan ñanj si-nùguànꞌ Ma̱ꞌan Ñaꞌanj an.
Hiôꞌ ni̱ gudunâj daranꞌ nej sí ꞌna̱ꞌ ga̱huin chru̱un Ma̱ꞌan Jesús, ni̱ gunânj nej sôꞌ ni̱ gaꞌanj nej sôꞌ.
Sí ña̱n gunânjSani̱ nìkòꞌ ꞌngo̱ sí ña̱an huaj sôꞌ rukû Ma̱ꞌan Jesús, ni̱ garán sôꞌ ꞌngo̱ atsîj gàtsìi nneè kú sôꞌ sani̱ gidaꞌa nej sí hua̱j ngà Judas Iscariote sí nânj;
sani̱ gudunâj sôꞌ, atsîj gàtsì garán sôꞌ nneè kú sôꞌ, ni̱ hua̱ nneè sôꞌ ni̱ gunânj sôꞌ ni̱ gaꞌanj sôꞌ.
Ni̱ka̱j nej sij gaꞌanj ne sij Ma̱ꞌan Jesús riñan junta nìko ñan giyiꞌnïnꞌ daranꞌ nej gakï̱nꞌïn<TS3>(<a href="tw://bible.*?40.26.57-68">Mt. 26:57-68</a>; <a href="tw://bible.*?42.22.54-55">Lc. 22:54-55</a>, <a href="tw://bible.*?42.22.63-71">63-71</a>; <a href="tw://bible.*?43.18.12-14">Jn. 18:12-14</a>, <a href="tw://bible.*?43.18.19-24">19-24</a>)Ni̱ ni̱ka̱j nej sí dânj gaꞌanj nej sôꞌ Ma̱ꞌan Jesús riñan rej huin ña̱n nï̀nꞌïn, ni̱ ganaraꞌhuiꞌ daranꞌ nej rej huin ña̱an ngà nej sí chru̱n ley ni̱ ngà nej síchìj achij màn ruhuâ yumanꞌan.
Ni̱ nda gànꞌ nikòꞌ Pedro huaj sôꞌ ni̱ guchiꞌ sôꞌ nda neꞌ rùhuà riñan hueꞌ huin dukuâ rej huin ña̱n nï̀nꞌïn, ni̱ nne sôꞌ ganahuin gï̀n sôꞌ ñaꞌaan, ngà nej policia.
Sani̱ nanaꞌhuiꞌ nej rej huin ña̱an ngà daranꞌ nej sí huin yiꞌnïnꞌ nej sí ni̱ka̱j su̱n riñan yumanꞌan ꞌngo̱ sí gànàtàꞌ ꞌngo̱ sa aꞌnanꞌ giꞌhiaj Ma̱ꞌan Jesús, daꞌnga ni̱ gaꞌhue nàgàꞌhuìꞌ nej sôꞌ guendâ da̱gahuiꞌ nej síi Ma̱ꞌan Jesús; sani̱ naꞌhue gànàrìꞌ nej sôꞌ sí gànàtàꞌ.
Dadinꞌ ûta gàꞌì nej síi gaꞌmin nuguanꞌ gidigañuꞌunj un rayiꞌî Ma̱ꞌan Jesús, sani̱ ûta gachej gaꞌmin nej sôꞌ.
Hiôꞌ ni̱ ganayumàn ꞌngo̱ sí dânj, ni̱ gaꞌmin sôꞌ nuguanꞌ gidigañuꞌunj un rayiꞌî Ma̱ꞌan Jesús ni̱ gataj sôꞌ.
—Gunïn nej ñûnj sa gataj sí dânj: “Gaꞌhue du̱guanêj hueꞌ nûhui nìko sa giꞌhiaj ra̱ꞌa nej síi, ni̱ yichrá huàꞌnï̀nj gui ni̱ gànàsìj ñûn aꞌngoj gi̱ꞌhia sani̱ sê ngà raꞌa síi ga̱na̱huin mánj.”
Sani̱ gàꞌ danj ni̱ naꞌhue gànàtàꞌ gu̱ña̱n nej sí dânj.
Hiôꞌ ni̱ ganayumàn rej huin ña̱n nï̀nꞌïn siganï̂nj nej guiì ni̱ gaꞌanj sôꞌ nda da̱nï̱n dânj, ni̱ gachín naꞌanj sôꞌ Ma̱ꞌan Jesús ni̱ gataj sôꞌ:—Nitaj gàꞌ si ꞌngo̱ nuguanꞌan du̱nanikàj rèꞌ, yiꞌî sa garânj ruhuâ nej sij rayiꞌî rè ûnꞌ.
Sani̱ dḯn huin duꞌhua Ma̱ꞌan Jesús, ni̱ nitaj gàꞌ si ꞌngo̱ nuguanꞌan dunani̱ka riñan rej dânj. Ni̱ gachín naꞌanj ñûn rej huin ña̱n nï̀nꞌïn Ma̱ꞌan Jesús, ni̱ gataj sôꞌ:—Huê Ma̱ꞌân rèꞌ huin Cristo, Daꞌní Ma̱ꞌan Ñaꞌanj an nîꞌ.
Ni̱ nanikàj Ma̱ꞌan Jesús ni̱ gata:—Huê ñùnj huin ruꞌmínj; ni̱ gi̱ni̱ꞌin nej suj si ga̱né neꞌ ra̱ꞌa huàꞌ Ma̱ꞌan Ñaꞌanj an ñan ni̱ka̱j sunj ni̱ gàꞌnàj riñan nnga màn neꞌ yàtàꞌa.
Hiôꞌ ni̱ nga gunïn rej huin ña̱an nï̀nꞌïn nej nuguanꞌ nânj, ni̱ gutù sôꞌ siganꞌ sôꞌ ni̱ gataj sôꞌ:—Nùnj huin si gi̱ꞌhiaj nêꞌ nànàꞌhuìꞌ nêꞌ aꞌngô sí gànàtàꞌ gàꞌ ûnj.
Gunïn nej suj si gaꞌmin kï̱j sij riñan Ma̱ꞌan Ñaꞌanj an ni̱ dàj huin ruhuâ nej suj ràꞌaj.Ni̱ daranꞌ nej sí màn hiuj dânj gataj si hua̱ ni̱ña̱n si gahuin kastîgu Ma̱ꞌan Jesús, ni̱ daꞌhui ga̱huij.
Ni̱ gayiꞌì nej sí dânj ni̱ gachra stanûj nej sôꞌ riñan Ma̱ꞌan, ni̱ garán nej sôꞌ riñanj ni̱ gaꞌhuiꞌ nej sôꞌ guchruꞌu Ma̱ꞌan, ni̱ gataj nej sôꞌ:—Ga̱ta̱j sòꞌ ahuin sí gaꞌhuiꞌ ni̱ꞌhiâꞌ staj.Ni̱ garaꞌhui nej sí policia riñan Ma̱ꞌan Jesús.
Gataj Pedro si nun niꞌin sôꞌ Ma̱ꞌan Jesús<TS3>(<a href="tw://bible.*?40.26.69-75">Mt. 26:69-75</a>; <a href="tw://bible.*?42.22.55-62">Lc. 22:55-62</a>; <a href="tw://bible.*?43.18.15-18">Jn. 18:15-18</a>, <a href="tw://bible.*?43.18.25-27">25-27</a>)Ni̱ ni̱kï̱nꞌ Pedro neꞌ nìkàꞌ riñan hueꞌ huin dukuâ rej huin ña̱n nï̀nꞌïn, ni̱ gaꞌnaꞌ ꞌngo̱ siyànà giꞌhiaj sun riñan rej huin ñan nï̀nꞌïn.
Ni̱ giniꞌin siyànà dânj ni̱kï̱nꞌ Pedro ganahuin gï̀n sôꞌ ñaꞌaan, ni̱ giniꞌhiaj siyànà dânj riñan sôꞌ ni̱ gata:—Huêꞌ huin sa ni̱ka̱j duguiꞌ ngà Ma̱ꞌan Jesús ꞌna̱ꞌ riñan hioꞌó Nazaret huaj.
Sani̱ nun ga̱ꞌhue̱j sôꞌ si ni̱ka̱j duguiꞌ sôꞌ ngà Ma̱ꞌan Jesús, ni̱ gataj sôꞌ:—Nun niꞌín sí gatajꞌ dânj, ni̱ gàꞌ nun garânj daꞌngaꞌ ruhuâj sa gatajꞌ dan mánj.Ni̱ gahui sôꞌ ni̱ gaꞌanj ga̱nikïnꞌ sôꞌ ñan gatûj nej guiì riñan rahueꞌe.
Ni̱ giniꞌin ñûn siyànà huin musû dânj, ni̱ gayiꞌij ni̱ gata gunïn aꞌngô nej sí ni̱kï̱nꞌ hiuj dânj:—Sinaꞌu nânj huin sa ni̱ka̱j duguiꞌ ngà Jesús.
Sani̱ nun ga̱ꞌhue̱j ñûn Pedro si ni̱ka̱j duguiꞌ sôꞌ ngà Ma̱ꞌan Jesús. Ni̱ neꞌ rùkù doj ni̱ gayiꞌì nej sí màn hiuj dânj ni̱ gataj nej sôꞌ gu̱nïn Pedro:—Yàngàꞌ hia nï̀nꞌ ni̱ huêꞌ huin sí ni̱ka̱j duguiꞌ ngà Ma̱ꞌan Jesús; dadinꞌ sí màn yumanꞌ Galilea huînꞌ.
Ni̱ gisîj huàꞌ gaguâj dêꞌlo̱j o, hiôꞌ ni̱ gananun ruhuâ Pedro nej nuguanꞌ gataj Ma̱ꞌan Jesús: “Nga nï̀nꞌ ga̱chin gìsìj huàꞌ gaguâj dêꞌlo̱j o ni̱ gàꞌ gisîj huàꞌnï̀nj ga̱ta̱jꞌ si nun niꞌînꞌ ñùnj.” Ni̱ gananun ruhuâ Pedro nej nuguanꞌ nânj ni̱ gayiꞌì sôꞌ ni̱ ûta gudugueꞌe sôꞌ.
Ni̱kï̱nꞌ Ma̱ꞌan Jesús riñan Pilato<TS3>(<a href="tw://bible.*?40.27.1-2">Mt. 27:1-2</a>, <a href="tw://bible.*?40.27.11-14">11-14</a>; <a href="tw://bible.*?42.23.1-5">Lc. 23:1-5</a>; <a href="tw://bible.*?43.18.28-38">Jn. 18:28-38</a>)Ni̱ nga nï̀nꞌ ûta hua ni̱ganꞌ, ni̱ gàꞌ gisîj dagaꞌmin duguiꞌ nej rej huin ña̱an ngà nej síchìj achij i, ni̱ ngà nej sí chru̱n ley ni̱ ngà daranꞌ nej sí ni̱ka̱j sun riñan yumanꞌan, hiôꞌ ni̱ gumînj nej sij Ma̱ꞌan Jesús ni̱ ni̱ka̱j nej sij gaꞌanj nej sij, ni̱ nagaꞌhuiꞌ nej sij raꞌa Pilato.
Ni̱ gachín naꞌanj Pilato Ma̱ꞌan Jesús ni̱ gataj sôꞌ:—Huê Ma̱ꞌan rèꞌ huin Rey ni̱ka̱j su̱n riñan nej sí judío nîꞌ.—Nanikàj Ma̱ꞌan Jesús ni̱ gata: Dàj rûnꞌ tajꞌ ni̱ huê danj huín.
Ni̱ ûta gàꞌì gakï̱nꞌïn gutaꞌ nej rej huin ña̱an, rayiꞌî Ma̱ꞌan Jesús.
Ni̱ gachín naꞌanj ñûn Pilato Ma̱ꞌan Jesús ni̱ gataj sôꞌ:—Nitaj gàꞌ si ꞌngo̱ nuguanꞌan nikajꞌ ga̱ta̱jꞌ ûnꞌ. Gi̱ni̱ꞌhiaj sòꞌ dadinꞌ ûta gàꞌì nuguanꞌan garânj ruhuâ nej sij rayiꞌî râj.
Sani̱ gàꞌ si ꞌngo̱ nuguanꞌan nun du̱nanikàj Maꞌan Jesús riñan nej sij; ni̱ gahuin ña̱ꞌanj ruhuâ Pilato niꞌin sôꞌ sa giꞌhiaj Ma̱ꞌan Jesús.
Giyiꞌnïn suun ga̱hui̱ꞌ Ma̱ꞌan Jesús<TS3>(<a href="tw://bible.*?40.27.15-31">Mt. 27:15-31</a>; <a href="tw://bible.*?42.23.13-25">Lc. 23:13-25</a>; <a href="tw://bible.*?43.18.38–19:16">Jn. 18:38–19:16</a>)Hia̱j ni̱ dùgùnàj huaj dadinꞌ gui huin giꞌñanj an ni̱ ganaꞌnï̂n raꞌa Pilato ꞌngo̱ sí nne dukuâ gaꞌa, ahuin na̱nj sí gàchìnj nej sí yumanꞌan.
Ni̱ hua̱ ꞌngo̱ sí dânj ni̱ gùꞌnàj sôꞌ Barrabás, ni̱ ꞌnïnj sôꞌ dukuâ gaꞌa ngà aꞌngô nej sí ni̱ka̱j duguiꞌ ngà sôꞌ dadinꞌ gunïnꞌ nej sôꞌ ngà nej sí ni̱ka̱j suun ni̱ dagahuiꞌ nej sôꞌ nîman nga gutaꞌ nej sôꞌ.
Ni̱ gaꞌnaꞌ ûta gàꞌì nej guiì ni̱ gayiꞌì ninj ni̱ gataj ninj gu̱nïn Pilato si gànàꞌnï̀nj raꞌa sôꞌ ꞌngo̱ síi dàj rûnꞌ giꞌhiaj sôꞌ daranꞌ nej hioꞌo.
Nanikàj Pilato ni̱ gataj sôꞌ:—Ruhuâ nej suj si gìrìj ruhuâ dukuâ gaꞌa Rey ni̱ka̱j sun riñan nej judío nîꞌ.
Dadinꞌ niꞌin Pilato sisi̱ si̱ huin yìkòj ruhuâ nej rej huin ña̱n nï̀nꞌin niꞌin nej sôꞌ Jesús rayiꞌî dânj ni̱ garânj ruhuâ nej sôꞌ rayiꞌij.
Sani̱ dagaꞌmin nej rej huin ña̱an ngà nej sí yumanꞌan si gàchìnj nìꞌhiaj nej guiì riñan Pilato si gi̱ri̱ sôꞌ dukuâ gaꞌa sí gùꞌnàj Barrabás.
Nanikàj ñûn Pilato ni̱ gataj sôꞌ:—Nùnj si gi̱ꞌhia ngà sí dugûnàj nej suj Rey ni̱ka̱j su̱n riñan nej judío ràꞌaj.
Ni̱ gayiꞌì ñûn nej sí dânj ni̱ gaguâj nùkuaj nej sôꞌ ni̱ gataj nej sôꞌ:—Ruhuâ nej ñûnj si du̱nikòꞌ rùgùtsì rèꞌ sí dânj riñan rugutsìi.
Ni̱ gataj Pilato gu̱nïn nej sij:—Ahuin gakï̱nꞌ giꞌhiaj sí nânj ràꞌaj.Sani̱ dànanj duguꞌnïnꞌ nej sij gaguâj nùkuaj nej sij doj ni̱ gataj nej sij:—Ruhuâ nej ñûnj si du̱nikòꞌ rùgùtsì rèꞌ riñan rugutsìi sí dânj.
Ni̱ guendâ garanꞌ ruhuâ Pilato, si ga̱na̱huin nìhiàꞌ ruhuâ nej guiì yumanꞌan, ni̱ giri sôꞌ ruhuâ dukuâ gaꞌa sí gùꞌnàj Barrabás, ni̱ nagaꞌhuiꞌ sôꞌ Ma̱ꞌan Jesús guendâ du̱guañun nej stâdu Ma̱ꞌan, ni̱ neꞌ rùkù nga gisîj duguañun nej stâdu Ma̱ꞌan Jesús ni̱ gaꞌanj du̱nikòꞌ rùgùtsì nej sôꞌ riñan rugutsìi Ma̱ꞌan.
Hiôꞌ ni̱ ginikaj nej stâdu gaꞌanj nej sôꞌ Ma̱ꞌan Jesús riñan dukuâ suun, ñan nne nej sôꞌ, ni̱ ganakḯn nej sôꞌ ni̱ ganahuin chre̱ꞌ daranꞌ nej stâdu hiuj dânj.
Ni̱ ganaꞌnḯn nej sôꞌ ꞌngo̱ atsîj ma̱re ginun Ma̱ꞌan Jesús, ni̱ gaꞌnḯn nej sôꞌ ꞌngo̱ korona tanj ganachrâj nej ma̱ꞌan nej sôꞌ ahui Ma̱ꞌan.
Ni̱ gayiꞌì nej sôꞌ ni̱ gaꞌmin nej sôꞌ ngà Ma̱ꞌan Jesús ni̱ gataj nej sôꞌ:—Huê Ma̱ꞌan rèꞌ huin rey ni̱ka̱j su̱n riñan nej sí judío. Ni̱ nne nìꞌnàꞌ Ma̱ꞌan Rey ni̱ka̱j su̱n riñan nej sí judío.
Ni̱ gutaꞌ nej sôꞌ chrun ahui, ni̱ gachra stanûj nej sôꞌ riñanj, ni̱ ganikïnꞌ rúdàkòj nej sôꞌ riñanj ni̱ man si giꞌhiaj nej sôꞌ si ginikaj chre̱j nej sôꞌ riñanj.
Neꞌ rùkù nga gisîj gaꞌmin duku nej sôꞌ riñanj, ni̱ giri nej sôꞌ atsîj ma̱re gaꞌnḯn nej sôꞌ Ma̱ꞌan, ni̱ ganaꞌnḯn nej sôꞌ siganꞌanj, ni̱ giri nej sôꞌ neꞌ ye̱ꞌe guendâ ga̱ꞌa̱nj du̱nikòꞌ rùgùtsì nej sôꞌ riñan rugutsìi Ma̱ꞌan.
Dunikòꞌ nej sij riñan rugutsìi Ma̱ꞌan Jesús ni̱ gahuij<TS3>(<a href="tw://bible.*?40.27.32-44">Mt. 27:32-44</a>; <a href="tw://bible.*?42.23.26-43">Lc. 23:26-43</a>; <a href="tw://bible.*?43.19.17-27">Jn. 19:17-27</a>)Ni̱ giꞌhiaj guesâ nej sij riñan ꞌngo̱ sí gachîn huaj hiuj dânj, ni̱ huê sôꞌ huin Simón sí ꞌna̱ꞌ riñan hioꞌó Sirene ni̱ huin sôꞌ rej Alejandro ngà Rufo, dadinꞌ hia̱j ꞌnaꞌ niki sôꞌ gaꞌanj sôꞌ kïj ï, ni̱ giꞌhiaj guesâ nej sij si ga̱ta sôꞌ rugutsìi ga̱ꞌa̱nj sôꞌ.
Ni̱ ni̱ka̱j nej sij gaꞌanj nej sij Ma̱ꞌan Jesús ñan gùꞌnàj Golgota, ni̱ nuguanꞌ nânj ruhuaj ga̱ta: Ñan màn kúu.
Ni̱ gaꞌhuiꞌ nej sij nne bino ganachej duguiꞌ ngà gonoꞌô gùꞌnàj mirra go̱ꞌo̱ Ma̱ꞌan Jesús; sani̱ nun go̱ꞌoj.
Nga gisîj dunikòꞌ rùgùtsì nej sij Ma̱ꞌan, ni̱ gunuchraꞌ da̱ꞌa̱j nej sij atsîj yèꞌè nunj, ni̱ guduku nej sij número dadinꞌ ruhuâ nej sij gi̱ni̱ꞌin nej sij ahuin sa ga̱nunj riñan daꞌ goꞌngo̱ nej sij.
Ni̱ gàꞌ gisîj agaꞌ ꞌï̀ïn nga dunikòꞌ rùgùtsì nej sij Ma̱ꞌan.
Ni̱ nuguanꞌ ràyìꞌì gahuiꞌ Ma̱ꞌan Jesús huin: “REY NI̱KA̱J SU̱N RIÑAN NEJ JUDÍO.”
Ni̱ huê danj na̱nj dunikòꞌ nej sij ngà Ma̱ꞌan Jesús huìj sí giꞌnïnj sun tu̱u riñan rugutsìi, ꞌngo̱ sí dânj ginikòꞌ raꞌa neꞌ huàꞌaj, ni̱ aꞌngô sí dânj ginikòꞌ raꞌa neꞌ chrïn.
Ni̱ gahuin yàngàꞌ dàj rûnꞌ taj riñan ñanj si-nùguànꞌ Ma̱ꞌan Ñaꞌanj an: “Dadinꞌ dàj rûnꞌ giꞌhiaj nej sij ngà nej sí gakï̱nꞌïn huê danj giꞌhiaj nej sij ngà Ma̱ꞌan Jesús.”
Gi̱ꞌhia sòꞌ si ga̱na̱ni̱n Ma̱ꞌânꞌ, ni̱ ga̱na̱ni̱njꞌ riñan rugutsìi dan àj nï̂n.
Ni̱ huê danj na̱nj gaꞌmin duku nej rej, ni̱ huê danj na̱nj giꞌhiaj nej sí chru̱n ley ni̱ gataj nej sôꞌ gu̱nïn nej duguiꞌ nej sô:—Gananin aꞌngô nej guiì giꞌhiaj sij, ni̱ naꞌhue du̱nanin sij Ma̱ꞌan sij ûnꞌ.
Hia̱j ni̱ ga̱na̱ni̱nj Ma̱ꞌan Cristo huin Rey riñan yumanꞌ Israel riñan rugutsìi, ni̱ gùyùmàn ruhuôꞌ niꞌînꞌ sij.Ni̱ huê danj na̱nj gachîn nguèj sí nìkòꞌ riñan rugutsìi nuguanꞌan riñan Ma̱ꞌan Jesús.
Gahuiꞌ Ma̱ꞌan Jesús<TS3>(<a href="tw://bible.*?40.27.45-56">Mt. 27:45-56</a>; <a href="tw://bible.*?42.23.44-49">Lc. 23:44-49</a>; <a href="tw://bible.*?43.19.28-30">Jn. 19:28-30</a>)Nga gisîj agaꞌ yùhuìj i, ni̱ gahuin ru̱mi̱nꞌ nï̀nꞌ gàchràꞌ ruhuâ yumiguìi nda gisîj agaꞌ huàꞌnï̀nj ïn
Ni̱ nga gisîj agaꞌ huàꞌnï̀nj ïn ni̱ gaꞌmin nùkuaj Ma̱ꞌan Jesús ni̱ gata:—Eloi, Eloi, lama sabactani —nuguanꞌ nânj ruhuaj ga̱ta: Sòꞌ huin Daꞌân, ni̱ sòꞌ huin Daꞌan, nùnj saj ni̱ gudunâj ꞌngo̱ rïn Ma̱ꞌân rèꞌ ñùnj ràꞌaj.
Ni̱ nga gunïn da̱ꞌa̱j nej sí màn hiuj dânj ni̱ gataj nej sôꞌ:—Gi̱ni̱ꞌhiaj nej suj dadinꞌ gakḯn sij ga̱ꞌna̱ꞌ Elias.
Ni̱ gunânj ꞌngo̱ sí dânj gaꞌanj sôꞌ nga gunïn sôꞌ gaꞌmin Ma̱ꞌan Jesús, ni̱ gidaꞌa sôꞌ ꞌngo̱ rumin lij gachïj ï ni̱ gutaꞌ sôꞌ raa̱ ꞌngo̱ chrun ni̱ gutâj sôꞌ nne ganachej ngà naꞌhui hiùu ni̱ gaꞌhuiꞌ sôꞌ goꞌo Ma̱ꞌan Jesús ni̱ gataj sôꞌ:—Gu̱dunâj nej suj, ni̱ gi̱niꞌhiaj nêꞌ si ga̱ꞌna̱ꞌ du̱naninj Elias sij na̱nj ánj.
Sani̱ ûta nùkuaj gaꞌmin Ma̱ꞌan Jesús, huê danj ni̱ gahuij.
Hiôꞌ ni̱ giyiꞌneꞌ da̱ꞌa̱j atsîj mmanj nìkòꞌ ruhuâ hueꞌ huin nûhui dânj ni̱ ganahuin huìj dasû, àsìj gayakaj neꞌ yìchràj a nda gininj neꞌ ri̱ki.
Ni̱ nga giniꞌin stadû Kapitán ni̱kï̱nꞌ dugumîn hiuj dânj gaꞌmin Ma̱ꞌan Jesús ni̱ gataj sôꞌ:—Yàngàꞌ hia nï̀nꞌ ni̱ Daꞌní Ma̱ꞌan Ñaꞌanj an huin sí nânj.
Ni̱ nda gànꞌ nikïnꞌ da̱ꞌa̱j nej siyànàa giniꞌhiaj ninj, ni̱ siganï̂nj nej siyànà dânj nikïnꞌ María Magdalena, nni Jacobo sôꞌ hua̱ lij doj ni̱ huê siyànà nânj huin nni José ngà Salomé.
Ni̱ nej siyànà nânj huin sa nìkòꞌ rukû Ma̱ꞌan Jesús, nga nne yumanꞌ Galilea ni̱ gunânj gi̱tsi ninj riñanj; ni̱ ûta gàꞌì nej siyànàa gaꞌnaꞌ ngà Jesús nda yumanꞌ snàꞌànj Jerusalén.
Gachinꞌ nej sij Ma̱ꞌan Jesús<TS3>(<a href="tw://bible.*?40.27.57-61">Mt. 27:57-61</a>; <a href="tw://bible.*?42.23.50-56">Lc. 23:50-56</a>; <a href="tw://bible.*?43.19.38-42">Jn. 19:38-42</a>)Gui nânj huin gui gi̱ꞌhiaj yu̱gui nej sij, dadinꞌ gahuin niìn stiꞌnï̀ïn gui ganarânj rûhua ni̱ gàꞌ ꞌna̱ꞌ gahuin ru̱mi̱nꞌ gui dânj.
Ni̱ yiñán José huin Yumanꞌ Arimetea, ni̱ huin sôꞌ ꞌngo̱ sí ni̱ka̱j su̱n riñan yumanꞌan, ni̱ nne sôꞌ anaꞌhuìj sôꞌ nga gùyùmàn diû gi̱nikaj su̱n Ma̱ꞌan Ñaꞌanj an riñan nej guiì, dadinꞌ nitaj si yuꞌhuiꞌ sôꞌ ni̱ gaꞌnaꞌ sôꞌ ni̱ ganachinꞌ sôꞌ nneè kú Ma̱ꞌan Jesús riñan Pilato.
Ni̱ gahuin ña̱ꞌanj ruhuâ Pilato nga gunïn sôꞌ si gàꞌ gahuiꞌ Ma̱ꞌan Jesús; ni̱ gakḯn sôꞌ gaꞌnaꞌ sí huin kapitán, ni̱ gachín naꞌanj sôꞌ sí dânj si yàngàꞌ gàꞌ gahuiꞌ Ma̱ꞌan Jesús.
Ni̱ nga gunïn sôꞌ gataj stadû kapitán si yàngàꞌ hia gahuiꞌ Ma̱ꞌan Jesús, huê danj ni̱ nagaꞌhuiꞌ sôꞌ nneè kú Ma̱ꞌan Jesús raꞌa José,
Ni̱ gaꞌanj gi̱ra̱n José ꞌngo̱ atsîj gàtsìi, ni̱ naduninj sôꞌ nneè kú Ma̱ꞌan Jesús riñan rugutsìi, ni̱ duriꞌñânj sôꞌ atsîj gàtsìi nneè kú Ma̱ꞌan Jesús, ni̱ gaꞌanj gàchìnꞌ sôꞌ ruhuâ hiuꞌuj gàꞌ hua̱ yu̱gui riñan ꞌngo̱ huej e, ni̱ garán sôꞌ hiëj neꞌ ri̱ña̱n huej ñan gachinꞌ sôꞌ nneè kú Ma̱ꞌan Jesús.
Ni̱ giniꞌin María Magdalena ngà María nni José ñan gachinꞌ nej sij nneè kú Ma̱ꞌan Jesús.
Ganaꞌnï̂nj Ma̱ꞌan Jesús<TS3>(<a href="tw://bible.*?40.28.1-10">Mt. 28:1-10</a>; <a href="tw://bible.*?42.24.1-12">Lc. 24:1-12</a>; <a href="tw://bible.*?43.20.1-10">Jn. 20:1-10</a>)Nga gachîn gui ganarânj ruhuâ, ni̱ gaꞌanj gi̱ra̱n María Magdalena, María huin nni Jacobo, nga Salomé sa gïnꞌ dàj a guendâ gu̱ta̱ ninj nneè kú Ma̱ꞌan Jesús.
Ni̱ hua̱ ni̱ganꞌ staꞌu gaꞌnaꞌ ninj ñan gachinꞌ nej sôꞌ nneè kú Ma̱ꞌan Jesús, ni̱ gui gudûngu huin, sani̱ gàꞌ gisîj gui nga guyumân ninj ñan gachinꞌ nej sôꞌ nneè kú Ma̱ꞌan Jesús.
Ni̱ aꞌmin nej Ma̱ꞌan ninj ni̱ gataj ninj:—Ahuin sa guruguñuꞌunj gu̱xu̱n hiëj garán ñan gachinꞌ ninj nneè kú Ma̱ꞌan Jesús ràꞌaj.
Sani̱ nga giniꞌhiaj ninj hiuj dânj, ni̱ giniꞌin ninj si gàꞌ giyiꞌnï̂nj hiëj garán riñan hiuꞌuj dânj, ni̱ ûta nìko hua hiëj dânj.
Ni̱ nga gatûj ninj ñan gachinꞌ nej sôꞌ nneè kú Ma̱ꞌan Jesús, ni̱ giniꞌin ninj nne ꞌngo̱ sí ña̱an neꞌ huàꞌ ninj, ni̱ nu̱n sôꞌ ꞌngo̱ atsîj yeꞌèe ni̱ hua̱ gàtsì nï̀nꞌ atsîj dânj; ni̱ nga giniꞌin ninj sí dânj ni̱ ûta guyuꞌhuiꞌ ninj.
Sani̱ gataj sôꞌ gu̱nïn ninj:—Si̱ guyuꞌhuiꞌ nej suj mánj, nanaꞌhuiꞌ nej suj Ma̱ꞌan Jesús Nazareno Ma̱ꞌan sa dunikòꞌ rùgùtsì nej sij riñan rugutsìi nîꞌ. Gàꞌ ganaꞌnïn siganï̂nj nej nîman ni̱ nitaj nngaj hiuj nânj gàꞌ mánj; gi̱ni̱ꞌhiaj nej suj ñan guchruj nej sij ginga.
Ga̱ꞌa̱nj nej suj, ni̱ gànàtàꞌ nej suj gunïn nej sôꞌ gaꞌnaꞌ ga̱huin chru̱n riñanj ni̱ huê danj na̱nj ga̱ta̱j nej suj gu̱nïn Pedro. “Dadinꞌ gàꞌ hua neꞌ ña̱n doj riñan nej suj nda Galilea; ni̱ hiuj dânj gi̱ni̱ꞌin nej suj Ma̱ꞌan dàj rûnꞌ gatâ gu̱nïn nej suj.”
Ni̱ gunânj nej siyànà dânj ni̱ guxun ninj Ma̱ꞌan ninj ñan gachinꞌ nej sôꞌ nneè kû Ma̱ꞌan Jesús, dadinꞌ ûta guyuꞌhuiꞌ ninj ni̱ nda nagunanj nneè kú ninj; ni̱ gàꞌ si ꞌngo̱ nuguanꞌan nun ga̱ꞌmi̱n ninj.
Ganikïn Ma̱ꞌan riñan María Magdalena<TS3>(<a href="tw://bible.*?43.20.11-18">Jn. 20:11-18</a>)Ni̱ nga ganaꞌnï̂nj Ma̱ꞌan Jesús neꞌ ni̱ganꞌ gui si̱nï̱n gayiꞌì semana, ni̱ gàꞌ si̱nï̱n ganikïnj riñan María Magdalena, siyànà rùhuà nimân girij nda chi̱j nej nanè kï̱j huaa.
Ni̱ gaꞌanj gànàtàꞌ siyànà nânj, gu̱nïn aꞌngô nej sí ni̱ka̱j duguiꞌ ngà Ma̱ꞌan Jesús, sani̱ do̱ꞌ si dugueꞌe nej sôꞌ mân nej sôꞌ ni̱ ûta gananï̂n ruhuâ nej sôꞌ.
Ni̱ nga gunïn nej sôꞌ si hua̱ nìꞌnàꞌ Ma̱ꞌan Jesús, dadinꞌ gataj nej siyànà nânj si giniꞌin ninj Ma̱ꞌan Jesús, sani̱ gàꞌ danj ni̱ nun gùyùmàn ruhuâ nej sôꞌ sa gataj ninj.
Ni̱ gaꞌanj nguèj sí nânj ni̱ ganataꞌ nguèj sôꞌ gu̱nïn aꞌngô nej sí gaꞌnaꞌ ga̱huin chru̱n riñan Ma̱ꞌan Jesús, sani̱ gàꞌ dânj ni̱ nun gùyùmàn ruhuâ nej sôꞌ sa gataj nguèj sí dânj.
Sun duguta su̱n Ma̱ꞌan Jesús riñan nej sôꞌ gaꞌnaꞌ gahuin chru̱n riñanj<TS3>(<a href="tw://bible.*?40.28.16-20">Mt. 28:16-20</a>; <a href="tw://bible.*?42.24.36-49">Lc. 24:36-49</a>; <a href="tw://bible.*?43.20.19-23">Jn. 20:19-23</a>)Ni̱ nda neꞌ rùkù nï̀nꞌ ni̱ ganikïnꞌ Ma̱ꞌan Jesús riñan nej yùhuìj sí gaꞌnaꞌ ga̱huin chru̱n riñanj, nga nne nej sôꞌ rukû mesa ni̱ gahuin hu̱e riñan nej sôꞌ guendâ nun gùyùmàn ruhuâ nej sôꞌ sa ganataꞌ aꞌngô nej sí gàꞌ giniꞌin si gàꞌ ganaꞌnï̂nj Ma̱ꞌan siganï̂nj nej nîman.
Ni̱ gataj Ma̱ꞌan Jesús gu̱nïn nej sij:—Ga̱ꞌa̱nj nej suj nï̀nꞌ gàchràꞌ ruhuâ yumiguìi ni̱ gànàtàꞌ nej suj nuguanꞌ gi̱ꞌhiaj ga̱na̱ni̱n nej guiì.
Ni̱ guiì guyumân ruhuâ ni̱ gataꞌ nne ninj, ni̱ ga̱na̱ni̱n ninj; sani̱ guiì nun gùyùmàn ruhuâ ni̱ ga̱ꞌa̱nj ni̱ꞌhia̱ ninj.
Ni̱ nej daꞌngaꞌ nânj huin sa gi̱ꞌhiaj nej sí guyumân ruhuâ niꞌin ñùnj: Ni̱ ngà siyu̱guí ni̱ gi̱ri̱ nej sôꞌ nej nanè kï̱j huaa ruhuâ nimân nej guiì, ni̱ ga̱ꞌmi̱n nej sôꞌ aꞌngô nuguanꞌ nàkàa.
Ni̱ gi̱daꞌa nej sij yukuáa ngà raꞌa nej sij, ni̱ si̱ go̱ꞌo̱ nej sij nne da̱gahuiꞌ guiì, ni̱ si̱ gahuiꞌ nej sij gi̱ꞌhiaj nne dânj; gùtàꞌ nej sij raꞌa nej sij yichrá nej guiì aꞌnanꞌan, ni̱ ga̱na̱huin ninj gi̱ꞌhiaj nej sij.
Gahui Ma̱ꞌan Jesús gaꞌan yàtàꞌa<TS3>(<a href="tw://bible.*?42.24.50-53">Lc. 24:50-53</a>)Ni̱ neꞌ rùkù nga gaꞌmin Ma̱ꞌan Señor ngà nej sij, ni̱ gahui ni̱ gaꞌan neꞌ yàtàꞌa, ni̱ gaꞌanj ga̱ne raꞌa neꞌ huàꞌ Ma̱ꞌan Ñaꞌanj an.
Ni̱ nga gahui nej sij gaꞌanj nej sij, ni̱ ganataꞌ nej sij si-nùguànꞌ Ma̱ꞌan Ñaꞌanj an nï̀nꞌ gàchràꞌ, ni̱ gurugûñuꞌunj Ma̱ꞌan Señor rukû nej sij ni̱ nagiꞌhiaj yi̱tïn si-nùguànꞌanj riñan nej sí gaꞌnaꞌ ga̱huin chru̱un, dadinꞌ ganahuin nej guiì aꞌnanꞌan giꞌhiaj nej sôꞌ. Ni̱ huê danj huin rûꞌhuaj na̱nj ánj.
<font color=teal size=-1><b>Nuguanꞌ gè gi̱ꞌhiaj ga̱na̱ni̱nꞌ nânj huin gachrûn</b></font><font color=teal>SAN LUCAS</font>Nuguanꞌ nnùn riñan ñanj nânj gaꞌnḯn sachij Lucas riñan TeófiloÛta gàꞌì ranꞌ nej sij gachrûn riñan ñanj rayiꞌî daranꞌ nej sa gahuin yàngàꞌ giꞌhiaj Ma̱ꞌan Ñaꞌanj an siganï̂nj nêꞌ,
dàj rûnꞌ ganataꞌ nej sí giniꞌin si̱nï̱n gàꞌ daꞌ nêꞌ dadinꞌ giniꞌin nej sôꞌ ngà rune ñan nej sôꞌ, ni̱ gahuin nej sôꞌ sí ganataꞌ si-nùguànꞌ Ma̱ꞌan Ñaꞌanj an.
Dadinꞌ neꞌ rùkù nga gisîj ûta gùdadu nadigiꞌñûnj daranꞌ nej sa gahuin nga gayi̱ꞌij àsìj si̱nï̱ïn, ni̱ dùgùnàj huaj rûꞌhuaj ni̱ gachrûnj daꞌ nìkòꞌ duguiꞌij, riñanꞌ huînꞌ ꞌngo̱ sí ûta sàꞌ niꞌin na̱nj Teófilo.
Daꞌnga ni̱ giniꞌin hueꞌêꞌ rayiꞌî nej sa yàngàꞌ gàꞌ gi̱digân nej sij riñanꞌ.
Gataj naꞌanj ꞌngo̱ ángel si ga̱ꞌnga̱ Juan BautistaGane ꞌngo̱ sí dânj nej gui nga ginikaj su̱n rey Herodes riñan hioꞌó Judea, ni̱ gahuin sôꞌ rej riñan nej yiꞌnïnꞌ nej dùguìꞌ sachij Abías ni̱ gùꞌnàj sôꞌ Zacarías; ni̱ nika sôꞌ huin ꞌngo̱ nej daꞌnin sìꞌnï̀n Aarón, ni̱ gùꞌnàj siyànà dânj Elisabet.
Ni̱ gahuin nguèj ni̱ka̱ sôꞌ sa ni̱ka̱a riñan Ma̱ꞌan Ñaꞌanj an, ni̱ ûta hueꞌê dagahuin nguèj ni̱ka̱ sôꞌ daranꞌ nej su̱n giyiꞌnïnꞌ su̱n giꞌhiaj Ma̱ꞌan Señor.
Sani̱ nitaj daꞌní nguèj ni̱ka̱ sôꞌ hua̱ dadinꞌ siyànà a̱tïn gahuin Elisabet, ni̱ gu̱ña̱n chre ni̱ gàꞌ ûta gachij nguèj ni̱ka̱ sôꞌ.
Ni̱ Zacarías huin rej ni̱ diû dânj ganunj gu̱na̱nj gi̱tsi yiꞌnïnꞌ ni̱ka̱j duguiꞌ ngà sôꞌ riñan Ma̱ꞌan Ñaꞌanj an.
Dàj rûnꞌ hua̱ chre̱j ginikaj nej dùguìꞌ sachij rej, ni̱ gininj número riñan sôꞌ guendâ du̱guaka sôꞌ sikíi riñan Ma̱ꞌan Ñaꞌanj an, ni̱ gatûj sôꞌ ruhuâ si-nùhuì Ma̱ꞌan Ñaꞌanj an.
Ni̱ màn daranꞌ nej guiì rigìi neꞌ yèꞌe ni̱ aꞌmin ninj ngà Ma̱ꞌan Ñaꞌanj an mân ninj orâ nga gaka sikíi.
Ni̱ guyumân ꞌngo̱ si-ángel Ma̱ꞌan Señor ni̱ ganikïnj neꞌ huàꞌ ña̱n ni̱kï̱nꞌ si-na ñaꞌanj ri̱ña̱n duguaka nej sij sikíi.
Ni̱ gaꞌanj daꞌngaꞌ Zacarías, nga giniꞌin sôꞌ ángel ni̱kï̱nꞌ riñan sôꞌ ni̱ gidaꞌa sa yuꞌhuiꞌi dânj sôꞌ.
Sani̱ gataj ángel dânj gu̱nïn sôꞌ:—Zacarías, si̱ guyuꞌhuîꞌ mánj; dadinꞌ gàꞌ gu̱nïn Ma̱ꞌan Ñaꞌanj an sa gachínꞌ riñanj, ni̱ ga̱ ꞌngo̱ daꞌníꞌ neꞌej naꞌuu ngà nikaꞌ Elisabet, ni̱ du̱guꞌnàjꞌ Juan gahuin siyu̱gui neꞌej dânj.
Ni̱ ûta ga̱na̱huin nìhiàꞌ ruhuâꞌ, ni̱ huê danj na̱nj ûta ga̱na̱huin nìhiàꞌ ruhuâ gàꞌì nej guiì nga ga̱ꞌnga̱ neꞌej dânj;
Dadinꞌ gahuin ꞌngo̱ sí gi̱nikaj sun nìko riñan Ma̱ꞌan Ñaꞌanj an. Ni̱ si̱ goꞌoj nne chruj uba ngà aꞌngô nej nne yi̱na̱j a, ni̱ nga nï̀nꞌ nunj ruhuâ riki nni ni̱ gàꞌ gane Ma̱ꞌan Espíritu Santo ruhuâ nimanj.
Ni̱ gi̱ꞌhia si̱ ûta gàꞌì nej sí huin daꞌní Israel na̱du̱na̱ nej sôꞌ maꞌan nej sôꞌ ni̱ gùyùmàn ruhuâ nej sôꞌ niꞌin nej sôꞌ Daꞌanj nej sôꞌ.
Ni̱ ga̱ꞌna̱ꞌ Juan neꞌ ña̱an riñan Ma̱ꞌan Señor ngà nanè nimân ni̱ ngà nuguanꞌ nùkuaj gaꞌmin Elías, guendâ gi̱ꞌhiaj sôꞌ si ga̱na̱huin ꞌì ruhuâ nej síchìj achij i niꞌin nej sôꞌ daꞌní nej sôꞌ, ni̱ nej sí naꞌhuej gùyùmàn ruhuâ ni̱ gùyùmàn ruhuâ nej sôꞌ ni̱ gi̱ꞌhiaj nej sôꞌ dàj rûnꞌ giꞌhiaj nej sí giꞌhiaj sa ni̱ka̱a, guendâ gi̱ꞌhiaj yu̱gui nej sôꞌ ma̱ꞌan nej sôꞌ ni̱ gahuin nej sôꞌ ꞌngo̱ yumanꞌ ga̱ ruhuâ da̱gahuin riñan Ma̱ꞌan Señor.
Ni̱ gataj Zacarías gu̱nïn ángel dânj:—Dáj gi̱ꞌhia gi̱ni̱ꞌín nânj ràꞌaj. Dadinꞌ ñùnj ni̱ gàꞌ achî, ni̱ huê danj na̱nj gàꞌ achij nikâj.
Nanikàj ángel dânj ni̱ gata:—Ñùnj huin Gabriel, ni̱ nìkï̀nj riñan Ma̱ꞌan Ñaꞌanj an ni̱ huê Ma̱ꞌan huin sa gaꞌnḯn gaꞌná, guendâ gàtà nuguanꞌ hueꞌê ga̱ riñanꞌ.
Hia̱j ni̱ gahuin ꞌmìnj ni̱ si̱ gaꞌhue ga̱ꞌmi̱nꞌ nda gui ga̱ꞌnga̱ daꞌnít, guendâ nun gùyùmàn ruhuâꞌ niꞌîn si-nùguànꞌànj, ni̱ huê danj ga̱huin nda gìsìj diû.
Ni̱ ànàꞌhuìj nej guiì yùmànꞌan mân ninj síchìj Zacarías, ni̱ ûta huin ruhuâ ninj guendâ ûta gahuin ràn sôꞌ ruhuâ hueꞌ huin nûhui.
Ni̱ nga ganahuij nej gui gunânj gi̱tsi sôꞌ riñan Ma̱ꞌan Ñaꞌanj an ni̱ nanꞌ sôꞌ dukuâ sôꞌ.
Neꞌ rùkù nga gachîn nej gui dânj ni̱ ginun ri̱ki Elizabet, ni̱ gane ni̱nïnj dukuaj nda gisîj ùnꞌùnꞌ ahuii, ni̱ gata:
“Ma̱ꞌan Señor huin sa giꞌhiaj dànanj ngàj nej gui nânj, ni̱ gananï̂n àko ruhuaj niꞌin ñùnj ni̱ gaꞌne sinàꞌàj a riñânj siganï̂nj nej guiì.”
Gataj naꞌanj ꞌngo̱ ángel si ga̱ꞌnga̱ Ma̱ꞌan JesúsAhui huàtànꞌan ni̱ gaꞌnḯn Ma̱ꞌan Ñaꞌanj an gaꞌnaꞌ ángel Gabriel riñan yumanꞌ snàꞌànj Nazaret huin hioꞌó ni̱ka̱j ñuꞌunj Galilea.
Ni̱ María huin siyu̱gui ꞌngo̱ siyànà ña̱an ni̱ ga̱ꞌ hua̱ yu̱gui ga̱huin nika sôꞌ gùꞌnàj José, huin ꞌngo̱ siꞌnï̂n huin daꞌní nej daꞌní David.
Ni̱ gatûj ángel ñan nne siyànà dânj ni̱ gata:—Man yu̱gueꞌ ga̱na̱huin nìhiàꞌ ruhuâ rèꞌ dadinꞌ huin rèꞌ ꞌngo̱ siyànà giꞌhiaj sa hua̱ hueꞌê siganï̂nj aꞌngô nej siyànàa, ni̱ Ma̱ꞌan Señor huin ngà rèꞌ.
Nga giniꞌin siyànà nânj ni̱ nga gu̱nïn nej nuguanꞌ gataj ángel ni̱ gaꞌanj daꞌngaj, ni̱ ganï̂n ruhuaj ni̱ gata gu̱nïn ma̱ꞌan, nùnj huin saj ni̱ gaꞌmin ángel dànanj gàꞌ ûnj.
Hiôꞌ ni̱ gataj ángel gu̱nïn:—María, si̱ guyuꞌhuiꞌ mánj, dadinꞌ giꞌhiaj sàꞌ Ma̱ꞌan Ñaꞌanj an ngàꞌ.
Hia̱j ni̱ gi̱nun rikîꞌ neꞌej, ni̱ ga̱ꞌnga̱ ꞌngo̱ daꞌníꞌ neꞌej naꞌuu, ni̱ du̱gûꞌnàjꞌ siyu̱gui JESÚS.
Ni̱ gahuin neꞌej dânj sa gi̱nikaj sun nìko, ni̱ huin Daꞌní Ma̱ꞌan Ña̱ꞌa̱nj ni̱ka̱j sun yàkàan; ni̱ nagaꞌhuiꞌ Ma̱ꞌan Señor huin Ñaꞌanj an gi̱nika si-su̱n David.
Ni̱ gi̱nikaj sunj riñan nej daꞌní Jacob daranꞌ diû, ni̱ nitaj àmàn ga̱na̱huij suun gi̱nika mánj.
Hiôꞌ ni̱ gataj María gu̱nïn ángel:—Dàj gahuin nga gìsìj nej nuguanꞌ gatajꞌ dânj ràꞌaj. Dadinꞌ hua̱ nun gàyàkà nikâj ràꞌaj.
Nanikàj ángel ni̱ gata:—Ma̱ꞌan Espíritu Santo ga̱ꞌna̱ꞌ riñanꞌ, ni̱ Ma̱ꞌan Ña̱ꞌa̱nj nne yàtàꞌa gi̱ꞌhiaj gi̱nun ri̱kîꞌ; ni̱ neꞌej ga̱ꞌnga̱ gi̱ꞌhiáꞌ gahuin ꞌngo̱ sàꞌ gè nï̀nꞌïn, ni̱ gùꞌna Daꞌní Ma̱ꞌan Ñaꞌanj an.
Ni̱ duguît Elisabet, ni̱ gàꞌ achi sani̱ ganariꞌij neꞌej ginun ri̱ki, ni̱ gàꞌ gisîj huàtànꞌ ahuii nun ri̱ki, ni̱ ꞌngo̱ siyànà a̱tïn gahuin gataj nej guiì;
Dadinꞌ guendâ Ma̱ꞌan Ñaꞌanj an ni̱ nitaj gàꞌ ꞌngo̱ sa chìꞌi hua̱ mánj.
Ni̱ gataj María:—Ñùnj huin ꞌngo̱ si-musû Ma̱ꞌan Señor; ni̱ ga̱ꞌhue gi̱ꞌhiáꞌ ngàj dàj rûnꞌ gataj riñânj.Huê danj ni̱ gaꞌanj ángel dânj.
Gaꞌanj niꞌhiaj María ñan nne ElisabetHiô ni̱ ganayumàn María nga gu̱nïn nej nuguanꞌ nânj ni̱ nda nanè chre gaꞌan kï̱j ñan màn nej chrun ñan nngaj ꞌngo̱ yumanꞌ snàꞌànj huin doꞌó Judá.
Ni̱ gaꞌan ñan nne dukuâ Zacarías, ni̱ nga guchij ni̱ gata, man leꞌ gu̱nïn Elisabet.
Ni̱ nga gunïn Elisabet gaꞌmin María, ni̱ nda guêj neꞌej nu̱n ruhuâ riki, ni̱ gachra ruhuâ nimanj giꞌhiaj Ma̱ꞌan Espíritu Santo.
Ni̱ gayiꞌì Elisabet ni̱ ûta nùkuaj gaꞌmin ni̱ gata:—Huînꞌ ꞌngo̱ siyànà giꞌhiaj sa hua̱ hueꞌê siganï̂nj nej siyànàa, ni̱ sa gèe huin neꞌej nu̱n rikiꞌ dânj.
Nùnj huin saj ni̱ giriꞌ ni̱ꞌhia, si ga̱ꞌna̱ꞌ gi̱ni̱ꞌhiaj nni Ma̱ꞌan si-Señoj ñùnj gàꞌ ûnj.
Dadinꞌ nga gunḯn gaꞌminꞌ ni̱ nda guêj neꞌej nu̱n ruhuâ rikí, guendâ gahuin nìhiàꞌ ruhuaj.
Ni̱ ûta ganahuin nìhiàꞌ ruhuâ siyànà guyumân ruhuâ, dadinꞌ gisîj nuguanꞌan dàj rûnꞌ gataj Ma̱ꞌan Señor.
Hiôꞌ ni̱ gataj María:Ûta gaꞌmin hueꞌê ma̱ꞌan nimânj rayiꞌî Ma̱ꞌan Señor dadinꞌ ûta nìko huaj,
Ni̱ ganahuin nìhiàꞌ ruhuâ nanè nimânj niꞌin Ma̱ꞌan Ñaꞌanj gi̱ꞌhiaj ga̱na̱ni̱nj.
Dadinꞌ giniꞌhia ñùnj sani̱ huín ꞌngo̱ musû ninaj chre,sani̱ àsìj gui hia̱j ni̱ gayakaj gaꞌanj neꞌ ña̱an ni̱ ga̱ta̱j nej guiì si huín ꞌngo̱ siyànà nitaj si gananï̂n ruhuâ ni̱ gu̱nu̱na̱ ninj rayiꞌí daranꞌ diû.
Dadinꞌ ûta nìko hua sa giꞌhiaj Ma̱ꞌan Ñaꞌanj an ngàj ni̱ ûta nùkua;ni̱ sa gèe huin siyu̱gui Ma̱ꞌan.
Ni̱ gananï̂n àko ruhuâ Ma̱ꞌan Ñaꞌanj an niꞌin daꞌ hioꞌo ni̱ daꞌ hioꞌo nej guiì nitaj si̱ giꞌhiaj gakï̱nꞌïn riñanj.
Ni̱ giꞌhiaj ga̱nan Ma̱ꞌan Ñaꞌanj an riñan nej guiì gunïnꞌ ngà Ma̱ꞌan;ni̱ duya̱ꞌnïnj nej guiì hu̱e ngà daranꞌ nej sa aꞌnanꞌ ganï̂n ruhuâ nimân ninj.
Ni̱ gaꞌhuij sa ya nej guiì gànìki ni̱ gaꞌhuij aꞌngô rasu̱n ga̱chin riñan ninj,ni̱ gaꞌnej Ma̱ꞌan Ñaꞌanj an nej rasu̱un riñan nej guiì hua̱ yi̱ruꞌhuee ni̱ ganahuin gànìki ninj giꞌhia.
Ni̱ guruguꞌñun rukû yumanꞌ Israel huin si-musuj,ni̱ gananun ruhuaj ni̱ ginika sun ga̱ rûhua ngà nej guiì màn yumanꞌ dânj.
Dàj rûnꞌ gaꞌmin ngà rej nêꞌ,sachij Abraham ni̱ ngà nej daꞌní ñûnꞌ daranꞌ diû ga̱ꞌna̱ꞌ neꞌ ña̱an.
Ni̱ gane María dukuâ Elisabet huàꞌnï̀nj ahuii; ni̱ neꞌ rùkù ni̱ ganaꞌnaj dukuaj.
Gaꞌnga Juan BautistaNi̱ gisîj diû ga̱ꞌnga̱ daꞌní Elisabet, huê danj ni̱ gaꞌnga ꞌngo̱ neꞌej naꞌuu.
Ni̱ gunïn nej guiì màn ñan nne Elisabet ni̱ gunïn nej duguiꞌij si ûta nìko hua sa giꞌhiaj Ma̱ꞌan Ñaꞌanj an nngaj ni̱ dàj nìko gananï̂n àko ruhuaj, ni̱ ûta ganahuin nìhiàꞌ ruhuâ nej guiì nngaj.
Ni̱ nga gisîj tï̱nj gui ni̱ ni̱ka̱j nej sij neꞌej gaꞌnaꞌ nej sij guendâ gàꞌnèꞌ nej sôꞌ nnïnj arán raa̱ nneè nàꞌàj neꞌej, ni̱ du̱gûꞌnàj nej sij Zacarías gahuin siyu̱gui neꞌej dânj dadinꞌ huê danj gùꞌnàj rej neꞌej dânj;
sani̱ nanikàj nni neꞌej dânj ni̱ gata:—Sê danj ga̱huin siyu̱gui mánj, Juan gùꞌna na̱nj ánj.
Ni̱ gataj nej sôꞌ:—Nùnj huin saj ni̱ du̱gûꞌnòꞌ dànanj sij únj. Dadinꞌ nitaj gàꞌ si ꞌngo̱ nej duguît gùꞌnàj dànanj únj.
Ni̱ gachín naꞌanj nej sij ngà raꞌa nej sij rej neꞌej dânj, dàj garanꞌ ruhuâ sôꞌ du̱gûꞌnàj sôꞌ neꞌej dânj.
Ni̱ gachín sôꞌ ꞌngo̱ ruguechràꞌ lij ni̱ gachrûn sôꞌ, ni̱ taj riñan ruguechràꞌ dânj: “Juan gahuin siyu̱gui sij na̱nj ánj.” Ni̱ gahuin ña̱ꞌanj ruhuâ daranꞌ nej sij nga gunïn nej sij nuguanꞌ nânj.
Ni̱ orâ dânj ni̱ gayiꞌij ni̱ gisikiꞌ hia sachij Zacarías, ni̱ gaꞌmin hueꞌê sôꞌ riñan Ma̱ꞌan Ñaꞌanj an.
Ni̱ ûta guyuꞌhuiꞌ nej guiì màn ña̱n nne sôꞌ; ni̱ gayaꞌnï̀n sa gahuin nânj daꞌ hua̱ nï̀nꞌ gàchràꞌ nej yumanꞌ màn kï̱j Judea.
Ni̱ daranꞌ nej guiì giniꞌin dàj gahuin ni̱ gaꞌnï̂n ninj nej nuguanꞌ nânj ruhuâ nimân ninj ni̱ gataj ninj:—Ahuin su̱n gi̱nikaj silíj nânj gàꞌ ûnj.Dadinꞌ guruguñuꞌunj Ma̱ꞌan Ñaꞌanj an sij únj.
Gataj Zacarías dàj ga̱huinNi̱ ûta ganahuin nùkuaj sachij Zacarías giꞌhiaj Ma̱ꞌan Espíritu Santo, ni̱ gaꞌmin sôꞌ nej sa ga̱huin ni̱ gataj sôꞌ:
Ûta hueꞌê giꞌhiaj Ma̱ꞌan Señor ni̱ka̱j ñuꞌunj riñan yumanꞌ Israel,dadinꞌ gaꞌnaꞌ gi̱niꞌhiâ riñan yiñan ni̱ giꞌhia si ga̱na̱ni̱n yiñan.
Ni̱ ga̱na̱chi nika ꞌngo̱ sí ûta nìko nikaj su̱n ni̱ huê sôꞌ gi̱ꞌhiaj ga̱na̱ni̱n nêꞌ.Ni̱ huin sôꞌ ꞌngo̱ nej duguiꞌ David huin ꞌngo̱ musu riñan Ma̱ꞌan Ñaꞌanj an.
Dàj rûnꞌ gaꞌmin nga garânj sunj duꞌhua nej si-profetaj nej sí gè gimân àsìj nâ.
Giꞌhia si ga̱na̱ni̱nꞌ riñan nej sí gu̱nïnꞌ ngòꞌ, ni̱ ga̱na̱ni̱nꞌ riñan nej sí nitaj si ꞌì ruhuâ niꞌin ñùnꞌ.
Ni̱ gananï̂n àko ruhuaj ngà rej nêꞌ,ni̱ gananun ruhuaj niꞌin nej nuguanꞌ gè guchij ꞌngo̱ duꞌhua ngà nej sôꞌ.
Ni̱ gata gu̱nïn rej nêꞌ Abraham, si hua̱ ni̱ña̱n si ri̱kij nani̱ꞌhiaj nêꞌ.
Ni̱ nga giꞌhia gananinꞌ riñan nej sí gunïnꞌ ngòꞌ, ni̱ si̱ guyuꞌhuiꞌ guendâ gu̱na̱nj gi̱tsiꞌ riñan Ma̱ꞌan Ñaꞌanj an mánj.
Ni̱ na̱gi̱ꞌhiaj hueꞌê nêꞌ nimân nêꞌ ni̱ gi̱ꞌhiaj nêꞌ sa ni̱ka̱a, daranꞌ nej gui ga̱ nìꞌnàꞌ nêꞌ.
Ni̱ sòꞌ huînꞌ ꞌngo̱ sílìj i, ni̱ ga̱huînꞌ si-profeta Ma̱ꞌan Ña̱ꞌa̱nj nne yàtàꞌa,dadinꞌ ga̱ꞌa̱njꞌ neꞌ ña̱an riñan Ma̱ꞌan Señor, daꞌnga ni̱ giꞌhiaj yuguîꞌ nej guiì ri̱ña̱n ga̱ꞌmi̱n Ma̱ꞌan.
Guendâ gi̱di̱gânꞌ si huej huin sa gi̱ꞌhiaj ga̱na̱ni̱n yiñan,ni̱ huej huin sa ga̱ꞌhue gi̱nikaj nimân nìko rayiꞌî si-ga̱kïnꞌ nej guiì.
Ni̱ ûta huin ruhuâ Ma̱ꞌan Duꞌunꞌ ngà nimanj guendâ gu̱ru̱gûñuꞌun ñùnꞌ,ni̱ gaꞌnaj nda neꞌ yàtàꞌa ni̱ dàj rûnꞌ gisîj gui neꞌ ni̱ganꞌ daꞌ gui ni̱ giyigï̀n giꞌhia ni̱ huê danj ga̱ꞌhue ga̱ra̱n daꞌngaꞌ ruhuâ nêꞌ gi̱ꞌhia.
Ni̱ ga̱ꞌhue gi̱ꞌhia ga̱ra̱n daꞌnga ruhuâ nej guiì nne riñan gakï̱nꞌïn, dadinꞌ gàꞌ huin ninj guiì gahuiꞌi rayiꞌî nej si-ga̱kïnꞌ ninj;ni̱ ga̱ꞌhue gi̱di̱ganj ga̱che̱ ninj chre̱j hua̱ dïnꞌïnj.
Ni̱ gachij silíj dânj ni̱ gahuin ran nanè nimân sôꞌ, ni̱ gane sôꞌ riñan hioꞌó hua̱ nîꞌnï̀nj ïn nda gui gi̱di̱gân sôꞌ Ma̱ꞌan sôꞌ riñan nej guiì màn Israel.
Gaꞌnga Ma̱ꞌan Jesús<TS3>(<a href="tw://bible.*?40.1.18-25">Mt. 1:18-25</a>)Gahuin nej gui dânj ni̱ gaꞌnïnꞌ su̱n Augusto César, nï̀nꞌ gàchràꞌ riñan hioꞌó ni̱ka̱j ñuꞌunj sôꞌ, si̱ ga̱ꞌa̱nj gùnùtàꞌ daranꞌ nej guiì siyu̱gui ninj riñan ꞌngo̱ librû tàj yiñán ninj.
Ni̱ gaꞌanj gùnùtàꞌ daranꞌ nej guiì siyu̱gui ninj, riñan librû tàj daꞌ goꞌngo̱ nej yumanꞌ snàꞌànj ni̱ka̱j ñuꞌunj riñan ninj.
Ni̱ gahui José ruhuâ yumanꞌ snàꞌànj Nazaret huin doꞌó Galilea, ni̱ gaꞌanj sôꞌ yumanꞌ snàꞌànj gùꞌnàj Belén huin yiñán David ni̱ Judea huin sa ni̱ka̱j ñuꞌunj riñan hioꞌó nânj, dadinꞌ duguiꞌ sôꞌ gahuin David;
guendâ gànàtàꞌ siyu̱gui nguèj ni̱ka̱ sôꞌ María, siyànà gàꞌ hua̱ yu̱gui guendâ ga̱huin nika sôꞌ, ni̱ gàꞌ nu̱n ri̱ki̱ siyànà dânj.
Ni̱ nga nï̀nꞌ nne nguèj ni̱ka̱ sôꞌ hiuj dânj, ni̱ guyumân diû ga̱ꞌnga̱ daꞌní María.
Ni̱ gaꞌnga daꞌní María neꞌej yàhuàꞌaj, ni̱ duriꞌñan atsîj i yichrá neꞌej dânj, ni̱ guchru gingaj neꞌej dânj ña̱n gachra nej sij sa yâ nej yuku, dadinꞌ nitaj hueꞌe hua gi̱rïꞌïnj nej guiì màn hiuj dânj gùnàj nguèj ni̱ka̱ sij.
Nej ángel ngà nej síchìj dugumîn matsïj ïNi̱ màn nej sí màn dugumîn matsïj ï riñan hioꞌó dânj, dadinꞌ gàꞌ ꞌngo̱ gunâj nej sôꞌ neꞌ ñànꞌan riñan hioꞌó dânj guendâ du̱gumîn nej sôꞌ dân nej sôꞌ matsïj ï.
Ni̱ orâ dânj ni̱ gaꞌnaꞌ ꞌngo̱ si-ángel Ma̱ꞌan Señor ni̱ ganikïnj riñan nej sôꞌ, ni̱ nda raa̱n chre ganikàj neꞌ rùkù nej sôꞌ ngà sinàn Ma̱ꞌan Señor; ni̱ ûta guyuꞌhuiꞌ nej sôꞌ giꞌhia.
Ni̱ gataj ángel dânj gu̱nïn nej sôꞌ:—Si̱ guyuꞌhuiꞌ nej suj mánj; dadinꞌ ꞌna̱ꞌ gànànï̀nj ꞌngo̱ nuguanꞌ hua̱ hueꞌê riñan nej suj ni̱ ûta ga̱na̱huin nìhiàꞌ ruhuâ nej suj, ni̱ huê danj na̱nj ga̱na̱huin nìhiàꞌ ruhuâ daranꞌ nej guiì yùmànꞌan nga gu̱nïn ninj nuguanꞌ nânj:
Dadinꞌ hia̱j gaꞌnga ꞌngo̱ neꞌej gi̱ꞌhiaj ga̱na̱ni̱n nej guiì ruhuâ yumanꞌ snàꞌànj huin yiñán David, ni̱ huej huin Ma̱ꞌan Cristo.
Ni̱ nânj ga̱huin ꞌngo̱ daꞌngaꞌa gi̱ni̱ꞌin nej suj: Ni̱ gànàrìꞌ nej suj ꞌngo̱ neꞌej ni̱ ganiꞌña̱nj âtsij i yichra, ni̱ nga ñan gachra nej sij sa yâ nej yuku.
Ni̱ orâ chre ni̱ guyumân ûta gàꞌì nej ángel màn neꞌ yàtàꞌa ngà ángel dânj ni̱ ganikïnꞌ ninj ña̱n ni̱kï̱nꞌ ángel dânj, ni̱ ûta gaꞌmin hueꞌê ninj riñan Ma̱ꞌan Ñaꞌanj an, ni̱ gataj ninj:
Ûta nìko hua su̱n ni̱ka̱j Ma̱ꞌan Ñaꞌanj neꞌ yàtàꞌa,ni̱ hua̱ dïnꞌïnj siganï̂nj nej síi riñan hioꞌóo, ni̱ ûta hueꞌê hua ruhuâ Ma̱ꞌan guendâ gi̱ꞌhia ga̱na̱ni̱n nej guiì.
Ni̱ gahuin nga gahui nej ángel gaꞌanj ninj neꞌ yàtàꞌa ni̱ gataj ꞌngo̱ ni̱ aꞌngô nej sí ni̱kï̱nꞌ dugumîn nej matsïj ï gu̱nïn nej duguiꞌ nej sôꞌ:—Ga̱ꞌa̱nj nêꞌ, nda yumanꞌ Belén, ni̱ gi̱ni̱ꞌînꞌ nùnj huin si gahuin hiuj dânj, dadinꞌ gàꞌ gataj naꞌanj Ma̱ꞌan Señor gu̱nïnꞌ.
Ni̱ nda nanè chre ni̱ gaꞌanj nej sij yumanꞌ Belén, ni̱ ganariꞌ nej sij María ngà José, ni̱ nngaj neꞌej lij dânj ñan gachra nej sôꞌ sa yâ nej yuku.
Ni̱ nga giniꞌin nej sij neꞌej dânj, ni̱ ganataꞌ nej sij dàj gu̱nïn nej sij gataj nej ángel rayiꞌî neꞌej dânj.
Ni̱ nga gu̱nïn daranꞌ nej guiì màn hiuj dânj nej nuguanꞌ nânj, ni̱ gahuin ña̱ꞌanj ruhuâ ninj nga gu̱nïn ninj sa ganataꞌ nej sí dugumîn nej matsïj ï.
Sani̱ ganaꞌnï̂n sàꞌ María nej nuguanꞌ nânj, ni̱ nadigiꞌñunj ngà ruhuâ nimanj rayiꞌî nej nuguanꞌ nânj.
Ni̱ gananikàj nej sí ni̱kï̱nꞌ dugumîn nej matsïj ï gaꞌanj nej sôꞌ, ni̱ gahuin nìhiàꞌ ruhuâ nej sô ni̱ gaꞌmin hueꞌê nej sôꞌ yiꞌî Ma̱ꞌan Ñaꞌanj an rayiꞌî nej nuguanꞌ gunïn nej sôꞌ ni̱ sa giniꞌin nej sôꞌ, dadinꞌ gahuin yàngàꞌ dàj rûnꞌ gataj nej ángel gu̱nïn nej sôꞌ.
Digân nej sij Ma̱ꞌan Jesús riñan Ma̱ꞌan Ñaꞌanj an ruhuâ nuhuî nìkoNi̱ gisîj tï̱nj gui guendâ ga̱ꞌna̱ꞌ gàꞌnèꞌ nej sij nnïnj arán raa̱ nneè nàꞌàj neꞌej, ni̱ dugûꞌnàj nej sij siyu̱gui JESÚS, dadinꞌ huê danj dugûꞌnàj ángel ga̱huin siyu̱gui neꞌej dânj nga nï̀nꞌ ga̱chin gi̱nun ri̱ki nni.
Nga ganahuin gui nagiꞌhiaj sàꞌ nguèj ni̱ka̱ sij ma̱ꞌan sij, dàj rûnꞌ giyiꞌnïnꞌ suun giꞌhiaj Moisés, ni̱ ni̱ka̱j nguèj ni̱ka̱ sij neꞌej gaꞌnaꞌ nguèj ni̱ka̱ sij, yumanꞌ snàꞌànj Jerusalén guendâ digan nej sij neꞌej riñan Ma̱ꞌan Ñaꞌanj an.
Dàj rûnꞌ nnunj riñan si-ley Ma̱ꞌan Señor: “Daranꞌ neꞌej naꞌu gaꞌnga si̱nï̱n ruhuâ dukuâ ni̱ gùꞌna sa gèe riñan Ma̱ꞌan Señor,
Ni̱ gaꞌanj da̱gahuiꞌ nguèj ni̱ka̱ sij huìj gunïïn nej sij huìj yaꞌàan riñan Ma̱ꞌan Ñaꞌanj an: Dàj rûnꞌ taj riñan ñanj si-nùguànꞌ Ma̱ꞌan Ñaꞌanj an.”
Ni̱ nne ꞌngo̱ síchìj gùꞌnàj Simeón ruhuâ yumanꞌ snàꞌànj Jerusalén, ni̱ sí giꞌhiaj sa ni̱ka̱a ni̱ sí ni̱ka̱j chre̱j riñan Ma̱ꞌan Ñaꞌanj an huin sôꞌ, ni̱ nne sôꞌ ganaꞌhuìj sôꞌ si gi̱ꞌhiaj Ma̱ꞌan Ñaꞌanj an si ga̱na̱ni̱n Israel; ni̱ nne Ma̱ꞌan Espíritu Santo ngà sôꞌ.
Ni̱ gàꞌ gataj Ma̱ꞌan Espíritu Santo gu̱nïn sôꞌ, si hua̱ ni̱ña̱n si gi̱ni̱ꞌin sôꞌ Ma̱ꞌan si-Cristo Ma̱ꞌan Ñaꞌanj an ni̱ ga̱ꞌhue gàhuìꞌ sôꞌ.
Ni̱ gataj Ma̱ꞌan Espíritu Santo si ga̱ꞌa̱nj sôꞌ ruhuâ nuhuî nìko nne Jerusalén. Ni̱ ni̱ka̱j José ngà María neꞌej Jesús gaꞌnaꞌ nguèj ni̱ka̱ sij, guendâ gàhuìꞌ yuku rayiꞌij dàj rûnꞌ giyiꞌnïnꞌ suun riñan ley.
Ni̱ gidaꞌa sachij Simeón gana̱n sôꞌ neꞌej Jesús, ni̱ gaꞌmin hueꞌê sôꞌ riñan Ma̱ꞌan Ñaꞌanj an.
Ni̱ gataj sôꞌ: Señor, hia̱j ni̱ ga̱ꞌhue gàhuìj ni̱ nda dïnꞌïnj chre hua ruhuâj,dadinꞌ dàj rûnꞌ gataj Ma̱ꞌân rèꞌ gu̱nḯn ni̱ huê danj gahuin;
Dadinꞌ gàꞌ giniꞌín ngà rune ñânj Ma̱ꞌan sa gaꞌnḯn Ma̱ꞌân rèꞌ gaꞌnaꞌ ni̱ Ma̱ꞌan gi̱ꞌhiaj ga̱na̱ni̱n nej guiì,
Ni̱ gàꞌ giꞌhiaj yu̱gui Ma̱ꞌân rèꞌ si gi̱ni̱ꞌin daranꞌ nej yùmànꞌan Ma̱ꞌan;
Ni̱ ûta gahuin ña̱ꞌanj ruhuâ José ngà María niꞌin sôꞌ sa gataj nej guiì niꞌin ninj rayiꞌî Ma̱ꞌan Jesús.
Ni̱ gaꞌmin hueꞌê Simeón yiꞌî neꞌej ni̱ gataj sôꞌ gu̱nïn nni María:—Silíj nânj ni̱ hua̱ yu̱gui sij guendâ gi̱ꞌhiaj sij ga̱na̱tu̱ ûta gàꞌì nej guiì ni̱ hua̱ yu̱gui sij guendâ ga̱na̱chi nikaj sij ûta gàꞌì nej guiì màn yumanꞌ Israel, ni̱ ga̱huin nânj ꞌngo̱ daꞌngaꞌa ni̱ gi̱ni̱ꞌînꞌ sisi̱ si̱ garânj yina nej guiì sa ga̱ꞌmi̱n sij mánj.
Ni̱ huê dànanj gahuin daꞌnga ni̱ ga̱ꞌhue gi̱ni̱ꞌin Ma̱ꞌan Ñaꞌanj an dàj ganï̂n ruhuâ ma̱ꞌan nimân ûta gàꞌì nej guiì, ni̱ ga̱chi̱n ꞌngo̱ yîti da̱ꞌa̱j sa nu̱n ruhuâ nimânt.
Ni̱ ni̱kï̱nꞌ ꞌngo̱ sachij gùꞌnàj Ana hiuj dânj, ni̱ huin sachij dânj siyànà ganataꞌ dàj ga̱huin, ni̱ huin sachij dânj nika sôꞌ gùꞌnàj Fanuel, huin yiꞌnïnꞌ Aser, ni̱ gàꞌ ûta ata sachij dânj hioꞌo, ni̱ hua̱ li nga gayaka Fanuel ni̱ gane chi̱j hioꞌo ngà sôꞌ,
Ni̱ gàꞌ gisîj ga̱ꞌânj xia hioꞌo huin sachij dânj siyànà minj in; ni̱ nitaj si gudunâj sachij dânj guendâ ga̱ꞌan ñan nne hueꞌ huin nûhui, ni̱ gunânj gi̱tsi sachij dânj riñan Ma̱ꞌan Ñaꞌanj an neꞌ ñànꞌan ngà neꞌ gu̱niꞌñanj an, ni̱ hua̱ da̱ꞌa̱j nej gui ni̱ ga gi̱ni̱ne̱j sachij dânj, guendâ gaꞌmin ngà Ma̱ꞌan Ñaꞌanj an.
Ni̱ huê gè orâ nânj, gaꞌnaꞌ sachij dânj, ni̱ gaꞌhuij si guruhuâ Ma̱ꞌan Ñaꞌanj an, ni̱ ganataj rayiꞌî neꞌej dânj riñan daranꞌ nej guiì ganaꞌhuìj si ga̱ꞌna̱ꞌ ꞌngo̱ sa gi̱ꞌhiaj ga̱na̱ni̱n nej guiì màn Jerusalén.
Nanikàj nej sij nanꞌ nej sij NazaretNeꞌ rùkù nga gisîj dagahuin nguèj sij daranꞌ nej su̱n taj riñan si-ley Ma̱ꞌan Señor, ni̱ nanikàj nguèj ni̱ka̱ sij ni̱ nanꞌ nguèj sij Galilea, ni̱ gaꞌanj nguèj sij yumanꞌ snàꞌànj Nazaret.
Ni̱ gachij Ma̱ꞌan Jesús ni̱ gahuin nùkuaj nanè nimanj riñan Ma̱ꞌan Ñaꞌanj an, ni̱ ûta gahuin chrunj; ni̱ ûta guruguꞌñunj Ma̱ꞌan Ñaꞌanj an rukuj.
Nne silíj Jesús ruhuâ nûhuiNi̱ daꞌ hioꞌo huaꞌanj rej Ma̱ꞌan Jesús ngà nni yumanꞌ snàꞌànj Jerusalén nga guyumân giꞌñanj pascua;
Ni̱ hioꞌ yùhuìj i huaj Ma̱ꞌan Jesús, ni̱ gaꞌanj nej sij yumanꞌ snàꞌànj Jerusalén dàj rûnꞌ ginikaj chre̱j nej sij nga ginun nej giꞌñanj an.
Nga ganahuij giꞌñanj an ni̱ ganaꞌnaꞌ nej sij dukuâ nej sij ni̱ gunâj Ma̱ꞌan Jesús ruhuâ yumanꞌ snàꞌànj Jerusalén, ni̱ nun gi̱ni̱ꞌin José ngà María si gunâj Ma̱ꞌan Jesús hiuj dânj.
Ni̱ ganï̂n ruhuâ nguèj ni̱ka̱ sij si hua̱j Ma̱ꞌan Jesús siganï̂nj aꞌngô da̱ꞌa̱j nej silíj hua̱j nanꞌ hiuj dânj; ni̱ gàꞌ gisîj ꞌngo̱ gui gaché nej sij huaj nanꞌ nej sij; ni̱ gayiꞌì nguèj ni̱ka̱ sij ni̱ nanaꞌhuiꞌ nguèj sij siganï̂nj nej duguiꞌ nguèj sij nga siganï̂nj nej guiì niꞌin nguèj sij.
Sani̱ ña̱n nun gànàrìꞌ nguèj sij, ni̱ nanikàj ñûn nguèj sij gaꞌanj nànàꞌhuìꞌ nguèj sij Ma̱ꞌan Jesús ruhuâ yumanꞌ snàꞌànj Jerusalén.
Ni̱ nda gachîn huàꞌnï̀nj gui daꞌnga ganariꞌ nguèj nika sij Ma̱ꞌan Jesús, ni̱ nne da̱nï̱n ña̱n nne nej sí gidigân si-nùguànꞌ Ma̱ꞌan Ñaꞌanj an, ni̱ gunïn nej sôꞌ sa gaꞌmin ni̱ gachín naꞌan nej sôꞌ riñanj sa chìꞌ huaa.
Ni̱ ûta gahuin ña̱ꞌanj ruhuâ daranꞌ nej sí dânj nga gunïn nej sôꞌ nuguanꞌ gaꞌmin Ma̱ꞌan, dadinꞌ ûta sàꞌ niꞌin ni̱ ûta sàꞌ dunani̱ka nuguanꞌan riñan nej sôꞌ.
Ni̱ nga giniꞌin nguèj ni̱ka̱ sôꞌ si hiuj dânj nne ni̱ ûta gahuin ña̱ꞌanj ruhuâ nguèj ni̱ka̱ sôꞌ, ni̱ gataj nni Ma̱ꞌan Jesús gu̱nïn:—Tuꞌ, nùnj huin saj ni̱ giꞌhiâꞌ dànanj ngà nguèj ñûnj rét ràꞌaj. Dadinꞌ ûta gahuin ruhuâ nguèj ñûnj ni̱ ûta nanaꞌhuiꞌ nguèj ñûnj sòꞌ ràꞌaj.
Hiôꞌ ni̱ nanikàj Ma̱ꞌan Jesús ni̱ gata:—Nùnj huin saj ni̱ nanaꞌhuiꞌ nguèj suj ñùnj ràꞌaj. Nun niꞌin nguèj et si hua̱ ni̱ña̱n si daꞌhuí ga̱né ni̱ gi̱ꞌhiaj sûnj si-su̱n Ma̱ꞌan Rê ràꞌ saj ûnꞌ.
Sani̱ nun ga̱ꞌhue ga̱ra̱n daꞌngaꞌ ruhuâ nguèj ni̱ka̱ sij nej nuguanꞌ gaꞌmin Ma̱ꞌan Jesús.
Huê danj ni̱ nanika naꞌanj ngà nguèj sij ni̱ gane Nazaret, ni̱ dagahuin daranꞌ sa gataj nguèj ni̱ka̱ sij gu̱nïn. Ni̱ ganachra sàꞌ nni ruhuâ nimânꞌ daranꞌ nej nuguanꞌ nânj.
Ni̱ gahuin yàkàn kú Ma̱ꞌan Jesús, ni̱ huê danj na̱nj ûta hueꞌê gahuin chrunj doj, ni̱ ûta garanꞌ ruhuâ Ma̱ꞌan Ñaꞌanj an niꞌin sa giꞌhiaj Ma̱ꞌan, ni̱ huê danj na̱nj garanꞌ ruhuâ nej síi niꞌin nej sôꞌ sa giꞌhiaj Ma̱ꞌan.
Ganataꞌ Juan Bautista si-nùguànꞌ Ma̱ꞌan Ñaꞌanj an riñan nej guiì ñan hua̱ hioꞌó nakòo<TS3>(<a href="tw://bible.*?40.3.1-12">Mt. 3:1-12</a>; <a href="tw://bible.*?41.1.1-8">Mr. 1:1-8</a>; <a href="tw://bible.*?43.1.19-20">Jn. 1:19-20</a>)Gisîj hioꞌ yi̱nu̱nꞌun nikaj su̱n Tiberio César, nga gahuin Poncio Pilato gobernador riñan hioꞌó Judea, ni̱ Herodes gahuin gobernador riñan hioꞌó Galilea, ni̱ dinḯn sôꞌ Felipe gahuin gobernador riñan hioꞌó Iturea ni̱ huê sôꞌ nikaj su̱n riñan hioꞌó gùꞌnàj Traconites, ni̱ Lisanias gahuin gobernador riñan hioꞌó Abilinia.
Ni̱ Anás ngà Kaifás gahuin rej huin ña̱n nï̀nꞌïn, ni̱ gaꞌnaꞌ si-nùguànꞌ Ma̱ꞌan Ñaꞌanj an riñan Juan Bautista, gahuin daꞌní sachij Zacarías, nga nne sôꞌ riñan hioꞌó nàkòo.
Ni̱ gaꞌanj Juan Bautista riñan aꞌngô nej hioꞌó màn ganikàj rukû kïn Jordán, ni̱ ganataꞌ sôꞌ si-nùguànꞌ Ma̱ꞌan Ñaꞌanj an ni̱ gataj sôꞌ si daꞌhui nej guiì ni̱ nànìkàj ruhuâ ninj rayiꞌî si-ga̱kïnꞌ ninj ni̱ gàtàꞌ nne ninj, daꞌnga ni̱ gaꞌhue gi̱nikaj Ma̱ꞌan Ñaꞌanj an nimân nìko rayiꞌî si-ga̱kïnꞌ ninj.
Dàj rûnꞌ nnunj riñan ñanj librû ꞌna̱ꞌ nuguanꞌ gaꞌmin Isaias, sôꞌ gataj dàj ga̱huin nga gataj sôꞌ:Gaꞌmin ꞌngo̱ sí dânj riñan hioꞌó nàkòo ni̱ gataj sôꞌ:“Gi̱ꞌhiaj yu̱gui nej suj nimân nej suj ga̱tu̱ Ma̱ꞌan Señor;Na̱gi̱ꞌhiaj ni̱ka̱ nej suj ma̱ꞌan nej suj dàj rûnꞌ garanꞌ ruhuâ Ma̱ꞌan.
Dàj rûnꞌ nagiꞌhiaj gu̱ña̱n nej sij ña̱n hua̱ yinée,ni̱ dàj rûnꞌ ganagaꞌ daranꞌ nej kï̱j yàkàan ni̱ ganagaꞌ daranꞌ nej dakan ni̱ ganahuin ni̱ka̱ riñan hioꞌóo;ni̱ dàj rûnꞌ ganahuin ni̱ka̱ daranꞌ nej chre̱j hua̱ guhiùu,ni̱ ga̱na̱huin ni̱ka̱ ruhuâ nej chre̱j kï̱j hua̱a ni̱ huê danj na̱gi̱ꞌhiaj ni̱ka̱ nej suj nimân nej suj riñan Ma̱ꞌan Ñaꞌanj an;
Ni̱ gi̱ni̱ꞌin daranꞌ nej guiì si ga̱ꞌhue gi̱ꞌhiaj Ma̱ꞌan Ñaꞌanj an ga̱na̱ni̱n ninj.”
Ni̱ gataj Juan gu̱nïn nej guiì ꞌna̱ꞌ gàtàꞌ nne riñan sôꞌ:—Dàj rûnꞌ giꞌhiaj nej yìꞌnï̀nꞌ nej yukuáa nga gunânj nej yôꞌ riñan sañuun huê danj giꞌhiaj nej suj ni̱ ahuin si gataj si gu̱na̱nj nej suj riñan sa̱ñu̱n ꞌna̱ꞌa ràꞌaj.
Gi̱ꞌhiaj nej suj si hia nï̀nꞌ gùrùguìꞌ sa sàꞌa riñan nej suj, si yàngàꞌ gàꞌ gananikàj ruhuâ nej suj ngà nej si-ga̱kïnꞌ nej suj ni̱ ga̱na̱huin ra̱ꞌa Ma̱ꞌan Ñaꞌanj an nej suj: “Ni̱ si̱ gayiꞌì nej suj ga̱ta̱j nej suj siganï̂nj nej ma̱ꞌan nej suj, rej nej ñûnj huin Abraham”; dadinꞌ Ma̱ꞌan Ñaꞌanj an ni̱ ga̱ꞌhue gi̱ꞌhia si ga̱ꞌnga̱ daꞌní Abraham siganï̂nj nej hiëj nânj.
Ni̱ gàꞌ hua̱ yu̱gui agaꞌ aꞌneꞌ chrun nga guendâ ga̱ꞌnej hiaꞌa nej chrun; ni̱ daranꞌ nej chrun nitaj si̱ gahiu chruj sàꞌa raa̱ ni̱ gìyìꞌnej ni̱ gàꞌnï̀nj nej sij riñan ñaꞌaan gi̱nunj.
Ni̱ nanikàj Juan ni̱ gataj sôꞌ:—Sí ni̱ka̱j huìj atsìj i ni̱ gàꞌhuìꞌ sôꞌ ꞌngo̱j raꞌa sí nitaj siganꞌ; ni̱ sí hua̱ sa yâ ni̱ gàꞌhuìꞌ sôꞌ ya̱ guiì nitaj sa ya̱.
Ni̱ huê danj na̱nj gaꞌnaꞌ gàtàꞌ nne nej sí gaꞌnêj sanꞌanj an, ni̱ gataj nej sôꞌ:—Maestrûj. Nùnj huin si gi̱ꞌhiaj nej ñûnj ni̱ ga̱ꞌhue ga̱na̱ni̱n nej ñûnj ràꞌaj.
Ni̱ gataj Juan:—Si̱ gunutaꞌ nej suj doj yichrá sanꞌanj ga̱ꞌne̱ nej suj riñan nej guiì mánj.
Ni̱ huê danj gachín naꞌanj da̱ꞌa̱j nej sí stâdu ni̱ gataj nej sôꞌ:—Nùnj huin si gi̱ꞌhiaj nej ñûnj ni̱ ga̱ꞌhue ga̱na̱ni̱n nej ñûnj ràꞌaj.Nanikàj Juan ni̱ gataj sôꞌ:—Si̱ gaꞌnêj nej suj doj sanꞌanj an riñan nej guiì mánj, ni̱ si̱ gutaꞌ chre nej suj gakï̱nꞌïn yichrá nej guiì mánj; ga nìhiàꞌ ruhuâ nej suj ngà saꞌanj gahuin duꞌhue nej suj.
Ni̱ ûta hueꞌê gayakaj guendâ nej guiì mân ninj sani̱ nitaj si hua̱ dïnꞌïnj ruhuâ ninj, ni̱ ganarïj naꞌanj ninj ngà nimân ninj ni̱ gataj ninj si Juan huin Ma̱ꞌan Cristo.
Nanikàj Juan ni̱ gataj sôꞌ gu̱nïn daranꞌ nej guiì:—Ñùnj ni̱ yàngàꞌ duguataꞌ nnêj ngà nnee nej suj; sani̱ neꞌ rùkùj ꞌna̱ꞌ ꞌngo̱ sí dânj ni̱ ûta nikaj su̱n sôꞌ gàꞌ daꞌ ñùnj, ni̱ nitaj guèndàj ga̱na̱chí nnïnj ꞌnï̱nj kanj ꞌnï̱nj dakó sôꞌ mánj; ni̱ Ma̱ꞌan sôꞌ huin sa du̱guataꞌ nne ngà Ma̱ꞌan Espíritu Santo ni̱ ngà ñaꞌaan nej suj.
Ni̱ ꞌnï̱nj ꞌngo̱ hué ña̱ꞌa̱an raꞌa Ma̱ꞌan, guendâ na̱gi̱ꞌhiaj sàꞌaj si-trigûj ni̱ guxunj nej chrinꞌin siganï̂nj nej trigu ni̱ ganaranꞌanj nej trigû hua̱ sàꞌaj ni̱ ga̱na̱chra sàꞌaj ruhuâ si-gùchrùj nej trigû dânj, sani̱ ga̱chri̱ ñaꞌan nej chrinꞌ trigu riñan ñaꞌan nitaj àmàn gìnàꞌàj.
Huê dànanj gaꞌmin Juan, ni̱ dugunïn gàꞌì sôꞌ nej guiì si daꞌhui ninj gi̱ꞌhiaj ninj sa sàꞌa ni̱ ganataꞌ sôꞌ nej nuguanꞌ nàkàa riñan nej guiì yùmànꞌan.
Hiôꞌ ni̱ dugunïn gàꞌì Juan síchìj Herodes, guendâ ganakaj sôꞌ nika dinḯn sôꞌ Felipe, ni̱ huê danj na̱nj dugunïn gàꞌì sôꞌ rayiꞌî daranꞌ nej gakï̱nꞌ giꞌhiaj síchìj dânj.
Sani̱ nu̱n ga̱ꞌhue̱j sôꞌ ga̱na̱ka̱j guendâ sôꞌ nej nuguanꞌ gataj Juan, ni̱ dànanj giꞌhiaj sôꞌ aꞌngô gakï̱nꞌïn: Dadinꞌ gachrîj sôꞌ Juan dukuâ gaꞌa.
Gataꞌ nne Ma̱ꞌan Jesús<TS3>(<a href="tw://bible.*?40.3.13-17">Mt. 3:13-17</a>; <a href="tw://bible.*?41.1.9-11">Mr. 1:9-11</a>)Ni̱ gahuin nga gaꞌnaꞌ gàtàꞌ nne daranꞌ nej guiì yùmànꞌan, huê danj ni̱ gaꞌanj gàtàꞌ nne Ma̱ꞌan Jesús; ni̱ aꞌmin ngà Ma̱ꞌan Ñaꞌanj an, ni̱ ganayîꞌnï̀nj neꞌ yàtàꞌa,
Ni̱ gininj Ma̱ꞌan Espíritu Santo gaꞌnaj ahui Ma̱ꞌan Jesús ni̱ huaj, dàj rûnꞌ hua yaꞌàan, ni̱ gaꞌmin Ma̱ꞌan Ñaꞌanj an nda neꞌ yàtàꞌa ni̱ gata:—Sòꞌ huin daꞌnî ni̱ ûta ꞌì ruhuâj niꞌín sòꞌ; ni̱ ûta gahuin nìhiàꞌ ruhuâj niꞌín sòꞌ.
Nej yi Ma̱ꞌan Señor Jesucristo<TS3>(<a href="tw://bible.*?40.1.1-17">Mt. 1:1-17</a>)Ni̱ daꞌngaꞌ ꞌngo̱ si hioꞌ ko̱ chi̱ꞌi huaj Ma̱ꞌan Jesús nga gayiꞌij ganataj si-nùguànꞌ Ma̱ꞌan Ñaꞌanj an, ni̱ gataj nej sij ni̱ si gu̱ruhuaj ni̱ gahuin daꞌní José, ni̱ José huin daꞌní sachij Elí,
ni̱ Elí huin daꞌní Matat, ni̱ Matat huin daꞌní Leví, ni̱ Leví huin daꞌní Melqui, ni̱ Melqui huin daꞌní Jana, ni̱ Jana huin daꞌní José,
ni̱ José huin daꞌní Matatías, ni̱ Matatías huin daꞌní Amós, ni̱ Amós huin daꞌní Nahum, ni̱ Nahum huin daꞌní Esli, ni̱ Esli huin daꞌní Nagai,
ni̱ Nagai huin daꞌní Maat, ni̱ Maat huin daꞌní Matatías, ni̱ Matatías huin daꞌní Semei, ni̱ Semei huin daꞌní José, ni̱ José huin daꞌní Judá,
ni̱ Judá huin daꞌní Joana, ni̱ Joana huin daꞌní Resa, ni̱ Resa huin daꞌní Zorobabel, ni̱ Zorobabel huin daꞌní Salatiel, ni̱ Salatiel huin daꞌní Neri,
ni̱ Neri huin daꞌní Melqui, ni̱ Melqui huin daꞌní Adi, ni̱ Adi huin daꞌní Cosam, ni̱ Cosam huin daꞌní Elmodan, ni̱ Elmodan huin daꞌní Er,
ni̱ Er huin daꞌní Josué, ni̱ Josué huin daꞌní Eliezer, ni̱ Eliezer huin daꞌní Jorim, ni̱ Jorim huin daꞌní Matat,
ni̱ Matat huin daꞌní Leví, ni̱ Leví huin daꞌní Simeón, ni̱ Simeón huin daꞌní Judá, ni̱ Judá huin daꞌní José, ni̱ José huin daꞌní Jonán, ni̱ Jonán huin daꞌní Eliaquim,
ni̱ Eliaquim huin daꞌní Melea, ni̱ Melea huin daꞌní Mainán, ni̱ Mainán huin daꞌní Matata, ni̱ Matata huin daꞌní Natán,
ni̱ Natán huin daꞌní David, ni̱ David huin daꞌní Isaí, ni̱ Isaí huin daꞌní Obed, ni̱ Obed huin daꞌní Booz, ni̱ Booz huin daꞌní Salmón, ni̱ Salmón huin daꞌní Naasón,
ni̱ Naasón huin daꞌní Aminadad, ni̱ aminadad huin daꞌní Aram, ni̱ Aram huin daꞌní Esrom, ni̱ Esrom huin daꞌní Fares, ni̱ Fares huin daꞌní Judá,
ni̱ Judá huin daꞌní Jacob, ni̱ Jacob huin daꞌní Isaac, ni̱ Isaac huin daꞌní Abraham, ni̱ Abraham huin daꞌní Taré, ni̱ Taré huin daꞌní Nacor,
ni̱ Nacor huin daꞌní Serug, ni̱ Serug huin daꞌní Ragau, ni̱ Ragau huin daꞌní Peleg, ni̱ Peleg huin daꞌní Heber, ni̱ Heber huin daꞌní Sala,
ni̱ Sala huin daꞌní Kainán, ni̱ Kainán huin daꞌní Arfaxad, ni̱ Arfaxad huin daꞌní Sem, ni̱ Sem huin daꞌní Noé, ni̱ Noé huin daꞌní Lamec,
ni̱ Lamec huin daꞌní Matusalén, ni̱ Matusalén huin daꞌní Enoc, ni̱ Enoc huin daꞌní Jared, ni̱ Jared huin daꞌní Mahalaleel, ni̱ Mahalaleel huin daꞌní Kainán,
ni̱ Kainán huin daꞌní Enos, ni̱ Enos huin daꞌní Set, ni̱ Set huin daꞌní Adán, ni̱ Adán huin daꞌní Ma̱ꞌan Ñaꞌanj an.
Duguaneꞌ sichre gakï̱nꞌïn riñan Ma̱ꞌan Jesús<TS3>(<a href="tw://bible.*?40.4.1-11">Mt. 4:1-11</a>; <a href="tw://bible.*?41.1.12-13">Mr. 1:12-13</a>)Ni̱ nda nìchra chre ruhuâ nimân Ma̱ꞌan Jesús, nne Ma̱ꞌan Espíritu Santo, ni̱ gahuin anêj Ma̱ꞌan Jesús duꞌhua kïn Jordán, huê danj ni̱ ginikaj Ma̱ꞌan Espíritu Santo gaꞌan Ma̱ꞌan Jesús riñan hioꞌó nàkòo.
Hiôꞌ ni̱ gataj sa nàsàꞌa gu̱nïn Ma̱ꞌan:—Si yàngàꞌ huînꞌ daꞌní Ma̱ꞌan Ñaꞌanj an, ni̱ ga̱ta̱j sòꞌ gu̱nïn hiëj nânj ni̱ ga̱na̱huin rachrúun ni̱ ya̱ꞌ.
Nanikàj Ma̱ꞌan Jesús ni̱ gata:—Huê gàꞌ danj nnunj riñan ñanj: “Sê man ngà rachrúun ga̱ꞌhue ga̱ nìꞌnàꞌ síi mánj, dadinꞌ ga̱ꞌhue ga̱ nìꞌnàꞌ sij ngà si-nùguànꞌ Ma̱ꞌan Ñaꞌanj an.”
Ni̱ ni̱ka̱j sa nàsàꞌa gaꞌan raa̱ ꞌngo̱ kï̱j yàkàan Ma̱ꞌan Jesús, ni̱ orâ chre gidiganj riñan Ma̱ꞌan Jesús daranꞌ nej yumanꞌ màn nï̀nꞌ gàchràꞌ ruhuâ yumiguìi.
Ni̱ gataj sa nàsàꞌa gu̱nïn Ma̱ꞌan Jesús:—Riñanꞌ nàrìkìj daranꞌ nej país màn nânj, ngà daranꞌ nej sa nìko hua̱ riñan ninj; dadinꞌ gàꞌ ganahuin raꞌá daranꞌanj ni̱ ga̱ꞌhue gàꞌhuìj riñan nej guiì garanꞌ ruhuâj.
Si ga̱nikïnꞌ rúdàkòjꞌ ni̱ ginùn ña̱ꞌa̱nj riñânj, ni̱ nàrìkìj daranꞌ nej nânj ga̱na̱huin siꞌhiát.
Nanikàj Ma̱ꞌan Jesús ni̱ gata:—Gu̱xu̱n sichre sòꞌ ma̱ꞌânꞌ riñânj, dadinꞌ gàꞌ danj nnunj riñan ñanj: “Ni̱ riñan Ma̱ꞌan Señor huin Daꞌânjꞌ ginùn ña̱ꞌa̱nj, ni̱ riñan ꞌngo̱ rïn Ma̱ꞌan gu̱na̱nj gi̱tsîꞌ.”
Ni̱ ni̱ka̱j sichre gaꞌan Ma̱ꞌan Jesús ña̱n nngaj yumanꞌ snàꞌànj Jerusalén, ni̱ ganïnj ganikïnꞌ Ma̱ꞌan Jesús raa̱ sìhià hueꞌ huin nûhui nìko ni̱ gata:—Si huînꞌ Daꞌní Ma̱ꞌan Ñaꞌanj an, ni̱ gue̱j hiuj nânj ni̱ gi̱ni̱nj ga̱ꞌa̱nj nda nìkàꞌ mánj.
Dadinꞌ huê danj nnunj riñan ñanj:Ni̱ gàꞌnï̀nj Ma̱ꞌan Ñaꞌanj an nej si-ángel ga̱ꞌna̱ꞌ du̱gumîn ninj sòꞌ.
Ni̱ gàràꞌhuèꞌ ninj sòꞌ,huê dânj ni̱ si̱ geꞌë̂j dakót ngà nej hiëj mánj.
Nanikàj Ma̱ꞌan Jesús ni̱ gata:—Ni̱ huê danj taj riñan ñanj si-nùguànꞌ Ma̱ꞌan Ñaꞌanj an: “Ni̱ si̱ ga̱ꞌhue ga̱ya̱ka̱jꞌ daꞌngaꞌa ngà Ma̱ꞌan Señor huin Danꞌanjꞌ mánj.”
Ni̱ nga gisîj gayakaj daꞌngaꞌ sa nàsàꞌa ngà Ma̱ꞌan Jesús, ni̱ gahuin ane riñan Ma̱ꞌan Jesús ꞌngo̱ diû.
Gayiꞌì Ma̱ꞌan Jesús ganataj si-nùguànꞌ Ma̱ꞌan Ñaꞌanj an riñan nej guiì màn riñan hioꞌó Galilea<TS3>(<a href="tw://bible.*?40.4.12-17">Mt. 4:12-17</a>; <a href="tw://bible.*?41.1.14-15">Mr. 1:14-15</a>)Huê danj ni̱ gaꞌanj Ma̱ꞌan Jesús nda Galilea ngà sun gaꞌhuiꞌ Ma̱ꞌan Espíritu Santo riñanj, ni̱ ûta gaꞌmin hueꞌê nej guiì niꞌin ninj Ma̱ꞌan daꞌ hua̱ nï̀nꞌ gàchràꞌ riñan hioꞌó màn ganikàj rukû yumanꞌ dânj.
Ni̱ gidigân Ma̱ꞌan Jesús ruhuâ huêꞌ huin si-nùhuì nej sij, ni̱ ûta gaꞌmin hueꞌê nej sij rayiꞌî Ma̱ꞌan.
Nne Ma̱ꞌan Jesús ruhuâ yumanꞌ Nazaret<TS3>(<a href="tw://bible.*?40.13.53-58">Mt. 13:53-58</a>; <a href="tw://bible.*?41.6.1-6">Mr. 6:1-6</a>)Ni̱ gaꞌnaꞌ Maꞌan Jesús yumanꞌ Nazaret, yumanꞌ ñan gane nga gachi; ni̱ gui ganarânj rûhua huin gui dânj ni̱ gatu ruhuâ hueꞌ huin si-nùhuì nej sij, dàj rûnꞌ hua chrej ni̱ka, ni̱ ganayumanj ni̱ gahia riñan ñanj si-nùguànꞌ Ma̱ꞌan Ñaꞌanj an.
Ni̱ gaꞌhuiꞌ nej sij raꞌa librû gachrûn Isaias sôꞌ gataj dàj ga̱huin, ni̱ nga naguchraj riñan ñanj dânj, ni̱ ganariꞌij ñan gachrûnꞌ sôꞌ dànanj:
Nne Si-Espíritu Ma̱ꞌan Señor ngàj,dadinꞌ ganaguij ñùnj guendâ gànàtàj si-nùguànꞌ Ma̱ꞌan Ñaꞌanj an riñan nej guiì hua̱ ninaj ngà nanè nimân;ni̱ gaꞌnïn gàꞌàn guendâ gi̱ꞌhia ga̱na̱huin nimân nej guiì giranꞌ sa̱ñu̱n ngà nimân,ni̱ giꞌhia si ga̱hui̱ nej guiì nne ni̱nï̱nꞌ dukuâ gaꞌani̱ giꞌhia si ga̱na̱huin rune ñan nej guiì du̱chri;ni̱ ga̱huin dïnꞌïnj ruhuâ nej guiì giranꞌ sañuun.
Ni̱ gànàtàj si hioꞌ nânj huin hioꞌ ûta ganahuin ꞌì ruhuâ Ma̱ꞌan Ñaꞌanj an niꞌin nej guiì.
Ni̱ durumin ñanj si-nùguànꞌ Ma̱ꞌan Ñaꞌanj an, ni̱ nagaꞌhuij raꞌa sí ni̱kï̱nꞌ gidigân hiuj dânj, ni̱ gaꞌanj ga̱ne ni̱ ûta hueꞌê gaꞌnḯn ña̱n nej guiì màn ruhuâ hueꞌ dânj riñanj.
Ni̱ gayiꞌij ni̱ gata gu̱nïn nej guiì màn hiuj dânj:—Gu̱nïn daranꞌ nej suj si gui hia̱j ni̱ gisîj nuguanꞌ nânj.
Ni̱ ûta hueꞌê giꞌhiaj Ma̱ꞌan Jesús gataj daranꞌ nej guiì, ni̱ ûta gahuin ña̱ꞌanj ruhuâ ninj nga gu̱nïn ninj nej nuguanꞌ hua̱ hueꞌê gaꞌmin Ma̱ꞌan Jesús, ni̱ gataj ninj:—Sê daꞌní José huin sí nânj ràꞌ sa ûnꞌ.
Ni̱ gataj Ma̱ꞌan Jesús gu̱nïn ninj:—Yìtï̀nj chre ni̱ ga̱ta̱j nej suj ꞌngo̱ guentû nânj riñânj: “Ma̱ꞌân rèꞌ huin sí gònòꞌòo, ni̱ gi̱ꞌhiaj gònòꞌò rèꞌ Ma̱ꞌân rèꞌ”; ni̱ ga̱ꞌhue gataj nej suj: “Nej sa gunïn nej ñûnj giꞌhiaj Ma̱ꞌân rèꞌ ruhuâ yumanꞌ Kapernaúm, ni̱ huê danj gi̱ꞌhiaj Ma̱ꞌân rèꞌ si ga̱na̱huin nej guiì yiñán Ma̱ꞌân rèꞌ.”
Ni̱ gataj Ma̱ꞌan Jesús:—Yàngàꞌ hia nï̀nꞌ gàtà, ni̱ gàꞌ si̱ ꞌngo̱ nej sí gataj dàj gahuin nun gi̱ni̱nj hueꞌê riñan nej guiì màn ruhuâ yiñán nej sôꞌ.
Ni̱ yàngàꞌ hia nï̀nꞌ gàtà ni̱ nga diû gane Elías ni̱ ûta gimân nej siyànà minj in ruhuâ yumanꞌ Israel, sani̱ nga ganarán yàtàꞌa ni̱ nun gàmànꞌ huàꞌnï̀nj hioꞌó tá huàtànꞌ ahuii, ni̱ ûta gahuin yiꞌnaa nï̀nꞌ gàchràꞌ riñan hioꞌóo;
sani̱ nun gàꞌnï̀nj Ma̱ꞌan Ñaꞌanj an ga̱ꞌa̱nj sôꞌ riñan gàꞌ si̱ ꞌngo̱ nej siyànà dânj, dadinꞌ dànanj gaꞌnḯn Ma̱ꞌan Ñaꞌanj an gaꞌanj sôꞌ riñan ꞌngo̱ siyànà minj nne yumanꞌ Sarepta riñan hioꞌó Sidón.
Ni̱ ûta gimân gàꞌì nej sí nnùn yiꞌì lepra ruhuâ yumanꞌ Israel diû nga gane Eliseo sôꞌ gataj dàj gahuin; sani̱ gàꞌ si ꞌngo̱ nej sôꞌ nun ga̱na̱huin sàꞌ nneè kú, màn ꞌngo̱ rïn Namán sí nne yumanꞌ Siria ganahuin giꞌhiaj Eliseo.
Nga gunïn daranꞌ nej sí màn ruhuâ hueꞌ huin nûhui, ni̱ ûta ginaꞌan ruhuâ nej sôꞌ nga gunïn nej sôꞌ nej nuguanꞌ gataj Ma̱ꞌan Jesús gu̱nïn nej sôꞌ;
Huê danj ni̱ ganayumàn nej sí màn hiuj dânj, ni̱ giri nej sôꞌ neꞌ ye̱ꞌ yumanꞌ snàꞌànj dânj gaꞌanj Ma̱ꞌan Jesús, ni̱ ni̱ka̱j nej sôꞌ gaꞌanj nej sôꞌ raa̱ kï̱j ña̱n tàj yumanꞌ snàꞌànj huin yiñán nej sôꞌ, dadinꞌ ruhuâ nej sôꞌ gu̱du̱guêj nej sôꞌ Ma̱ꞌan Jesús riñan ganee.
Sani̱ gachîn Ma̱ꞌan Jesús siganï̂nj nej sôꞌ ni̱ gaꞌan aꞌngô hiuj u.
ꞌNgo̱ sí nu̱n nanè kï̱j huaa ruhuâ nimân<TS3>(<a href="tw://bible.*?41.1.21-28">Mr. 1:21-28</a>)Ni̱ gaꞌanj Ma̱ꞌan Jesús yumanꞌ Kapernaúm huin doꞌó yumanꞌ Galilea, ni̱ gidiganj riñan nej guiì màn hiuj dânj nej gui ganarânj rûhua.
Ni̱ ruhuâ hueꞌ huin nuhuî dânj nne ꞌngo̱ sí dânj ni̱ ruhuâ nimân sôꞌ nun ꞌngo̱ nanè kï̱j hua̱a, ni̱ ûta nùkuaj gaguâj nanè kï̱j hua dânj:
—Ni̱ gataj nanè kï̱j hua̱ dânj: Nùnj huin si huin ruhuâ Ma̱ꞌân rèꞌ niꞌîn rèꞌ nej ñûnj ràꞌaj, Jesús Nazareno. Gaꞌnaꞌ Ma̱ꞌân rèꞌ guendâ du̱nahuij Ma̱ꞌân rèꞌ nej ñûnj nîꞌ. Ni̱ niꞌín si huin Ma̱ꞌân rèꞌ ꞌngo̱ sa gè huin Daꞌní Ma̱ꞌan Ñaꞌanj an.
Ni̱ dugunïn gàꞌì Ma̱ꞌan Jesús sa kï̱j dânj ni̱ gata:—Dḯn ga̱ne duꞌhuáꞌ ráj, ni̱ ga̱hui̱ ruhuâ nimân sí dânj ni̱ ga̱ꞌa̱nj ráj.Hiôꞌ ni̱ dunatûj sa kï̱j dânj sí nânj siganï̂nj nej guiì màn hiuj dânj; ni̱ gahui ruhuâ nimân sôꞌ ni̱ gaꞌan, ni̱ nun gi̱ranꞌ sa̱ñu̱n sôꞌ gi̱ꞌhia gàꞌ mánj.
Ni̱ ûta gahuin ña̱ꞌanj ruhuâ daranꞌ nej guiì, ni̱ ganarïsnaꞌanj ninj siganï̂nj nej ma̱ꞌan ninj ni̱ gataj ninj:—Ahuin nuguanꞌ huin na̱nj ràꞌaj, dadinꞌ aꞌmin dàj rûnꞌ gaꞌmin ꞌngo̱ sí ni̱ka̱j suun ni̱ gaꞌnïnꞌ sunj riñan nej nanè kï̱j hua̱a, ni̱ gahui ninj ruhuâ nimân nej guiì ni̱ gaꞌanj ninj ràꞌaj.
Ni̱ gayaꞌnï̀n nuguanꞌ sàꞌ giꞌhiaj Ma̱ꞌan Jesús nï̀nꞌ gàchràꞌ riñan daranꞌ nej yumanꞌ màn ganikàj hiuj dânj.
Giꞌhiaj Jesús ganahuin nni yi̱che̱j Simón Pedro<TS3>(<a href="tw://bible.*?40.8.14-15">Mt. 8:14-15</a>; <a href="tw://bible.*?41.1.29-31">Mr. 1:29-31</a>)Hiôꞌ ni̱ ganayumàn Ma̱ꞌan Jesús ni̱ gahui ruhuâ si-nùhuì nej sij, ni̱ gaꞌan ña̱n nne dukuâ nni yìchèj Simón. Ni̱ giniꞌin si̱ ûta nun gachiꞌi nni yìchèj sôꞌ; ni̱ gachín nìꞌhiaj nej sôꞌ riñan Ma̱ꞌan si gi̱ꞌhia ga̱na̱huin sachij dânj.
Ni̱ guduguaꞌ Jesús Ma̱ꞌan riñan sachij dânj, ni̱ dugunïn gàꞌij yiꞌì gàchìꞌi; huê danj ni̱ giyichinꞌ si̱ ginun gachiꞌi sachij dânj, ni̱ orâ chre ni̱ ganayumàn sachij dânj, ni̱ gunânj gi̱tsi sachij dânj riñan nej sij.
Nga gàꞌ gataꞌ gui raa̱ kïj ï ni̱ ganahuin ûta gàꞌì nej guiì giꞌhiaj Ma̱ꞌan Jesús<TS3>(<a href="tw://bible.*?40.8.16-17">Mt. 8:16-17</a>; <a href="tw://bible.*?41.1.32-34">Mr. 1:32-34</a>)Ni̱ nga gataꞌ gui raa̱ kï̱j ï, ni̱ ni̱ka̱j daranꞌ nej guiì màn hiuj dânj nej guiì aꞌnanꞌan ngà ahuin na̱nj yiꞌì garaꞌhue̱ꞌ ninj gaꞌnaꞌ ninj riñan Ma̱ꞌan Jesús; ni̱ gutaꞌ Ma̱ꞌan raꞌa ahui daꞌ goꞌngo̱ nej guiì dânj, ni̱ ganahuin ninj giꞌhiaj Ma̱ꞌan.
Ni̱ gahui nej sa nàsàꞌa ruhuâ nimân ûta gàꞌì nej guiì, ni̱ gaꞌmin nùkuaj nej sa nàsàꞌ dânj ni̱ gataj ninj:—Sòꞌ huin Daꞌní Ma̱ꞌan Ñaꞌanj an.Sani̱ dugunïn gàꞌì Ma̱ꞌan Jesús ni̱ nu̱n ga̱ꞌnïn ga̱ꞌmi̱n ninj, dadinꞌ niꞌin ninj si huê Ma̱ꞌan Jesús huin Cristo.
Ganataꞌ Ma̱ꞌan Jesús si-nùguànꞌ Ma̱ꞌan Ñaꞌanj an riñan nej guiì màn riñan hioꞌó Galilea<TS3>(<a href="tw://bible.*?41.1.35-39">Mr. 1:35-39</a>)Ni̱ nga gàꞌ giyigï̀n aꞌngô gui dânj, ni̱ gahui Ma̱ꞌan Jesús ni̱ gaꞌan riñan hioꞌó nàkòo; ni̱ nanaꞌhuiꞌ nej guiì rigìi Ma̱ꞌan, ni̱ guchiꞌ ninj ña̱n nne Ma̱ꞌan, ni̱ gidaꞌa ninj garaꞌhue̱ꞌ ninj Ma̱ꞌan dadinꞌ naꞌhuêj ruhuâ ninj si ga̱huin ane riñan ninj.
Sani̱ gataj Ma̱ꞌan Jesús:—Hua̱ ni̱ña̱n nï̀nꞌ si gàꞌàn aꞌngô nej yumanꞌ snàꞌànj màn aꞌngô hiuj u, dadinꞌ daꞌhuí ga̱ꞌa̱nj gànàtàj si-nùguànꞌ Ma̱ꞌan Ñaꞌanj an riñan nej guiì; dadinꞌ huê rayiꞌî sun dânj gaꞌnḯn Ma̱ꞌan Ñaꞌanj an gaꞌná.
Ni̱ ganataꞌ Ma̱ꞌan Jesús si-nùguànꞌ Ma̱ꞌan Ñaꞌanj an riñan nej guiì ruhuâ nej huêꞌ huin nuhuî màn riñan hioꞌó Galilea.
Nda nanè chre giriꞌ nej sij ûta gàꞌì yukuaj a<TS3>(<a href="tw://bible.*?40.4.18-22">Mt. 4:18-22</a>; <a href="tw://bible.*?41.1.16-20">Mr. 1:16-20</a>)Gahuin ꞌngo̱ gui dânj nga ni̱kï̱nꞌ Ma̱ꞌan Jesús nìchrùnꞌ duꞌhua nne ña̱ꞌa̱nj nu̱n Genesaret, ni̱ ûta ganaraꞌhuiꞌ nej guiì riñan Ma̱ꞌan dadinꞌ ruhuâ ninj gu̱nïn ninj si-nùguànꞌ Ma̱ꞌan Ñaꞌanj an.
Ni̱ giniꞌin Ma̱ꞌan Jesús nikïnꞌ huìj barku nìchrùnꞌ duꞌhua dahue̱ nu̱n hiuj dânj; ni̱ gananinj nej sí giri yukuaj a ruhuâ barkû dânj, ni̱ ganaꞌnïnꞌ nej sôꞌ nnanj giri yukuaj a mân nej sôꞌ.
Ni̱ gatûj Ma̱ꞌan Jesús ruhuâ ꞌngo̱ barku, huin siꞌhiaj Simón, ni̱ gachín nìꞌhiaj Ma̱ꞌan Jesús riñan Simón si gi̱ꞌhiaj sôꞌ sunuj u ni̱ gi̱ꞌhiaj anêj sôꞌ doj si-barkû sôꞌ duꞌhua hioꞌó nàkòo; ni̱ gaꞌanj ga̱ne Ma̱ꞌan Jesús ruhuâ barkû dânj, ni̱ gayiꞌì Ma̱ꞌan Jesús ni̱ gidiganj si-nùguànꞌ Ma̱ꞌan Ñaꞌanj an riñan nej guiì màn hiuj dânj.
Ni̱ nga gisîj gaꞌmin ni̱ gata gu̱nïn Simón:—Gi̱nikaj sòꞌ barkû dan ni̱ ga̱ꞌa̱nj nda ña̱n hua̱ gùnùn ruhuâ nne ña̱ꞌa̱nj, ni̱ gàꞌnï̀nj nnanj giri yukuaj a ni̱ gìrìꞌ yukuaj a.
Nanikàj Simón, ni̱ gataj sôꞌ:—Maestrûj, daꞌ hua̱ gè ña̱nꞌ nânj giꞌhiaj sun nej ñûnj, sani̱ nitaj yukuaj a giriꞌ nej ñûnj; sani̱ ngà si-nùguànꞌ Ma̱ꞌan rèꞌ ni̱ gàꞌnï̀n nnanj giri yukuaj a ruhuâ nne ña̱ꞌa̱nj.
Ni̱ nga gisîj gaꞌnḯn nej sij nnanj ruhuâ nne ña̱ꞌa̱nj, ni̱ nda gachra chre nnanj giriꞌ nej sij yukuaj a, ni̱ nda guyutù nnanj dânj giꞌhiaj nej yukuaj a.
Hiôꞌ ni̱ giꞌhiaj raꞌa nej sij riñan aꞌngô da̱ꞌa̱j nej sí ni̱ka̱j duguiꞌ ngà nej sij ni̱ gaꞌnaꞌ nej sôꞌ ngà aꞌngô barku, guendâ gu̱ru̱gûñuꞌunj nej sôꞌ nej sij; ni̱ gaꞌnaꞌ nej sôꞌ ni̱ gachra nda gu̱ña̱n nguèj barkû dânj giriꞌ nej sij yukuaj a, ni̱ nda ganagaꞌ nguèj barkû dânj ruhuâ nnee.
Ni̱ nga giniꞌin Pedro nej nânj, ni̱ ganikïnꞌ rúdàkòj sôꞌ riñan Ma̱ꞌan Jesús ni̱ gataj sôꞌ:—Gu̱xu̱n rèꞌ Ma̱ꞌân rè riñânj, na̱nj Señor, dadinꞌ huín sí gakï̱nꞌïn.
Dadinꞌ rayiꞌî guendâ ûta giriꞌ nej sij nej yukuaj a, ni̱ ûta guyuꞌhuiꞌ Pedro, ni̱ huê danj na̱nj ûta guyuꞌhuiꞌ nej sí ni̱ka̱j duguiꞌ ngà sôꞌ.
Ni̱ huê dânj na̱nj guyuꞌhuiꞌ Jacobo ngà Juan, huin daꞌní síchìj Zebedeo, dadinꞌ nej sôꞌ giꞌhiaj sun nùguànꞌàn ngà Simón. Ni̱ gataj Ma̱ꞌan Jesús gu̱nïn Simón:—Si̱ guyuꞌhuîꞌ mánj; dadinꞌ àsìj gui hia̱j ni̱ gahuînꞌ sí gìrìꞌ nej síi gi̱nikòꞌ rukú.
Ni̱ neꞌ rùkù nga guruꞌman raꞌa nej sij si-barkû nej sij gaꞌan riñan hioꞌó hua̱ nàkòo, ni̱ gudunâj nej sij daranꞌ nej sa hua̱ riñan nej sij, ni̱ ginikòꞌ nej sij rukû Ma̱ꞌan Jesús ni̱ gaꞌanj nej sij nngaj.
Giꞌhiaj Ma̱ꞌan Jesús ganahuin ꞌngo̱ sí nnùn yiꞌì lepra<TS3>(<a href="tw://bible.*?40.8.1-4">Mt. 8:1-4</a>; <a href="tw://bible.*?41.1.40-45">Mr. 1:40-45</a>)Ni̱ gahuin nga nne Ma̱ꞌan Jesús ruhuâ ꞌngo̱ nej yumanꞌ snàꞌànj dânj, ni̱ nne ꞌngo̱ sí nnùn yiꞌì lepra hiuj dânj, ni̱ nga giniꞌin sôꞌ Ma̱ꞌan Jesús, ni̱ ganikïnꞌ rúdàkòj sôꞌ ni̱ guduguaꞌ sôꞌ nda riñan hioꞌóo hio sôꞌ ni̱ gachín nìꞌhiaj sôꞌ ni̱ gataj sôꞌ:—Señor, si ruhuâ Ma̱ꞌân rèꞌ ni̱ ga̱ꞌhue gi̱ꞌhiá rèꞌ ga̱na̱huín na̱nj ánj.
Hiôꞌ ni̱ dunukuâ Ma̱ꞌan Jesús raꞌa, ni̱ gaganꞌ raꞌa sí dânj ni̱ gata:—Ruhuâj si ga̱na̱huin sàꞌ nneè kút. Ni̱ orâ chre ni̱ giyiꞌnèj yiꞌì lepra riñan nneè kú sôꞌ.
Ni̱ gaꞌnïnꞌ Ma̱ꞌan Jesús suun riñan sí dânj sisi̱ si̱ ganataꞌ sôꞌ gu̱nïn gàꞌ si̱ ꞌngo̱ nej guiì; sani̱ gataj Ma̱ꞌan Jesús:—Gàꞌànjꞌ ni̱ gi̱digânꞌ ma̱ꞌânꞌ riñan rej ni̱ gàꞌhuìꞌ ꞌngo̱ yuku guendâ ganahuin sàꞌ nneè kút, dàj rûnꞌ giyiꞌnïnꞌ suun giꞌhiaj Moisés. Guendâ gi̱ni̱ꞌin nej sij sa sàꞌ giꞌhiaj Ma̱ꞌan Ñaꞌanj an ngàꞌ ráj.
Sani̱ ûta gaꞌmin hueꞌê nej guiì rayiꞌî Ma̱ꞌan Jesús ni̱ daꞌ gui ni̱ dànanj ûta gàꞌì nej guiì huin sa gunïn rayiꞌî sa sàꞌ giꞌhiaj Ma̱ꞌan Jesús; ni̱ ûta naraꞌhuiꞌ nej guiì dadinꞌ ruhuâ ninj gu̱nïn ninj sa gaꞌmin Ma̱ꞌan Jesús, ni̱ ruhuâ ninj si gi̱ꞌhiaj Ma̱ꞌan Jesús si ga̱na̱huin ninj riñan nej yiꞌì garaꞌhue̱ꞌ ninj.
Sani̱ gahuin anêj Ma̱ꞌan Jesús riñan nej guiì dânj ni̱ gaꞌan riñan hioꞌó hua̱ niꞌnï̀nj ïn, ni̱ gaꞌmin ngà Ma̱ꞌan Ñaꞌanj an.
Giꞌhiaj Ma̱ꞌan Jesús ganahuin ꞌngo̱ sí naꞌhue gìsìkìꞌ nneè kú<TS3>(<a href="tw://bible.*?40.9.1-8">Mt. 9:1-8</a>; <a href="tw://bible.*?41.2.1-12">Mr. 2:1-12</a>)Gahuin ꞌngo̱ gui dânj nga nikïnꞌ Ma̱ꞌan Jesús gidiganj, ni̱ nne nej sí fariseo ngà nej sí maestrû chru̱n ley, ni̱ nej sí nânj gaꞌnaꞌ nej yumanꞌ màn Galilea, ngà Judea ni̱ Jerusalén; ni̱ nne Ma̱ꞌan Ñaꞌanj an ngà Jesús rayiꞌî dânj gaꞌhue ganahuin nej guiì giꞌhia.
Sani̱ nitaj dàj huaj ga̱ꞌhuê gùchìꞌ nej sôꞌ nda ña̱n ni̱kï̱nꞌ Ma̱ꞌan Jesús dadinꞌ ûta nìchra mân guiì ruhuâ hueꞌ dânj, huê danj ni̱ gahui nej sôꞌ yichrá hueꞌe, ni̱ gutaꞌ nej sôꞌ ꞌngo̱ hiuꞌuj u, ni̱ tàj sí naꞌhue gìsìkìꞌ nânj riñan nna ni̱ guduninj nej sij sôꞌ ñan ni̱kï̱nꞌ Ma̱ꞌan Jesús.
Ni̱ nga giniꞌin Ma̱ꞌan Jesús si ûta nìko guyumân ruhuâ nej sij, ni̱ gata gu̱nïn sí naꞌhue gìsìkìꞌ nneè kú:—Gàꞌ ginikâ nimân nìko rayiꞌî nej si-ga̱kï̂nt.
Hiôꞌ ni̱ gayiꞌì nej sí chru̱n ley ngà nej sí fariseo ni̱ ganï̂n aꞌnanꞌ ruhuâ nej sôꞌ ngà nda ruhuâ nimân nej sôꞌ ni̱ gataj nej sôꞌ: “Ahuin sí nânj ni̱ gaꞌmin kï̱j sôꞌ riñan Ma̱ꞌan Ñaꞌanj an ràꞌaj. Ahuin sí ga̱ꞌhue gi̱ꞌhiaj gànàrë̀ꞌ si-ga̱kïnꞌ ꞌngo̱ guiì ni̱ si̱ ꞌngo̱ rïn Ma̱ꞌan Ñaꞌanj an huin sa ga̱ꞌhue gi̱ꞌhiaj gànàrë̀ꞌ si-ga̱kïnꞌ ninj ràꞌaj.”
Hiôꞌ ni̱ niꞌin Ma̱ꞌan Jesús, dàj ganï̂n ruhuâ nej sij ni̱ nanika ni̱ gata gu̱nïn nej sij:—Nùnj huin si aꞌmin nej suj ngà nda ruhuâ nimân nej suj ràꞌaj.
Ahuin sa nitaj si hua̱ chìꞌ ga̱ꞌhue gàtà ruhuâ nej suj ràꞌaj: “Gàꞌ ginikâ nimân nìko rayiꞌî nej si-ga̱kï̂nt”, nej si gàtà: “Ga̱na̱chi sòꞌ ni̱ ga̱che̱ ráj.”
Sani̱ guendâ gi̱ni̱ꞌi̱n nej suj si ñùnj ni̱ ni̱ka̱j sùnj riñan hioꞌóo guendâ ga̱ꞌhue na̱du̱rëꞌë́ si-ga̱kïnꞌ nej guiì.Ni̱ gata gu̱nïn sí naꞌhue gìsìkìꞌ nneè kú dânj:—Riñan sòꞌ tâ: Ni̱ ga̱na̱chî sòꞌ ni̱ ga̱na̱ka̱j nna tàjꞌ, ni̱ na̱nꞌ dukuâꞌ ráj.
Ni̱ orâ chre ni̱ ganachi sí dânj ni̱ giniꞌin daranꞌ nej guiì màn hiuj dânj, ni̱ ganakaj sôꞌ nna tàj sôꞌ ni̱ nanꞌ sôꞌ dukuâ sôꞌ, ni̱ gaꞌmin hueꞌê sôꞌ yiꞌî Ma̱ꞌan Ñaꞌanj an.
Ni̱ ûta gahuin ña̱ꞌanj ruhuâ daranꞌ nej guiì màn hiuj dânj, ni̱ ûta gaꞌmin hueꞌê ninj yiꞌî Ma̱ꞌan Ñaꞌanj an; ni̱ ûta guyuꞌhuiꞌ ninj, ni̱ gataj ninj:—Hia̱j ni̱ giniꞌin nêꞌ sa sàꞌ nìko xi giꞌhiaj Ma̱ꞌan Ñaꞌanj an na̱nj ánj.
Gakḯn Ma̱ꞌan Jesús gaꞌna leví riñanj<TS3>(<a href="tw://bible.*?40.9.9-13">Mt. 9:9-13</a>; <a href="tw://bible.*?41.2.13-17">Mr. 2:13-17</a>)Neꞌ rùkù nga gisîj gahuin nej nânj ni̱ gahui Ma̱ꞌan Jesús ni̱ gaꞌan, ni̱ giniꞌin nne Leví hueꞌ ñan naruꞌhue nej guiì sanꞌanj huin kuestu dadinꞌ huin sôꞌ sí gaꞌnêj sanꞌanj an guendâ gobierno ni̱ gata gu̱nïn sôꞌ:—Gi̱nikôꞌ sòꞌ rukú.
Ni̱ gudunâj sí nânj daranꞌ sa màn riñan sôꞌ, ni̱ ganayumàn sôꞌ ni̱ gaꞌanj sôꞌ ngà Jesús.
Ni̱ giꞌhiaj Leví ꞌngo̱ nihia nìko dukuâ sôꞌ; ni̱ nne ûta gàꞌì nej sí gaꞌnêj sanꞌanj guendâ gobierno ngà aꞌngô nej guiì yiꞌnḯn mesa ngà sôꞌ.
Ni̱ gaꞌmin nej sí chru̱n ley ngà nej sí fariseo yiꞌî nej sí gaꞌnaꞌ ga̱huin chru̱n riñan Ma̱ꞌan Jesús ni̱ gataj nej sôꞌ:—Nùnj huin saj ni̱ ya nej suj ni̱ goꞌo nej suj ngà nej sí gaꞌnêj sanꞌanj an guendâ sí gobierno ni̱ ngà nej sí gakï̱nꞌïn ràꞌaj.
Nanikàj Ma̱ꞌan Jesús ni̱ gata:—Nej sí sàꞌa ni̱ nitaj si̱ nanaꞌhuiꞌ nej sôꞌ sí gònòꞌòo mánj, nej sí aꞌnanꞌ ngà nneè kú huin sí nanaꞌhuiꞌ sí gònòꞌòo na̱nj ánj.
Nu̱n gàꞌnàj guendâ gàkï̀n nej sí ganï̂n ruhuâ si huin nej sôꞌ sí ni̱ka̱a mánj, gaꞌná guendâ gi̱ꞌhia si nànìkàj ruhuâ nej sí giꞌhiaj gakï̱nꞌïn, rayiꞌî si-ga̱kïnꞌ nej sôꞌ.
Gachín naꞌanj nej sij rayiꞌî guendâ ga̱ gi̱ni̱ne̱j nej sij<TS3>(<a href="tw://bible.*?40.9.14-17">Mt. 9:14-17</a>; <a href="tw://bible.*?41.2.18-22">Mr. 2:18-22</a>)Hiôꞌ ni̱ gataj nej sí dânj:—Nùnj huin saj ni̱ nej sí ꞌna̱ꞌ ga̱huin chru̱n riñan Juan ni̱ ûta gàꞌì gui ni̱ ga gi̱ni̱ne̱j nej sôꞌ nga gaꞌmin nej sôꞌ ngà Ma̱ꞌan Ñaꞌanj an, ni̱ huê dânj na̱nj giꞌhiaj nej sí ꞌna̱ꞌ ga̱huin chru̱n riñan nej sí fariseo, sani̱ nej sí ꞌna̱ꞌ ga̱huin chru̱n riñan Ma̱ꞌân rèꞌ ni̱ yâ nej sôꞌ ni̱ goꞌo nej sôꞌ ràꞌaj.
Ni̱ gataj Ma̱ꞌan Jesús:—Ga̱ꞌhue ga̱ta̱j nej suj gu̱nïn nej sí nne giꞌñanj ñan ga̱ra̱n ra̱ꞌa ꞌngo̱ sí dânj, si ga̱ gi̱ni̱ne̱j nej sôꞌ ngà nï̀nꞌ nne sí ga̱huin nika siyànà dânj na̱nj nîꞌ.
Sani̱ gùyùmàn gui ni̱ gàhuìꞌ sí huin nika siyànà dânj, hiôꞌ ni̱ hua̱ da̱ꞌa̱j nej gui ni̱ ga̱ gi̱ni̱ne̱j nej sôꞌ.
Ni̱ gataj Ma̱ꞌan Jesús ꞌngo̱ nuguanꞌ ráan:—Gàꞌ si̱ ꞌngo̱ síi si̱ gaꞌneꞌ ꞌngo̱ dasû atsîj nàkàa ni̱ gànàꞌnï̀nj sôꞌ atsîj dânj riñan ꞌngo̱ atsîj reꞌèe; dadinꞌ si dànanj gi̱ꞌhiaj sôꞌ ni̱ sê màn ꞌngo̱ rïn atsîj nàkà dânj gùyùtù giꞌhiaj sôꞌ, ni̱ gàꞌ danj ni̱ si̱ ganariꞌij gi̱nun riñan atsîj nàkà dânj ngà atsîj reꞌè dânj mánj.
Ni̱ nitaj gàꞌ si̱ ꞌngo̱ síi gaꞌnḯn nne bino nàkàa ruhuâ nnïnj reꞌèe, dadinꞌ gùyùtù nnïnj reꞌè dânj gi̱ꞌhiaj nne bino nàkàa ni̱ gañanj nï̀nꞌ nne bino, ni̱ gìrë̀ꞌ nnïnj reꞌè dânj gi̱ꞌhia.
Sani̱ nne bino nàkàa ni̱ ruhuâ nnïnj nàkàa daꞌhuîꞌ ga̱chroꞌ; ni̱ gu̱ña̱n chre gùnùkuaj ngue.
Ni̱ sí gàꞌ guꞌñun goꞌo nne bino nun gàꞌ nâ ni̱ si̱ gaꞌhuej ruhuâ sôꞌ go̱ꞌo̱ sôꞌ nne bino nàkàa; dadinꞌ gataj sôꞌ: “Si nne bino nu̱n gàꞌ nâ dânj huin nne bino sàꞌ hua̱ doj gàꞌ daꞌ nne bino nàkà dânj.”
Ganaranꞌ nej sôꞌ gaꞌnaꞌ ga̱huin chru̱n riñan Ma̱ꞌan Jesús kaa yâ nej sôꞌ gui ganarânj rûhua<TS3>(<a href="tw://bible.*?40.12.1-8">Mt. 12:1-8</a>; <a href="tw://bible.*?41.2.23-28">Mr. 2:23-28</a>)Gahuin ꞌngo̱ gui ganarânj ruhuâ ni̱ gachin Ma̱ꞌan Jesús hua ñan gunun nej sij trigu, ni̱ girihiâj nej sí ꞌna̱ꞌ ga̱huin chru̱n riñanj ka trigu, ni̱ gôj nej sôꞌ ngà raꞌa nej sôꞌ ni̱ yâ nej sôꞌ.
Ni̱ gataj da̱ꞌa̱j nej sí fariseo:—Nùnj huin saj ni̱ giꞌhiaj nej suj dànanj ni̱ nitaj si dùgùnàj huaj dadinꞌ hia̱j huin gui ganarânj rûhua ràꞌaj.
Nanikàj Ma̱ꞌan Jesús ni̱ gata:—Nun ga̱hia̱ nej suj, ni̱ gi̱ni̱ꞌin nej suj dàj giꞌhiaj David nga ganachinj yiꞌnaꞌa riki sij ni̱ ganachinj yiꞌnaa riki nej sí ni̱ka̱j duguiꞌ ngà sij mínj.
Dàj giꞌhiaj sij nga gatûj sij ruhuâ dukuâ Ma̱ꞌan Ñaꞌanj an, ni̱ gidaꞌa sij nej rachrún gaꞌhuiꞌ nej guiì riñan Ma̱ꞌan Ñaꞌanj an, ni̱ nitaj gue̱nda̱ sij ya̱ sij nej rachrún dânj, dadinꞌ man nej rej huin nej sí hua̱j ga̱ꞌhue ya̱ nej rachrún dânj, ni̱ huê danj na̱nj gaꞌhuiꞌ sij yâ nej sí ni̱ka̱j duguiꞌ ngà sij mínj.
Ni̱ gataj Ma̱ꞌan Jesús aꞌngô nuguanꞌan:—Ñùnj huin Ma̱ꞌan Señor ni̱ gaꞌnḯn riñan gui ganarânj ruhuâ.
Sí ganakò raꞌa<TS3>(<a href="tw://bible.*?41.12.9-14">Mr. 12:9-14</a>; <a href="tw://bible.*?41.3.1-6">Mr. 3:1-6</a>)Gahuin nga guyumân aꞌngô gui ganarânj rûhua, ni̱ gatûj Ma̱ꞌan Jesús ruhuâ huêꞌ huin nûhui ni̱ gidiganj si-nùguànꞌ Ma̱ꞌan Ñaꞌanj an riñan nej guiì màn hiuj dânj; ni̱ ni̱kï̱nꞌ ꞌngo̱ sí dânj ni̱ ganakò raꞌa sôꞌ neꞌ huàꞌ sôꞌ.
Ni̱ màn nej sí chru̱n ley ngà nej sí fariseo nagaꞌnaj nej sôꞌ, dadinꞌ ruhuâ nej sôꞌ gi̱ni̱ꞌin nej sôꞌ si gui ganarânj ruhuâ ni̱ gi̱ꞌhiaj Ma̱ꞌan Jesús si ga̱na̱huin sí dânj, daꞌnga ni̱ gaꞌhue ga̱ra̱n ruhuâ nej sôꞌ rayiꞌî Ma̱ꞌan.
Sani̱ gàꞌ niꞌin Ma̱ꞌan Jesús dàj ganï̂n ruhuâ nej sij; ni̱ gata gu̱nïn sí ganakò raꞌa dânj:—Gànàyùmàn sôꞌ ni̱ ganikï̂nꞌ da̱nï̱n hiuj nânj.Ni̱ ganayumàn sí dânj ni̱ ganikïnꞌ sôꞌ da̱nï̱n ña̱n màn nej sij.
Ni̱ giniꞌhiaj Maꞌan Jesús riñan daranꞌ nej guiì màn ganikàj neꞌ rùkuj, ni̱ gata gu̱nïn sí dânj:—Du̱nukuâ sòꞌ raꞌât ánj.Ni̱ dunukuâ sí dânj raꞌa sôꞌ, ni̱ ganahuin raꞌa sôꞌ.
Ni̱ ûta ginaꞌan ruhuâ nej sí dânj, ni̱ nadigiꞌñun nej sôꞌ dàj gi̱ꞌhiaj nej sôꞌ ngà Ma̱ꞌan Jesús.
Ganagui Ma̱ꞌan Jesús yùhuìj sí gaꞌnaꞌ gahuin chru̱n riñanj<TS3>(<a href="tw://bible.*?40.10.1-4">Mt. 10:1-4</a>; <a href="tw://bible.*?41.3.13-19">Mr. 3:13-19</a>)Nej gui dânj ni̱ gaꞌanj Ma̱ꞌan Jesús raa̱ ꞌngo̱ kï̱j ï guendâ ga̱ꞌmi̱n ngà Ma̱ꞌan Ñaꞌanj an, ni̱ daꞌ hua̱ gè ꞌngo̱ ñanꞌan gane gaꞌmin ngà Ma̱ꞌan Ñaꞌanj an.
Ni̱ nga giyigï̀n neꞌ ni̱ganꞌ aꞌngô gui, ni̱ gakḯn Ma̱ꞌan Jesús nej sí gaꞌnaꞌ ga̱huin chru̱n riñanj, ni̱ ganaguij yùhuìj nej sôꞌ, ni̱ dugûꞌna si ga̱huin nej sôꞌ apóstol:
Ni̱ gakïn Simón, ni̱ huê sôꞌ dugûꞌna Pedro, ni̱ gakïn Andrés huin dinḯn Pedro, ni̱ gakïn Jacobo ngà Juan, Felipe ngà Bartolomé,
ni̱ gakïn Mateo, Tomás, Jacobo huin daꞌní síchìj Alfeo, ni̱ gakïn Simón sôꞌ gùꞌnàj Zelote,
gakïn Judas sôꞌ huin daꞌní Jacobo, ni̱ gakïn Judas Iscariote, sí nânj huin sí guduꞌhuêj Ma̱ꞌan riñan nej rej.
Gidigân Ma̱ꞌan Jesús riñan nej guiì rìgìi<TS3>(<a href="tw://bible.*?40.4.23-25">Mt. 4:23-25</a>)Ni̱ gananinj Ma̱ꞌan Jesús raa̱ kï̱j dânj, ni̱ gahuin ranj doj ña̱n hua̱ ta riñan hioꞌóo ngà nej sí ꞌna̱ꞌ ga̱huin chru̱n riñanj ni̱ ngà nej guiì rigì ꞌna̱ꞌ riñan hioꞌó Judea, nej guiì ꞌna̱ꞌ Jerusalén ni̱ nej guiì màn duꞌhua nne ña̱ꞌa̱nj nu̱n yumanꞌ Tiro, nej guiì màn Sidón, ni̱ gaꞌnaꞌ nej guiì nânj dadinꞌ ruhuâ ninj gu̱nïn ninj ni̱ ruhuâ ninj ga̱na̱huin ninj gi̱ꞌhiaj Ma̱ꞌan.
Ni̱ giꞌhiaj Ma̱ꞌan Jesús si ga̱na̱huin nej guiì giran sa̱ñu̱n giꞌhiaj nej nanè kï̱j hua̱a.
Ni̱ ûta huin ruhuâ nej guiì gàgànꞌ raꞌa ninj Ma̱ꞌan Jesús dadinꞌ gahui ꞌngo̱ sa nùkuaj dânj ruhuâ nimân Ma̱ꞌan ni̱ ganahuin daranꞌ nej guiì giꞌhiaj Ma̱ꞌan.
Ganahuin nìhiàꞌ ruhuâ nej guiì nga gùyùmàn sa sàꞌa ni̱ ngà gùyùmàn sañuun riñan ninj<TS3>(<a href="tw://bible.*?40.5.1-12">Mt. 5:1-12</a>)Ni̱ ganachi nikaj ñan Ma̱ꞌan Jesús riñan nej sí ꞌna̱ꞌ ga̱huin chru̱n riñanj ni̱ gata gu̱nïn nej sôꞌ:—Ga̱na̱huin nìhiàꞌ ruhuâ nej suj huin ganìki, dadinꞌ ga̱ne nej suj ñan gi̱nikaj su̱n Ma̱ꞌan Ñaꞌanj an.
’Ga̱na̱huin nìhiàꞌ ruhuâ nej suj ganachinj yinaꞌa riki, dadinꞌ gìrìꞌ nej suj ya̱ nej suj.’Ga̱na̱huin nìhiàꞌ ruhuâ nej suj dugueꞌe hia̱j dadinꞌ ga̱ꞌnga̱ꞌ nej suj.
’Ga̱ nìhiàꞌ ruhuâ nej suj si nun gi̱ni̱nj hueꞌê nej suj riñan nej guiì, ni̱ giꞌhiaj anêj nej sôꞌ riñan nej sôꞌ nej suj, ni̱ ranꞌ nej sô nej suj, ni̱ gataj nej sôꞌ si huin nej suj sí aꞌnanꞌan, rayiꞌî guendâ guyumân ruhuâ nej suj niꞌin nej suj ñùnj.
Gui dânj ni̱ ga̱na̱huin nìhiàꞌ ruhuâ nej suj, ni̱ ga̱huin nne̱ nej suj, dadinꞌ ûta nìko hua̱ sa ga̱na̱huin ra̱ꞌa nej suj yàtàꞌa; dadinꞌ huê dànanj giꞌhiaj rej nej sí dânj ngà nej sôꞌ gataj dàj ga̱huin.
’Sani̱ ûta gi̱ranꞌ sa̱ñu̱n nej suj nej sí yiruꞌhuê dânj. Dadinꞌ gàꞌ ûta ganahuin nìhiàꞌ ruhuâ nej suj ngà nej sa màn ruhuâ yumiguìi.
’Sani̱ ûta gi̱ranꞌ sa̱ñu̱n nej suj nej guiì nitaj àmàn giranꞌ yiꞌnaa. Dadinꞌ ûta ga̱na̱chinj yiꞌnaa riki nej suj.’Ni̱ ûta gi̱ranꞌ sa̱ñu̱n nej suj aꞌngaꞌ gui hia̱j. Dadinꞌ ûta ga̱na̱nï̱n ruhuâ nej suj ni̱ gu̱du̱gue̱ꞌe nej suj ni̱ ga̱gua̱j hia nej suj.
’Ûta gi̱ranꞌ sa̱ñu̱n nej suj nga ga̱ꞌmi̱n hueꞌê daranꞌ nej guiì rayiꞌî nej suj. Dadinꞌ huê dànanj gaꞌmin hueꞌê rej nej suj rayiꞌî nej profeta gidigañuꞌunj un.
Ga̱ ꞌì ruhuôꞌ niꞌînꞌ nej sí unïnꞌ ngòꞌ<TS3>(<a href="tw://bible.*?40.5.38-48">Mt. 5:38-48</a>; <a href="tw://bible.*?40.7.12">7:12</a>)’Ni̱ aꞌmînj riñan nej suj unïn dânj: Ni̱ ga̱ ꞌì ruhuâ nej suj niꞌin nej suj guiì gunïnꞌ ngà nej suj, ni̱ gi̱ꞌhiaj nej suj sa sàꞌa riñan nej guiì ri̱ña̱n gininj ꞌì nej suj;
ga̱ꞌmi̱n hueꞌê nej suj riñan nej sí gaꞌmin kï̱j riñan nej suj, ni̱ gàchìnj nìꞌhiaj nej suj riñan Ma̱ꞌan Ñaꞌanj an rayiꞌî nej sí ganachi nikaj nuguanꞌ gidigañuꞌunj un rayiꞌî nej suj.
Si gàꞌhuìꞌ ꞌngo̱ sí dânj ànèj yiꞌnḯn riñan nej suj ni̱ gàꞌhuìꞌ nej suj ané yiꞌnḯn riñan nej suj gàꞌhuìꞌ sôꞌ; ni̱ si̱ hua̱ ꞌngo̱ sí ruhuâ ga̱ꞌne̱ reto nej suj, ni̱ si gàchìnj sôꞌ siganꞌ nej suj ni̱ gàꞌhuìꞌ nej suj siganꞌ nej suj raꞌa sôꞌ.
Ahuin na̱nj sí gàchìnj ꞌngo̱ rasu̱un riñan nej suj, ni̱ gàꞌhuìꞌ nej suj sa gachín sôꞌ riñan nej suj, ni̱ si gidaꞌa sôꞌ ꞌngo̱ nej rasu̱n huin siꞌhiaj nej suj, ni̱ si̱ ganachinꞌ nej suj rasu̱n danj riñan sôꞌ mánj.
Si ruhuâ nej suj ga̱ꞌmi̱n hueꞌê nej síi ngà nej suj, ni̱ huê danj ga̱ꞌmi̱n hueꞌê nej suj ngà nej sôꞌ.
’Dadinꞌ si ꞌì ruhuâ nej suj niꞌin nej suj man nej guiì ꞌì ruhuâ niꞌin nej suj. Ni̱ ahuin sa sàꞌ ga̱na̱huin ra̱ꞌa nej suj hiôꞌ ràꞌaj, dadinꞌ huê danj giꞌhiaj nej sí gakï̱nꞌïn ni̱ man ngà nej sí ni̱ka̱j duguiꞌ ngà nej sôꞌ ꞌì ruhuâ nej sôꞌ.
Ni̱ si̱ man ngà nej guiì giꞌhiaj sa sàꞌa ngà nej suj giꞌhiaj nej suj sa sàꞌa. Ni̱ ahuin ꞌngo̱ sa sàꞌ ga̱na̱huin ra̱ꞌa nej suj ràꞌaj. Dadinꞌ huê dànanj giꞌhiaj nej guiì ga̱kï̱nꞌïn ngà nej duguiꞌ ninj.
Si gaꞌhuiꞌ yikḯn nej suj riñan nej guiì huaj ga̱ꞌhue na̱ru̱ꞌhue. Ni̱ ahuin ꞌngo̱ sa sàꞌ ga̱na̱huin ra̱ꞌa nej suj ràꞌaj. Dadinꞌ nej guiì giꞌhiaj gakï̱nꞌïn ni̱ gaꞌhuiꞌ yikḯn ninj riñan nej guiì giꞌhiaj gakï̱nꞌïn, dadinꞌ huin ruhuâ ninj gànàtàꞌ doj yichrá si-sa̱nꞌa̱nj ninj.
Ga̱ ꞌì ruhuâ nej suj niꞌin nej suj nej guiì gunïnꞌ ngà nej suj, ni̱ gi̱ꞌhiaj nej suj sa sàꞌa ngà ninj ni̱ gàꞌhuìꞌ yikḯn nej suj sani̱ si̱ ganaꞌhuìj nej suj gànàtàꞌ yichrá si-sa̱nꞌa̱nj nej suj mánj, hiôꞌ ni̱ nìko hua̱ sa ga̱na̱huin ra̱ꞌa nej suj gi̱ꞌhiaj Ma̱ꞌan Ñaꞌanj an, hiôꞌ ni̱ ga̱ꞌhue ga̱huin nej suj daꞌní Ma̱ꞌan Ña̱ꞌa̱nj nne yàtàꞌa; dadinꞌ Ma̱ꞌan Ñaꞌanj an ni̱ gananï̂n àko ruhuaj niꞌin nej guiì giꞌhiaj gakï̱nꞌïn ngà nej guiì kï̱j hua̱a.
Ga̱huin nej suj guiì ga̱na̱nï̱n àko ruhuâ niꞌin aꞌngô nej duguiꞌ, dàj rûnꞌ gananï̂n àko ruhuâ Ma̱ꞌan Ñaꞌanj nne yàtàꞌa niꞌin nej guiì.
Si̱ gutôꞌ gakï̱nꞌïn yichrá nej duguîꞌ<TS3>(<a href="tw://bible.*?40.7.1-5">Mt. 7:1-5</a>)’Ni̱ si̱ gutaꞌ chreꞌ nej suj gakï̱nꞌïn nej duguiꞌ nej suj hiôꞌ ni̱ si̱ gaꞌmin gakï̱nꞌ Ma̱ꞌan Ñaꞌanj an riñan nej suj mánj; ni̱ si̱ gataj nej suj si gàꞌ ꞌngo̱ girëꞌ ꞌngo̱ guiì, hiôꞌ ni̱ si̱ gu̱durëꞌ Ma̱ꞌan Ñaꞌanj an nej suj mánj; gi̱ni̱kaj nej suj nimân nìko ngà nej duguiꞌ nej suj, ni̱ huê danj na̱nj gi̱nikaj Ma̱ꞌan Ñaꞌanj an nimân nìko rayiꞌî nej suj.
Gàꞌhuìꞌ nej suj ni̱ ga̱na̱huin ra̱ꞌa nej suj; hueꞌê ga̱ ꞌngo̱ daꞌngaꞌ gi̱ri̱ñu̱n nej suj ni̱ ga̱chi̱n doj riñan sa gàꞌhuìꞌ nej suj, ni̱ nagunanꞌ nej suj si na̱gimàn ran nej rasu̱n gàꞌhuìꞌ nej suj, ni̱ nda nìhiàꞌ chre ga̱ ruhuâ nej suj nga gàꞌhuìꞌ nej suj; dadinꞌ dàj rûnꞌ hua daꞌngaꞌ giriñun nej suj ni̱ huê danj ga̱ daꞌngaꞌ ga̱na̱huin ra̱ꞌa nej suj.
Sí ꞌna̱ꞌ ga̱huin chru̱n ni̱ si̱ gaꞌhue gàꞌnï̀nꞌ sôꞌ doj riñan si-maestrû sôꞌ mánj; sani̱ nga ga̱huin chru̱n hueꞌê sôꞌ; ni̱ ga̱ꞌhue ga̱huin sôꞌ dàj rûnꞌ huin si-maestrû sôꞌ.
’Nùnj huin saj ni̱ giniꞌhiajꞌ rekeꞌ nu̱n ruhuâ rune ña̱n dinḯnt, ni̱ nitaj si̱ giniꞌhiajꞌ kaj nu̱n ruhuâ rune ña̱nꞌ ma̱ꞌânꞌ ràꞌaj.
Dàj giꞌhiâꞌ ga̱ꞌhue ga̱ta̱jꞌ gu̱nïn dinḯnt: “Di̱nï̂nj, ga̱ra̱n yina sòꞌ si̱ gìrìj rekeꞌ nu̱n ruhuâ rune ñanꞌ.” Si ruhuâ rune ñanꞌ nun ꞌngo̱ kaj a ni̱ nitaj si guruguiꞌ hueꞌê gi̱ni̱ꞌhiaj ràꞌaj. Sí gidigañuꞌunj un huînꞌ na̱nj ánj, gi̱ri̱ si̱nï̱n sòꞌ kaj nu̱n ruhuâ rune ñant, hiôꞌ ni̱ ga̱ꞌhue gìyìgï̀n hueꞌê rune ñant ni̱ ga̱ꞌhue gi̱ri̱ꞌ rekeꞌ nu̱n ruhuâ rune ña̱n dinḯnt.
Sa giꞌhiaj ꞌngo̱ guiì gidigân ni̱ gi̱ni̱ꞌînꞌ ahuin guiì huin ninj<TS3>(<a href="tw://bible.*?40.7.15-22">Mt. 7:15-22</a>)’Sê chrun sàꞌa huin chrun gaꞌhuiꞌ chruj aꞌnanꞌan mánj, ni̱ sê chrun aꞌnanꞌan huin chrun gaꞌhuiꞌ chruj sàꞌa mánj.
Dadinꞌ daꞌ goꞌngo̱ chrun ni̱ ga̱ꞌhue gi̱ni̱ꞌînꞌ ahuin chrun huin nga gahiu chruj tsìꞌi raj; dadinꞌ si̱ gaꞌhue ga̱hiu chruj îgu raa̱ chrun tanj an, ni̱ si̱ gaꞌhue ga̱hiu chruj uba gàꞌnèꞌ raa̱ koj ataan mánj.
Sí sàꞌa, ni̱ nej sa sàꞌ màn ruhuâ nimân sij gi̱ri̱ sij nga gaꞌmin sij, ni̱ sí kï̱j hua̱a, ni̱ nej sa kï̱j màn ruhuâ nimân sij gi̱ri̱ sij nga ga̱ꞌmi̱n sij; dadinꞌ nej sa màn nìko doj ruhuâ nimân ꞌngo̱ síi huin sa giri sij nga ga̱ꞌmi̱nꞌ sij.
Sí giꞌhiaj dukuâ riñan huej e ni̱ sí giꞌhiaj dukuâ riñan hioꞌó chru̱u<TS3>(<a href="tw://bible.*?40.7.24-27">Mt. 7:24-27</a>)’Nùnj huin saj ni̱ gataj nej suj, “Señor, Señor gu̱nḯn”, ni̱ nitaj si dagahuin nej suj sa gatâ gu̱nïn nej suj ràꞌaj.
Daranꞌ nej guiì ꞌna̱ꞌ riñânj ni̱ gunïn ninj si-nùguànꞌanj ni̱ dagahuin ninj, ni̱ gàtà si huin ninj dàj rûnꞌ huin.
ꞌNgo̱ sí giꞌhiaj dukuâ dadinꞌ gán sôꞌ ni̱ giꞌhiaj gùnùn sôꞌ yinée, ni̱ guneꞌ sôꞌ yiꞌî dukuâ sôꞌ riñan huej e; ni̱ nga gamanꞌ ni̱ gachra nnee, ni̱ ûta nùkuaj gaganꞌ kïn riñan hueꞌ dânj, sani̱ nun gìsìkìꞌ hueꞌ dânj giꞌhiaj kïn, dadinꞌ nne ran yiꞌij riñan huej e.
Sani̱ guiì gunïn si-nùguànꞌ Ma̱ꞌan Ñaꞌanj an, sani̱ nitaj si da̱gahuin ninj, ni̱ huin ninj dàj rûnꞌ huin ꞌngo̱ sí guneꞌ dukuâ riñan hioꞌóo, dadinꞌ nitaj si nne ran yiꞌij riñan huej e; ni̱ nga gaganꞌ nùkuaj kïn ngà hueꞌ dânj, ni̱ orâ chre ni̱ ganatu ni̱ gàꞌ ꞌngo̱ gane daranꞌanj.
Giꞌhiaj Ma̱ꞌan Jesús ganahuin si-musû sachij kapitán<TS3>(<a href="tw://bible.*?40.8.5-13">Mt. 8:5-13</a>)Neꞌ rùkù nga gisîj gaꞌmin Ma̱ꞌan Jesús si-nùguànꞌ Ma̱ꞌan Ñaꞌanj an riñan nej guiì yumanꞌan, ni̱ gatu ruhuâ yumanꞌ Kapernaúm.
Ni̱ aꞌnanꞌ ꞌngo̱ si-musû sí stadû kapitán, ni̱ ûta ꞌì ruhuâ sôꞌ niꞌin sôꞌ sí dânj, sani̱ do̱j gàchin ni̱ gàhuìꞌ sí dânj.
Ni̱ nga gunïn sí stadû kapitán si gununâ nej guiì rayiꞌî Ma̱ꞌan Jesús, ni̱ gaꞌnḯn sôꞌ gaꞌanj da̱ꞌa̱j nej síchìj achij i huin judío, guendâ ga̱ꞌa̱nj ga̱ꞌmi̱n àko nej sôꞌ riñan Ma̱ꞌan Jesús si gi̱ꞌhia sunuj u ni̱ gàꞌnaj ni̱ gi̱ꞌhia si̱ ga̱na̱huin si-musû sí nânj.
Ni̱ gaꞌnaꞌ nej síchìj nânj riñan Ma̱ꞌan Jesús ni̱ ûta àko gachín nìꞌhiaj nej sôꞌ ni̱ gataj nej sôꞌ:—Gi̱ꞌhiá rèꞌ sunuj u ni̱ ga̱na̱huin si-musû sí nânj;
dadinꞌ ꞌì ruhuâ sij niꞌin sij nej guiì màn yiñûnꞌ, dadinꞌ huê sij giꞌhiaj ꞌngo̱ hueꞌ nûhui hiuj nânj.
Ni̱ gaꞌanj Ma̱ꞌan Jesús ngà nej síchìj nânj, sani̱ nga nï̀nꞌ gàchin gùchìꞌ nej sij ñan nne dukuâ stadû kapitán, ni̱ gaꞌnḯn sôꞌ gaꞌanj nej sí ni̱ka̱j duguiꞌ ngà sôꞌ riñan Ma̱ꞌan Jesús ni̱ gataj nej sôꞌ:—Señor, si̱ giriñun ruhuâ Ma̱ꞌân rèꞌ, dadinꞌ hia ni̱ nitaj guèndàj si ga̱tu̱ Ma̱ꞌân rèꞌ ruhuâ dukuá;
dadinꞌ gàꞌ niꞌín si sê sí sàꞌa huín rayiꞌî dânj ni̱ nun gùchìj riñan Ma̱ꞌân rèꞌ; sani̱ ga̱ꞌnï̱nꞌ Ma̱ꞌân rèꞌ suun ni̱ ga̱ꞌhue ga̱na̱huin sí huin si-musûj.
Dadinꞌ ñùnj ni̱ huín ꞌngo̱ sí ni̱ka̱j suun, ni̱ ni̱ka̱j sùnj riñan nej stâdu; ni̱ gata gu̱nïn ꞌngo̱ sí dânj: Gui̱j sòꞌ si-sùnj ni̱ huaꞌanj sôꞌ; ni̱ gatâ gu̱nïn aꞌngô sí dânj: Gu̱hua̱ꞌ sòꞌ ni̱ gaꞌnaꞌ sôꞌ; ni̱ gatâ gu̱nïn sí huin si-musûj: Gi̱ꞌhiâ sòꞌ sun nan ni̱ dagahuin sôꞌ sa gatâ gu̱nïn sôꞌ.
Ni̱ nga gunïn Ma̱ꞌan Jesús nej nuguanꞌ nânj, ni̱ ûta gahuin ña̱ꞌanj ruhuaj niꞌin sí nânj, ni̱ nani̱ka ni̱ gata gu̱nïn nej guiì nìkòꞌ rukuj:—Yàngàꞌ hia nï̀nꞌ tâ ni̱ gàꞌ ruhuâ yumanꞌ Israel nun gànàrìꞌìj gàꞌ si̱ ꞌngo̱ nej guiì guyumân ruhuâ nìko doj dàj rûnꞌ guyumân ruhuâ sí nânj gàꞌ mánj.
Ni̱ nga nanikàj nej sí gaꞌanj riñan Ma̱ꞌan Jesús nanꞌ nej sôꞌ dukuâ stadû kapitán, ni̱ gàꞌ ganahuin sí aꞌnanꞌ dânj nga gunukuiꞌ nej sôꞌ.
Giꞌhiaj Ma̱ꞌan Jesús ganaꞌnï̂nj daꞌnin naꞌu ꞌngo̱ yugûnꞌ yànà minj inGahuin nga gachin gui dânj, ni̱ hua̱j Ma̱ꞌan Jesús yumanꞌ snàꞌànj gùꞌnàj Naín, ni̱ ûta huaj nej sí ꞌna̱ꞌ ga̱huin chru̱un ngà Ma̱ꞌan, ni̱ ûta gàꞌì nej guiì huaj nngaj.
Ni̱ nga guchiꞌ Ma̱ꞌan Jesús nìchrùnꞌ riñan rahueꞌ nu̱n riñan yumanꞌ snàꞌànj dânj, ni̱ gàꞌ ata nej sôꞌ ꞌngo̱ nîman hua̱j nej sôꞌ guendâ ga̱ꞌa̱nj gàchìnꞌ nej sôꞌ ni̱ ꞌngo̱ rïn sí gàꞌ gahuiꞌ dânj huin riñan nni sôꞌ, dadinꞌ siyànà minj in huin siyànà dânj; ni̱ ûta gàꞌì nej guiì màn yumanꞌ snàꞌànj nânj ꞌna̱ꞌ ngà siyànà dânj.
Ni̱ nga giniꞌin Ma̱ꞌan Señor Jesús siyànà nânj, ni̱ gananï̂n àko ruhuaj niꞌin siyànà dânj, ni̱ gata gu̱nïn siyànà dânj:—Si̱ gudugueꞌêꞌ mánj.
Ni̱ gaꞌanj nichì Ma̱ꞌan Jesús, ni̱ gaganꞌ raꞌa chrún nu̱n nîman dânj; ni̱ ganikïnꞌ nej sí ata chrún nu̱n nîman hiuj dânj. Ni̱ gataj Ma̱ꞌan:—Lâꞌuj gu̱nïn sòꞌ sa tâ ni̱ ga̱na̱chiꞌ râj.
Hiôꞌ ni̱ ganaꞌnï̂nj nimân dânj, ni̱ gayiꞌij ni̱ gaꞌmin. Huê danj ni̱ nagaꞌhuiꞌ Ma̱ꞌan Jesús sí nânj raꞌa nni sôꞌ.
Ni̱ ûta guyuꞌhuiꞌ daranꞌ nej guiì màn hiuj dânj, ni̱ gaꞌmin hueꞌê ninj yiꞌî Ma̱ꞌan Ñaꞌanj an ni̱ gataj ninj:—Ûta nìko hua ꞌngo̱ sôꞌ gataj dàj ga̱huin, ganachinikaj Ma̱ꞌan Ñaꞌanj an siganï̂nj nêꞌ: Ni̱ gaꞌnaꞌ gi̱ni̱ꞌhiaj Ma̱ꞌan Ñaꞌanj an yiñan.
Ni̱ gayaꞌnï̀n sa sàꞌ giꞌhiaj Ma̱ꞌan Jesús daꞌ hua̱ nï̀nꞌ gàchràꞌ riñan hioꞌó Judea, ni̱ daꞌ hua̱ nï̀nꞌ gàchràꞌ riñan nej hioꞌó màn ganikàj rukû Judea.
Gaꞌnḯn Juan Bautista gaꞌanj gàchìnj naꞌanj nej sôꞌ gaꞌnaꞌ ga̱huin chru̱n riñan sôꞌ riñan Ma̱ꞌan Jesús<TS3>(<a href="tw://bible.*?40.11.2-19">Mt. 11:2-19</a>)Ni̱ ganataꞌ nej sôꞌ gaꞌnaꞌ gahuin chru̱n riñan Juan daranꞌ nej sa giniꞌin nej sôꞌ. Ni̱ gakḯn sôꞌ huìj sí gaꞌnaꞌ ga̱huin chru̱n riñan sôꞌ.
Ni̱ gaꞌnḯn sôꞌ gaꞌanj gàchìnj naꞌanj nguèj sí gaꞌnaꞌ ga̱huin chru̱n riñan sôꞌ Ma̱ꞌan Jesús ni̱ gataj nguèj sí dânj gu̱nïn Ma̱ꞌan Jesús: Huê Ma̱ꞌân rèꞌ huin sí gaꞌnḯn Ma̱ꞌan Ñaꞌanj an ga̱ꞌna̱ꞌ riñan nej ñûnj nîꞌ, si gànàꞌhuìj nej ñûnj ga̱ꞌna̱ꞌ aꞌngô síi sàꞌ.
Ni̱ orâ dânj ni̱ giꞌhiaj Ma̱ꞌan Jesús ganahuin ûta gàꞌì nej guiì aꞌnanꞌan ni̱ nej guiì àràꞌhuèꞌ sa yìꞌìi, ni̱ huê danj na̱nj ganahuin gàꞌì nej guiì àràꞌhuèꞌ nej nanè kï̱j hua̱a, ni̱ gaꞌhue gi̱niꞌhiaj ûta gàꞌì nej sí du̱chri giꞌhiaj Ma̱ꞌan Jesús.
Ni̱ nanikàj Ma̱ꞌan Jesús ni̱ gata:—Ga̱ꞌa̱nj nej suj, ni̱ gànàtàꞌ nej suj gu̱nïn Juan sa giniꞌin nej suj ngà nej sa gunïn nej suj: Ni̱ ganayigï̀n rune ñan nej sí du̱chri, ni̱ gaché nej sí go̱chro̱j o, ni̱ ganahuin sàꞌ nneè nej sí nnùn yiꞌì lepra, ni̱ ganayiꞌnï̂nj ruhuâ rakïj nej sí sòꞌo, ni̱ ganaꞌnï̂nj nej nîman, ni̱ ganataꞌ nej sij si-nùguànꞌ Ma̱ꞌan Ñaꞌanj an riñan nej guiì gànìki.
Ni̱ ganahuin nìhiàꞌ ruhuâ sí nun nànìkàj rùkù nga gunïn sôꞌ sa gaꞌmînj.
Ni̱ nga gaꞌanj nguèj sí gaꞌnḯn Juan gaꞌnaꞌ, ni̱ gayiꞌì Ma̱ꞌan Jesús gununaj rayiꞌî Juan riñan nej guiì màn hiuj dânj ni̱ gata:—Ahuin sa giniꞌin nej suj nga gahui nej suj gaꞌanj nej suj riñan hioꞌó nàkòo ràꞌaj. Giniꞌin nej suj ꞌngo̱ hio nagunanꞌ nanèe nîꞌ.
Sani̱. Dàj hua sôꞌ giniꞌin nej suj ràꞌaj. Ûta sàꞌ hua atsîj nu̱n sij nîꞌ. Gi̱ni̱ꞌhiaj nej suj dadinꞌ nej sí nu̱n atsîj sàꞌ xi ni̱ nne nej sij ruhuâ hueꞌ ñan ni̱ka̱j su̱n ꞌngo̱ rey.
Sani̱. Nga gahui nej suj gaꞌanj nej suj ni̱ ahuin sa giniꞌin nej suj ràꞌaj. Giniꞌin nej suj ꞌngo̱ sôꞌ gataj dàj gahuin nîꞌ. Yàngàꞌ, hia nï̀nꞌ tâ, si Juan ni̱ ni̱ka̱j sôꞌ sun yàkàn doj gàꞌ daꞌ aꞌngô nej sôꞌ gataj dàj gahuin.
Ni̱ huê rayiꞌî sí nânj huin sa taj riñan ñanj:Hia̱j rûꞌhuaj, ni̱ gàꞌnï̀n ga̱ꞌa̱nj si̱nï̱n ꞌngo̱ sí gu̱na̱nj gi̱tsi riñanꞌ ni̱ ga̱ꞌa̱nj si̱nï̱n sôꞌ neꞌ ña̱an riñanꞌ,ni̱ sí nânj gi̱ꞌhiaj yu̱gui si-chrej Ma̱ꞌânꞌ.
Ni̱ gàtà, si nej sí gaꞌnga riki nej siyànàa ni̱ nitaj aꞌngô sí gataj dàj gahuin huin ña̱n doj gàꞌ daꞌ Juan Bautista; sani̱ Ma̱ꞌan sa hua̱ lij doj ni̱ dànanj ginika su̱n yàkàn doj riñan Juan gui nga gi̱nikaj su̱n Ma̱ꞌan Ñaꞌanj an na̱nj ánj.
Ni̱ nga gunïn daꞌ hua̱ gè yumanꞌan, ngà daranꞌ nej sí gaꞌnêj sanꞌanj an, ni̱ ganakaj guendâ nej sôꞌ si Ñaꞌanj an huin ꞌngo̱ sa ni̱ka̱a huê danj ni̱ gataꞌ nne nej sôꞌ dàj rûnꞌ gidigân Juan.
Sani̱ nej sí fariseo ngà nej sí gananï̂n rayiꞌî ley ni̱ nun ga̱na̱daꞌa nej sôꞌ nej chrej garanꞌ ruhuâ Ma̱ꞌan Ñaꞌanj an ga̱da̱gahuin nej sôꞌ ni̱ huê danj na̱nj nun ga̱ꞌhue̱j nej sôꞌ gàtàꞌ nne nej sôꞌ mánj.
Ni̱ gataj Ma̱ꞌan Señor:—Ahuin si ngà, ga̱ꞌhue ga̱ya̱ka̱j daꞌngá ngà nej guiì màn diû nânj, ni̱ ahuin si ngà na̱gi̱ꞌhiaj gùñànj ninj ràꞌaj.
Ni̱ huin ninj dàj rûnꞌ giꞌhiaj nej silíj nne riñan raꞌhuee, dadinꞌ aꞌmin nej sôꞌ riñan aꞌngô nej duguiꞌ nej sôꞌ ni̱ gataj nej sôꞌ: “Gachrá nej ñûnj chraꞌa ngà rihiaa, sani̱ nun gi̱ra̱nꞌa̱nj nej suj; ni̱ gachrá nej ñûnj chraꞌ hua̱ rùguìꞌi sani̱ nun gu̱du̱gue̱ꞌe nej suj.”
Dadinꞌ gaꞌnaꞌ Juan Bautista, ni̱ nun ya̱ sôꞌ rachrúun ni̱ nun go̱ꞌo̱ sôꞌ nne bino ni̱ gataj nej suj: Sí nu̱n sa kï̱j ï ruhuâ nimân huin sôꞌ.
Ni̱ gaꞌná ni̱ yaj ni̱ goꞌoj, ni̱ gataj nej suj: Sí nânj ni̱ ûta gachîn gàꞌ yâ sôꞌ ni̱ gachîn gàꞌ goꞌo sôꞌ. Ni̱ ni̱ka̱j duguiꞌ sôꞌ ngà nej sí gaꞌnêj sanꞌanj an ni̱ ni̱ka̱j duguiꞌ sôꞌ ngà nej sí giꞌhiaj gakï̱nꞌïn.
Sani̱ nej sa sàꞌ niꞌin sôꞌ, huê nej sa sàꞌ dânj huin sa guruguiꞌ giꞌhiaj daranꞌ nej daꞌní sôꞌ.
Nne Ma̱ꞌan Jesús dukuâ Simón fariseoNi̱ gakḯn ꞌngo̱ sí fariseo si ga̱ꞌa̱nj Ma̱ꞌan Jesús ni̱ yaj ngà sôꞌ. Ni̱ nga gatûj Ma̱ꞌan Jesús ruhuâ dukuâ sí fariseo, ni̱ gaꞌanj ga̱ne rukû Mesa.
Hiôꞌ ni̱ gaꞌnaꞌ ꞌngo̱ siyànà nne ruhuâ yumanꞌ snàꞌànj nânj, ni̱ gahuin siyànà dânj ꞌngo̱ siyànà gakï̱nꞌïn, ni̱ nga gunïn si nne Ma̱ꞌan Jesús yiꞌnḯn mesa ruhuâ dukuâ sí fariseo, ni̱ ginika ꞌngo̱ agaꞌ nu̱n nne gï̀nꞌ dàj a gaꞌnaj ña̱n nne Ma̱ꞌan Jesús.
Ni̱ nne siyànà dânj neꞌ rùkù Ma̱ꞌan Jesús nìchrùnꞌ yiꞌij, ni̱ dugueꞌe ni̱ gayiꞌij ni̱ guta nne riñanj dakó Ma̱ꞌan Jesús, ni̱ duna̱koj ngà duhuê ahui; ni̱ gachrûn du̱ꞌhua, ni̱ guta nne gï̀nꞌ da̱ꞌa̱j dakó Ma̱ꞌan Jesús.
Nga giniꞌin sí fariseo gakḯn hueꞌ ñan guchiꞌ Ma̱ꞌan Jesús, dàj giꞌhiaj siyànà nânj ngà Ma̱ꞌan Jesús, ni̱ gataj sôꞌ gu̱nïn ma̱ꞌan sôꞌ: “Si huin sí nânj, ꞌngo̱ sí gataj dàj ga̱huin, ni̱ ga̱ꞌhue gi̱ni̱ꞌin sôꞌ dàj hua si-ga̱kïnꞌ siyànà nânj ni̱ gi̱niꞌin sôꞌ sun ꞌnï̱nj siyànà nânj, dadinꞌ huin ꞌngo̱ siyànà gakï̱nꞌïn.”
Hiôꞌ ni̱ nanikàj Ma̱ꞌan Jesús, ni̱ gata:—Simón, hua̱ ꞌngo̱ nuguanꞌan nika gàtà gu̱nïnꞌ râj.Ni̱ gataj sí dânj:—Ga̱ꞌhue ga̱ta̱j Ma̱ꞌân rèꞌ gu̱nḯn na̱nj Maestrûj.
Ni̱ gataj Ma̱ꞌan Jesús:—ꞌNgo̱ sí dânj ni̱ sí guruguñuꞌunj sanꞌanj an huin sôꞌ ni̱ hua̱ huìj sí daꞌhui riñan sôꞌ, ꞌngo̱ sí dânj daꞌhui ùnꞌùnꞌ sientu denario, ni̱ aꞌngô sí dânj daꞌhui huìj xia chiꞌ denario riñan sôꞌ.
Sani̱ nitaj sanꞌanj an riñan nguèj sôꞌ guendâ na̱ru̱ꞌhue nguèj sôꞌ riñan sí guruguñuꞌunj sanꞌanj an riñan nguèj sôꞌ, ni̱ ginikaj sí yiruꞌhue dânj nimân nìko ngà nguèj sí dânj. Ni̱ gataj Ma̱ꞌan Jesús riñan Simón. Ga̱ta̱j sòꞌ ahuin goꞌngo̱ nguèj sí nânj ga ꞌì doj ruhuâ niꞌin sí yiruꞌhuê dânj staj.
Nanikàj Simón, ni̱ gataj sôꞌ:—Anï̂n ruhuâj si ga ꞌì doj ruhuâ sí gadaꞌhui nìko riñan sí yiruꞌhue dânj.Huê danj ni̱ gataj Ma̱ꞌan Jesús:—Ûta hueꞌê ganakaj guendâꞌ na̱nj ánj.
Huê danj ni̱ nanikàj Ma̱ꞌan Jesús ni̱ giniꞌhia riñan siyànà nânj, hiôꞌ ni̱ gata gu̱nïn Simón sí fariseo:—Niꞌînꞌ dàj giꞌhiaj siyànà nânj ngàj nîꞌ. Dadinꞌ gatû ruhuâ dukuât, sani̱ nun ri̱ki̱ꞌ nnee gu̱ta̱ dakô; sani̱ siyànà nânj ni̱ ganaꞌnïnj nne rune ñanj dakô, ni̱ duna̱koj ngà duhuê ahui dakô.
Ni̱ nun ga̱chru̱n duꞌhuâꞌ yiꞌnḯn riñânj; sani̱ siyànà nânj, ni̱ àsìj nga gatû ruhuâ dukuât ni̱ nitaj àmàn giyichinꞌ ruhuaj si ga̱chru̱n du̱ꞌhua dakô mánj.
Ni̱ nun gu̱ta̱ꞌ nne gasîti ahuí; sani̱ siyànà nânj ni̱ guta nne gï̀nꞌ da̱ꞌa̱j nguèj dakô.
Rayiꞌî dan ni̱ gatâ gu̱nïnꞌ si gàꞌ na̱du̱rëꞌë́ daranꞌ nej si-ga̱kïnj, dadinꞌ ûta ganahuin ꞌì ruhuaj niꞌin ñùnj; sani̱ sí riñan do̱j gi̱nika nimân nìko, ni̱ do̱j ga̱na̱huin ꞌì ruhuâ sôꞌ niꞌin sôꞌ ñùnj.
Ni̱ gataj Ma̱ꞌan Jesús gu̱nïn siyànà dânj:—Ni̱ gàꞌ ginika nimân nìko rayiꞌî nej si-ga̱kï̂nt na̱nj ánj.
Ni̱ gayiꞌì nej sí nne rukû mesa ngà Ma̱ꞌan Jesús, ni̱ gaꞌmin nej sôꞌ ngà ma̱ꞌan nej sôꞌ ni̱ gataj nej sôꞌ:—Ahuin sí huin nânj, ni̱ ga̱ꞌhue gi̱ni̱kaj sôꞌ nimân nìko rayiꞌî si-ga̱kïnꞌ nej guiì ràꞌaj.
Nej siyànà gunânj gi̱tsi riñan Maꞌan JesúsGahuin neꞌ rùkù dânj, ni̱ gaꞌanj Ma̱ꞌan Jesús daranꞌ nej yumanꞌ snàꞌànj màn hiuj dânj ni̱ aꞌngô nej yumanꞌan, ni̱ ganataj ni̱ gaꞌmin nuguanꞌ giꞌhiaj ga̱na̱ni̱n nej guiì, ni̱ huê danj huaj nej yùhuìj nej sí ꞌna̱ꞌ ga̱huin chru̱un ngà Ma̱ꞌan,
Ni̱ hua̱j da̱ꞌa̱j nej siyànà ganahuin riñan yiꞌìi ni̱ nej siyànà garaꞌhue̱ꞌ nej nanè kï̱j huaa: Ni̱ hua̱j María ni̱ huej huin sa gùꞌnàj Magdalena, ni̱ ruhuâ nimanj gahui chi̱j nanè kï̱j huaa,
ni̱ hua̱j Juana siyànà huin nika sôꞌ gùꞌnàj Chuza, sí nânj huin sí dugumîn nej rasu̱n huin siꞌhiaj síchìj Herodes, ni̱ hua̱j siyànà gùꞌnàj Susana, ni̱ hua̱j ûta gàꞌì nej siyànà hua̱ siꞌhiaj ni̱ gaꞌhuiꞌ ninj riñan Ma̱ꞌan Jesús.
Nuguanꞌ rán aꞌmin rayiꞌî sí unuun<TS3>(<a href="tw://bible.*?40.13.1-9">Mt. 13:1-9</a>; <a href="tw://bible.*?41.4.1-9">Mr. 4:1-9</a>)Ganahuin chre̱ꞌ ûta gàꞌì nej guiì, ꞌna̱ꞌ daꞌ goꞌngo̱ nej yumanꞌ snàꞌànj an riñan Ma̱ꞌan Jesús, ni̱ gaꞌmin nuguanꞌ ráan riñan ninj ni̱ gata.
—Ni̱ gahui sí gunuun gaꞌanj gùnùn sôꞌ nej kaan; ni̱ nga dagamanꞌ sôꞌ nej kaan huaj sôꞌ, ni̱ da̱ꞌa̱j nej ka̱n dânj gininj ruhuâ chrej e ni̱ gurûn nej guiì nej ka̱n dânj, ni̱ gaꞌnaꞌ nej yataj aché neꞌ yàtàꞌa ni̱ yâ nej xuj nej ka̱n dânj.
Aꞌngô da̱ꞌa̱j nej ka̱n dânj gininj riñan hioꞌó hua̱ hiëj; ni̱ nga gisîj koj o nej ka̱n dânj, ni̱ ganakò nej koj dânj dadinꞌ nitaj si hua̱ nìko hioꞌóo riñan nej hiëj ga̱ꞌa̱nj gùnùn hiaꞌa nej koj dânj.
Aꞌngô da̱ꞌa̱j nej ka̱n dânj gininj siganï̂nj nej koj tanj an, ni̱ gu̱ña̱n chre giyichraꞌ nej ka̱n dânj ngà nej koj tanj an, sani̱ gahuin yi̱ꞌij ni̱ gahuij giꞌhiaj nej koj tanj an.
Ni̱ aꞌngô da̱ꞌa̱j nej ka̱n dânj gininj riñan hioꞌó hua̱ sàꞌa, ni̱ giyichraj ni̱ gachi ni̱ gahiu ꞌngo̱ siêntu chruj raa̱ ꞌngo̱ rïn ka̱an.Ni̱ gaꞌmin nùkuaj Ma̱ꞌan ni̱ gata:—Guiì tàj hiuꞌuj u rakïj guendâ gu̱nïn ni̱ gu̱nïn ninj.
Nùnj huin saj ni̱ garânj sun Ma̱ꞌan Jesús nuguanꞌ rán nânj<TS3>(<a href="tw://bible.*?40.13.10-17">Mt. 13:10-17</a>; <a href="tw://bible.*?41.4.10-12">Mr. 4:10-12</a>)Ni̱ gachín naꞌan nej sí ꞌna̱ꞌ gahuin chru̱n riñan Ma̱ꞌan Jesús ni̱ gataj nej sôꞌ: Nùnj huin si ga̱ta̱j nuguanꞌ rán nânj ruhuâꞌ ràꞌaj.
Ni̱ gataj Ma̱ꞌan Jesús:—Nej suj ni̱ ga̱ꞌhue ga̱ra̱n daꞌnga ruhuâ nej suj nej nuguanꞌ hua̱ huìi ñan ni̱ka̱j su̱n Ma̱ꞌan Ñaꞌanj an; sani̱ ga̱ꞌmi̱n nuguanꞌ ráan riñan aꞌngô nej guiì, daꞌnga ni̱ gi̱ni̱ꞌhiaj ninj sani̱ si̱ gaꞌhue gi̱ni̱ꞌin ninj, ni̱ gu̱nïn ninj sani̱ si̱ gaꞌhue ga̱ra̱n daꞌngaꞌ ruhuâ ninj.
Ganataꞌ Ma̱ꞌan Jesús nùnj huin si ga̱ta̱j nuguanꞌ rán garânj sunj<TS3>(<a href="tw://bible.*?40.13.18-23">Mt. 13:18-23</a>; <a href="tw://bible.*?41.4.13-20">Mr. 4:13-20</a>)’Nânj huin sa ga̱ta̱j nuguanꞌ ráan ruhuaj: Kaan huin si-nùguànꞌ Ma̱ꞌan Ñaꞌanj an.
Ni̱ ka̱n gininj ruhuâ chrej e huin nej guiì gunïn si-nùguànꞌ Ma̱ꞌan Ñaꞌanj an, ni̱ orâ chre ni̱ gaꞌnaꞌ sa nàsàꞌa ni̱ gaꞌne si-nùguànꞌ Ma̱ꞌan Ñaꞌanj an ruhuâ nimân nej guiì dânj, guendâ si̱ guyumân yìtï̀nj ruhuâ ninj ni̱ si̱ gananin ninj mánj.
Nej ka̱n gininj riñan hioꞌó hiëj huin nej guiì gunïn si-nùguànꞌ Ma̱ꞌan Ñaꞌanj an, ni̱ ûta nìhiàꞌ hua ruhuâ ninj nga ganahuin ra̱ꞌa ninj si-nùguànꞌ Ma̱ꞌan Ñaꞌanj an; sani̱ ñan nu̱n gi̱ni̱nj si-nùguànꞌ Ma̱ꞌan Ñaꞌanj an nda gùnùn ruhuâ nimân ninj; man do̱j nï̀nꞌ diû guyumân ruhuâ ninj, ni̱ nga guyumân sañuun riñan ninj ni̱ nu̱n ga̱ꞌhue gùnùkuaj ninj ni̱ huê danj ni̱ gudunâj ninj si-nùguànꞌ Ma̱ꞌan Ñaꞌanj an na̱nj ánj.
Nej ka̱n gininj siganï̂nj tanj an, huin nej guiì gunïn si-nùguànꞌ Ma̱ꞌan Ñaꞌanj an, sani̱ ñan ûta huin ruhuâ ninj ga̱huin yi̱ruꞌhue ninj ni̱ ûta huin ruhuâ ninj ga̱na̱huin nìhiàꞌ ruhuâ ninj ngà nnè kú ninj, huê dan ni̱ gininaj ruhuâ ninj ni̱ nitaj si guruguiꞌ gàꞌ si ꞌngo̱ nej sa sàꞌa gi̱ꞌhiaj ninj mánj.
Sani̱ nej ka̱n gininj riñan hioꞌó sàꞌa, huin nej guiì hua̱ sàꞌ ruhuâ nimân ni̱ huin ninj nej guiì giꞌhiaj sa ni̱ka̱a dadinꞌ dugumîn ninj nej nuguanꞌ gunïn ninj, ni̱ dagahuin ninj nej nuguanꞌ gunïn ninj ni̱ ûta guyumân ruhuâ nej guiì niꞌin ninj si-nùguànꞌ Ma̱ꞌan Ñaꞌanj an giꞌhiaj ninj, ni̱ ganikïnꞌ ran ninj ngà si-nùguànꞌ Ma̱ꞌan Ñaꞌanj an.
Gàꞌ si ꞌngo̱ sa giꞌhiôꞌ nitaj si huaj gìyìꞌìj huì<TS3>(<a href="tw://bible.*?41.4.21-25">Mr. 4:21-25</a>)’Gàꞌ si ꞌngo̱ nej guiì ni̱ nga gachrûn ninj ñaꞌaan ni̱ nitaj si gaꞌnḯn huì ninj ginunj ruhuâ ꞌngo̱ sigùu mánj, ni̱ gàꞌ nitaj si gachrîj ninj giꞌnïn riki nna tàj ninj mánj, dadinꞌ gutaꞌ ninj gita ñan yàkàan daꞌnga ni̱ gaꞌhue gùdùgunj ga̱che̱ nej guiì hua̱j ruhuâ rahueꞌe.
Dadinꞌ gàꞌ si̱ ꞌngo̱ nej sa giꞌhiaj nej guiì ni̱ si̱ gaꞌhue gìyìꞌìj huì man mánj, dadinꞌ dàñùn gùrùguìꞌij gi̱ni̱ꞌin nej guiì; ni̱ nùnj huin si hua̱ huì man sani̱ dàñùn daꞌhui gùrùguìꞌij ni̱ gi̱ni̱ꞌin nej guiì.
’Gi̱ni̱ꞌhiaj nej suj dàj hua sa gunïn nej suj; dadinꞌ nej guiì garânj daꞌngaꞌ ruhuâ si-nùguànꞌ Ma̱ꞌan Ñaꞌanj an ni̱ ga̱ꞌhuij doj ga̱ra̱n daꞌngaꞌ ruhuâ ninj; ni̱ daranꞌ nej guiì garânj daꞌngaꞌ ruhuâ do̱j si-nùguànꞌ Ma̱ꞌan Ñaꞌanj an, sani̱ si nitaj si dagahuin ninj sa niꞌin ninj ni̱ ga̱ꞌne̱ Ma̱ꞌan Ñaꞌanj an do̱j sa niꞌin ninj dânj na̱nj ánj.
Nni Ma̱ꞌan Jesús ngà nej dinïn<TS3>(<a href="tw://bible.*?40.12.46-50">Mt. 12:46-50</a>; <a href="tw://bible.*?41.3.31-35">Mr. 3:31-35</a>)Hiôꞌ ni̱ gaꞌnaꞌ nni Ma̱ꞌan Jesús ngà nej dinïn; sani̱ nitaj si hua̱ niꞌnï̱nj gùchìꞌ nej sij nda ñan ni̱kï̱nꞌ Ma̱ꞌan Jesús dadinꞌ ûta nìchra man nej guiì hiuj dânj.
Ni̱ gataj naꞌanj aꞌngô nej sôꞌ riñan Ma̱ꞌan Jesús. Ni̱ gataj nej sôꞌ:—Nni Ma̱ꞌân rèꞌ ngà nej dinḯn Ma̱ꞌân rèꞌ nikïnꞌ neꞌ ye̱ꞌe ni̱ ruhuâ nej sij ga̱ꞌmi̱n nej sij ngà Ma̱ꞌân rèꞌ.
Hiôꞌ ni̱ nanikàj Ma̱ꞌan Jesús ni̱ gata:—Nnî ni̱ nej dinï̂n huin nej guiì gunïn si-nùguànꞌ Ma̱ꞌan Ñaꞌanj an, ni̱ dagahuin ninj.
Giꞌhiaj Ma̱ꞌan Jesús giyichinꞌ si gaꞌhuij nanè du̱ꞌhui ruhuâ nne ña̱ꞌa̱nj<TS3>(<a href="tw://bible.*?40.8.23-27">Mt. 8:23-27</a>; <a href="tw://bible.*?41.4.35-41">Mr. 4:35-41</a>)Gahuin nej gui dânj ni̱ gatûj Ma̱ꞌan Jesús ruhuâ barku ngà nej sí gaꞌnaꞌ ga̱huin chru̱n riñanj ni̱ gata:—Ga̱chi̱n nêꞌ nda ané duꞌhua dahue̱ man ga̱ꞌa̱nj nêꞌ.Huê danj ni̱ gachîn nej sij gaꞌanj nej sij riñan nnee.
Sani̱ nga nï̀nꞌ huaj nej sij ga̱chi̱n nej sij riñan dahue̱ dânj, ni̱ atoj Ma̱ꞌan Jesús nga. Ni̱ gayi̱ꞌij ni̱ ûta nùkuaj ga̱ꞌhuij nanèe riñan dahue̱ dânj; ni̱ dagamanꞌ nnee ni̱ gachra nï̀nꞌ nnee ruhuâ barku ni̱ giꞌhia si̱ ganagaꞌ barku dânj ruhuâ nnee.
Ni̱ gaꞌnaꞌ nichì nej sí ꞌna̱ꞌ ga̱huin chru̱n riñan Ma̱ꞌan Jesús, ni̱ gataj nej sôꞌ:—Maestrûj, Maestrûj giꞌhiá rèꞌ si̱ ga̱na̱ni̱n nêꞌ dadinꞌ ga̱na̱huij nêꞌ gàhuìꞌ na̱nj ánj.Ni̱ ganaꞌnï̂nj ña̱n Ma̱ꞌan Jesús, ni̱ dugunïn gàꞌij nanèe ngà nne ña̱ꞌa̱nj; ni̱ gàꞌ nanèe ngà nne ña̱ꞌa̱nj ganayumàn dânj ni̱ nda dïnꞌïnj chre gahuin.
Ni̱ gataj Ma̱ꞌan Jesús:—Dànèꞌ gaꞌanj sa guyumân ruhuâ nej suj ràꞌaj.Ni̱ guyuꞌhuiꞌ nej sij ni̱ gahuin ña̱ꞌanj ruhuâ nej sij, ni̱ gataj nej sij riñan ꞌngo̱ ni̱ aꞌngô nej sij:—Ahuin sí huin sôꞌ, dadinꞌ gaꞌnïnꞌ su̱n sôꞌ riñan nej nanèe ngà nne ña̱ꞌa̱nj, ni̱ gadagahuin nguèj eꞌ sa gaꞌmin sôꞌ ràꞌaj.
Riñan hioꞌó Gadara nne nej sí nu̱n sa kï̱j ï ruhuâ nimân<TS3>(<a href="tw://bible.*?40.8.28-34">Mt. 8:28-34</a>; <a href="tw://bible.*?41.5.1-20">Mr. 5:1-20</a>)Ni̱ guchiꞌ nej sij riñan hioꞌó Geraseno, dadinꞌ hioꞌó nânj nngaj ané nne ña̱ꞌa̱nj Galilea.
Ni̱ nga guchiꞌ nej sij riñan hioꞌó dânj, ni̱ gaꞌnaꞌ ꞌngo̱ sí màn yumanꞌ snàꞌànj dânj riñan Ma̱ꞌan Jesús, ni̱ gàꞌ ûta nâ nne nanè kï̱j hua̱a ruhuâ nimân sôꞌ; ni̱ nitaj siganꞌ sôꞌ nun sôꞌ, ni̱ gàꞌ nitaj si nne sôꞌ dukuâ sôꞌ, dadinꞌ ñan gachinꞌ nej sij nîman nne sí dânj.
Ni̱ nga giniꞌin sí dânj Ma̱ꞌan Jesús, ni̱ gayiꞌì sôꞌ ni̱ ûta nùkuaj gaguâj sôꞌ, ni̱ ganikïnꞌ rúdàkòj sôꞌ yiꞌî Ma̱ꞌan Jesús ni̱ gayiꞌì sôꞌ ni̱ ûta nùkuaj gaꞌmin sôꞌ ni̱ gataj sôꞌ:—Nùnj huin si huin ruhuâ Ma̱ꞌân rèꞌ niꞌîn rèꞌ ñùnj, ràꞌaj Jesús dadinꞌ huê Ma̱ꞌân rèꞌ huin Daꞌní Ma̱ꞌan Ña̱ꞌa̱nj ni̱ka̱j su̱n nï̀nꞌ gàchràꞌ rûhua yumiguìi. Ni̱ gachín ni̱ꞌhiâ riñan Ma̱ꞌân rèꞌ ni̱ si̱ giꞌhiaj Ma̱ꞌân rèꞌ si gi̱ranꞌ sàñùnj mánj.
Dadinꞌ gaꞌnïnꞌ su̱n Ma̱ꞌan Jesús si ga̱hui̱ nanè kï̱j huaa ruhuâ nimân sí dânj, dadinꞌ ûta gàꞌì ni̱ giranꞌ sa̱ñu̱n sí dânj giꞌhiaj nanè kï̱j huaa; ni̱ ànùmin sôꞌ ngà agaꞌ kadena ni̱ nun agaꞌ seꞌej e yihiâ dakó sôꞌ, huê danj na̱nj dugumîn nej policia sôꞌ sani̱ gaꞌneꞌ gè sôꞌ agaꞌ kadena, ni̱ giꞌhiaj nanè kï̱j huaa si ga̱ꞌa̱nj sôꞌ riñan hioꞌó nàkòo.
Ni̱ gachín nìꞌhiaj nej nanè kï̱j hua dânj riñan Ma̱ꞌan Jesús sisi̱ si̱ gaꞌnïn ga̱ꞌa̱nj ninj ruhuâ hiuꞌuj hua̱ ru̱mi̱nꞌ xi nu̱n riki hioꞌóo.
Ni̱ màn ûta gàꞌì nej yakáa ya nej yôꞌ ña̱n ni̱kï̱nꞌ kï̱j dânj, ni̱ gachín nìꞌhiaj nej nanè kï̱j hua̱ dânj si̱ ga̱ꞌnï̱n Ma̱ꞌan Jesús ni̱ ga̱tu̱ ninj ruhuâ nimân nej yakáa ga̱ne ninj; ni̱ gaꞌnï̂nj Ma̱ꞌan Jesús gatûj ninj ruhuâ nimân nej yakáa.
Huê danj ni̱ gahui nej nanè kï̱j hua dânj ruhuâ nimân sí dânj, ni̱ gatûj ninj ruhuâ nimân nej yakáa; ni̱ ganahuin ña̱ꞌanj nej yôꞌ ni̱ gunânj nej yôꞌ gaꞌanj nej yôꞌ ña̱n ni̱kï̱nꞌ ꞌngo̱ huej yàkàn xi ni̱ guduninj nej yôꞌ ma̱ꞌan nej yôꞌ ruhuâ dahue̱e, ni̱ ganûn yichrá nej yôꞌ ni̱ gahuiꞌ nej yôꞌ.
Ni̱ nga giniꞌin nej sí dugumîn nej yakáa dàj gahuin, ni̱ gunânj nej sôꞌ ni̱ gaꞌanj gànàtàꞌ nej sôꞌ gu̱nïn nej sí màn ruhuâ yumanꞌ snàꞌànj dânj ngà riñan nej guiì màn daꞌ hua̱ nï̀nꞌ gàchràꞌ riñan hioꞌó dânj.
Ni̱ gahui nej guiì màn yumanꞌ dânj dadinꞌ ruhuâ ninj gi̱ni̱ꞌin ninj sa gahuin hiuj dânj; ni̱ gaꞌnaꞌ ninj riñan Ma̱ꞌan Jesús, ni̱ ganariꞌ ninj sí giranꞌ sa̱ñu̱n giꞌhiaj nanè kï̱j huaa ni̱ nne sôꞌ yiꞌî Ma̱ꞌan Jesús, ni̱ gàꞌ gananun sôꞌ atsìj i ni̱ gàꞌ ganakaj sôꞌ aꞌngô raa̱ sôꞌ; ni̱ guyuꞌhuiꞌ nej guiì dânj nga giniꞌin ninj Ma̱ꞌan Jesús.
Ni̱ gananï̂n nej sí giniꞌin dàj gahuin, ni̱ ganataꞌ nej sôꞌ dàj giꞌhiaj Ma̱ꞌan Jesús gaꞌhue ganahuin ni̱ gananin sí giranꞌ sa̱ñu̱n giꞌhiaj nej nanè kï̱j hua dânj.
Hiôꞌ ni̱ gachín nìꞌhiaj daranꞌ nej guiì rìgì màn ganikàj nï̀nꞌ gàchràꞌ rukû doꞌó nej sí geraseno, si gi̱ꞌhiaj Ma̱ꞌan Jesús sunuj u ni̱ ga̱hui ga̱ꞌan riñan doꞌó nej sôꞌ, dadinꞌ ûta guyuꞌhuiꞌ nej sôꞌ niꞌin nej sôꞌ Ma̱ꞌan. Ni̱ gatûj Ma̱ꞌan ruhuâ barku gaché riñan nnee, huê danj ni̱ nani̱ka ni̱ gaꞌan ñan gaꞌnaj.
Ni̱ gachín nìꞌhiaj sí rùhuà nimân giri Ma̱ꞌan Jesús nej nanè kï̱j huaa, si ga̱ra̱n yina Ma̱ꞌan Jesús si ga̱ꞌa̱nj sôꞌ ngà Ma̱ꞌan; sani̱ ganaꞌnḯn Ma̱ꞌan Jesús na̱nꞌ sôꞌ dukuâ sôꞌ ni̱ gata gu̱nïn sôꞌ:
—Nanikàj na̱nꞌ dukuât, ni̱ gànàtàꞌ gu̱nïn nej duguît si ûta nìko hua sa giꞌhiaj Ma̱ꞌan Ñaꞌanj an ngà raj.Huê dânj ni̱ nanꞌ sí dânj dukuâ sôꞌ ni̱ duyaꞌnï̀n sôꞌ daꞌ hua̱ nï̀nꞌ gàchràꞌ ruhuâ yumanꞌ snàꞌànj dânj dàj hua̱ sa giꞌhiaj Ma̱ꞌan Jesús ngà sôꞌ.
Daꞌnin yànà Jairo ngà siyànà gaganꞌ raꞌa atsîj ni̱ke̱ Ma̱ꞌan Jesús<TS3>(<a href="tw://bible.*?40.9.18-26">Mt. 9:18-26</a>; <a href="tw://bible.*?41.5.21-43">Mr. 5:21-43</a>)Nga nanikàj Ma̱ꞌan Jesús neꞌ ané duꞌhua dahue̱ dânj, ni̱ ganahuin ra̱ꞌa nej guiì rigìi Ma̱ꞌan ni̱ ûta gahuin nìhiàꞌ ruhuâ ninj; dadinꞌ màn daranꞌ ninj anaꞌhuìj ninj Ma̱ꞌan.
Hiôꞌ ni̱ gaꞌnaꞌ síchìj gùꞌnàj Jairo, dadinꞌ huin sôꞌ ꞌngo̱ sí huin ña̱n riñan hueꞌ nuhuî nne hiuj dânj, ni̱ ganikïnꞌ rúdàkòj sôꞌ yiꞌî Ma̱ꞌan Jesús, ni̱ gachín nìꞌhiaj sôꞌ si ga̱ra̱n yina Ma̱ꞌan Jesús ga̱tu ruhuâ dukuâ sôꞌ.
dadinꞌ hua̱ ꞌngo̱ rïn daꞌnin yànà sôꞌ ni̱ hua̱j sinꞌ yànà dânj ꞌngo̱ si hiôꞌ yùhuìj i, ni̱ gàꞌ ruhuâ gàhuìꞌ sinꞌ yànà dânj. Ni̱ nga nï̀nꞌ aché Ma̱ꞌan Jesús hua, ni̱ ganï̂n nï̀nꞌ nej guiì rigìi Ma̱ꞌan.
Sani̱ ꞌngo̱ siyànà dânj ni̱ gàꞌ gisîj hioꞌ yùhuìj i gañanj tun man, ni̱ ganahuij nï̀nꞌ si-sa̱nꞌan ganaruꞌhue riñan nej sí gònòꞌòo, sani̱ nun ga̱na̱huin gi̱ꞌhiaj gàꞌ si̱ ꞌngo̱ nej sí dânj,
Ni̱ gaꞌnaꞌ nichì siyànà dânj rukû Ma̱ꞌan Jesús ni̱ gaganꞌ raꞌa ꞌhuej nìkòꞌ duꞌhua atsîj ni̱ke̱ Ma̱ꞌan Jesús; ni̱ orâ chre ni̱ giyichinꞌ si gañanj tun siyànà dânj.
Hiôꞌ ni̱ gataj Ma̱ꞌan Jesús:—Ahuin si gaganꞌ raꞌa ñùnj ràꞌaj.Ni̱ nun ga̱ꞌhue̱j nej sí hua̱j ngà Ma̱ꞌan Jesús si gaganꞌ raꞌa nej sôꞌ Ma̱ꞌan Jesús, hiôꞌ ni̱ gataj Pedro ni̱ huê danj na̱nj gataj aꞌngô nej sôꞌ hua̱j ngà sôꞌ:—Maestrûj, ganï̂n nï̀nꞌ nej guiì rigìi sòꞌ ni̱ rânj raꞌa ninj sòꞌ ni̱ gataj Ma̱ꞌân rèꞌ: “Ahuin si gaganꞌ raꞌa ñùnj ûnj.”
Sani̱ gataj Ma̱ꞌan Jesús:—Hua̱ ꞌngo̱ sa gaganꞌ raꞌa ñùnj; dadinꞌ giniꞌín si gahui sa nùkuaj dânj ruhuâ nimânj.
Hiôꞌ ni̱ nga giniꞌin siyànà dânj si nun ga̱huin huì sa giꞌhia, ni̱ gaꞌnaj ni̱ nda nagunanꞌ chre nneè ku, ni̱ ganikïnꞌ rúdàko yiꞌî Ma̱ꞌan Jesús, ni̱ ganataj riñan daranꞌ nej guiì yùmànꞌan nùnj huin saj ni̱ gaganꞌ raꞌa Ma̱ꞌan Jesús, ni̱ nda nanè chre ganahuin.
Ni̱ gataj Ma̱ꞌan Jesús:—Da̱ꞌninj, guendâ guyumân ruhuâꞌ ni̱ ganahuînꞌ, ga̱ dïnꞌïnj ruhuâ ni̱ ga̱ꞌa̱njꞌ na̱nj ánj.
Ne̱ꞌ nikïnꞌ Ma̱ꞌan Jesús gaꞌmin hiuj dânj, ni̱ gaꞌnaꞌ ꞌngo̱ sí nne dukuâ síchìj huin ña̱n riñan hueꞌ nûhui nne hiuj dânj ni̱ gataj sôꞌ:—Gàꞌ gahuiꞌ daꞌnin yànàt; ni̱ si̱ gakḯn chrêꞌ ga̱ꞌna̱ꞌ Ma̱ꞌan Maestrû gàꞌ mánj.
Nga gunïn Ma̱ꞌan Jesús sa gataj sí nânj ni̱ gata:—Si̱ guyuꞌhuîꞌ mánj; man si gùyùmàn ruhuâꞌ ni̱ ga̱na̱huin daꞌnít na̱nj ánj.
Ni̱ nga gatûj Ma̱ꞌan Jesús ruhuâ hueꞌ dânj, ni̱ nun ga̱ꞌhue si̱ ga̱ꞌa̱nj gàꞌ si̱ ꞌngo̱ nej guiì nngaj, man Pedro, ngà Jacobo, ngà Juan, ngà rej sinꞌ yànà dânj ni̱ ngà nni sinꞌ dânj gatûj ruhuâ hueꞌe nngaj.
Ni̱ ûta gudugueꞌe nej guiì ni̱ gaguâj hia ninj yiꞌî sinꞌ yànà dânj. Sani̱ gataj Ma̱ꞌan Jesús:—Si̱ gudugueꞌe nej suj; dadinꞌ sê si̱ gahuiꞌ sinꞌ yànà dan mánj, man si ato nga na̱nj ánj.
Ni̱ gaꞌmin duku nej guiì màn hiuj dânj riñan Ma̱ꞌan Jesús, dadinꞌ gàꞌ niꞌin ninj si gàꞌ gahuiꞌ sinꞌ yànà dânj.
Sani̱ gidaꞌa Ma̱ꞌan Jesús raꞌa sinꞌ yànà dânj, ni̱ gaꞌmin nùkua ni̱ gata:—Ga̱na̱chi áj.
Hiôꞌ ni̱ nanikàj ñûn nanè nimân sinꞌ yànà dânj; ni̱ orâ chre ni̱ ganachi sinꞌ yànà dânj; ni̱ gaꞌnïnꞌ su̱n Ma̱ꞌan Jesús si gàꞌhuìꞌ nej sij sa ya̱ sinꞌ yànà dânj.
Ni̱ gahuin ña̱ꞌanj ruhuâ nguèj ni̱ka̱ rej sinꞌ yànà dânj; sani̱ gaꞌnïnꞌ su̱n Ma̱ꞌan Jesús sisi̱ si̱ gananï̂n nguèj ni̱ka̱ sij sa gahuin hiuj dânj.
Gaꞌnḯn Ma̱ꞌan Jesús gaꞌanj gànàtàꞌ nej yùhuìj sí gaꞌnaꞌ ga̱huin chru̱n riñanj si-nùguànꞌ Ma̱ꞌan Ñaꞌanj an<TS3>(<a href="tw://bible.*?40.10.5-15">Mt. 10:5-15</a>; <a href="tw://bible.*?41.6.7-13">Mr. 6:7-13</a>)Nga gisîj nagiꞌhiaj chre̱ꞌ Ma̱ꞌan Jesús nej yùhuìj nej sí gaꞌnaꞌ ga̱huin chru̱n riñanj, ni̱ giꞌhia si ga̱na̱huin nùkuaj nej sij, ni̱ giꞌhia si gi̱nikaj su̱n nej sij riñan daranꞌ nej sa kï̱j ï ni̱ ga̱ꞌhue ga̱na̱huin daranꞌ nej guiì aꞌnanꞌan gi̱ꞌhiaj nej sij.
Ni̱ gaꞌnḯn Ma̱ꞌan Jesús gaꞌanj nej sij guendâ gànàtàꞌ nej sij si-nùguànꞌ Ma̱ꞌan Ñaꞌanj an, ni̱ gaꞌnïnꞌ sunj si gi̱ꞌhiaj nej sij ga̱na̱huin nej guiì aꞌnanꞌan.
Ni̱ gata gu̱nïn nej sij:—Si̱ ginikaj nej suj sa ya̱ nej suj nga huaj nej suj ruhuâ chrej e, ni̱ si̱ ginikaj nej suj chrun du̱guꞌnïnꞌ nej suj riñan hioꞌóo, ni̱ si̱ gaꞌhue gi̱nikaj nej suj nnanj, ni̱ rachrúun, ni̱ sanꞌanj an, ni̱ si̱ ga̱ꞌhue gi̱nikaj nej suj huìj atsìj i guendâ gi̱nun nej suj.
Ni̱ si nun ga̱ꞌhue̱j nej sij ga̱na̱huin raꞌa nej sij nej suj, ni̱ ga̱hui̱ nej suj ruhuâ yumanꞌ snàꞌànj dânj, ni̱ na̱gunanꞌ nej suj hioꞌó hia̱j màn riki siganï̂nj nej suj ni̱ oꞌ huin sa gànàtàꞌ dàj giꞌhiaj nej sij ngà nej suj.
Ni̱ nga gahui nej sij gaꞌanj nej sij ni̱ gachîn nej sij ñan màn nej ranchu, ni̱ ganataꞌ nej sij si-nùguànꞌ Ma̱ꞌan Ñaꞌanj an riñan nej guiì màn hiuj dânj ni̱ giꞌhiaj nej sij si ga̱na̱huin nej guiì aꞌnanꞌan dànèꞌ gahuin ñan guchiꞌ nej sij.
Gahuiꞌ Juan Bautista<TS3>(<a href="tw://bible.*?40.14.1-12">Mt. 14:1-12</a>; <a href="tw://bible.*?41.6.14-29">Mr. 6:14-29</a>)Ni̱ gunïn síchìj Herodes tetrarca daranꞌ nej sa sàꞌ giꞌhiaj Ma̱ꞌan Jesús; ni̱ guruguiꞌ chìꞌ ruhuâ sôꞌ dadinꞌ gataj daranꞌ nej guiì, si ganaꞌnï̂nj Juan siganï̂nj nej nîman;
Ni̱ aꞌngô da̱ꞌa̱j nej guiì gataj: Si Elías huin sa gaꞌnaꞌ ñûn; ni̱ aꞌngô da̱ꞌa̱j ninj gataj: Si ꞌngo̱ nej profeta gane diû ri̱ki ganaꞌnï̂nj siganï̂nj nej nîman.
Ni̱ gataj Herodes:—Ñùnj gaꞌnïnꞌ su̱n ni̱ gaꞌneꞌ nej sij ahui Juan; hiôꞌ ni̱ ahuin sí huin sí nânj dadinꞌ ûta gunḯn sa giꞌhiaj sôꞌ ràꞌaj.Ni̱ ûta huin ruhuâ sôꞌ gi̱niꞌin sôꞌ Ma̱ꞌan Jesús.
Gaꞌhuiꞌ Ma̱ꞌan Jesús ya ùnꞌùnꞌ mîn síi<TS3>(<a href="tw://bible.*?40.14.13-21">Mt. 14:13-21</a>; <a href="tw://bible.*?41.6.30-44">Mr. 6:30-44</a>; <a href="tw://bible.*?43.6.1-14">Jn. 6:1-14</a>)Nga nanikàj nej sí gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an, ni̱ ganataꞌ nej sôꞌ daranꞌ nej sa giꞌhiaj nej sôꞌ. Ni̱ ni̱ka̱j Ma̱ꞌan Jesús gaꞌan nej sij ni̱ gahuin ane ngà nej sij riñan hioꞌó hua̱ nàkòo huin doꞌó yumanꞌ snàꞌànj gùꞌnàj Betsaida.
Ni̱ nga gunïn nej guiì si gaꞌanj Ma̱ꞌan Jesús yumanꞌ snàꞌànj dânj, ni̱ nìkòꞌ ninj gaꞌanj ninj Ma̱ꞌan; ni̱ ganahuin raꞌa Ma̱ꞌan ninj ni̱ ganataj si-nùguànꞌ Ma̱ꞌan Ñaꞌanj an riñan ninj, ni̱ giꞌhia si ga̱na̱huin nej guiì aꞌnanꞌan.
Sani̱ gàꞌ ꞌna̱ꞌ gìnìn; ni̱ gaꞌnaꞌ nichì nej yùhuìj sí gaꞌnaꞌ ga̱huin chru̱n riñan Ma̱ꞌan Jesús, ni̱ gataj nej sôꞌ:—Gànàꞌnï̀nj rèꞌ na̱nꞌ nej guiì, daꞌnga ni̱ gaꞌanj ninj nej ranchu ni̱ riñan hioꞌó màn ganikàj rukû ña̱n màn nêꞌ nânj, daꞌnga ni̱ gìrìꞌ ninj ñan gùnàj ninj ni̱ gìrìꞌ ninj sa ya̱ ninj; dadinꞌ ña̱n màn nêꞌ nânj ni̱ hioꞌó nàkòo huin.
Ni̱ gataj Ma̱ꞌan Jesús:—Gàꞌhuìꞌ nej suj sa ya̱ nej guiì nânj.Ni̱ gataj nej sí ꞌna̱ꞌ ga̱huin chru̱un gu̱nïn Ma̱ꞌan Jesús:—Man ùnꞌùnꞌ gè rachrúun ni̱ huìj gè yukuaj a nikaj nej ñûnj, si ga̱ꞌa̱nj gi̱ra̱n nej ñûnj nihia yâ daranꞌ nej guiì rigì nânj sàꞌ.
Ni̱ màn daꞌngaꞌ ꞌngo̱ si̱ ùnꞌùnꞌ mîn nej síi. Hiôꞌ ni̱ gataj Ma̱ꞌan Jesús gu̱nïn nej sí ꞌna̱ꞌ ga̱huin chru̱n riñanj:—Ga̱ta̱j nej suj si ga̱ꞌa̱nj ga̱ne nej guiì daꞌ yiꞌnïnꞌïn, daꞌ huìj xia chi̱ꞌ daꞌ huìj xia chi̱ꞌ.
Ni̱ huê danj giꞌhiaj nej sôꞌ, ni̱ gataj nej sôꞌ si ga̱ꞌa̱nj ga̱ne daranꞌ nej guiì riñan hioꞌóo.
Ni̱ gidaꞌa Ma̱ꞌan Jesús nej ùnꞌùnꞌ rachrúun ngà huìj yukuaj a, ni̱ ganachi ni̱ka̱j ñanj neꞌ yàtàꞌa ni̱ gaꞌhuij si guruhuâ Ma̱ꞌan Ñaꞌanj an, ni̱ gaꞌnej nej rachrúun ni̱ gaꞌhuij raꞌa nej sí gaꞌnaꞌ gahuin chru̱n riñanj ni̱ guneꞌ nej sôꞌ riñan nej guiì.
Ni̱ ya daranꞌ nej guiì ni̱ gunumân riki ninj; ni̱ ganaranꞌ nej sij nej rachrún gunâj dânj, ni̱ ganasîj nda yùhuìj yugûti nej rachrún dasû lij dânj ganachra ganaranꞌ nej sij.
Gataj Pedro si Cristo huin Ma̱ꞌan Jesús<TS3>(<a href="tw://bible.*?40.16.13-19">Mt. 16:13-19</a>; <a href="tw://bible.*?41.8.27-29">Mr. 8:27-29</a>)Gahuin ꞌngo̱ gui dânj nga nne anêj Ma̱ꞌan Jesús aꞌmin ngà Ma̱ꞌan Ñaꞌanj an, ni̱ nne nej sí gaꞌnaꞌ ga̱huin chru̱un ngà Ma̱ꞌan; ni̱ gachín naꞌan nej sôꞌ ni̱ gata:—Ahuin sa huín gataj nej guiì ràꞌaj.
Ni̱ nanikàj nej sôꞌ ni̱ gataj nej sôꞌ:—Da̱ꞌa̱j nej sij gataj si huê Ma̱ꞌân rèꞌ huin Juan Bautista; ni̱ aꞌngô da̱ꞌa̱j nej sij gataj si huê Ma̱ꞌân rèꞌ huin Elías; ni̱ aꞌngô da̱ꞌa̱j nej sij gataj si huê Ma̱ꞌân rèꞌ huin ꞌngo̱ nej sôꞌ gataj dàj ga̱huin nej sôꞌ gane diû nâ ni̱ ganaꞌnï̂nj sôꞌ siganï̂nj nej nîman.
Ni̱ gataj Ma̱ꞌan Jesús:—Dàj anîn ruhuâ nej suj, ni̱ ahuin sa huín taj nej suj ràꞌaj.Hiôꞌ ni̱ nanikàj Pedro ni̱ gataj sôꞌ:—Huê Ma̱ꞌân rèꞌ huin Cristo Daꞌní Ma̱ꞌan Ñaꞌanj an.
Gataj Ma̱ꞌan Jesús si ga̱huij<TS3>(<a href="tw://bible.*?40.16.20-28">Mt. 16:20-28</a>; <a href="tw://bible.*?41.8.30–9:1">Mr. 8:30–9:1</a>)Sani̱ gataj Ma̱ꞌan Jesús gu̱nïn nej sí ga̱ꞌnaꞌ ga̱huin chru̱n riñanj, si̱ gananï̂n nej sôꞌ nej nuguanꞌ nânj riñan gàꞌ si ꞌngo̱ rïn nej guiì, ni̱ ûta duguta sunj riñan nej sôꞌ sisi̱ si̱ gananï̂n nej sôꞌ rayiꞌî nuguanꞌ nânj
ni̱ gata:—Hua̱ ni̱ña̱n si̱ ûta gi̱ranꞌ sàñùnj, ni̱ si̱ gininj hueꞌé riñan nej síchìj achij i, ngà nej rej huin ña̱an ni̱ ngà nej sí chru̱n ley ni̱ gàhuìj, sani̱ ga̱chin huàꞌnï̀nj gui ni̱ gànàꞌnï̀n siganï̂nj nej nîman.
Ni̱ gata riñan daranꞌ nej sí gaꞌnaꞌ ga̱huin chru̱n riñanj:—Si hua̱ ꞌngo̱ nej suj ruhuâ gìnikòꞌ rukú, ni̱ gu̱dunâj nej suj daranꞌ nej sa garanꞌ ruhuâ nneè kú nej suj, ni̱ ga̱ ruhuâ nej suj gi̱ranꞌ sa̱ñu̱n nej suj daꞌ gui ni̱ gìnikòꞌ nej suj ñùnj.
Dadinꞌ daranꞌ nej guiì naꞌhuej ruhuâ gi̱ranꞌ sa̱ñu̱n, ni̱ ga̱ꞌa̱nj ni̱ꞌhia ninj; ni̱ daranꞌ nej guiì hua̱ ruhuâ gi̱ranꞌ sa̱ñu̱n rayiꞌí, ni̱ ga̱na̱ni̱n ninj.
Dadinꞌ nùnj guèndà niꞌñanj si gìrìꞌ nej guiì daranꞌ nej sa màn ruhuâ yumiguìi ga̱ riñan ninj, si gu̱durëꞌ ninj ma̱ꞌan ninj nej si ga̱ꞌa̱nj ni̱ꞌhia̱ ninj ràꞌaj.
Dadinꞌ nej guiì giriꞌ sinàꞌàj a rayiꞌí ngà rayiꞌî si-nùguànꞌànj, ni̱ gìrìꞌ nàꞌà niꞌín guiì dânj nga ga̱ꞌna̱ꞌ gi̱nikaj sùnj, ni̱ huê danj na̱nj gìrìꞌ Ma̱ꞌan Rê Ñaꞌanj an sinàꞌàj a rayiꞌî nej guiì dânj, nga ga̱ꞌna̱ꞌ gi̱nikaj su̱n Ma̱ꞌan ngà nej ángel huin sa gèe.
Sani̱ yàngàꞌ hia nï̀nꞌ gàtà ni̱ hua̱ da̱ꞌa̱j nej guiì màn hiuj nânj, ni̱ si̱ gahuiꞌ ninj dadinꞌ gi̱ni̱ꞌin ninj ga̱ꞌna̱ꞌ gi̱nikaj su̱n Ma̱ꞌan Ñaꞌanj an riñan ninj.
Nadunâ Jesús Ma̱ꞌan<TS3>(<a href="tw://bible.*?40.17.1-8">Mt. 17:1-8</a>; <a href="tw://bible.*?41.9.2-8">Mr. 9:2-8</a>)Neꞌ rùkù nga gachîn ꞌngo̱ si tï̱nj gui nga gaꞌmin Ma̱ꞌan Jesús nej nuguanꞌ nânj, ni̱ ni̱ka̱j Ma̱ꞌan gaꞌan Pedro, Juan ni̱ Jacobo, raa̱ ꞌngo̱ kï̱j ï guendâ ga̱ꞌmi̱n ngà Ma̱ꞌan Ñaꞌanj an.
Ni̱ nga nï̀nꞌ aꞌmin ngà Ma̱ꞌan Ñaꞌanj an, ni̱ nadunâ riñan Ma̱ꞌan, ni̱ ganahuin gàtsì nï̀nꞌ si-gaꞌanj ni̱ nda ran chre ganahuin atsîj dânj.
Ni̱ ni̱kï̱nꞌ huìj síi gaꞌmin nguèj sôꞌ ngà Ma̱ꞌan Jesús, ni̱ ꞌngo̱ sôꞌ huin Moisés ni̱ aꞌngô sôꞌ huin Elías,
ni̱ nda raa̱n chre ganahuin rukû nej sij, ni̱ narïsnaꞌanj nguèj sij ngà Ma̱ꞌan Jesús si hua̱ ni̱ña̱n si ga̱huij ruhuâ yumanꞌ snàꞌànj Jerusalén.
Ni̱ ûta gaꞌnaꞌ nnej e riñan Pedro ni̱ huê danj na̱nj gaꞌnaꞌ nnej e riñan nej sôꞌ nne ngà Pedro; sani̱ gunùkuaj nej sij gane nìꞌnàꞌ nej sij, ni̱ giniꞌin nej sij si nda raa̱n chre ganahuin Ma̱ꞌan Jesús, ni̱ huê danj na̱nj nda raa̱n chre ganahuin nguèj sôꞌ ni̱kï̱nꞌ ngà Ma̱ꞌan Jesús.
Ni̱ nga guxun nej sôꞌ ma̱ꞌan nej sôꞌ riñan Ma̱ꞌan Jesús, ni̱ gataj Pedro gu̱nïn Ma̱ꞌan Jesús:—Maestrûj, dùgùnàj hua̱j rûꞌhuaj si ga̱ne nêꞌ hiuj nânj; ni̱ gi̱ꞌhioꞌ huàꞌnï̀nj hueꞌ rekoj o, ꞌngo̱j gane Ma̱ꞌân rèꞌ, ni̱ aꞌngoj gane Moisés, ni̱ aꞌngoj gane Elías;sani̱ nun niꞌin daꞌngaꞌ Pedro sa ga̱ꞌmi̱n sôꞌ mánj.
Ni̱ gunïn nej sij gaꞌmin ꞌngo̱ sa gaꞌmin siganï̂nj nnga dânj, ni̱ gata:—Nânj huin Daꞌnî ni̱ ûta ꞌì ruhuâj niꞌín Ma̱ꞌan; ni̱ gu̱nïn nej suj nej nuguanꞌ ga̱ta gu̱nïn nej suj.
Ni̱ nga gisîj gaꞌmin sa gaꞌmin dânj, ni̱ giniꞌin nej sí ꞌna̱ꞌ ga̱huin chru̱un si ꞌngo̱ rïn Ma̱ꞌan Jesús nikïnꞌ hiuj dânj; sani̱ dḯn gahuin duꞌhua nej sôꞌ, ni̱ nej gui dânj ni̱ nun ga̱na̱nï̱n nej sôꞌ sa giniꞌin nej sôꞌ riñan gàꞌ si̱ ꞌngo̱ nej guiì.
Giꞌhiaj Ma̱ꞌan Jesús ganahuin ꞌngo̱ sí nu̱n nanè kï̱j huaa ruhuâ nimân<TS3>(<a href="tw://bible.*?40.17.14-21">Mt. 17:14-21</a>; <a href="tw://bible.*?41.9.14-29">Mr. 9:14-29</a>)Ni̱ aꞌngô gui dânj nga gananinj nej sij yiꞌî kïj dânj, ni̱ ûta gàꞌì nej guiì gahui gaꞌanj ganahuin ra̱ꞌa nej sij.
Ni̱ siganï̂nj nej guiì rìgì dânj nikïnꞌ ꞌngo̱ sí dânj ni̱ ûta nùkuaj gaꞌmin sôꞌ ni̱ gataj sôꞌ:—Maestrûj, gachín nìꞌhia riñan Ma̱ꞌân rèꞌ ni̱ ruhuâj si gi̱ni̱ꞌhiaj Ma̱ꞌân rèꞌ daꞌnin dadinꞌ aꞌnanꞌ sij, ni̱ ꞌngo̱ rïn sij huin riñânj;
Ni̱ dàj na̱nj orâ ni̱ gidaꞌa ꞌngo̱ nanè kï̱j hua̱a sij, ni̱ dàj na̱nj orâ ni̱ gayiꞌì sij ni̱ gaguâj hia sij giꞌhia, ni̱ ûta nagunanj sij, ni̱ nìkòꞌ ata̱nꞌan duꞌhua sij giꞌhiaj, ni̱ ûta duguaꞌij sij, ni̱ nda nuhuiꞌ si sàꞌ dan ganaꞌnï̂n raꞌa sij.
Ni̱ gachín ni̱ꞌhia riñan nej sí gaꞌnaꞌ ga̱huin chru̱n riñan Ma̱ꞌân rèꞌ si̱ gi̱ri̱ nej sôꞌ ruhuâ nimân daꞌnî nanè kï̱j hua̱ nânj, sani̱ nun ga̱ꞌhue gi̱ri̱ nej sôꞌ mánj.
Nanikàj Ma̱ꞌan Jesús ni̱ gata gu̱nïn nej sí dânj:—Aya̱ꞌ nej yiꞌnïnꞌ suj dadinꞌ nitaj si guyumân nìko ruhuâ nej suj, yiꞌnïnꞌ giꞌhiaj gakï̱nꞌ suj gàꞌ manꞌ. Nda andaj diû daꞌhuí gané ngà nej suj ni̱ ga̱ nùkuaj ruhuâj ngà nej suj gàꞌ únj. Gi̱nikaj daꞌnîꞌ ga̱ꞌna̱ꞌ neꞌ dànanj na̱nj ánj.
Ni̱ nga gahuin nìchrùnꞌ silíj dânj riñan Ma̱ꞌan Jesús ni̱ dunatûj nanè kï̱j hua̱ dânj sôꞌ ni̱ ûta nùkuaj nagunanj silíj dânj; sani̱ dugunïn gàꞌì Ma̱ꞌan nanè kï̱j hua dânj, ni̱ giꞌhia si ganahuin silíj nânj, ni̱ nagaꞌhuij silíj dânj raꞌa rej sôꞌ.
Ni̱ ûta gahuin ña̱ꞌanj ruhuâ daranꞌ nej guiì rayiꞌî sa nìko staꞌu giꞌhiaj Ma̱ꞌan Ñaꞌanj an.Ni̱ ûta gahuin ña̱ꞌanj ruhuâ daranꞌ nej guiì rayiꞌî nej sa giꞌhiaj Ma̱ꞌan Jesús, ni̱ gata gu̱nïn nej sí gaꞌnaꞌ gahuin chru̱n riñanj:
Gataj ñûn Maꞌan Jesús si ga̱huij<TS3>(<a href="tw://bible.*?40.17.22-23">Mt. 17:22-23</a>; <a href="tw://bible.*?41.9.30-32">Mr. 9:30-32</a>)—Hueꞌê gu̱nïn nej suj nuguanꞌ gàtà; dadinꞌ nàgàꞌhuìꞌ nej sij ñùnj raꞌa nej síi.
Sani̱ nun ga̱ꞌhue ga̱ra̱n daꞌngaꞌ ruhuâ nej sí gaꞌnaꞌ ga̱huin chru̱un nej nuguanꞌ nânj, dadinꞌ hua̱ nï̀nꞌ hua huì man riñan nej sôꞌ ni̱ nun ga̱ꞌhue ga̱ra̱n daꞌngaꞌ ruhuâ nej sôꞌ; sani̱ yuꞌhuiꞌ nej sôꞌ gàchìnj naꞌanj nej sôꞌ nej nuguanꞌ nânj riñan Ma̱ꞌan Jesús.
Ahuin sí huin sa aꞌnïnꞌ doj ràꞌaj<TS3>(<a href="tw://bible.*?40.18.1-5">Mt. 18:1-5</a>; <a href="tw://bible.*?41.9.33-37">Mr. 9:33-37</a>)Hiôꞌ ni̱ gayiꞌì nej sí gaꞌnaꞌ ga̱huin chru̱un ni̱ ganarïsnaꞌanj naꞌanj nej sôꞌ ni̱ gataj nej sôꞌ, ahuin goꞌngo̱ nêꞌ gahuin sí gàꞌnï̀nꞌ doj gàꞌ únj.
Ni̱ giniꞌin Ma̱ꞌan Jesús, si dànanj ganï̂n ruhuâ nimân nej sij, ni̱ gidaꞌa ꞌngo̱ sílìj i, ni̱ ganïnj yiꞌnïn.
Ni̱ gata:—Ahuin na̱nj sí ganahuin ra̱ꞌa ꞌngo̱ sílìj i ngà siyu̱guí, ni̱ ñùnj ganahuin ra̱ꞌa nej sôꞌ; ni̱ ahuin na̱nj sí ganahuin ra̱ꞌa ñùnj, ni̱ ganahuin ra̱ꞌa nej sôꞌ Ma̱ꞌan sa gaꞌnḯn gaꞌná; dadinꞌ sí nagiꞌhiaj lij doj ma̱ꞌan siganï̂nj nej suj; ni̱ sí dânj ga̱huin sí achij doj siganï̂nj nej suj.
Sí nitaj si gata rùhuà ñùnꞌ ni̱ huin sôꞌ ngòꞌ<TS3>(<a href="tw://bible.*?41.9.38-40">Mr. 9:38-40</a>)Hiôꞌ ni̱ nanikàj Juan ni̱ gataj sôꞌ:—Maestrûj, giniꞌin nej ñûnj si giri ꞌngo̱ sí dânj nanè kï̱j hua̱a ruhuâ nimân nej guiì ngà siyu̱gui Ma̱ꞌân rèꞌ; ni̱ nagiꞌhiaj ha̱i̱ nej ñûnj dadinꞌ nitaj si gaché sij ngà nêꞌ.
Ni̱ gataj Ma̱ꞌan Jesús:—Si̱ nagiꞌhiaj ha̱i̱ nej suj mánj; dadinꞌ sí nitaj si gata rùhuà nêꞌ ni̱ huin sij ngà nêꞌ.
Ranꞌ Ma̱ꞌan Jesús Jacobo ngà JuanNga gisîj diû na̱nꞌ ñûn Ma̱ꞌan Jesús yàtàꞌa, ni̱ gaꞌan Jerusalén, ni̱ nun ga̱nï̱n yuꞌhuiꞌ ruhuâj.
Ni̱ gaꞌnḯn Ma̱ꞌan Jesús gaꞌanj nej sí gaꞌnaꞌ ga̱huin chru̱n riñanj, ni̱ gatûj nej sôꞌ ruhuâ yumanꞌ huin yiñán nej sí màn yumanꞌ Samaria guendâ gi̱ꞌhiaj yu̱gui nej sôꞌ ña̱n gùnàj nej sij.
Sani̱ nu̱n ga̱ꞌhue̱j nej sí màn yumanꞌ Samaria ga̱na̱huin ra̱ꞌa nej sôꞌ Ma̱ꞌan, dadinꞌ dàj rûnꞌ huaj si neꞌ Jerusalén gàꞌàn huaj.
Ni̱ giniꞌin Jacobo ngà Juan sa giꞌhiaj nej sí nânj ngà nej sij ni̱ gataj nguèj sôꞌ:—Señor ruhuâ Ma̱ꞌân rèꞌ si gi̱ꞌhiaj nguèj ñûnj si gi̱ni̱nj ñaꞌaan yàtàꞌa, dàj rûnꞌ giꞌhiaj Elías, ni̱ ga̱na̱huij nej sij ga̱ka̱ nîꞌ.
Hiôꞌ ni̱ nanikàj Ma̱ꞌan Jesús ni̱ dugunïn gàꞌij nguèj sij ni̱ gata gunïn nguèj sij:—Nun niꞌin nguèj suj dàj hua nanè nimân nguèj suj mánj;
dadinꞌ nun gàꞌnàj guendâ gi̱ꞌhia si ga̱ꞌa̱nj ni̱ꞌhia̱ ma̱ꞌan nimân nej guiì mánj, gaꞌná guendâ ga̱na̱ni̱n ninj na̱nj ánj.Huê dânj ni̱ gaꞌanj nej sij aꞌngô ranchu giꞌhiaj Ma̱ꞌan Jesús.
Nej guiì ruhuâ gi̱nikòꞌ rukû Ma̱ꞌan Jesús<TS3>(<a href="tw://bible.*?40.8.18-22">Mt. 8:18-22</a>)Nga nï̀nꞌ gaché nej sij hua̱j nej sij ruhuâ chrej e, ni̱ gataj ꞌngo̱ sí dânj gu̱nïn Ma̱ꞌan Jesús:—Señor, dànèꞌ gahuin ga̱ꞌa̱nj Ma̱ꞌân rèꞌ ni̱ gi̱nikó rukû Ma̱ꞌân rèꞌ.
Ni̱ gataj Ma̱ꞌan Jesús gu̱nïn sí dânj:—Nej yune ni̱ hua̱ ruhuâ huej e ganarânj ruhuâ nej yôꞌ, ni̱ nej yataj aché yàtàꞌa ni̱ hua̱ sigï̂tï̀nj in ñan ganarânj ruhuâ nej yôꞌ; sani̱ ñùnj ni̱ nitaj si̱ hua̱ ña̱n ga̱na̱ra̱n ruhuâj mánj.
Ni̱ gataj Ma̱ꞌan Jesús gu̱nïn aꞌngô sí dânj:—Ga̱ꞌna̱ꞌ sòꞌ ni̱ gi̱nikôꞌ rukú.Ni̱ gataj sí dânj:—Señor, ga̱ra̱n yina Ma̱ꞌân rèꞌ si gàꞌàn ni̱ nga gahuiꞌ rê ni̱ nga gisîj gachín sij ni̱ gàꞌnàj ni̱ gi̱nikó rukû Ma̱ꞌân rèꞌ.
Ni̱ gataj Ma̱ꞌan Jesús:—Gu̱du̱nâj sòꞌ si nej sí gàꞌ gahuiꞌi ni̱ gàchìnꞌ nej sôꞌ sí gàꞌ gahuiꞌ ngà nej sôꞌ, sani̱ sòꞌ ni̱ ga̱ꞌna̱ꞌ ni̱ ga̱ꞌa̱nj gànàtàꞌ si-nùguànꞌ Ma̱ꞌan Ñaꞌanj an riñan nej guiì.
Hiôꞌ ni̱ gataj aꞌngô sí dânj gu̱nïn Ma̱ꞌan Jesús:—Señor; gi̱nikó rukû Ma̱ꞌân rèꞌ, sani̱ ga̱ra̱n yina Ma̱ꞌân rèꞌ si gàꞌ si̱nï̱n ga̱ꞌa̱nj gi̱da̱ꞌaj raꞌa nej duguiꞌí màn dukuá ni̱ gàꞌnàj.
Ni̱ gataj Ma̱ꞌan Jesús:—Gàꞌ si̱ ꞌngo̱ sí gidaꞌa ne nga ganachej sôꞌ hioꞌóo, ni̱ si̱ gaꞌhue nànìkàj sôꞌ gi̱ni̱ꞌhiaj sôꞌ neꞌ rùkù sôꞌ mánj, ni̱ huê dànanj si gaꞌhue nànìkàj rùkù sí ruhuâ gi̱nikòꞌ rukú, dadinꞌ si huê dànanj gi̱ꞌhiaj sôꞌ hiôꞌ ni̱ nitaj si hua̱ yu̱gui sôꞌ guendâ gi̱ꞌhiaj su̱n sôꞌ si-su̱n Ma̱ꞌan Ñaꞌanj an mánj.
Gaꞌnḯn Ma̱ꞌan Jesús gaꞌanj huàꞌnï̀nj xia yùhuìj nej sôꞌ gànàtàꞌ si-nùguànꞌ Ma̱ꞌan Ñaꞌanj anNeꞌ rùkù nga gahuin nej nânj, ni̱ ganagui Ma̱ꞌan Señor aꞌngô huaꞌnï̂nj xia chi̱ꞌ nej sí gaꞌnaꞌ ga̱huin chru̱n riñanj, ni̱ gaꞌnïn gaꞌanj daꞌ huìj daꞌ huìj ranꞌ nej sij neꞌ ña̱n ñan nngaj nej yumanꞌ snàꞌànj ñan ga̱ꞌa̱nj Ma̱ꞌan.
Ni̱ gàꞌnï̀n ga̱ꞌa̱nj nej suj; ni̱ dàj rûnꞌ huin matsïj ï huin nej suj siganï̂nj nej yuku stuj u.
Ni̱ si̱ ginikaj nej suj nnanj, ni̱ sichrànꞌan, ni̱ si̱ ginikaj nej suj kanj ga̱ꞌa̱nj nej suj; ni̱ si̱ gaꞌmin nej suj ngà si ꞌngo̱ nej guiì nga gànàrìꞌ nej suj ruhuâ chrej e mánj.
Ahuin na̱nj hueꞌ ña̱n ga̱tu̱ nej suj ni̱ nga gùchìꞌ nej suj ni̱ ga̱ta̱j nej suj: “Ga̱ dïnꞌïnj ruhuâ nej suj màn ruhuâ hueꞌ nânj.”
Ni̱ si nej guiì hua̱ dïnꞌïnj ruhuâ huin nej guiì màn ruhuâ hueꞌ ñan gùchìꞌ nej suj, ni̱ sa dïnꞌïnj gaꞌmin nej suj dânj gi̱ꞌhiaj ga̱na̱huin dïnꞌïnj ruhuâ ninj; ni̱ si nej guiì hue huin nej guiì dânj, ni̱ nànìkàj sa dïnꞌïnj gaꞌmin nej suj riñan nej suj.
Ni̱ si ganahuin ra̱ꞌa nej guiì dânj nej suj ni̱ gùnàj nej suj ruhuâ hueꞌ ñan guchiꞌ nej suj, ni̱ ya̱ nej suj ni̱ go̱ꞌo̱ nej suj sa ri̱ki̱ nej guiì dùkuà hueꞌ ñan guchiꞌ nej suj; dadinꞌ sí giꞌhiaj suun ni̱ hua̱ ni̱ña̱n si̱ ga̱ duꞌhue sôꞌ. Ni̱ si̱ gaché nej suj daꞌ hueꞌe daꞌ hueꞌe mánj.
Ahuin na̱nj yumanꞌ snàꞌànj ñan gùchìꞌ nej suj, ni̱ si ganahuin ra̱ꞌa nej guiì màn hiuj dânj nej suj; ni̱ ya̱ nej suj sa ri̱ki̱ ninj;
Ni̱ si màn guiì aꞌnanꞌan hiuj dânj, ni̱ ga̱ta̱j nej suj gu̱nïn nej guiì dânj: “Ni̱ gàꞌ gahuin nìchrùnꞌ Ma̱ꞌan Ñaꞌanj an guendâ gi̱nikaj sunj riñan nej suj.”
Sani̱ ahuin na̱nj yumanꞌ snàꞌànj gatûj nej suj, ni̱ naꞌhuej nej guiì ga̱na̱huin ra̱ꞌa ninj nej suj, ni̱ ga̱hui̱ nej suj ruhuâ yumanꞌ dânj ni̱ nga gaché nej suj huaj nej suj, ni̱ ga̱ta̱j nej suj:
“Nda hioꞌó hiaj màn ruhuâ yumanꞌ snàꞌànj nânj, sa guta riki dakó nej ñûnj na̱gunanꞌ nej ñûnj, guendâ nun gùyùmàn ruhuâ nej suj sa gataj nej ñûnj, ni̱ ruhuâ nej ñûnj si̱ gi̱ni̱ꞌin nej suj, si̱ gàꞌ gahuin nìchrùnꞌ Maꞌan Ñaꞌanj an guendâ gi̱ni̱kaj sunj riñan nej suj.”
Ni̱ gàtà gu̱nïn nej suj si nga gùyùmàn gui nagiꞌhiaj Ma̱ꞌan Ñaꞌanj an guenda riñan nej suj ni̱ dànanj do̱j gi̱ranꞌ sa̱ñu̱n nej guiì gimân yumanꞌ Sodoma gàꞌ daꞌ nej guiì gimân yumanꞌ snàꞌànj nânj.
Ûta gi̱ranꞌ sa̱ñu̱n nej guiì màn yumanꞌ snàꞌànj naꞌhue da̱gahuin<TS3>(<a href="tw://bible.*?40.11.20-24">Mt. 11:20-24</a>)’Ûta gi̱ranꞌ sa̱ñu̱n nej suj guiì màn ruhuâ yumanꞌ Corazín. Ni̱ ûta gi̱ranꞌ sa̱ñu̱n nej suj guiì màn ruhuâ yumanꞌ Betsaida. Ni̱ si̱ riñan nej guiì gimân ruhuâ yumanꞌ Tiro ngà nej guiì gimân ruhuâ yumanꞌ Sidón ni̱ giꞌhiaj Ma̱ꞌan Ñaꞌanj an si ga̱na̱huin nej guiì aꞌnanꞌan dàj rûnꞌ giꞌhia ngà nej suj, ni̱ àsìj gui dânj ni̱ gananun ninj atsîj hua ni̱ñanj xi ni̱ dagamanꞌ ninj hiaj yichrá ninj, ni̱ gàꞌ gananikàj ruhuâ ninj ngà rayiꞌî nej si-ga̱kïnꞌ ninj.
Sani̱ nga gùyùmàn diû na̱gi̱ꞌhiaj Ma̱ꞌan Ñaꞌanj an guenda ngà nej suj ni̱ dànanj ûta gi̱ranꞌ sa̱ñu̱n nej suj, gàꞌ daꞌ nej guiì gimân yumanꞌ Tiro ngà nej guiì gimân yumanꞌ Sidón.
Ni̱ sòꞌ huînꞌ yumanꞌ Kapernaúm, ni̱ ganachi nikajꞌ ma̱ꞌânꞌ nda yàtàꞌa, sani̱ na̱du̱ninj Ma̱ꞌan Ñaꞌanj an sòꞌ ni̱ gi̱ranꞌ sa̱ñu̱nꞌ riñan rúnâko.
’Nej guiì gunïn sa ga̱ꞌmi̱n nej suj gaꞌnaꞌ ga̱huin chru̱n riñânj, ni̱ gunïn ninj sa ga̱ꞌmînj; ni̱ nej guiì naꞌhuej ga̱na̱huin ra̱ꞌa nej nuguanꞌ gaꞌmin nej suj, ni̱ naꞌhuej ninj ga̱na̱huin ra̱ꞌa ninj si-nùguànꞌànj, ni̱ nej guiì naꞌhuej ga̱na̱huin ra̱ꞌa ñùnj, ni̱ naꞌhuej ninj ga̱na̱huin ra̱ꞌa ninj Ma̱ꞌan sa ga̱ꞌnḯn gaꞌná.
Gananikàj nej huàꞌnï̀nj xia yùhuìj nej sôꞌ gaꞌanj gànàtàꞌ si-nùguànꞌ Ma̱ꞌan Ñaꞌanj anNi̱ nga gunumân nej huàꞌnï̀nj xia yùhuìj nej sí gaꞌnḯn Ma̱ꞌan Jesús gaꞌanj gànàtàꞌ si-nùguànꞌ Ma̱ꞌan Ñaꞌanj an, ni̱ ûta ganahuin nìhiàꞌ ruhuâ nej sôꞌ ni̱ gataj nej sôꞌ:—Señor, nda nej nanè kï̱j huaa dagahuin riñan nej ñûnj ngà siyu̱gui Ma̱ꞌân rèꞌ.
Ni̱ gataj Ma̱ꞌan Jesús:—Ni̱ giniꞌin yàngàj si gininj sichre neꞌ yàtàꞌa ni̱ huaj dàj rûnꞌ hua sinàn duꞌhui.
Gi̱ni̱ꞌhiaj nej suj dadinꞌ gàꞌ rikîj sun nùkuaj riñan nej suj ni̱ dàj rûnꞌ giꞌhiôꞌ nga guduyâ yiꞌîꞌ nej yukuáa ni̱ guduyâ yiꞌîꞌ nej yikïïn, ni̱ huê danj gi̱ꞌhiaj ga̱nan nej suj riñan daranꞌ nej sa yìꞌì ganï̂n ruhuâ sa gunïnꞌ ngà nej suj, ni̱ nitaj gàꞌ si ꞌngo̱ sa yìꞌìi gi̱ꞌhiaj ga̱nan riñan nej suj mánj.
Sani̱ si̱ gahuin nìhiàꞌ staꞌu ruhuâ nej suj si dagahuin nej nanè kï̱j hua̱a sa gaꞌmin nej suj mánj, ga̱na̱huin nìhiàꞌ ruhuâ nej suj si gàꞌ ganataꞌ siyu̱gui nej suj riñan ñanj librû tàj neꞌ yàtàꞌa.
Ûta ganahuin nìhiàꞌ ruhuâ Ma̱ꞌan Jesús<TS3>(<a href="tw://bible.*?40.11.25-27">Mt. 11:25-27</a>; <a href="tw://bible.*?40.13.16-20">13:16-20</a>)Ni̱ huê orâ dânj ni̱ giꞌhiaj Ma̱ꞌan Espíritu Santo si ûta ganahuin nìhiàꞌ ruhuâ Ma̱ꞌan Jesús ni̱ gayiꞌij ni̱ gata:—Gaꞌmin hueꞌé riñan Ma̱ꞌân rèꞌ na̱nj Tâꞌ, dadinꞌ huê Ma̱ꞌân rèꞌ huin Rê, Ma̱ꞌan Señor ni̱ka̱j su̱n neꞌ yàtàꞌa ngà riñan hioꞌóo, dadinꞌ gachrîj huì Ma̱ꞌân rèꞌ nej nuguanꞌ nânj riñan nej sí chru̱n nï̀nꞌ ruhuâ ngà riñan nej sí sàꞌ garânj daꞌngaꞌ ruhuâ, ni̱ ganadigân Ma̱ꞌân rèꞌ riñan nej sílìj i. Ni̱ huê danj giꞌhiá rèꞌ, na̱nj Tâꞌ, dadinꞌ huê dànanj garanꞌ ruhuâ Ma̱ꞌân rèꞌ.
’Daranꞌ nej suun ganahuin raꞌá giꞌhiaj Ma̱ꞌan Rê; ni̱ gàꞌ si ꞌngo̱ nej guiì nun niꞌin si huín Daꞌní Ma̱ꞌân rèꞌ, ni̱ man ꞌngo̱ rïn Ma̱ꞌan huin sa niꞌin ñùnj; ni̱ gàꞌ si̱ ꞌngo̱ nej guiì nitaj si niꞌin ahuin sa huin Ma̱ꞌan mánj, man ꞌngo̱ rḯn huin sa niꞌin Ma̱ꞌan, ni̱ ñùnj gi̱ꞌhiaj ga̱ra̱n daꞌngaꞌ ruhuâ nej guiì ri̱ña̱n garanꞌ ruhuaj ga̱na̱di̱gán.
Ni̱ nga nikïnꞌ ngo̱ rïn Ma̱ꞌan Jesús ngà nej sôꞌ ꞌna̱ꞌ ga̱huin chru̱n riñanj ni̱ giniꞌhia riñan nej sôꞌ, ni̱ gata gu̱nïn nej sôꞌ:—Ga̱na̱huin nìhiàꞌ ruhuâ nej guiì giniꞌin ngà rune ñan ninj ni̱ dàj rûnꞌ hua sa giniꞌin nej suj.
Dadinꞌ ñùnj taj si ûta gàꞌì nej sôꞌ gataj dàj ga̱huin ngà nej rey gane diû ri̱ki ni̱ ûta gahuin ruhuâ nej sôꞌ gi̱ni̱ꞌin nej sôꞌ sa giniꞌin nej suj, sani̱ nun gi̱ni̱ꞌin nej sôꞌ; ni̱ ûta gahuin ruhuâ nej sôꞌ gu̱nïn nej sôꞌ sa gu̱nïn nej suj, sani̱ nun gu̱nïn nej sôꞌ mánj.
Ûta hueꞌê giꞌhiaj sí ꞌnaꞌ yumanꞌ SamariaNi̱ nne ꞌngo̱ sí ûta sàꞌ chru̱n si-ley Ma̱ꞌan Ñaꞌanj an hiuj dânj ni̱ ganayumàn sôꞌ, guendâ ruhuâ sôꞌ ga̱ya̱ka̱j sôꞌ daꞌngaꞌa ngà Ma̱ꞌan Jesús, ni̱ gataj sôꞌ:—Maestrûj, nùnj huin si gi̱ꞌhia ni̱ ga̱ꞌhue ga̱ne nìgàn yàtàꞌa ràꞌaj.
Ni̱ gataj Ma̱ꞌan Jesús gu̱nïn sí dânj:—Nga gahiaꞌ riñan si-ley Ma̱ꞌan Ñaꞌanj an. Ni̱ dàj taj si-nùguànꞌ Ma̱ꞌan Ñaꞌanj an ràꞌaj.
Nanikàj sí dânj ni̱ gataj sôꞌ:—“Ga̱ ꞌì ruhuâꞌ niꞌînꞌ Ma̱ꞌan Señor huin Daꞌanjt ngà daranꞌ nimânt, ni̱ ngà daranꞌ ma̱ꞌan nimânt, ni̱ ngà daranꞌ sa hua̱ nùkuaj hua̱ nneè kút, ni̱ ngà daranꞌ daꞌngât; ni̱ ga̱ ꞌì ruhuâꞌ niꞌînꞌ nej duguît dàj rûnꞌ ꞌì ruhuâꞌ niꞌînꞌ ma̱ꞌânꞌ.”
Ni̱ gataj Ma̱ꞌan Jesús gu̱nïn sí dânj:—Ûta dùgùnàj hua sa dunanikàjꞌ riñânj; ni̱ da̱gahuînꞌ nej nuguanꞌ nânj, ni̱ ga̱ne nìgànjꞌ na̱nj ánj.
Sani̱ guendâ ruhuâ sí nânj, du̱naꞌhuej sôꞌ rayiꞌî nuguanꞌ gachín naꞌanj sô, ni̱ gataj sôꞌ gu̱nïn Ma̱ꞌan Jesús:—Ahuin nej sí huin nej duguiꞌí ràꞌaj.
Rayiꞌî nuguanꞌ nânj ni̱ nanikàj Ma̱ꞌan Jesús ni̱ gata:—ꞌNgo̱ sí dânj ni̱ gahui sôꞌ ruhuâ yumanꞌ snàꞌànj Jerusalén ni̱ gaꞌanj sôꞌ chrej hua̱j yumanꞌ Jerikó, ni̱ gidaꞌa gè nej sí tu̱u, ni̱ giꞌhiaj tu̱ nej sôꞌ daranꞌ siꞌhiaj sí dânj; ni̱ guduranꞌ yiꞌì nej sôꞌ sí dânj, ni̱ gudunâj nej sôꞌ nngaj sí nânj ni̱ gaꞌanj nej sôꞌ ni̱ do̱j hua̱j ni̱ gàhuìꞌ sí dânj.
Ni̱ nàsìnùnj chre ni̱ gachîn ꞌngo̱ rej huaj sôꞌ chrej ñan nngaj sí dânj, ni̱ giniꞌin sôꞌ si giranꞌ yiꞌì sí dânj sani̱ gachîn anêj sôꞌ ni̱ gaꞌanj sôꞌ.
Sani̱ gachîn ꞌngo̱ sí ꞌna̱ꞌ yumanꞌ Samaria chrej ñan nngaj sí nânj huaj sôꞌ ni̱ giniꞌin sôꞌ si giranꞌ yiꞌì nï̀nꞌ ruhuâ sí dânj, ni̱ guruguñuꞌunj sôꞌ sí dânj;
Ni̱ gaꞌanj nichì sôꞌ ñan nngaj sí dânj, ni̱ ganaꞌnïnꞌ sôꞌ gasîti ngà nne alkol ñan giranꞌ yiꞌì dânj ni̱ gudutâj sôꞌ atsìj i nneè kú sí dânj; ni̱ ganachi nikaj sôꞌ ni̱ gutaꞌ sôꞌ yichrá dân sôꞌ urruj u, ni̱ ginikaj sôꞌ gaꞌanj sôꞌ ñan hua̱ hueꞌ mesû, ni̱ dugumîn sôꞌ sí giranꞌ yiꞌì dânj.
Ni̱ aꞌngô gui dânj nga huaj sôꞌ ga̱ꞌa̱nj sôꞌ, ni̱ giri sôꞌ huìj sanꞌanj denario, ni̱ gaꞌhuiꞌ sôꞌ raꞌa sí girïꞌïnj hueꞌ mesû, ni̱ gataj sôꞌ gu̱nïn sí dânj: “Du̱gumîn sòꞌ sí nânj; ni̱ daranꞌ nej sa gùtï̀nꞌ ngà sij, ni̱ na̱ruꞌhuej riñanꞌ nga nànìkàj ñún gàꞌnàj.”
Ahuin goꞌngo̱ nej huàꞌnï̀nj sí nânj ga ꞌì ruhuâ niꞌin sí giranꞌ yiꞌì giꞌhiaj nej sí tu̱u ràꞌaj.
Ni̱ gataj sí nânj:—Sí gananï̂n àko ruhuâ niꞌin sí giranꞌ yiꞌì dânj huin sí ꞌì ruhuâ.Hiôꞌ ni̱ gataj Ma̱ꞌan Jesús:—Ga̱ꞌa̱njꞌ ni̱ huê dànanj gi̱ꞌhiáꞌ ngà nej duguît na̱nj ánj.
Gaꞌanj gi̱niꞌhiaj Ma̱ꞌan Jesús ñan nne Marta ngà MaríaGahuin ꞌngo̱ gui dânj ni̱ nga gaché Ma̱ꞌan Jesús hua, ni̱ gatu ruhuâ ꞌngo̱ yumanꞌan; ni̱ gaꞌan dukuâ ꞌngo̱ siyànà gùꞌnàj Marta ni̱ ganahuin ra̱ꞌa siyànà dânj Ma̱ꞌan.
Ni̱ hua̱ ꞌngo̱ yuguij siyànà dânj ni̱ gùꞌna María, ni̱ gaꞌnaꞌ María ni̱ gaꞌanj ga̱ne yiꞌî Ma̱ꞌan Jesús, ni̱ gunïn nej nuguanꞌ ganataꞌ Ma̱ꞌan Jesús riñanj.
Sani̱ Marta ni̱ doꞌ si ûta ganahuij ruhuaj giꞌhiaj sunj, ni̱ gaꞌan ni̱ gata gu̱nïn Ma̱ꞌan Jesús:—Señor. Nùnj huin saj ni̱ nitaj si̱ giriñun ruhuâ Ma̱ꞌân rèꞌ ni̱ ga̱ta̱j rèꞌ gu̱nïn yuguî si gu̱ru̱gûñuꞌun ñùnj dadinꞌ giꞌhiaj su̱n ꞌngo̱ rḯn ràꞌaj. Ga̱ta̱j Ma̱ꞌân rèꞌ gu̱nïn ni̱ gu̱ru̱gûñuꞌun ñùnj.
Nanikàj Ma̱ꞌan Jesús, ni̱ gata:—Marta, Marta, ûta ganahuij ruhuâꞌ giꞌhiaj sunꞌ ni̱ nitaj si hua̱ dïnꞌïnj ruhuâꞌ mánj.
Sani̱ man ꞌngo̱ rïn suun huin sa ña̱ꞌa̱n doj; ni̱ María huin sa ganagui sun ña̱ꞌa̱n huaa, ni̱ nitaj si huaj gi̱yi̱ꞌne̱ sa ganahuin ra̱ꞌa mánj.
Gidigân Ma̱ꞌan Jesús dàj gaꞌminꞌ ngà Ma̱ꞌan Ñaꞌanj an<TS3>(<a href="tw://bible.*?40.6.9-15">Mt. 6:9-15</a>; <a href="tw://bible.*?40.7.7-11">7:7-11</a>)Gahuin ꞌngo̱ gui dânj nga nne Ma̱ꞌan Jesús aꞌmin ngà Ma̱ꞌan Ñaꞌanj an ꞌngo̱ hiuj dânj, ni̱ nga gisîj gaꞌmin Ma̱ꞌan ngà Ma̱ꞌan Ñaꞌanj an ni̱ gataj ꞌngo̱ nej sí ꞌna̱ꞌ ga̱huin chru̱n riñanj:—Señor, gi̱digân Ma̱ꞌân rèꞌ dàj ga̱ꞌmi̱n nej ñûnj ngà Ma̱ꞌan Ñaꞌanj an, dadinꞌ Juan Bautista ni̱ gidigân sôꞌ dàj gaꞌmin nej sí gaꞌnaꞌ ga̱huin chru̱n riñan sôꞌ ngà Ma̱ꞌan Ñaꞌanj an.
Ni̱ gataj Ma̱ꞌan Jesús:—Nga ruhuâ nej suj ga̱ꞌmi̱n nej suj ngà Ma̱ꞌan Ñaꞌanj an, ni̱ dànanj gataj nej suj:Taj Ma̱ꞌân rèꞌ huin Rej nej ñûnj nne yàtàꞌa,sa gèe huin siyu̱gui Ma̱ꞌân rèꞌ.Ga̱ꞌna̱ꞌ gi̱nikaj su̱n Ma̱ꞌân rèꞌ riñan nej ñûnj.Dàj rûnꞌ ginikaj su̱n Ma̱ꞌân rèꞌ yàtàꞌà, huê danj gi̱nikaj su̱n Ma̱ꞌân rèꞌ riñan hioꞌó nânj.
Ni̱ rachrún rikî Ma̱ꞌân rèꞌ ya nej ñûnj hia̱j aꞌhioj, ni̱ ri̱ki̱ Ma̱ꞌân rèꞌ daranꞌ nej gui ya̱ nej ñûnj.
Ni̱ ginikaj Ma̱ꞌân rèꞌ nimân nìko rayiꞌî nej gakï̱nꞌ giꞌhiaj nej ñûnj riñan Ma̱ꞌan Ma̱ꞌân rèꞌ, dadinꞌ huê danj ginikaj nej ñûnj nimân nìko rayiꞌî daranꞌ nej sí giꞌhiaj gakï̱nꞌïn riñan nej ñûnj.Ni̱ si̱ gaꞌnḯn raꞌa Ma̱ꞌân rèꞌ si gi̱ni̱nj nej ñûnj riñan gakï̱nꞌïn nga duguaneꞌ sichre riñan nej ñûnj, ni̱ gi̱ꞌhiaj Ma̱ꞌân rèꞌ si ga̱na̱ni̱n nej ñûnj riñan daranꞌ nej sa aꞌnanꞌan.
Ni̱ gataj Ma̱ꞌan Jesús:—Ahuin goꞌngo̱ nej suj ni̱ si̱ hua̱ ꞌngo̱ sí ni̱ka̱j duguiꞌ ngà nej suj, ni̱ gaꞌanj nej suj dukuâ sí dânj da̱ꞌa̱j neꞌ nàꞌan ni̱ ga̱ta̱j nej suj gu̱nïn sôꞌ: “Di̱nï̂nj, ri̱ki̱ yikḯn rèꞌ huàꞌnï̀nj rachrún gìrìꞌìj,
Dadinꞌ ñan nné guyumân ꞌngo̱ sí ni̱ka̱j duguiꞌ ngàj ni̱ nda gànꞌ gaꞌnaꞌ sôꞌ, ni̱ nitaj nùnj hua gàꞌhuìj yâ sôꞌ mánj.”
Ni̱ gi̱ꞌhiaj nêꞌ guenda si sí ni̱ka̱j duguiꞌ ngà nej suj ni̱ ga̱ꞌmi̱n sôꞌ nda ruhuâ dukuâ sôꞌ ni̱ ga̱ta̱j sôꞌ: “Si̱ ganariꞌ nnej e riñânj mánj; dadinꞌ gàꞌ ganaran riñan rahueꞌe, ni̱ gàꞌ nngaj nej daꞌnin riñan na ngàj; ni̱ si̱ gaꞌhue ga̱na̱chí ni̱ rìkìj sa gachînꞌ mánj.”
Ñùnj taj ni̱ nùnj huin si̱ naꞌhuej ruhuâ sí dânj ga̱hui̱ sôꞌ ruhuâ dukuâ sôꞌ, sani̱ guendâ nun ga̱ra̱nꞌ ruhuâ sôꞌ si gi̱ꞌhiaj sí dânj si gi̱ri̱ ruhuâ sôꞌ huê danj, ni̱ ga̱hui̱ sí dânj ruhuâ dukuâ sôꞌ ni̱ gàꞌhuìꞌ sôꞌ sa gachín sí ni̱ka̱j duguiꞌ ngà sôꞌ.
Ñùnj taj: Ni̱ gàchìnj nej suj ni̱ ri̱ki̱ Ma̱ꞌan Ñaꞌanj an; nànàꞌhuìꞌ nej suj ni̱ gànàrìꞌ nej suj; gi̱ta raꞌa nej suj riñan rahueꞌe, ni̱ ga̱na̱ꞌnï̱n nej sij ga̱tu̱ nej suj.
Dadinꞌ daranꞌ sí gachín ni̱ ga̱na̱huin ra̱ꞌa sôꞌ; ni̱ sí nanaꞌhuiꞌ ni̱ gànàrìꞌ sôꞌ; ni̱ sí gita raꞌa riñan rahueꞌe, ni̱ ga̱na̱ꞌnï̱n nej sôꞌ riñan rahueꞌe ga̱tu̱ sí dânj.
’Ni̱ si̱ hua̱ daꞌní nej suj, ni̱ si gàchìnj sôꞌ rachrúun ya̱ sôꞌ ni̱ gìsìj ruhuâ nej suj gàꞌhuìꞌ nej suj hiëj ya̱ sôꞌ na̱nj nîꞌ. Ni̱ si gàchìnj sôꞌ yukuaj a ya̱ sôꞌ ni̱ gìsìj ruhuâ nej suj gàꞌhuìꞌ nej suj yukuáa ya̱ sôꞌ na̱nj nîꞌ.
Ni̱ si gàchìnj sôꞌ chruj yâ sôꞌ, ni̱ gìsìj ruhuâ nej suj gàꞌhuìꞌ nej suj yikïïn ya̱ sôꞌ na̱nj nîꞌ.
Ni̱ si nej suj ni̱ huin nej suj sí aꞌnanꞌan, ni̱ niꞌin sàꞌ nej suj dàj hua sa gàꞌhuìꞌ nej suj raꞌa daꞌní nej suj. Dàj gàꞌ Ma̱ꞌan Rê nne yàtàꞌa ni̱ ga̱ꞌhue ga̱ꞌhuij Espíritu Santo raꞌa nej guiì gàchìnj riñanj.
ꞌNgo̱ hueꞌ giyichraꞌ da̱ꞌa̱j ni̱ si̱ gaꞌhue ga̱ne naj doj gàꞌ mánj<TS3>(<a href="tw://bible.*?40.12.22-30">Mt. 12:22-30</a>; <a href="tw://bible.*?41.3.19-27">Mr. 3:19-27</a>)Ni̱ giri Ma̱ꞌan Jesús ꞌngo̱ sa kï̱j ï ruhuâ nimân ꞌngo̱ sí ꞌmìnj in; ni̱ nga gahui nanè kï̱j hua̱ dânj, ni̱ gaꞌhue gaꞌmin sí ꞌmìnj dânj; ni̱ ûta gahuin ña̱ꞌanj ruhuâ nej guiì rayiꞌî sa ga̱huin.
Sani̱ gataj da̱ꞌa̱j nej sí màn hiuj dânj:—Giri sí nânj sa kï̱j ï, ruhuâ nimân nej guiì dadinꞌ Beelzebú sa aꞌnïnꞌ riñan nej sa kïj ï gaꞌhuiꞌ su̱n dânj raꞌa sôꞌ rayiꞌî dan gaꞌhue giri sôꞌ nej sa kï̱j ï ruhuâ nimân nej guiì.
Ni̱ aꞌngô da̱ꞌa̱j nej sí dan gachín ꞌngo̱ daꞌngaꞌ gaꞌnaꞌ neꞌ yàtàꞌa riñan Ma̱ꞌan Jesús, guendâ ruhuâ nej sôꞌ ga̱ya̱ka̱j nej sôꞌ daꞌngaꞌa ngà Ma̱ꞌan.
Sani̱ niꞌin Ma̱ꞌan Jesús, dàj ganï̂n ruhuâ nej sij ni̱ gata gu̱nïn nej sij:—Daranꞌ yumanꞌan nga giyiꞌchraꞌ da̱ꞌa ni̱ ga̱na̱hui; ni̱ ꞌngo̱ hueꞌ gàꞌ giyichraꞌ da̱ꞌa̱j ni̱ man si̱ nne guendâ ga̱na̱tu.
Ni̱ si̱ sichre ni̱ guchra da̱ꞌa nej duguiꞌij, ni̱ dàj gi̱ꞌhia ga̱ꞌhue gùnùkua ga̱ne naj doj ràꞌaj. Dadinꞌ gataj nej suj si Beelzebú huin sa giꞌhiaj rayiꞌî dânj gaꞌhue girîj neꞌ ye̱ꞌe nej sa kï̱j ï hia̱j do̱j.
Ni̱ si Beelzebú huin sa giꞌhiaj ni̱ rayiꞌî dânj ni̱ gaꞌhue girîj neꞌ ye̱ꞌe nej sa kï̱j ï. Ni̱ ahuin sa gaꞌhuiꞌ suun riñan daꞌní nej suj ni̱ gaꞌhue giri nej sôꞌ nej sa kï̱j ï neꞌ ye̱ꞌe ràꞌaj. Hia̱j ni̱ nej sôꞌ huin sa ga̱na̱ka̱j guendâ nej nuguanꞌ gaꞌmin nej suj.
’Ni̱ si ꞌngo̱ síi ni̱ hua̱ ran nne sôꞌ ni̱ hua̱ chrun rihiaꞌa giꞌhiaj sôꞌ guendâ du̱gumîn sôꞌ nej sa màn ruhuâ dukuâ sôꞌ, hiôꞌ ni̱ hua̱ dïnꞌïnj mân daranꞌ nej rasu̱n hua̱ riñan sôꞌ.
Sani̱ ñùnj huin sí nùkuaj dânj ni̱ gaꞌnê daranꞌ nej sa garânj sun sichre riñanj, ni̱ giꞌhiaj ga̱nânj sichre, dadinꞌ nej sa garânj sun dânj huin sa giꞌhiaj ni̱ ûta giriꞌ nukua, huê danj ni̱ ganakâ daranꞌ nej sa gahuin siꞌhiaj sichre.
’Sí nitaj si huin ngàj ni̱ gunïnꞌ sôꞌ ngàj; ni̱ sí nitaj si ganaranꞌ ngàj ni̱ dànanj duyaꞌnï̀n nï̀nꞌ sôꞌ.
Nanikàj ñûn nanè kï̱j huaa gatu ruhuâ dukuaj<TS3>(<a href="tw://bible.*?40.12.43-45">Mt. 12:43-45</a>)’Nga gahui ꞌngo̱ nanè kï̱j hua̱a ruhuâ nimân nej guiì, ni̱ gaché nunj riñan hioꞌó nakòo, ni̱ nanaꞌhuij ñan ga̱na̱ra̱n ruhuaj; ni̱ naꞌhue gànàrìꞌij ñan ga̱na̱ra̱n ruhuaj, ni̱ gata: “Nànìkàj ñún na̱ꞌa̱nj ñan gahui gaꞌná.”
Ni̱ nga gunukuij ña̱n gane si̱nïnj, ni̱ ganariꞌij si̱ gàꞌ ganakaꞌ nej sôꞌ ni̱ gàꞌ nagiꞌhiaj nìhiàꞌ nej sôꞌ ruhuâ hueꞌ ña̱n gane.
Hiôꞌ ni̱ gaꞌanj ga̱kïn, aꞌngô chi̱j nej nanè kï̱j hua̱ doj gàꞌ daꞌaj: Ni̱ gatûj ninj ni̱ gaꞌanj ga̱ne ninj ruhuâ nimân sí dânj; ni̱ dànanj ûta kï̱j ganahuin sí nânj gàꞌ daꞌ sa giꞌhiaj si̱nï̱n sôꞌ.
Ga̱na̱huin nìhiàꞌ ruhuâ nej guiì gunïn si-nùguànꞌ Ma̱ꞌan Ñaꞌanj anNga nï̀nꞌ gaꞌmin Ma̱ꞌan Jesús nej nuguanꞌ nânj, ni̱ gayiꞌì ꞌngo̱ siyànà ꞌna̱ꞌ siganï̂nj nej guiì rigìi ni̱ gaꞌmin ni̱ gata:—Ûta ga̱na̱huin nìhiàꞌ ruhuâ siyànà ginun ri̱ki sòꞌ, ni̱ sa yi̱ꞌña̱nj gutsîꞌ.
Sani̱ dànanj gataj Ma̱ꞌan Jesús:—Dànanj ga̱na̱huin nìhiàꞌ ruhuâ nej guiì gunïn si-nùguànꞌ Ma̱ꞌan Ñaꞌanj an, si ganaꞌnḯn sàꞌ ninj si-nùguànꞌ Ma̱ꞌan Ñaꞌanj an ni̱ dagahuin ninj na̱nj ánj.
Yiꞌnïnꞌ kïj huaa gachín daꞌngaꞌa gi̱ni̱ꞌin<TS3>(<a href="tw://bible.*?40.12.38-42">Mt. 12:38-42</a>; <a href="tw://bible.*?41.8.12">Mr. 8:12</a>)Ni̱ ganahuin mintû nï̀nꞌ nej guiì rigìi, ni̱ gayiꞌì Ma̱ꞌan Jesús ni̱ gata gu̱nïn ninj:—Nej yìꞌnï̀nꞌ nej guiì màn nânj ni̱ guiì kï̱j hua̱a huin ninj; ni̱ gachín ninj daꞌngaꞌa gi̱ni̱ꞌin ninj, sani̱ si̱ gaꞌhue gi̱niꞌin ninj daꞌngaꞌa mánj, dadinꞌ sa giranꞌ Jonás huin sa ga̱na̱ka̱j guendâ ninj.
Dadinꞌ sa giranꞌ Jonás ga̱huin ꞌngo̱ daꞌngaꞌa riñan nej guiì gimân yumanꞌ Ninive, ni̱ huê danj na̱nj ñùnj ni̱ huín ꞌngo̱ daꞌngaꞌa riñan nej yi̱ꞌnï̱nꞌ nej guiì màn diû nânj.
Reyna gaꞌnaꞌ neꞌ ri̱ki ni̱ gànàyùmàn ñûnꞌ gui nga na̱gi̱ꞌhiaj Ma̱ꞌan Ñaꞌanj an guenda ngà yiꞌnïnꞌ nej guiì nânj ni̱ ga̱ra̱n ruhuâ ñûnꞌ rayiꞌî ninj, ni̱ gi̱ꞌhia̱j ñûnꞌ si ga̱huin kastîgu ninj; dadinꞌ gaꞌnaꞌ ñûnꞌ nda ga̱nꞌ xi guendâ ruhuâ ñûnꞌ gi̱ni̱ꞌin ñûnꞌ dàj nìko niꞌin Salomón, sani̱ dànanj hua̱j huin sa ni̱kï̱nꞌ hiuj nânj gàꞌ daꞌ Salomón.
Nej guiì gimân yumanꞌ Ninive ni̱ gànàyùmàn ninj gui nga na̱giꞌhiaj Ma̱ꞌan Ñaꞌanj an guenda riñan nej yiꞌnïnꞌ nânj, ni̱ ga̱ra̱n ruhuâ ninj rayiꞌî nej guiì nânj, ni̱ gi̱ꞌhiaj ninj si ga̱ꞌa̱nj ni̱ꞌhia̱ nej guiì nânj; dadinꞌ nga gaꞌmin Jonás si-nùguànꞌ Ma̱ꞌan Ñaꞌanj an riñan ninj ni̱ gananikàj ruhuâ ninj ngà rayiꞌî si-ga̱kïnꞌ ninj, ni̱ dànanj nìko hua̱ sa ni̱kï̱nꞌ hiuj nânj gàꞌ daꞌ Jonás.
Rune ñunꞌ huin sa gudugùn riñan nneè kuꞌ<TS3>(<a href="tw://bible.*?40.6.22-23">Mt. 6:22-23</a>)’Gàꞌ si̱ ꞌngo̱ guiì si̱ gaꞌhue ga̱chri̱ huì lampara giꞌnïnj huìj riki ꞌngo̱ chrún giriñun ninj mánj, dadinꞌ gutaꞌ ninj lampara dânj ñan hua yàkàan, daꞌnga ni̱ gudugunj riñan nej guiì nga ga̱tu̱ ninj ruhuâ hueꞌe.
Ñaꞌan gudugùn nneè kút huin rune ñant, ni̱ si rune ñant huin sa sàꞌa; ni̱ nï̀nꞌ gàchràꞌ nneè kút giyigï̀n, ni̱ si rune ñant huin sa yiꞌìi ni̱ hua̱ ru̱mi̱nꞌ nï̀nꞌ gàchràꞌ nneè kút.
Gi̱ni̱ꞌhiaj sòꞌ dadinꞌ si nuhuij ni̱ sa giyigï̀n hua̱ nneè kút, ni̱ huin sa ru̱mi̱nꞌin.
Ni̱ huê danj ni̱ si nï̀nꞌ gàchràꞌ nneè kút giyigï̀n, hiôꞌ ni̱ nitaj si hua̱ do̱j sa ru̱mi̱nꞌin nneè kút mánj, ni̱ huaj dàj rûnꞌ hua nga gudugùn ñaꞌaan hiôꞌ ni̱ nda hueꞌê chre giyigï̀n nï̀nꞌ gàchràꞌ nneè kút.
Gataj Ma̱ꞌan Jesús si giꞌhiaj nej maestrû chru̱n ley ngà nej fariseo sa aꞌnanꞌan<TS3>(<a href="tw://bible.*?40.23.1-36">Mt. 23:1-36</a>; <a href="tw://bible.*?41.12.38-40">Mr. 12:38-40</a>; <a href="tw://bible.*?42.20.45-47">Lc. 20:45-47</a>)Ni̱ nga gisîj gaꞌmin Ma̱ꞌan Jesús, ni̱ ûta àko gachín nìꞌhiaj ꞌngo̱ sí fariseo si gàꞌan dukuâ sôꞌ ni̱ yaj ngà sôꞌ, ni̱ nga gatûj Ma̱ꞌan Jesús ruhuâ hueꞌe, ni̱ gaꞌanj ga̱ne yiꞌnḯn mesa.
Ni̱ giniꞌin sí fariseo si nun nànìꞌhiàꞌ Ma̱ꞌan Jesús raꞌa nga yaj, ni̱ gahuin ña̱ꞌanj ruhuâ sôꞌ.
Sani̱ gataj Ma̱ꞌan Señor:—Hia̱j ni̱ nitaj si dùgùnàj hua sa giꞌhiaj nej suj nej sí fariseo, dadinꞌ giꞌhiaj nej suj dàj rûnꞌ giꞌhiaj nej guiì ganaꞌnïnꞌ neꞌ ye̱ꞌ basu ni̱ ne̱ꞌ ye̱ꞌ goꞌo, ni̱ huê danj giꞌhiaj nej suj ni̱ ûta hueꞌê nagiꞌhiaj nej suj neꞌ ye̱ꞌ nej suj sani̱ ruhuâ nimân nej suj ni̱ nda nìchra chre mân gakï̱nꞌ tu̱u ngà aꞌngô nej gakï̱nꞌïn.
Sí naꞌhuej ga̱ya̱ka̱j guendâ huin nej suj. Ni̱ Ma̱ꞌan sa giꞌhiaj nneè kú nej suj, ni̱ sê Ma̱ꞌan giꞌhiaj nimân nej suj ràꞌ saj ûn.
Gàꞌhuìꞌ nej suj sa hua̱ riñan nej suj riñan nej guiì gànìki ni̱ ga̱na̱huin sàꞌ nï̀nꞌ gàchràꞌ nej suj.
’Sani̱ ûta gi̱ranꞌ sa̱ñu̱n nej suj nej sí fariseo. Dadinꞌ gaꞌhuiꞌ nej suj diezmo koj menta, ni̱ gaꞌhuiꞌ nej suj diezmo koj ruda ni̱ gaꞌhuiꞌ nej suj diezmo daranꞌ nej kuej gunun nej suj, sani̱ gudunâj nej suj guendâ gi̱ꞌhiaj nej suj sa ni̱ka̱a ni̱ gudunâj nej suj guendâ ga̱ ꞌì ruhuâ nej suj niꞌin nej suj Ma̱ꞌan Ñaꞌanj an. Nej nânj huin sa ña̱ꞌa̱n daꞌhui nej suj gi̱ꞌhiaj nej suj, ni̱ nun daꞌhui nej suj gu̱du̱nâj nej suj guendâ gàꞌhuìꞌ nej suj diezmo nej mánj.
’Ûta gi̱ranꞌ sa̱ñu̱n nej suj nej sí fariseo dânj. Dadinꞌ ûta huin ruhuâ nej suj ga̱ne nej suj riñan nej chrun yilâ. ni̱kï̱nꞌ si̱nï̱n dukuán neꞌ ña̱an, ni̱ ûta huin ruhuâ nej suj si gi̱daꞌa nej guiì ra̱ꞌa nej suj nga nikïnꞌ nej suj riñan raꞌhuee,
’Ûta gi̱ranꞌ sa̱ñu̱n nej suj, nej sí chru̱n ley ni̱ nej suj sí fariseo, dadinꞌ huin nej suj sí gidigañuꞌunj un. Ni̱ huin nej suj dàj rûnꞌ huin ñan gachinꞌ nej sô nej nîman dadinꞌ nitaj si ruguiꞌ si nngaj nîman hiuj dânj, ni̱ nej sí aché neꞌ ña̱n ñan gachinꞌ nej sôꞌ nej nîman ni̱ nun niꞌin nej sôꞌ si nngaj nîman riki hioꞌó ña̱n aché nej sôꞌ hua̱j nej sôꞌ.
Nanikàj ꞌngo̱ sí ganataꞌ si-ley Ma̱ꞌan Ñaꞌanj an ni̱ gataj sôꞌ:—Maestrûj, nga gaꞌmin Ma̱ꞌân rèꞌ nej nuguanꞌ nânj, ni̱ riñan nej ñûnj gaꞌmin Ma̱ꞌân rèꞌ ni̱ giꞌhiá rèꞌ si gìrìꞌ nej ñûnj sinàꞌàj a.
Ni̱ gataj Ma̱ꞌan Jesús:—Ûta gi̱ranꞌ sa̱ñu̱n nej suj nej sí ganataꞌ si-nùguànꞌ Ma̱ꞌan Ñaꞌanj an. Dadinꞌ gutaꞌ nej suj rasu̱n aꞌìi dakan yikó nej síi guendâ ga̱ta nej sôꞌ sani̱ naꞌhue gùnùkuaj nej sôꞌ ga̱ta nej sôꞌ dadinꞌ ûta àꞌij, sani̱ nej ma̱ꞌan nej suj ni̱ gàꞌ si ꞌngo̱ dë̂j raꞌa nej suj nitaj si gata nej suj nej rasu̱n dânj mánj.
’Ûta gi̱ranꞌ sa̱ñu̱n nej suj, nej sí na̱giꞌhiaj ñan gachinꞌ nej sij nej sôꞌ gataj dàj gahuin dadinꞌ nej sôꞌ dânj dagahuiꞌ rej nej suj.
Huê danj ni̱ giniꞌin nej suj dàj giranꞌ nej sôꞌ ni̱ ga gu̱ña̱n ruhuâ nej suj ngà nej sa giꞌhiaj rej nej suj; dadinꞌ yàngàꞌ hia nï̀nꞌ ni̱ huê nej sôꞌ dagahuiꞌ nej si-profeta Ma̱ꞌan Ñaꞌanj an, ni̱ hua̱ ruhuâ nej suj ngà sa giꞌhiaj nej sôꞌ dadinꞌ nagiꞌhiaj nej suj ñan nngaj nneè kú nej sôꞌ.
’Huê danj ni̱ gàꞌ ûta sàꞌ niꞌin Ma̱ꞌan Ñaꞌanj an nej nânj rayiꞌî dan ni̱ gata: “Gàꞌnï̀n nej sôꞌ ga̱ta̱j dàj gahuin ni̱ gàꞌnï̀n nej sôꞌ gi̱di̱gân si̱nï̱n si-nùguànꞌ Ma̱ꞌan Ñaꞌanj an; ni̱ da̱gahuiꞌ nej suj nej sôꞌ ni̱ aꞌngô da̱ꞌa̱j nej sôꞌ gata rùhuà nej suj.”
àsìj tun Abel ni̱ nda tun Zacarías, sôꞌ gahuiꞌ da̱nï̱n ñan ni̱kï̱nꞌ si-na ñaꞌanj an ruhuâ hueꞌ nûhui; ni̱ huê danj gatâ ni̱ ga̱na̱chi̱nꞌ Ma̱ꞌan Ñaꞌanj an guenda riñan nej guiì nânj.
’Ûta gi̱ranꞌ sa̱ñu̱n nej suj, nej sí ganataꞌ si-nùguànꞌ Ma̱ꞌan Ñaꞌanj an. Dadinꞌ gaꞌnêj nej suj agaꞌ ra̱ꞌa guendâ ga̱ꞌhue gi̱ni̱ꞌin nej guiì Ma̱ꞌan Ñaꞌanj an; ni̱ nitaj si gatûj nej suj yiñán Ma̱ꞌan Ñaꞌanj an, ni̱ huê danj na̱nj nitaj si gaꞌnï̂nj nej suj ga̱tu̱ aꞌngô nej guiì ruhuâ ga̱tu̱ yiñán Ma̱ꞌan Ñaꞌanj an mánj.
Ni̱ nga aꞌmin Ma̱ꞌan Jesús nej nuguanꞌ nânj, ni̱ gayiꞌì nej sí chru̱n ley nga nej sí Fariseo ni̱ ûta nagiꞌhiaj chìꞌ nej sôꞌ ngà Ma̱ꞌan, ni̱ ûta giꞌhiaj nej sôꞌ si ga̱ꞌmi̱n Ma̱ꞌan rayiꞌî ûta gàꞌì nej nuguanꞌan;
Ni̱ ûta gayakaj nej sôꞌ daꞌngaꞌa, ni̱ ûta gahuin ruhuâ nej sôꞌ gu̱nïn nej sôꞌ si ga̱che̱j ꞌngo̱ nuguanꞌan ga̱ꞌmi̱n Ma̱ꞌan Jesús daꞌnga ni̱ gaꞌhue ga̱ra̱n ruhuâ nej sôꞌ rayiꞌî Ma̱ꞌan.
Dàj rûnꞌ huin chru dunuꞌmanꞌan huin nej sa gidigân nej sí fariseoHuê danj ni̱ ganaraꞌhuiꞌ ûta gàꞌì mîn nej guiì rigìi, ni̱ nda ganatûj nej duguiꞌ ninj giꞌhiaj ninj, ni̱ gayiꞌì Ma̱ꞌan Jesús ni̱ gata gu̱nïn nej sí gaꞌnaꞌ ga̱huin chru̱n riñanj:—Sa gi̱ꞌhiaj nej suj huin si ga̱ gu̱dadû nej suj ngà chru dunuꞌman rachrúun, nânj huin nej sa giꞌhiaj nej sí fariseo, dadinꞌ huin nej sôꞌ sí gidigañuꞌunj un.
Dadinꞌ gàꞌ si ꞌngo̱ nuguanꞌan nitaj si huaj ga̱huin huì, sisi̱ si̱ gaꞌhue gi̱ni̱ꞌin nej guiì mánj; ni̱ nùnj huin si giꞌnïnj huìj, sani̱ dàñùn daꞌhui giniꞌin nej guiì na̱nj ánj.
Hiôꞌ ni̱ daranꞌ sa gaꞌmin nej suj ñan hua̱ ru̱mi̱nꞌin, ni̱ dàñùn gu̱nïn nej guiì; ni̱ sa gaꞌmin nej suj nga hua rán riñan ꞌngo̱ rahueꞌe, ni̱ nda yichrá hueꞌe ga̱ꞌmi̱n nùkuaj nej sôꞌ guendâ gu̱nïn aꞌngô nej guiì.
Ahuin si ri̱ña̱n gi̱nun yuꞌhuiꞌ ruhuôꞌ ràꞌaj<TS3>(<a href="tw://bible.*?40.10.28-31">Mt. 10:28-31</a>)’Sani̱ ñùnj taj, gu̱nïn nej suj: Ni̱ si̱ guyuꞌhuiꞌ nej suj niꞌin nej suj sí dagahuiꞌ nneè kú nej suj mánj, dadinꞌ neꞌ rùkù ni̱ nitaj aꞌngô sa ga̱ꞌhue gi̱ꞌhiaj nej sôꞌ gàꞌ mánj.
Sani̱ gi̱digán ahuin sa ngà gi̱nun yuꞌhuiꞌ ruhuâ nej suj: Gu̱yuꞌhuiꞌ nej suj niꞌin nej suj Ma̱ꞌan Ñaꞌanj an dadinꞌ nùnj huin si gàꞌ gahuiꞌ nej suj, ni̱ ni̱ka̱j sunj ni̱ ga̱ꞌhue ga̱ꞌnïn ga̱ꞌa̱nj nej suj ruhuâ rúnâko: Yàngàꞌ huin sa gatâ, ni̱ gu̱yuꞌhuiꞌ nej suj niꞌin nej suj Ma̱ꞌan Ñaꞌanj an.
’Sê huìj sanꞌanj an du̱ꞌhue̱ ùnꞌùnꞌ yilio ràꞌ saj ûnꞌ. Ngà daranꞌ nej nânj, ni̱ nun gi̱ni̱ꞌñu̱n Maꞌan Ñaꞌanj an niꞌin gàꞌ si ꞌngo̱ nej xuj mánj.
Ni̱ ni̱ka̱j Ma̱ꞌan Ñaꞌanj an guenda andaj huê mân ahui nej suj, dadinꞌ dànanj ûta du̱ꞌhue̱ nej suj gàꞌ daꞌ ûta gàꞌì nej yilio na̱nj ánj.
Sí gananï̂n si niꞌin sij ñùnj riñan aꞌngô nej guiì<TS3>(<a href="tw://bible.*?40.10.32-33">Mt. 10:32-33</a>; <a href="tw://bible.*?40.12.32">12:32</a>; <a href="tw://bible.*?40.10.19-20">10:19-20</a>)’Ñùnj taj ni̱ daranꞌ nej sí ganataꞌ riñan aꞌngô nej guiì si niꞌin nej sij ñùnj, ni̱ huê danj na̱nj gànàtàj riñan nej ángel si niꞌín nej sij na̱nj ánj.
Sani̱ nej sí gataj si nun niꞌin nej sôꞌ ñùnj riñan aꞌngô nej guiì, ni̱ gàtà si nun niꞌín nej sôꞌ riñan nej si-ángel Ma̱ꞌan Ñaꞌanj an.
’Daranꞌ nej guiì gaꞌmin kï̱j riñânj, ni̱ ga̱ꞌhue gi̱nikaj Ma̱ꞌan Ñaꞌanj an nimân nìko rayiꞌî ninj; sani̱ guiì gaꞌmin kï̱j rayiꞌî Ma̱ꞌan Espíritu Santo, ni̱ nitaj àmàn huaj gi̱nikaj Ma̱ꞌan Ñaꞌanj an nîman nìko rayiꞌî nuguanꞌ kï̱j gaꞌmin ninj mánj.
’Nga ginikaj nej síi gaꞌanj nej sôꞌ nej suj ruhuâ hueꞌ huin nûhui, ni̱ nga ginikaj nej sôꞌ ga̱ꞌa̱nj nej sôꞌ nej suj riñan guesì, ni̱ nga ginikaj nej sôꞌ ga̱ꞌa̱nj nej sôꞌ nej suj riñan nej sí ni̱ka̱j suun, ni̱ si̱ giriñun ruhuâ nej suj dàj du̱nanikàj nej suj nuguanꞌan riñan nej sôꞌ, ni̱ si̱ giriñun ruhuâ nej suj dàj ga̱ta̱j nej suj gu̱nïn nej sôꞌ mánj,
nga gaꞌmin nej suj, ni̱ Ma̱ꞌan Espíritu Santo huin sa gi̱di̱gân dàj ga̱ꞌmi̱n nej suj orâ dânj.
Sí yiruꞌhue naꞌhue ga̱ya̱ka̱j guendâNi̱ gataj ꞌngo̱ nej sí rìgì màn hiuj dânj:—Maestrûj, ga̱ta̱j rèꞌ gu̱nïn dinï̂n ni̱ ga̱ra̱n yina sij ni̱ gùnùchràꞌ da̱ꞌa̱j nguèj ñûnj nej rasu̱un ga̱na̱huin ra̱ꞌa nguèj ñûnj.
Ni̱ gataj Ma̱ꞌan Jesús:—Ahuin sí rikî suun raꞌá ni̱ ga̱huín guesì ni̱ gùnùchràꞌ dàꞌà rasu̱un ni̱ nàrìkìj raꞌa nguèj suj ràꞌaj.
Ni̱ gataj Ma̱ꞌan Jesús:—Gi̱ni̱ꞌhiaj nej suj, ni̱ ga̱ gu̱dadû nej suj ni̱ si gàꞌ huaj do̱j riñan nej suj ni̱ si̱ ganï̂n ruhuâ nej suj gaj doj riñan nej suj mánj: Dadinꞌ sê nej rasu̱n hua̱ riñan nej síi huin sa ga̱ꞌhue gi̱ꞌhiaj ga̱ nìꞌnàꞌ nìgànj nej sôꞌ mánj.
Ni̱ huê danj na̱nj gaꞌmin Ma̱ꞌan Jesús ꞌngo̱ nuguanꞌ ráan ni̱ gata:—Ni̱ gunun ꞌngo̱ sí dânj riñan doꞌó sôꞌ ni̱ gahui ûta nìko sa ya riñan hioꞌó dânj ganaranꞌ sôꞌ.
Ni̱ gaꞌmin sôꞌ ngà ma̱ꞌan sôꞌ ni̱ gataj sô: “Nùnj huin si gi̱ꞌhia, dadinꞌ nitaj dànèꞌ hua ga̱na̱chra sàꞌàj nej siꞌhia ràꞌaj.”
Ni̱ gataj sôꞌ gu̱nïn ma̱ꞌan sôꞌ: “Dànanj gi̱ꞌhia: Ni̱ du̱guanêj hueꞌ ña̱n ganachra sàꞌàj nej siꞌhia, ni̱ gi̱ꞌhia aꞌngô hueꞌ nìko doj, ni̱ hiuj dânj ga̱na̱chra sàꞌàj daranꞌ nej si-tán ngà daranꞌ nej sa hua̱ riñânj;
Ni̱ gàtà gu̱nïn ma̱ꞌan nimânj; ûta gàꞌì nej rasu̱un mân sàꞌ giꞌhiôꞌ ni̱ gùnùkua gàꞌì hioꞌo ga̱ra̱n sunꞌ; ga̱na̱ra̱n ruhuôꞌ, ni̱ yôꞌ, ni̱ go̱ꞌo̱ꞌ, ni̱ ga̱na̱huin nìhiàꞌ ruhuôꞌ.”
Sani̱ gataj Ma̱ꞌan Ñaꞌanj an gu̱nïn sí nânj: ꞌNgo̱ sí naꞌhue ga̱ya̱ka̱j guendâ huînꞌ, dadinꞌ si ñanꞌ hia̱j ni̱ ga̱ꞌna̱ꞌ ga̱na̱ka̱j nej sij ma̱ꞌan nimânt; ni̱ ahuin sa ga̱na̱huin ra̱ꞌa nej sa ganachra sàꞌ dânj ràꞌaj.”
Huê dànanj gi̱ranꞌ sí gahuin yi̱ruꞌhue, dadinꞌ sê sí yi̱ruꞌhuee huin sôꞌ riñan Ma̱ꞌan Ñaꞌanj an mánj.
Ûta ganahuij ruhuâ ni̱ ûta huin ruhuâ<TS3>(<a href="tw://bible.*?40.6.25-34">Mt. 6:25-34</a>)Neꞌ rùkù ni̱ gataj Ma̱ꞌan Jesús gu̱nïn nej sí gaꞌnaꞌ ga̱huin chru̱n riñanj: Huê danj gatâ gu̱nïn nej suj:—Ni̱ si̱ giriñun ruhuâ nej suj dàj gi̱ꞌhiaj nej suj ga̱ꞌhue ga̱ nìꞌnàꞌ nej suj, ni̱ dàj gi̱ꞌhiaj nej suj ga̱ꞌhue gìrìꞌ nej suj sa yâ nej suj; ni̱ dàj gi̱ꞌhiaj nej suj gìrìꞌ nej suj âtsij i gi̱nun nej suj.
Dadinꞌ sê man rayiꞌî sa yo̱ꞌ ngà sa ga̱ nìꞌnòꞌ huin sa ña̱ꞌa̱n doj, ni̱ sê man rayiꞌî atsîj ga̱rrûnꞌ nneè kûꞌ huin sa ña̱ꞌan doj mánj.
Gi̱ni̱ꞌhiaj nej suj dàj giꞌhiaj nej yakaa dadinꞌ nitaj si gunun nej xuj ꞌnḯïn, ni̱ nitaj si giri nej xuj nnaà; ni̱ nitaj si ganahuin ra̱ꞌa nej xuj sa yâ nej xuj giꞌhiaj nej guiì, ni̱ nitaj guchrùu hua̱ giꞌhiaj nej xuj, sani̱ Maꞌan Ñaꞌanj an huin sa gaꞌhuiꞌ ya nej xuj. Ni̱ nitaj si du̱ꞌhue̱ nej suj doj gàꞌ daꞌ nej yataj a ràꞌ saj ûnꞌ.
Ahuin goꞌngo̱ nej suj ni̱ nùnj huin si ûta ga̱huin ruhuâ nej suj ni̱ ga̱ꞌhue gùnùkuaj nej suj ga̱na̱huin yàkàn nej suj aꞌngô dane na̱nj nînj.
’Gi̱ni̱ꞌhiaj nej suj dàj giꞌhiaj hia̱j lirio, ni̱ dàj giꞌhia nga gahuin yàkanj; ni̱ nitaj si giꞌhiaj sunj, ni̱ nitaj si ganan siganꞌanj; sani̱ ñùnj taj, ni̱ gàꞌ Salomón ni̱ ngà daranꞌ nej sa ga riñan sôꞌ ni̱ nun ga̱ sàꞌ doj siganꞌ sôꞌ dàj rûnꞌ nìhiàꞌ hua̱ nej hia̱j nânj mánj.
Ni̱ si dànanj nìhiàꞌ hua̱ nej koj màn riñan hioꞌóo giꞌhiaj Ma̱ꞌan Ñaꞌanj an hia̱j, ni̱ aꞌhioj ni̱ ga̱chri̱ ñaꞌan nej sôꞌ ruhuâ guchrúun. Ni̱ si̱ ga̱ꞌhue rìkìj siganꞌ nej suj ûnꞌ, do̱j nï̀nꞌ guyumân ruhuâ nej suj niꞌin nej suj Ma̱ꞌan Ñaꞌanj an na̱nj ánj.
Ni̱ si̱ giriñun ruhuâ nej suj dànèꞌ gìrìꞌ nej suj sa ya̱ nej suj, ni̱ dànèꞌ gìrìꞌ nej suj sa go̱ꞌo̱ nej suj, ni̱ si̱ ûta ga̱huin ruhuâ nej suj rayiꞌî nej nânj.
Dadinꞌ nej guiì nun niꞌin Ma̱ꞌan Ñaꞌanj an ni̱ ûta huin ruhuâ ninj rayiꞌî nej rasu̱n ga̱chin riñan ninj; sani̱ Ma̱ꞌan Rê nne yàtàꞌa ni̱ gàꞌ niꞌin si ga̱chin nej rasu̱n nânj riñan ninj.
Sani̱ gàꞌ si̱nï̱n nànàꞌhuìꞌ nej suj ahuin sa garanꞌ ruhuâ Ma̱ꞌan Ñaꞌanj an da̱gahuin nej suj, ni̱ daranꞌ nej rasu̱n ga̱chin riñan nej suj ni̱ ri̱ki̱ Ma̱ꞌan na̱nj ánj.
Sa du̱ꞌhue̱ ga̱ riñunꞌ yàtàꞌa<TS3>(<a href="tw://bible.*?40.6.19-21">Mt. 6:19-21</a>)’Si̱ guyuꞌhuiꞌ nej suj dadinꞌ nùnj huin si huin nej suj ꞌngo̱ yiꞌnïnꞌ lij nej guiì nìkòꞌ rukú, ni̱ ganï̂n hueꞌê ruhuâ Ma̱ꞌan Rej nej suj Ñaꞌanj an ni̱ giꞌhia si gi̱nikaj su̱n nej suj riñan nej guiì.
Gu̱du̱ꞌhue̱ nej suj sa hua̱ riñan nej suj, ni̱ gàꞌhuìꞌ nej suj sanꞌanj dânj riñan nej guiì gànìki; gi̱ꞌhiaj yu̱gui nej suj nnanj si̱ gaꞌhue ga̱na̱huij, ni̱ ga̱na̱chra sàꞌ nej suj siꞌhiaj nej suj yàtàꞌa ñan nitaj si huaj ga̱na̱hui, ña̱n nitaj si huaj gùchìꞌ sí tu̱u, ni̱ ña̱n nitaj si màn yahuì lij guendâ gu̱du̱rëꞌ nej xuj.
Dadin ña̱n gimàn nej rasu̱n huin siꞌhiaj nej suj, ni̱ hiuj dânj ga̱ne nej suj ni̱ ûta ga̱na̱huij ruhuâ nej suj gu̱na̱nj gi̱tsi nej suj riñan Ma̱ꞌan.
Musû ni̱kï̱nꞌ dugumîn hueꞌê’Ni̱ dàj rûnꞌ anu̱min ran riki ꞌngo̱ síi, huê danj ga̱nikïnꞌ ran nej suj ngà si-nùguàn Ma̱ꞌan Ñaꞌanj an ni̱ dàj rûnꞌ gudugùn hueꞌê ñaꞌaan huê danj gùrùguìꞌ hueꞌê sa sàꞌ gi̱ꞌhiaj nej suj.
Ni̱ gi̱ꞌhiaj nej suj dàj rûnꞌ giꞌhiaj nej musû ni̱kï̱nꞌ dugumîn ni̱ ànàꞌhuìj nej sôꞌ nga gùnùmàn si-yi̱ruꞌhue nej sôꞌ, dadinꞌ gaꞌanj si-yi̱ruꞌhue nej sôꞌ ñan garan ra̱ꞌa ꞌngo̱ síi, ni̱ nga gunumân sí dânj ni̱ nga ga̱ꞌmi̱n sôꞌ, ni̱ orâ chre ni̱ ga̱na̱ꞌnï̱n nej sôꞌ riñan rahueꞌe ga̱tu̱ sí dânj dadinꞌ gàꞌ ni̱kï̱nꞌ chru̱n nej sôꞌ guendâ ga̱na̱ꞌnï̱n nej sôꞌ riñan rahueꞌe.
Ga̱ nìhiàꞌ ruhuâ nej sí musû nne nìꞌnàꞌ, dadinꞌ nga gùnùmàn si-yi̱ruꞌhue nej sôꞌ; ni̱ yàngàꞌ hia nï̀nꞌ gàtà ni̱ gi̱ꞌhiaj yu̱gui síchìj dânj ma̱ꞌan sôꞌ, ni̱ ga̱ta̱j sôꞌ si ga̱ꞌa̱nj ga̱ne nej sij yiꞌnḯn mesa ni̱ ga̱ꞌna̱ꞌ sôꞌ ni̱ gàꞌhuìꞌ sôꞌ sa ya̱ nej sij.
Ni̱ nùnj si ga̱ꞌna̱ꞌ sí yi̱ruꞌhue dânj ruhuâ ꞌngo̱ si agaꞌ yùhuìj i neꞌ ñànꞌ mánj, nej si ga̱ꞌna̱ꞌ sôꞌ ruhuâ ꞌngo̱ agaꞌ huàꞌnï̀nj ïn neꞌ ruhuâ si̱ꞌnï̱nꞌ mánj, ni̱ si hua̱ nìꞌnàꞌ sí dânj nne sôꞌ gànàrìꞌ sí yi̱ruꞌhue dânj, ni̱ ûta ga̱huin nìhiàꞌ ruhuâ sôꞌ niꞌin sôꞌ nej si-musû sôꞌ.
Ni̱ gu̱nïn nej suj nuguanꞌ nânj, ni̱ si gàꞌ niꞌin ꞌngo̱ sí huin rej nej sílìj i dàj orâ ga̱ꞌna̱ꞌ sí tu̱u, ni̱ ga̱ne nìꞌnàꞌ sôꞌ ni̱ du̱gumîn sôꞌ dukuâ sôꞌ, ni̱ si̱ gaꞌnï̂nj sôꞌ gi̱ꞌhiaj tu̱ sí tu̱u sa màn ruhuâ dukuâ sôꞌ.
Ni̱ huê danj na̱nj ga̱ne nìꞌnàꞌ nej suj, ni̱ ga̱ yu̱gui nej suj dadinꞌ ga̱ꞌnaj ꞌngo̱ orâ nga nitaj si̱ ànàꞌhuìj nej suj na̱nj ánj.
Musû nitaj si dagahuin hueꞌê<TS3>(<a href="tw://bible.*?40.24.45-51">Mt. 24:45-51</a>)Hiôꞌ ni̱ gataj Pedro: Señor. Gaꞌmin Ma̱ꞌân rèꞌ nuguanꞌ rán nânj riñan nej ñûnj nîꞌ, si gaꞌmin Ma̱ꞌân rèꞌ riñan daranꞌ nej guiì sàꞌ.
Ni̱ gataj Ma̱ꞌan Señor:—Ahuin sí musû huin sí ûta hueꞌê dagahuin ni̱ ûta hueꞌê garânj daꞌngaꞌ ruhuâ, dadinꞌ huê sí musû giꞌhiaj dànanj ga̱na̱huin ra̱ꞌa suun gi̱ꞌhiaj si-yiruꞌhue sôꞌ, dadinꞌ àsìj nngaj gui giꞌhiaj yu̱gui sôꞌ ni̱ gaꞌhuiꞌ sôꞌ sa ya̱ nej guiì màn dukuâ si-yi̱ruꞌhue sôꞌ.
Ga̱ nìhiàꞌ ruhuâ sí musû dânj, si huê dànanj giꞌhiaj sôꞌ nne sôꞌ, nga ga̱ꞌna̱ꞌ si-yi̱ruꞌhue sôꞌ.
Yàngàꞌ hia nï̀nꞌ gàtà si ga̱chru̱n su̱n yi̱ruꞌhue dânj guendâ gi̱nikaj ñuꞌunj sôꞌ riñan daranꞌ nej rasu̱n màn ruhuâ dukuâ yi̱ruꞌhue dânj.
Sani̱ si ga̱ta̱j sí musû dânj gu̱nïn nimân sôꞌ: Gahuin ràn si-yi̱ruꞌhuej ga̱ꞌna̱ꞌ sôꞌ; huê danj ni̱ gàyìꞌì sôꞌ ni̱ gàꞌhuìꞌ sôꞌ niꞌhiaj nej musû naꞌuu ngà nej musû yànà ri̱ña̱n ni̱ka̱j ñuꞌunj sôꞌ, ni̱ sê man si yâ sôꞌ ni̱ goꞌo sôꞌ dadinꞌ nagunï̂n sôꞌ,
Huê dânj ni̱ ga̱ꞌna̱ꞌ si-yi̱ruꞌhue sôꞌ ꞌngo̱ gui nga nitaj si̱ ànàꞌhuìj sôꞌ, ni̱ ꞌngo̱ orâ nga nitaj si niꞌin sôꞌ, ni̱ ûta gi̱ranꞌ sa̱ñu̱n sôꞌ gi̱ꞌhiaj si-yi̱ruꞌhue sôꞌ, ni̱ ga̱ꞌne̱ si-yi̱ruꞌhue sôꞌ sun ganahuin ra̱ꞌa sôꞌ ni̱ gu̱ne̱ꞌ sôꞌ ga̱ne sí dânj ña̱n nne nej sí nitaj si dagahuin.
’Ni̱ sí musû niꞌin sàꞌ ahuin sa garanꞌ ruhuâ si-yi̱ruꞌhue sôꞌ da̱gahuin sôꞌ, ni̱ nun gi̱ꞌhiaj yu̱gui sôꞌ ma̱ꞌan sôꞌ, ni̱ nun da̱gahuin sôꞌ sa garanꞌ ruhuâ si-yi̱ruꞌhue sô, ni̱ ûta nìko kastîgu ga̱na̱huin ra̱ꞌa sôꞌ.
Sani̱ guiì nun niꞌin si gakï̱nꞌïn huin sa giꞌhiaj ninj, ni̱ ninaj doj gi̱ranꞌ sa̱ñu̱n ninj; dadinꞌ daranꞌ nej guiì ganahuin ra̱ꞌa nìko si-nùguànꞌ Ma̱ꞌan Ñaꞌanj an, ni̱ ûta nìko gànàchìnꞌ Ma̱ꞌan Ñaꞌanj an guenda riñan ninj.
Giyichraꞌ da̱ꞌa̱j nej guiì giꞌhiaj Ma̱ꞌan Jesús<TS3>(<a href="tw://bible.*?40.10.34-36">Mt. 10:34-36</a>)’Gaꞌná ni̱ gachrûnj ñaꞌaan riñan hioꞌóo, ni̱ ûta huin ruhuâj si ûta hio ga̱nu̱n man ga̱ꞌan nï̀nꞌ gàchràꞌ.
Ni̱ daꞌhuí gàtàꞌ nnej ni̱ hua̱ ni̱ña̱n si gàchìnj riñan ꞌngo̱ sañuun ûta chìꞌ hua ni̱ hua̱ ni̱ña̱n si giranꞌ sàñùnj; ni̱ ûta gananï̂n ruhuâj nda gui gùyùmàn sañun dânj.
Ganï̂n ruhuâ nej suj si gaꞌná guendâ gi̱ꞌhia ga̱ dïnꞌïnj riñan hioꞌó nîꞌ. Sê danj huin mánj: Sa tâ huin si gaꞌná guendâ gìyìchràꞌ da̱ꞌa̱j nej dùguìꞌ nej guiì.
Ni̱ àsìj hia̱j ni̱ gayakaj gaꞌanj neꞌ ña̱an, ni̱ si màn ùnꞌùnꞌ nej dùguìꞌ nej guiì ruhuâ ꞌngo̱ hueꞌe ni̱ gìyìchràꞌ da̱ꞌa̱j ninj dadinꞌ hua̱ da̱ꞌa̱j ninj gùyùmàn ruhuâ niꞌin si-nùguànꞌ Ma̱ꞌan Ñaꞌanj an ni̱ aꞌngô da̱ꞌa̱j ninj si̱ guyumân ruhuâ, huàꞌnï̀nj ranꞌ ninj ga̱na̱ka̱j duguiꞌ ni̱ gùnï̀nꞌ ninj ngà huìj ran ninj, ni̱ gùnï̀nꞌ huìj ranꞌ ninj ngà huàꞌnï̀nj ranꞌ ninj.
Ni̱ gìyìchràꞌ da̱ꞌa̱j ninj ni̱ gùnï̀nꞌ síchìj achij dânj ngà daꞌnin naꞌu sôꞌ, ni̱ gùnï̀nꞌ sí hua̱ lij dânj ngà rej sôꞌ; ni̱ gùnï̀nꞌ yugûnꞌ achij dânj ngà daꞌnin yànà ñûnꞌ, ni̱ gu̱nï̱nꞌ siyànà dânj ngà nni, ni̱ gùnï̀nꞌ yugûn achij dânj ngà daꞌnin yàkòꞌ ñûnꞌ, ni̱ gùnï̀nꞌ siyànà yàkòꞌ dânj ngà nni yi̱che.
Nùnj huin saj ni̱ naꞌhue ga̱ra̱n daꞌngaꞌ ruhuâ nej suj dàj hua diû nânj ràꞌaj<TS3>(<a href="tw://bible.*?40.16.1-4">Mt. 16:1-4</a>; <a href="tw://bible.*?41.8.11-13">Mr. 8:11-13</a>)Ni̱ huê danj na̱nj gataj Ma̱ꞌan Jesús gu̱nïn nej guiì rìgì màn hiuj dânj:—Ni̱ nga giniꞌin nej suj mân nnga neꞌ gatûj gui ni̱ gataj nej suj: Ûta gàmànꞌ rûꞌhuaj na̱nj ánj; ni̱ huê danj gahuin yàngàꞌ.
Ni̱ nga gahui nanèe neꞌ ri̱ki ni̱ gataj nej suj: Ga̱huin ña̱ꞌan rûꞌhuaj; ni̱ huê danj gahuin yàngàꞌ.
Ga̱na̱ꞌmi̱n ngà sí unïn ngàꞌ râj<TS3>(<a href="tw://bible.*?40.5.25-26">Mt. 5:25-26</a>)’Nùnj huin saj ni̱ nitaj si duguꞌnïnꞌ nej suj, gi̱ꞌhiaj nej suj sa ni̱ka̱a siganï̂nj nej ma̱ꞌan nej suj ràꞌaj.
Nga nï̀nꞌ hua nìꞌnàꞌ nej suj ruhuâ yumiguìi nânj, ni̱ du̱guꞌnïnꞌ nej suj ni̱ gàchìnj nej suj nimân nìko riñan sí ri̱ña̱n giꞌhiaj nej suj gakï̱nꞌïn, dadinꞌ sisi̱ si̱ ganachinꞌ nej suj nimân nìko rayiꞌî si-ga̱kïnꞌ nej suj, ni̱ hua na̱nj tàj gè gakï̱nꞌ dânj riñan guesì, ni̱ rayiꞌî gakï̱nꞌ dânj ni̱ ga̱huin kastîgu nej suj gi̱ꞌhiaj guesì, ni̱ gu̱ne̱ꞌ ni̱nï̱nꞌ sôꞌ nej suj ni̱ ga̱ꞌa̱nj nej suj dukuâ ga̱ꞌa na̱nj ánj.
Gàtà sisi̱ si̱ gaꞌhue ga̱tu̱ nej suj ñan ni̱ka̱j su̱n Ma̱ꞌan Ñaꞌanj an, sisi̱ si̱ gananikàj ruhuâ nej suj rayiꞌî si-ga̱kïnꞌ nej suj mánj.
Sisi̱ si̱ gananikàj ruhuâ nej suj rayiꞌî si-ga̱kïnꞌ nej suj ni̱ ga̱ꞌa̱nj niꞌhia nej sujNi̱ huê gè diû nânj nikïnꞌ da̱ꞌa̱j nej sí dânj ni̱ ganataꞌ nej sôꞌ riñan Ma̱ꞌan Jesús, dàj giranꞌ nej sí màn yumanꞌ Galilea nga dagahuiꞌ Pilato ni̱ dunachej sôꞌ tun nej sí dânj, ngà tun nej yuku gaꞌhuiꞌ nej sôꞌ riñan Ma̱ꞌan Ñaꞌanj an.
Nanikàj Ma̱ꞌan Jesús, ni̱ gata:—Ganï̂n ruhuâ nej suj si nej sí galileo giranꞌ dànanj, ni̱ gahuin nej sôꞌ sí ga̱kï̱nꞌ doj gàꞌ daꞌ aꞌngô da̱ꞌa̱j nej sí galileo ruhuâ nej suj nîꞌ.
Ñùnj taj: Ni̱ sê danj huin mánj; ni̱ sisi̱ si̱ nanikàj ruhuâ nej suj rayiꞌî si-ga̱kïnꞌ nej suj, ni̱ gu̱ña̱n chre ni̱ ga̱ꞌa̱nj ni̱ꞌhia̱ daranꞌ nej suj.
Ganï̂n ruhuâ nej suj si nej sí ga̱kï̱nꞌ doj gahuin nej yi̱nu̱nꞌ huàꞌnï̀nj nej sí yìchràj gataꞌ hueꞌ yàkàn gane Siloé gàꞌ daꞌ nej sí màn yumanꞌ Jerusalén nîꞌ.
Ñùnj taj: Ni̱ sê danj huin mánj; ni̱ sisi̱ si̱ gananikàj ruhuâ nej suj rayiꞌî nej gakï̱nꞌ giꞌhiaj nej suj, ni̱ gu̱ña̱n chre ni̱ ga̱ꞌa̱nj ni̱ꞌhia̱ daranꞌ nej suj.
Nuguanꞌ rán aꞌmin rayiꞌî chrun igû a̱tïnNi̱ gaꞌmin Ma̱ꞌan Jesús nuguanꞌ ráan ni̱ gata:—Ganaꞌchrîj ꞌngo̱ sí dânj ꞌngo̱ chrun îgu ñan màn nej chrun uba, ni̱ gaꞌnaꞌ nànàꞌhuìꞌ sôꞌ chruj îgu raa̱ chrun dânj, sani̱ nu̱n gìrìꞌ sôꞌ gàꞌ si̱ ꞌngo̱ chruj îgu ya̱ sôꞌ raa̱ chrun dânj.
Ni̱ gataj sôꞌ gu̱nïn sí dugumîn nej chrun uba: “Gàꞌ gisîj hioꞌ huàꞌnï̀nj ïn ꞌnaꞌ nànàꞌhuìj chruj îgu raa̱ chrun nânj, sani̱ nitaj chruj îgu mân raj mánj; ga̱ꞌne̱ꞌ chrun dan na̱nj ánj. Nùnj huin saj ni̱ gudurëꞌ chre hioꞌóo ràꞌaj.”
Hiôꞌ ni̱ nanikàj sí dugumîn chrun îgu ni̱ gataj sôꞌ: “Señor gu̱du̱nâj sòꞌ ga̱ne chrun îgu dan daꞌ hua̱ gè hioꞌ nan, ni̱ gàn gànìkà yiꞌij, ni̱ ga̱chrá aꞌnuj yiꞌij.
Ni̱ si neꞌ ña̱n doj ni̱ nitaj chruj îgu ga̱hiu raj, ni̱ dùgùnàj huaj; ni̱ gìyìꞌnej na̱nj ánj.”
Giꞌhiaj Ma̱ꞌan Jesús ganahuin ꞌngo̱ siyànàa gui ganarânj rûhuaNi̱ huin gui ganarânj ruhuâ nga gidigân Ma̱ꞌan Jesús ruhuâ hueꞌ huin nûhui.
Ni̱ hiuj dânj nne ꞌngo̱ siyànàa ni̱ gàꞌ gisîj yi̱nu̱nꞌ huàꞌnï̀nj hioꞌo garaꞌhue̱ꞌ yiꞌìi siyànà dânj, ni̱ hua̱ ni̱tu̱ yichrá siyànà dânj, ni̱ gàꞌ si do̱j sînj naꞌhue ga̱na̱huin ni̱ka̱ yichrá siyànà dânj.
Ni̱ nga giniꞌin Ma̱ꞌan Jesús siyànà nânj, ni̱ gakïn ni̱ gata: Hia̱j ni̱ gàꞌ giyîꞌnej si-yìꞌìt.
Ni̱ gutaꞌ Ma̱ꞌan Jesús raꞌa yichrá siyànà dânj; ni̱ ganahuin ni̱ka̱ yichra ni̱ gaꞌmin hueꞌej yiꞌî Ma̱ꞌan Ñaꞌanj an.
Sani̱ ginaꞌan ruhuâ sí aꞌnïnꞌ riñan hueꞌ huin nuhuî nne hiuj dânj, guendâ giꞌhiaj Ma̱ꞌan Jesús si̱ ganahuin siyànà dânj ꞌngo̱ gui ganarânj rûhua, ni̱ gataj sôꞌ gu̱nïn nej guiì màn hiuj dânj:—Huàtànꞌ gui ga̱ꞌhue giꞌhiaj sunꞌ; ni̱ nej gui dânj ga̱ꞌna̱ꞌ nej suj, ni̱ ga̱ꞌhue ga̱na̱huin nej suj, sani̱ gui ganarânj ruhuâ ni̱ si̱ gaꞌhue mánj.
Hiôꞌ ni̱ nanikàj Ma̱ꞌan Jesús, ni̱ gata:—Sí digañuꞌunj un huin nej suj na̱nj ánj. Nitaj si ganachi daꞌ goꞌngo̱ nej suj dân nej suj rô ngà dân nej suj urruj u gui ganarânj rûhua guendâ du̱goꞌo nej suj nnee nej yôꞌ ràꞌ saj ûnꞌ.
Dadinꞌ siyànà nânj ni̱ dànanj huin doj gàꞌ daꞌ dân nej suj rô ngà dân nej suj urruj u dadinꞌ huin daꞌní sachij Abraham, ni̱ gàꞌ gisîj yi̱nu̱nꞌ huàꞌnï̀nj hioꞌo gumînj sichre siyànà dan. Ni̱ si̱ gaꞌhue ga̱na̱chí ni̱ gi̱yi̱ꞌne̱ yiꞌì àràꞌhuèꞌ man gui ganarânj ruhuâ ràꞌ saj ûnꞌ.
Nga gisîj gataj Ma̱ꞌan Jesús nej nuguanꞌ nânj, ni̱ giriꞌ daranꞌ nej sí gunïnꞌ nngaj sinàꞌàj a; sani̱ ûta ganahuin nìhiàꞌ ruhuâ nej gui yùmànꞌan rayiꞌî nej sa sàꞌ giꞌhiaj Ma̱ꞌan.
Nuguanꞌ rán aꞌmin rayiꞌî ka̱n kuej staj<TS3>(<a href="tw://bible.*?40.13.31-32">Mt. 13:31-32</a>; <a href="tw://bible.*?41.4.30-32">Mr. 4:30-32</a>)Ni̱ gataj Ma̱ꞌanj Jesús:—Ahuin si ngà ga̱ꞌhue ga̱ya̱ko̱ꞌ daꞌngaꞌa ngà Ma̱ꞌan Ñaꞌanj ni̱ka̱j su̱n riñunꞌ, ni̱ ahuin si ngà ga̱ꞌhue gi̱ꞌhiaj gu̱ñu̱nꞌ ngà Ma̱ꞌan ràꞌaj.
Huaj dàj rûnꞌ hua ka̱n kuej staj, ni̱ gidaꞌa ꞌngo̱ sí dânj ka̱n nânj ni̱ gaꞌanj gùnùn sôꞌ ña̱n màn aꞌngô da̱ꞌa̱j nej kuej huin siꞌhiaj sôꞌ; ni̱ gachi ni̱ gahuin ꞌngo̱ chrun nìko ni̱ giꞌhiaj nej yataj aché yàtàꞌa sigï̂tï̀nj raꞌa chrun dânj.
Nuguanꞌ rán aꞌmin rayiꞌî chru dunuꞌmanꞌan<TS3>(<a href="tw://bible.*?40.13.33">Mt. 13:33</a>)Nanikàj ñûn Ma̱ꞌan Jesús ni̱ gata:—Ahuin si̱ ngà gi̱ꞌhiaj gùñànj dàj nikaj su̱n Ma̱ꞌan Ña̱ꞌa̱nj an ràꞌaj.
Huin dàj rûn huin chru dunuꞌmanꞌan, ni̱ gidaꞌa ꞌngo̱ siyànàa chru dunuꞌman dânj ni̱ gachri huìj huàꞌnï̀nj daꞌngaꞌ giriñunꞌ chru arina ngà aꞌngô nej kïnj sàꞌa, huê danj ni̱ gunuꞌmanꞌ daranꞌ kïnj dânj giꞌhia.
Chrej gàtï̀ïn<TS3>(<a href="tw://bible.*?40.7.13-14">Mt. 7:13-14</a>, <a href="tw://bible.*?40.7.21-23">21-23</a>)Ni̱ gachîn Ma̱ꞌan Jesús ñan nngaj nej yumanꞌ snàꞌànj an, ni̱ ñan nngaj nej yumanꞌan, ni̱ gidiganj riñan nej guiì, ni̱ gachinj gaꞌan Jerusalén.
Ni̱ gataj ꞌngo̱ nej sí màn hiuj dânj gu̱nïn Ma̱ꞌan Jesús:—Señor, do̱j nï̀nꞌ nej guiì huin sa ga̱na̱ni̱n na̱nj nîꞌ.Nanikàj Ma̱ꞌan Jesús ni̱ gata:
—Gi̱ꞌhiaj guesâ nej suj ga̱tu̱ nej suj riñan rahueꞌ hua̱ chruj riñan; dadinꞌ ñùnj taj si ûta gàꞌì nej guiì ga̱nï̱n ruhuâ ga̱tu̱, sani̱ si̱ ga̱ꞌhue ga̱tu̱ ninj mánj.
Neꞌ rùkù nga gàꞌ ganachi sí ni̱ka̱j ñuꞌunj hueꞌ dânj ni̱ ganarán sôꞌ riñan rahueꞌe, ni̱ nga nikïnꞌ nej suj neꞌ ye̱ꞌe ni̱ gàyìꞌì nej suj ni̱ gi̱ta raꞌa nej suj riñan rahueꞌ dânj, ni̱ ga̱ta̱j nej suj: “Señor, Señor, ga̱na̱ꞌnï̱n Ma̱ꞌân rèꞌ riñan rahueꞌe ga̱tu̱ nej ñûnj.” Ni̱ nànìkàj sôꞌ ni̱ ga̱ta̱j sôꞌ gu̱nïn nej suj: “Nun niꞌín dànèꞌ ꞌna̱ꞌ nej suj mánj.”
Hiôꞌ ni̱ gàyìꞌì nej suj ni̱ ga̱ta̱j nej suj: “Yâ nej ñûnj ni̱ goꞌo nej ñûnj ngà Ma̱ꞌân rèꞌ, ni̱ gidigân Ma̱ꞌân rèꞌ si-nùguànꞌ Ma̱ꞌan Ñaꞌanj an ruhuâ raꞌhue huin yiñán nej ñûnj.”
Ni̱ nga giniꞌin nej suj sisi̱ si̱ ga̱ꞌhue ga̱tu̱ nej suj ña̱n ni̱ka̱j su̱n Ma̱ꞌan Ñaꞌanj an ga̱ne nej suj, hiôꞌ ni̱ gayiꞌì nej suj ni̱ gu̱du̱gue̱ꞌe nej suj ni̱ nda ya̱ ru̱j ña̱nꞌ nej suj, dadinꞌ gi̱ni̱ꞌi̱n nej suj si ñan ni̱ka̱j su̱n Ma̱ꞌan Ñaꞌanj an nne Abraham, Isaac, Jacob, ni̱ daranꞌ nej sôꞌ gataj dàj ga̱huin.
Dadinꞌ ga̱ꞌna̱ꞌ nej guiì màn neꞌ gisîj gui ni̱ neꞌ gatûj gui, ni̱ ga̱ꞌna̱ꞌ nej guiì màn neꞌ yìchràj a ni̱ neꞌ ri̱ki ni̱ ga̱ꞌna̱ꞌ ga̱ne ninj yiꞌnḯn mesa ña̱n nne Ma̱ꞌan Ñaꞌanj an gi̱nikaj sunj.
Hiôꞌ ni̱ nej guiì nitaj nùnj huin riñan yumiguìi nânj ni̱ ga̱na̱huin ninj guiì si̱nï̱ïn riñan Ma̱ꞌan Ñaꞌanj an, ni̱ nej guiì ni̱ka̱j sun yàkàan ruhuâ yumiguìi nânj ni̱ nitaj nùnj ga̱huin ninj riñan Ma̱ꞌan Ñaꞌanj an mánj.
Dugueꞌe Ma̱ꞌan Jesús niꞌin nej guiì màn ruhuâ yumanꞌ snàꞌànj Jerusalén<TS3>(<a href="tw://bible.*?40.23.37-39">Mt. 23:37-39</a>)Ni̱ huê gè gui dânj guyumân da̱ꞌa̱j nej sí fariseo, ni̱ gataj nej sôꞌ:—Gu̱xu̱n ma̱ꞌânꞌ ni̱ ga̱ꞌa̱njꞌ, dadinꞌ da̱gahuiꞌ Herodes sòꞌ ruhuâ sij na̱nj ánj.
Ni̱ gataj Ma̱ꞌan Jesús gu̱nïn nej sí dânj:—Ga̱ꞌa̱nj nej suj, ni̱ ga̱ta̱j nej suj gu̱nïn yune dânj: “Gi̱ni̱ꞌhiajꞌ dadinꞌ hia̱j ngà aꞌhioj gìrìj nej nanè kï̱j hua̱a ruhuâ nimân nej guiì ni̱ gi̱ꞌhia si̱ ga̱na̱huin nej guiì aꞌnanꞌan, ni̱ ga̱chi̱n huàꞌnï̀nj gui ni̱ ga̱na̱hui si-sùnj.”
Sani̱ ña̱ꞌa̱n huaj, si gàchè si-chrê hia̱j ngà aꞌhioj ni̱ ga̱chi̱n aꞌhioj, dadinꞌ nitaj si dùgùnàj huaj si gàhuìꞌ ꞌngo̱ sí yàngàꞌ gataj dàj ga̱huin nda ga̱nꞌ xi riñan yumanꞌ snàꞌànj Jerusalén mánj.
’Jerusalén, Jerusalén, ûta gi̱ranꞌ sàñùnꞌ dadinꞌ dagahuiꞌ nej sôꞌ gataj dàj ga̱huin, ni̱ garrûnꞌ hiëj nej sí ga̱ꞌnḯn Ma̱ꞌan Ñaꞌanj an guchiꞌ riñanꞌ. Ûta gàꞌì ganï̂n ruhuâj na̱gi̱ꞌhiaj chre̱j nej daꞌnít, dàj rûnꞌ giꞌhiaj nej yuchee nga ganachrîj nej xuj nej daꞌní nej xuj riki si-ga̱chi nej xuj sani̱ nun ga̱ꞌhue̱j ga̱ra̱n yinaꞌ mánj.
Huê danj ni̱ gùnàj dukuâ nej suj ni̱ nda dïnꞌïnj chre ga̱huin ruhuaj; huê danj gatâ ni̱ si̱ giniꞌînꞌ ñùnj gàꞌ mánj, nda gùyùmàn diû nga ga̱ta̱j nej suj: “Ûta hueꞌê hua sa gi̱ꞌhiaj sa ga̱ꞌna̱ꞌ ngà siyu̱gui Ma̱ꞌan Señor.”
Giꞌhiaj Ma̱ꞌan Jesús ganahuin ꞌngo̱ sí ꞌnïnj yiꞌì guꞌmaanGahuin ꞌngo̱ gui ganarânj rûhua, ni̱ gatûj Ma̱ꞌan Jesús guendâ yaj dukuâ ꞌngo̱ sí ni̱ka̱j suun, ni̱ huin sôꞌ yiꞌnïnꞌ nej sí fariseo, ni̱ nne aꞌngô da̱ꞌa̱j nej sí fariseo guendâ ga̱ya̱ka̱j guendâ nej sôꞌ sa giꞌhiaj Ma̱ꞌan Jesús.
Ni̱ ni̱kï̱nꞌ ꞌngo̱ sí ꞌnï̀nj yiꞌì guꞌmaan riñan Ma̱ꞌan Jesús.
Hiôꞌ ni̱ gaꞌmin Ma̱ꞌan Jesús riñan nej sí gidigân si-nùguànꞌ Ma̱ꞌan Ñaꞌanj an ngà riñan nej sí fariseo, ni̱ gata:—Dùgùnàj hua̱j gi̱ꞌhioꞌ ga̱na̱huin nej guiì aꞌnanꞌan gui ganarânj rûhua ruhuâ nej suj nîꞌ.
Sani̱ dḯn ga duꞌhua nej sôꞌ. Ni̱ gidaꞌa Ma̱ꞌan Jesús sí aꞌnanꞌ dânj, ni̱ giꞌhia ganahuin sôꞌ ni̱ ganaꞌnïn nanꞌ sôꞌ dukuâ sôꞌ.
Ni̱ ga̱ꞌmi̱n Ma̱ꞌan Jesús riñan nej sí dânj, ni̱ gata:—Ahuin goꞌngo̱ nej suj ni̱ si dân nej suj urruj u nej si dân nej suj rô gininj ruhuâ ꞌngo̱ hiuꞌuj u, ni̱ si̱ ganari nej suj nda nanè chre yuku dânj, nùnj huin si̱ gui guetànꞌan huin ràꞌ saj ûnꞌ.
Ni̱ nun gìrìꞌ nej sij gàꞌ si̱ ꞌngo̱ nuguanꞌan du̱nanikàj nej sij riñan Ma̱ꞌan Jesús mánj.
Nej sí gunïn su̱n ga̱ꞌna̱ꞌ giꞌñanj ñan ga̱ra̱n ràꞌaNi̱ giniꞌhiaj Ma̱ꞌan Jesús si ganagui nej sí dânj mesa ni̱kï̱nꞌ dukuán neꞌ ña̱an guendâ ga̱ne nej sôꞌ ni̱ gaꞌmin nuguanꞌ ráan ni̱ gata:
—Nga gakḯn ꞌngo̱ guiì ga̱ꞌa̱njꞌ ꞌngo̱ giꞌñanj ña̱n ga̱ra̱n ra̱ꞌa ngo̱ síi nga gayakaj sôꞌ nika sôꞌ, ni̱ si̱ gaꞌanj ga̱neꞌ yiꞌnḯn mesa ni̱kï̱nꞌ neꞌ ña̱an mánj, dadinꞌ si nuhuij ni̱ hua̱ aꞌngô sí huin ña̱n doj gàꞌ daꞌ daꞌhui ga̱ne yiꞌnḯn mesa dânj.
Ni̱ ga̱ꞌna̱ꞌ sí gakḯn sòꞌ giꞌñanj dânj ni̱ ga̱ta̱j sôꞌ gu̱nïnꞌ: “Gàꞌhuìꞌ sòꞌ yiꞌnḯn mesa dânj ga̱ne sí nânj.” Hiôꞌ ni̱ gìrìꞌ sinàꞌàj a dadinꞌ ga̱na̱chi̱nꞌ nda neꞌ rùkùu ga̱ꞌa̱nj ga̱neꞌ.
Sani̱ nga gàkï̀nj ꞌngo̱ guiì ga̱ꞌa̱njꞌ ꞌngo̱ giꞌñanj an, ni̱ ga̱ꞌa̱nj ga̱neꞌ rukû mesa ni̱kï̱nꞌ nda dukuán neꞌ rùkùu, hiôꞌ ni̱ nga gùyùmàn sí gakḯn gaꞌnaꞌ giꞌñanj dânj, ni̱ gataj sôꞌ gu̱nïnꞌ: “Di̱nï̂nj, gu̱hua̱ꞌ ga̱neꞌ neꞌ ña̱an na̱nj ánj.” Hiôꞌ ni̱ ga̱ꞌmi̱n hueꞌê nej guiì nne rukû mesa yiꞌîꞌ.
Dadinꞌ ahuin na̱nj sí ganï̂n ruhuâ si ûta huin sôꞌ sí sîj doj gàꞌ daꞌ aꞌngô nej duguiꞌ sôꞌ, ni̱ gi̱ꞌhiaj Ma̱ꞌan Ñaꞌanj an si ga̱huin sôꞌ ꞌngo̱ sí nitaj nùnj ga̱huin riñanj; ni̱ sí gahuin sí ninj chre ni̱ ga̱na̱huin sôꞌ ꞌngo̱ sí gi̱nikaj sun nìko riñan Ma̱ꞌan Ñaꞌanj an.
Ni̱ gataj Ma̱ꞌan Jesús gu̱nïn sí giꞌhiaj giꞌñanj dânj:—Nga ganï̂n ruhuâꞌ gi̱ꞌhiáꞌ ngo̱ nihia nìko nej si ꞌngo̱ nihia ga̱huin stiꞌnï̀ïn, ni̱ si̱ gakḯnꞌ nej sí ni̱ka̱j duguiꞌ ngàꞌ ga̱ꞌna̱ꞌ nej sij, ni̱ si̱ gakḯnꞌ nej dinḯnt, ni̱ si̱ gakḯnꞌ nej duguît, ni̱ si̱ gakḯnꞌ nej sí yi̱ruꞌhue nne nìchrùnꞌ ña̱n neꞌ, dadinꞌ ga̱ꞌhue gi̱ꞌhiaj nej sij nihiaa ni̱ gàkï̀nj nej sij ga̱ꞌa̱nj yâꞌ si-ni̱hia̱ nej sij, ni̱ ga̱na̱huin ra̱ꞌa ñûnꞌ nihia ga̱ꞌhuiꞌ yâ nej sij.
Sani̱ nga ruhuâꞌ gi̱ꞌhiaꞌ nihia nìko, ni̱ dùgùnàj hua̱j si̱ gàkï̀nj nej guiì gànìki, nej guiì hua̱ ruꞌu nneè kú, nej guiì aché gòchròj, nej guiì hua̱ go̱ꞌoj rune ña̱n;
hiôꞌ ni̱ ga̱na̱huin nìhiàꞌ ruhuâꞌ; dadinꞌ si̱ ga̱ꞌhue gìrìꞌ ninj na̱ri̱ki̱ ninj raꞌâꞌ, sani̱ ga̱na̱huin raꞌâꞌ sa gaꞌhuiꞌ dânj gi̱ꞌhiaj Ma̱ꞌan Ñaꞌanj an nga gànàꞌnï̀nj nej nîman.
Nuguanꞌ rán aꞌmin rayiꞌî nihia stiꞌnï̀ïnNi̱ gunïn ꞌngo̱ sí nne rukû mesa ngà gaꞌmin Ma̱ꞌan Jesús nej nuguanꞌ nânj, ni̱ gataj sôꞌ gu̱nïn Ma̱ꞌan:—Ga̱na̱huin nìhiàꞌ ruhuâ nej sí ya̱ rachrúun ña̱n gi̱nikaj su̱n Ma̱ꞌan Ñaꞌanj an.
Hiôꞌ ni̱ gataj Ma̱ꞌan Jesús gu̱nïn sí nânj:—Ni̱ ꞌngo̱ sí dânj giꞌhiaj yu̱gui ꞌngo̱ nihia nìko, ni̱ gakḯn sôꞌ gaꞌnaꞌ ûta gàꞌì nej guiì.
Ni̱ nga gisîj orâ gahuin stiꞌnï̀ïn ni̱ gaꞌnḯn sí dânj nej si-musû sôꞌ ga̱ꞌanj gàkï̀nj nej sí daꞌhui ga̱ꞌna̱ꞌ ya̱ nihia stiꞌnï̀ïn ni̱ gataj nej sôꞌ: “Ga̱ꞌna̱ꞌ ya̱ nej suj nihiaa dadinꞌ gàꞌ hua̱ yu̱gui daranꞌanj.”
Ni̱ gayiꞌì daranꞌ nej sí dânj ni̱ gataj nej sôꞌ si nitaj diû hua̱ riñan nej sôꞌ. Ni̱ gataj sí si̱nï̱ïn gu̱nïn sí dânj: “Hia̱j girân ꞌngo̱ hioꞌóo ni̱ daꞌhuí ga̱ꞌa̱nj niꞌhia dàj hua̱ hioꞌó dânj; ni̱ gachín ni̱ꞌhia si gi̱nikaj sòꞌ nimân nìko rayiꞌí.”
Ni̱ gataj aꞌngô sí dânj: “Hia̱j girân ùnꞌùnꞌ inda rô ni̱ ga̱ꞌa̱nj gàyàkà daꞌngaꞌa dàj giꞌhiaj sun nej xuj; ni̱ gachín nìꞌhia si gi̱nikajꞌ sòꞌ nimân nìko rayiꞌí.”
Ni̱ gataj aꞌngô sí dânj: “Hia̱j garan ra̱ꞌá ngà ni̱ka̱j, ni̱ rayiꞌî dan ni̱ si̱ ga̱ꞌhue gàꞌàn mánj.”
Huê danj ni̱ nanikàj sí musû dânj, ni̱ gaꞌnaꞌ gànàtàꞌ sôꞌ daranꞌ sa gunïn sôꞌ riñan si-yi̱ruꞌhue sôꞌ, huê danj ni̱ nga gu̱nïn si-yi̱ruꞌhue sôꞌ nej nuguanꞌ nânj ni̱ ginaꞌan ruhuâ sôꞌ, ni̱ gataj sôꞌ gu̱nïn sí huin si-musû sôꞌ: “Ga̱ꞌa̱nj râꞌñanj sòꞌ ña̱n hua̱ raꞌhuee ni̱ ña̱n hua̱j nej chrej gàchràꞌ hua̱j riki yumanꞌan, ni̱ gàkï̀nj nej gànìki, nej guiì hua̱ ruꞌu nneè kú ni̱ nej guiì hua̱ go̱ꞌoj rune ña̱n ni̱ ga̱ꞌna̱ꞌ ninj si-gi̱ꞌña̱n.”
Ni̱ gataj sí yiruꞌhue dânj gu̱nïn si-musû sôꞌ: “Ga̱ꞌa̱njꞌ ña̱n hua̱j nej chrej gaꞌàan ngà ña̱n hua̱j nej chrej gàtï̀ïn, ni̱ giꞌhiaj guesâꞌ ga̱tu̱ nej sij, daꞌnga ni̱ ga̱chra ruhuâ dukuá.
Dadinꞌ ñùnj taj ni̱ gàꞌ si̱ ꞌngo̱ nej sí ri̱ña̱n gaꞌnï̂n gaꞌanj gàkï̀nj nej sij ni̱ si̱ gaꞌnaꞌ ya̱ nej sôꞌ si-nìhiàj mánj.”
Ûta chìꞌ huaj gi̱nikôꞌ rukû Ma̱ꞌan JesúsNi̱ hua̱j ûta gàꞌì nej guiì ngà Ma̱ꞌan Jesús; ni̱ nanika ni̱ gata gu̱nïn ninj:
—Si̱ hua̱ ꞌngo̱ nej suj ꞌna̱ꞌ riñânj, ni̱ nitaj si̱ hua̱ ruhuâ nej suj gu̱dunâj nej suj rej nej suj, nni nej suj, ni̱ka̱ nej suj, ni̱ daꞌní nej suj, ni̱ dinḯn nej suj, ni̱ yuguej nej suj, ni̱ nitaj si hua̱ ruhuâ nej suj gàhuìꞌ nej suj rayiꞌí, ni̱ si̱ ga̱ꞌhue gi̱nikòꞌ nej suj rukû mánj.
Ni̱ guiì naꞌhuej ruhuâ ga̱ta si-rùgùtsì ni̱ naꞌhuej ruhuâ ninj gi̱nikòꞌ ninj rukú, ni̱ si̱ ga̱ꞌhue ga̱huin ninj guiì ga̱ꞌna̱ꞌ ga̱huin chru̱n riñanj mánj.
Ahuin goꞌngo̱ nej suj, ganï̂n ruhuâ gi̱ꞌhiaj ꞌngo̱ hueꞌ yàkàan, ni̱ sê gàꞌ si̱nï̱n naga̱ne nej suj, ni̱ gi̱ꞌhiaj nej suj guenda dàj nìko sanꞌanj an gìyìtï̀nꞌ yiꞌî hueꞌ dânj, hiôꞌ ni̱ si garânj daꞌngaꞌ ruhuâ nej suj si ni̱ka̱j nej suj sanꞌanj an gìsìj hueꞌ dânj hiôꞌ ni̱ gàyìꞌì nej suj ni̱ giꞌhiaj sun nej suj ràꞌ saj ûnꞌ.
Dadinꞌ si guneꞌ ꞌngo̱ sí dânj yiꞌî ꞌngo̱ hueꞌe, ni̱ naꞌhue gùnùkuaj sôꞌ gìsìj hueꞌ dânj gi̱ꞌhiaj sôꞌ, ni̱ nga giniꞌin daranꞌ nej guiì si naꞌhue gùnùkuaj sôꞌ gìsìj hueꞌ dânj ni̱ gàyìꞌì ninj ni̱ ga̱ꞌmi̱n duku ninj riñan sôꞌ.
Ni̱ ga̱ta̱j ninj: “Sí nânj gayiꞌì giꞌhiaj ꞌngo̱ hueꞌe, sani̱ nu̱n gùnùkuaj sôꞌ gìsìj hueꞌ dânj giꞌhiaj sôꞌ.”
Ahuin ꞌngo̱ rey, nga ruhuâ sôꞌ ga̱ꞌa̱nj gùtàꞌ sôꞌ ngà aꞌngô rey, ni̱ sê gàꞌ si̱nï̱n naga̱ne sôꞌ ni̱ nadigiꞌñun sôꞌ si gùnùkuaj chi̱ꞌ mîn nej stadû hua̱ riñan sôꞌ gùtàꞌ nej sôꞌ ngà ko̱ mîn nej stadû unïnꞌ ngà sôꞌ ràꞌ saj ûnꞌ.
Ni̱ si garânj daꞌngaꞌ ruhuâ sôꞌ sisi̱ si̱ gaꞌhue gùnùkuaj sôꞌ gùtàꞌ sôꞌ ngà sí unïnꞌ ngà sôꞌ, ni̱ gàꞌnï̀nj sôꞌ ga̱ꞌa̱nj ꞌngo̱ yiꞌnïnꞌ nej sí ginikaj si-nùguànꞌ sôꞌ, nga nï̀nꞌ ꞌna̱ꞌ ga̱nꞌ nej sí gunïnꞌ ngà sôꞌ guendâ gàchìnj nìꞌhiaj sôꞌ si ga̱ꞌhue ni̱ ga̱na̱ꞌmi̱n nguèj sôꞌ daꞌnga ni̱ ganahuin nìn gimàn nej sôꞌ.
Huê danj, ni̱ ahuin na̱nj goꞌngo̱ nej suj naꞌhuej ruhuâ gu̱du̱nâj daranꞌ nej rasu̱n hua̱ riñan nej suj, ni̱ si̱ gaꞌhue gi̱nikòꞌ nej suj rukú mánj.
Nga ganarëꞌ ñaan ni̱ nitaj si nnij<TS3>(<a href="tw://bible.*?40.5.13">Mt. 5:13</a>; <a href="tw://bible.*?41.9.50">Mr. 9:50</a>)’Sa sàꞌa huin ñaan; sani̱ si gànàrë̀ꞌ man, ni̱ ahuin si ngà na̱gi̱ꞌhiaj nìꞌ ràꞌaj.
Ni̱ gàꞌ si̱ gaꞌhue ga̱huin a̱ꞌnuj hioꞌóo gi̱ꞌhia ni̱ gàꞌ si̱ gaꞌhue dùnachej nej sij ngà mintû si-a̱ꞌnuj nej yuku mánj; man guendâ gi̱rë̱ꞌë̱j nej sij neꞌ ye̱ꞌe. Ni̱ ahuin na̱nj guiì tàj hiuꞌuj rakïj ni̱ gu̱nïn ninj.
Nuguanꞌ rán aꞌmin rayiꞌî matsïj gaꞌanj ni̱ꞌhia̱a<TS3>(<a href="tw://bible.*?40.18.10-14">Mt. 18:10-14</a>)Ni̱ gaꞌnaꞌ nichì daranꞌ nej sí gaꞌnêj sanꞌanj an ngà nej sí gakï̱nꞌïn riñan Ma̱ꞌan Jesús guendâ ruhuâ nej sôꞌ gu̱nïn nej sôꞌ nuguanꞌ ga̱ꞌmi̱n.
Ni̱ gaꞌmin nej sí fariseo ngà nej sí chru̱n ley rayiꞌî Ma̱ꞌan Jesús, ni̱ gataj nej sôꞌ:—Ganahuin ra̱ꞌa sí nânj nej sí gakï̱nꞌïn, ni̱ yâ sôꞌ ngà nej sí dânj.
Hiôꞌ ni̱ gaꞌmin Ma̱ꞌan Jesús ꞌngo̱ nuguanꞌ ráan, ni̱ gata:
—Ahuin goꞌngo̱ nej suj, ni̱ si ni̱ka̱j nej suj ꞌngo̱ sientu matsïj ï, ni̱ si gaꞌanj ni̱ꞌhia ꞌngo̱ yôꞌ, ni̱ si̱ gudunâj nej suj ga̱ꞌânj xia yi̱nu̱nꞌ ga̱ꞌânj nej matsïj dânj riñan hioꞌó hua̱ niꞌnï̀nj ïn, ni̱ ga̱ꞌanj nanaꞌhuiꞌ nej suj yuku gaꞌanj ni̱ꞌhia dânj, ni̱ sê nda gànàrìꞌ nej suj yuku dânj ni̱ gahuin hia ruhuâ nej suj ràꞌ saj ûnꞌ.
Ni̱ nga ganariꞌ sôꞌ matsïj gaꞌanj ni̱ꞌhia dânj, ni̱ gutaꞌ sôꞌ dakan yikó sôꞌ ni̱ ûta ganahuin nìhiàꞌ ruhuâ sôꞌ.
Ni̱ nga gunukuiꞌ sôꞌ dukuâ sôꞌ, ni̱ nagiꞌhiaj chre̱ꞌ sôꞌ nej sí ni̱ka̱j duguiꞌ ngà sôꞌ ni̱ nej sí nne nìchrùnꞌ ña̱n nne sôꞌ, ni̱ gataj sôꞌ gu̱nïn nej sí dânj: “Ga̱na̱huin nìhiàꞌ ruhuâ nej suj ngàj, dadinꞌ ganariꞌí dán matsïj gaꞌanj ni̱ꞌhia.”
Huê danj tâ ni̱ dànanj ûta ganahuin nìhiàꞌ ruhuâ nej sôꞌ màn yàtàꞌa nga nanikàj ruhuâ ꞌngo̱ síi rayiꞌî si-ga̱kïnꞌ sôꞌ, gàꞌ daꞌ ga̱ꞌânj xia yi̱nu̱nꞌ ga̱ꞌânj nej sí giꞌhiaj sa sàꞌaj dadinꞌ nitaj si ꞌhiaj nej sôꞌ nànìkàj ruhuâ nej sôꞌ dadinꞌ nitaj gakï̱nꞌïn ata nej sôꞌ.
Nuguanꞌ rán aꞌmin rayiꞌî sanꞌanj gaꞌanj ni̱ꞌhia̱a’Gi̱ꞌhioꞌ guenda si ꞌngo̱ siyànà dânj nikaj chi̱ꞌ sanꞌanj huin plata, ni̱ gaꞌanj ni̱ꞌhia ꞌngo̱ rïn saꞌanj dânj, ni̱ sê ga̱na̱chru̱nj ñaꞌan gudugùun, ni̱ gànàkaj ruhuâ hueꞌe, ni̱ nànàꞌhuìj nda gu̱dadû chre nda gànàrìꞌìj saꞌanj dânj ràꞌ saj ûnꞌ.
Ni̱ nga ganariꞌij saꞌanj dânj, ni̱ na̱gi̱ꞌhia̱j chrej nej siyànà ni̱ka̱j duguiꞌ nngaj ni̱ nej siyànà nne nìchrùnꞌ ña̱n nne, ni̱ gata gu̱nïn nej siyànà dânj: “Ga̱na̱huin nìhiàꞌ ruhuâ nej suj ngàj, dadinꞌ ganariꞌí saꞌanj gaꞌanj ni̱ꞌhia̱a.”
Huê danj tâ ni̱ ga̱na̱huin nìhiàꞌ ruhuâ nej ángel màn ña̱n nne Ma̱ꞌan Ñaꞌanj an nga gananikàj ruhuâ ꞌngo̱ síi rayiꞌî si-ga̱kïnꞌ sôꞌ.
Nuguanꞌ rán aꞌmin rayiꞌî sí dugu̱ꞌna gutïnꞌ si-sanꞌanjHuê danj na̱nj gataj Ma̱ꞌan Jesús:—ꞌNgo̱ sí dânj ni̱ hua̱ huìj daꞌnin naꞌu sôꞌ;
Ni̱ gataj sí hua̱ lij doj dânj gu̱nïn rej sôꞌ: “Tâj, na̱ri̱ki̱ sòꞌ nej rasu̱n daꞌhuí ga̱na̱huin raꞌá.” Huê danj ni̱ gunuchraꞌ da̱ꞌa̱j síchìj dânj nej rasu̱un ni̱ gaꞌhuiꞌ sôꞌ raꞌa daꞌní sôꞌ.
Ni̱ nun ga̱chi̱n gàꞌì gui, ni̱ ganaranꞌ sí hua̱ lij dânj daranꞌ nej rasu̱n huin siꞌhiaj sôꞌ; huê danj ni̱ gaꞌanj ga̱nꞌ sôꞌ aꞌngô yumanꞌan; ni̱ hiuj dânj dunahuij nï̀nꞌ sôꞌ daranꞌ nej sa ganahuin ra̱ꞌa sôꞌ, ni̱ giꞌhiaj sôꞌ dàj garanꞌ ruhuâ sôꞌ ni̱ gudurëꞌ nï̀nꞌ sôꞌ ma̱ꞌan sôꞌ riñan nej gakï̱nꞌïn.
Ni̱ nga ganahuij nï̀nꞌ daranꞌ si-sa̱nꞌa̱nj sôꞌ giꞌhiaj sôꞌ, hiôꞌ ni̱ guyumân ꞌngo̱ diû yi̱ꞌna̱a riñan yumanꞌ ñan ga̱ꞌanj sôꞌ, huê danj ni̱ gayi̱ꞌij ni̱ gachin sa ya̱ sôꞌ.
Ni̱ gaꞌanj nànàꞌhuìꞌ sô suun riñan ꞌngo̱ sí nne ruhuâ yumanꞌ dânj, ni̱ gaꞌnḯn sí dânj gaꞌanj sôꞌ si-ranchû sí dânj, guendâ du̱gumîn sôꞌ nej yaká huin dân sí yi̱ruꞌhue dânj.
Ni̱ ûta huin ruhuâ sôꞌ ya̱ sôꞌ sa yâ nej yakáa guendâ ruhuâ sôꞌ ga̱huin ran riki sôꞌ, sani̱ nitaj gàꞌ si̱ ꞌngo̱ sí gàꞌhuìꞌ sa ya̱ sôꞌ.
Gànàyùmànj ni̱ nàꞌànj ña̱n nne rê ni̱ gàtà gu̱nïn sôꞌ: Tâj, giꞌhia gakï̱nꞌïn riñan Ma̱ꞌan Ña̱ꞌa̱nj nne yàtàꞌa, ni̱ huê danj na̱nj giꞌhia gakï̱nꞌïn riñan ma̱ꞌân rèꞌ.
Nitaj guèndàj si ga̱ta̱j rèꞌ si huín daꞌní rèꞌ gàꞌ mánj; gi̱ꞌhia rèꞌ si ga̱huin dàj rûn huin goꞌngo̱ nej musû ꞌnï̀nj giꞌhiaj sun riñan rèꞌ.”
Ni̱ ganayumàn sí dânj, ni̱ nanꞌ sôꞌ ña̱n nne rej sôꞌ.’Ni̱ nga nï̀nꞌ nikïnꞌ sôꞌ nda ga̱nꞌ, ni̱ giniꞌin rej sôꞌ si ni̱kï̱nꞌ sôꞌ hiuj dânj, ni̱ gananï̂n àko ruhuâ sôꞌ niꞌin sôꞌ sí dânj, ni̱ gunânj sôꞌ gaꞌanj sôꞌ ñan ni̱kï̱nꞌ sí dânj, ni̱ ganana̱n sôꞌ yihiâ sí dânj, ni̱ gaꞌhuiꞌ sôꞌ ruꞌu yiꞌnḯn riñan sí nânj.
Ni̱ gataj sí dânj gu̱nïn rej sôꞌ: “Taj, giꞌhia gakï̱nꞌïn riñan Ma̱ꞌan Ña̱ꞌa̱nj nne yàtàꞌa ni̱ huê danj na̱nj giꞌhia gakï̱nꞌïn riñan rèꞌ, ni̱ nitaj guèndàj si̱ ga̱ta̱j rèꞌ si huín daꞌní rèꞌ gàꞌ mánj.”
Sani̱ gataj rej sí dânj gu̱nïn nej si-musû sôꞌ: “Gi̱ri̱ nej suj atsîj hua̱ sàꞌ doj, ni̱ gàꞌhuìꞌ nej suj gi̱nun sij; ni̱ gàꞌnï̀nj nej suj ꞌngo̱ seꞌej e dë̂j raꞌa sij, ni̱ gàꞌhuìꞌ nej suj ganïnj ga̱na̱chri̱ sij dakó sij.
Ni̱ gi̱nikaj nej suj rô ganaminj in ga̱ꞌna̱ꞌ nej suj ni̱ da̱gahuiꞌ nej suj rô dânj, ni̱ yâ nêꞌ ni̱ gahuin giꞌñanj an gimàn nêꞌ;
Dadinꞌ daꞌnin naꞌûj ni̱ gahuin sôꞌ dàj rûnꞌ gahuin ꞌngo̱ sí gàꞌ gahuiꞌi, sani̱ ganahuin nìꞌnàꞌ sôꞌ ni̱ gaꞌanj ni̱ꞌhia sôꞌ, sani̱ ganariꞌí sôꞌ.” Huê danj ni̱ gayiꞌì nej sij ni̱ ûta ganahuin nìhiàꞌ ruhuâ nej sij.
’Ni̱ kïj ï ga̱ꞌanj daꞌní síchìj nânj sí achij i; ni̱ nga gunumân sôꞌ, ni̱ ꞌna̱ꞌ nìchrùnꞌ sôꞌ ña̱n nne hueꞌe, ni̱ gunïn sôꞌ si ûta huin chraꞌa ni̱ ûta giranꞌânj nej guiì mân ninj;
ni̱ gakḯn sôꞌ ꞌngo̱ nej si-musû sôꞌ ni̱ gachín naꞌanj sôꞌ ni̱ gataj sôꞌ nùnj huin saj ni̱ huin dànanj ràꞌaj.
Ni̱ gataj si-musû sôꞌ gu̱nïn sôꞌ: “Dinï̂nt gunumân; ni̱ gaꞌnïnꞌ rét suun si da̱gahuiꞌ nej ñûnj rô ganaminj in, dadinꞌ hua̱ sàꞌ sij ni̱ hua̱ ran sij gunumân sij ganahuin raꞌa rêꞌ.”
Hiôꞌ ni̱ ginaꞌan ruhuâ sí dânj, ni̱ nun ga̱ꞌhue̱j sôꞌ ga̱tu̱ sôꞌ ruhuâ hueꞌe. Huê danj ni̱ gahui rej sôꞌ neꞌ ye̱ꞌ hueꞌe, ni̱ gachín nìꞌhiaj síchìj dânj si̱ ga̱tu̱ sôꞌ ruhuâ hueꞌe.
Sani̱ nanikàj sí dânj ni̱ gataj sôꞌ gu̱nïn rej sôꞌ: “Niꞌhiaj sòꞌ dadinꞌ gàꞌ sîj ûta gàꞌì hioꞌo giꞌhiaj sûnj riñanꞌ, ni̱ nitaj àmàn guduna si ga̱da̱gahuín riñanꞌ, sani̱ nitaj àmàn girikîꞌ ꞌngo̱ stane lij ni̱ da̱gahuí guendâ gi̱ꞌhia giꞌñanj an ni̱ ga̱na̱huin nìhiàꞌ ruhuâj ngà nej sí ni̱ka̱j duguiꞌ ngàj hua̱j nï̂nj.
Sani̱ gunumân daꞌnít, ni̱ ganahuij nï̀nꞌ si-sa̱nꞌa̱njt gutïnꞌ sij ngà nej siyànà guduꞌhuêj ma̱ꞌan, ni̱ gaꞌnï̂nꞌ suun si̱ da̱gahuiꞌ nej musu rô ganaminj in ya̱ sij huaj nï̂nj.”
Hiôꞌ ni̱ gataj síchìj dânj: “Da̱ꞌninj, daranꞌ diû nneꞌ ngàj, ni̱ daranꞌ nej rasu̱n hua̱ riñânj huin siꞌhiât.
Dadinꞌ ña̱ꞌa̱n huaj si giꞌhia ꞌngo̱ giꞌñanj an ni̱ ga̱na̱huin nìhiàꞌ ruhuâ nêꞌ, dadinꞌ gahuin dinḯnt ꞌngo̱ sí gàꞌ gahuiꞌi, sani̱ ganaꞌnï̂nj sij; gaꞌânj ni̱ꞌhia̱ sij, sani̱ ganariꞌ sij.”
Nuguanꞌ rán aꞌmin rayiꞌî sí nun gi̱nikaj sun hueꞌê riñan si-yi̱ruꞌhueNi̱ huê danj na̱nj gataj Ma̱ꞌan Jesús gu̱nïn nej sí gaꞌnaꞌ ga̱huin chru̱n riñanj:—ꞌNgo̱ sí dânj ni̱ sí yi̱ruꞌhue huin sôꞌ ni̱ hua̱ ꞌngo̱ sí ni̱ka̱j ñuꞌunj dukuâ sôꞌ, ni̱ garânj ruhuâ nej guiì rayiꞌî sí dugumîn dukuâ sí yi̱ruꞌhue dânj guendâ garânj sun yìkòj ruhuâ nï̀nꞌ sôꞌ siꞌhiaj yiruꞌhue dânj.
Hiôꞌ ni̱ gakḯn sí yi̱ruꞌhue dânj sí ginikaj su̱n riñan siꞌhiaj sôꞌ, ni̱ gataj sôꞌ gu̱nïn sí nânj: “Nùnj huin saj ni̱ gunḯn dànanj rayiꞌîꞌ ràꞌaj. Na̱ri̱ki̱ sòꞌ guenda dàj dugumînꞌ nej siꞌhiâ aj nḯnj, dadinꞌ si̱ ga̱ꞌhue gi̱nikaj su̱nꞌ riñânj nej siꞌhiâ gàꞌ mánj.”
Hiôꞌ ni̱ gataj sí dânj gu̱nïn ma̱ꞌan sôꞌ: “Nùnj huin si gi̱ꞌhia hia̱j ràꞌaj. Dadinꞌ ga̱ꞌne̱ si-yi̱ruꞌhuej suun raꞌá, ni̱ si̱ gaꞌhue ga̱n hiuꞌuj u, dadinꞌ nitaj guesâj, ni̱ si gachîn karida, dadinꞌ ûta sinàꞌàj huin riñanj na̱nj ánj.
Gàꞌ niꞌín nùnj huin si gi̱ꞌhia nga gi̱yi̱ꞌne̱ suun raꞌá, ôꞌ ni̱ ga̱na̱huin ra̱ꞌa nej guiì ñùnj ni̱ gané dukuâ ninj.”
Ni̱ ganakḯn sí dânj daꞌ goꞌngo̱ nej sí daꞌhui riñan si-yi̱ruꞌhue sôꞌ, ni̱ gataj sôꞌ gu̱nïn sí si̱nï̱n dânj: “Andaj daꞌhuîꞌ riñan si-yi̱ruꞌhuej ràꞌaj.”
Ni̱ gataj sí dânj: “ꞌNgo̱ sientu barril gasîti daꞌhuí.” Ni̱ gataj sí ni̱ka̱j ñuꞌunj dânj: “Hio ga̱ꞌa̱nj ga̱ne sòꞌ ni̱ ga̱chru̱nꞌ riñan ñanj giꞌhiaj yìtï̀nj dadinꞌ na̱ruꞌhueꞌ man huìj xia chi̱ꞌ barril.”
Neꞌ rùkù ni̱ gataj sí ni̱ka̱j ñuꞌunj dânj gu̱nïn aꞌngô musu: “Andaj daꞌhuîꞌ riñan si-yi̱ruꞌhuej ràꞌaj.” Ni̱ gataj sí dânj: ꞌNgo̱ siêntu nnanj hiaꞌ trigu daꞌhuí. Ni̱ gataj sí ni̱ka̱j ñuꞌunj dânj: “Hio ga̱ꞌa̱nj ga̱ne sòꞌ ni̱ ga̱chru̱nꞌ riñan ñanj giꞌhiaj yìtï̀nj dadinꞌ ga̱na̱ruꞌhueꞌ man ga̱ꞌa̱nj xia nnanj hiaꞌa na̱nj ánj.”
Ni̱ gaꞌmin hueꞌê si-yi̱ruꞌhue sí musu aꞌnanꞌ nânj rayiꞌî sôꞌ guendâ ûta hueꞌê nadigiꞌñûn sôꞌ sa giꞌhiaj sôꞌ. Dadinꞌ nej sí nun niꞌin si-nùguànꞌ Ma̱ꞌan Ñaꞌanj an, ni̱ dànanj ûta sàꞌ nadigiꞌñûn nej sôꞌ dàj gi̱ꞌhiaj sun nej sôꞌ ni̱ dàj guruguñuꞌunj nej sôꞌ aꞌngô nej guiì, gàꞌ daꞌ nej sí niꞌin si-nùguànꞌ Ma̱ꞌan Ñaꞌanj an.
’Ñùnj taj: Ni̱ gu̱ru̱gûñuꞌunj nej suj sa ga̱chin riñan nej guiì ni̱ ginikaj duguiꞌ ninj ngà nej suj, ni̱ gi̱nikaj duguiꞌ nìgànj ninj ngà nej suj ñan gi̱nikaj su̱n Ma̱ꞌan Ñaꞌanj an na̱nj ánj.
’Ni̱ guiì ganahuin ra̱ꞌa do̱j ni̱ ûta hueꞌê dugumîn ninj sa ga̱na̱huin ra̱ꞌa ninj, ni̱ si ga̱na̱huin ra̱ꞌa ninj nìko doj ni̱ huê danj na̱nj ûta hueꞌê gu̱du̱gumîn ninj sa ga̱na̱huin ra̱ꞌa ninj; ni̱ guiì ganahuin ra̱ꞌa do̱j sani̱ nun ga̱ꞌhue gu̱du̱gumîn ninj, ni̱ si̱ ganahuin ra̱ꞌa ninj nìko doj ni̱ gàꞌ danj ni̱ si̱ ga̱ꞌhue gu̱du̱gumîn ninj mánj.
Hiôꞌ ni̱ si ganahuin ra̱ꞌa nej suj ûta gàꞌì nej rasu̱un ni̱ hua̱ yi̱ruꞌhue nej suj sani̱ nun ga̱ꞌhue ga̱huin chru̱n nej suj dàj gudugumîn hueꞌê nej suj nej rasu̱n dânj. Ni̱ ahuin sí gùyùmàn ruhuâ niꞌin nej suj ni̱ du̱guta su̱n sôꞌ rasu̱n yàngàꞌa riñan nej suj ràꞌaj.
Ni̱ si nun ga̱ꞌhue du̱gumîn hueꞌê nej suj nej rasu̱n ânèj e, ni̱ ga̱ꞌhue ri̱ki̱ Ma̱ꞌan Ñaꞌanj an nej rasu̱n ga̱huin si̱ꞌhiaj nej suj na̱nj nîꞌ.
’Gàꞌ si ꞌngo̱ mûsu si̱ ga̱ꞌhue gi̱ꞌhiaj su̱n riñan huìj yiruꞌhuee mánj: Dadinꞌ gi̱ni̱nj ꞌì ꞌngo̱ yiruꞌhue riñan sôꞌ ni̱ ga̱ ꞌì doj ruhuâ sôꞌ niꞌin sôꞌ aꞌngô yiruꞌhuee, nej si ûta gi̱ni̱nj hueꞌê ꞌngo̱ yiruꞌhue riñan sôꞌ, nej sij ûta aꞌnanꞌ gi̱ni̱nj aꞌngô yiruꞌhue dânj riñan sôꞌ. Huê danj ni̱ ga̱na̱gui̱ nej suj ahuin goꞌngo̱ sa ri̱ña̱n da̱gahuin nej suj, si riñan Ma̱ꞌan Ñaꞌanj an nîꞌ, si riñan nej rasu̱n gi̱ꞌhiaj ga̱huin yi̱ruꞌhue nej suj na̱nj ánj.
Ni̱ gunïn nej sí fariseo, gàꞌ ûta huaj riñan, ni̱ ûta ga̱ꞌmi̱n duku nej sôꞌ riñan Ma̱ꞌan Jesús.
Ley ganahuin ra̱ꞌa Moisés rayiꞌî nej sa gaꞌhuiꞌ nej israelita riñan Ma̱ꞌan Ñaꞌanj an ngà nuguanꞌ gi̱ꞌhiaj ga̱na̱ni̱n nej guiì’Ley ganahuin ra̱ꞌa Moisés rayiꞌî nej sa gaꞌhuiꞌ nej guiì riñan Ma̱ꞌan Ñaꞌanj an ngà nej nuguanꞌ gaꞌmin nej sôꞌ gataj dàj ga̱huin guyumân nda diû gane Juan Bautista; àsìj diû dânj gayiꞌì nej sij gaꞌmin nej sij nuguanꞌ gi̱ꞌhiaj ga̱na̱ni̱n nej guiì ni̱ duyingaꞌ nej sij nï̀nꞌ gàchràꞌ ruhuâ yumiguìi si-nùguànꞌ Ma̱ꞌan Ñaꞌanj an, ni̱ daranꞌ nej guiì giꞌhiaj guesâ ga̱tu̱ ninj ñan gi̱nikaj su̱n Ma̱ꞌan Ñaꞌanj an.
’Sani̱ dànanj nitaj si chìꞌ hua̱j si ga̱na̱huij yàtàꞌa ngà hioꞌóo, gàꞌ daꞌ si ga̱chi̱n ꞌngo̱ letra hua̱ lij ꞌna̱ꞌ riñan si-nùguànꞌ Ma̱ꞌan Ñaꞌanj an na̱nj ánj.
Gidigân Ma̱ꞌan Jesús rayiꞌî ñanj ganachi nikaj nga gudunâj nej guiì nika ninj<TS3>(<a href="tw://bible.*?40.19.1-12">Mt. 19:1-12</a>; <a href="tw://bible.*?41.10.1-12">Mr. 10:1-12</a>)’Daranꞌ sí gudunâj ni̱ka̱, ni̱ ganachi nikaj ñanj acta guendâ gu̱dunâj duguiꞌ nguèj nika sôꞌ ni̱ garan ra̱ꞌa ñûn sôꞌ ngà aꞌngô siyànàa, ni̱ gininj sôꞌ riñan gakï̱nꞌ ni̱ka̱j ni̱ka̱ duguiꞌ; ni̱ sí ganakaj siyànà gunâj dânj ni̱ gininj sôꞌ riñan gakï̱nꞌ ni̱ka̱j ni̱ka̱ duguiꞌ guendâ ga̱ra̱n ra̱ꞌa sôꞌ ngà siyànà gàꞌ garan ra̱ꞌa.
Sí yi̱ruꞌhuee ni̱ Lázaro’Ga ꞌngo̱ sí yi̱ruꞌhuee, ni̱ ginun sôꞌ ꞌngo̱ aꞌtsîj sàꞌ xi ni̱ ûta nìhiàꞌ hua aꞌtsîj dânj, ni̱ daꞌ goꞌngo̱ gui ni̱ giꞌhiaj sôꞌ ꞌngo̱ nihia sàꞌ xi yâ sôꞌ.
Huê danj na̱nj ga ꞌngo̱ síchìj gùꞌnàj Lázaro ni̱ sí ran àko huin sôꞌ, ni̱ nngaj sôꞌ riñan dukuâ sí yi̱ruꞌhue dânj, ni̱ ûta mân siki nï̀nꞌ gàchràꞌ nnïnj sôꞌ.
Ni̱ ûta huin ruhuâ sôꞌ ya̱ sôꞌ ni̱ gùnùmàn riki sôꞌ gi̱ꞌhiaj nej dasû lij nej rachrún gininj riki si-mesa sí yi̱ruꞌhue dânj; sani̱ gaꞌnaꞌ nej yuhue ni̱ ganahuî hia nej yôꞌ riñan siki màn nnïnj síchìj dânj.
ꞌNgo̱ gui dânj ni̱ gahuiꞌ sí gànìki nânj, ni̱ gaꞌnaꞌ ga̱na̱ka̱j nej ángel ni̱ ginikaj ninj gaꞌanj ninj ñan nne sachij Abraham síchìj nânj; ni̱ huê danj na̱nj gahuiꞌ síchìj yi̱ruꞌhue nânj, ni̱ gaꞌanj gàchìnꞌ nej sij sôꞌ.
Ni̱ ruhuâ rúnâko nne sôꞌ ni̱ ûta giranꞌ sa̱ñu̱n sôꞌ huê danj ni̱ ganachinikaj ñan sôꞌ, ni̱ giniꞌin sôꞌ si nda ga̱nꞌ nne sachij Abraham, ni̱ hiuj danj nne Lázaro.
Hiôꞌ ni̱ gaꞌmin síchìj yi̱ruꞌhue dânj, ni̱ gaguâj nùkuaj sôꞌ ni̱ gataj sôꞌ: “Tâj Abraham, ga̱na̱nï̱n àko ruhuâ rèꞌ rayiꞌî, ni̱ giꞌhiá rèꞌ si̱ du̱nuchre Lázaro ra dë̂j raꞌa sij ruhuâ nnee ni̱ ga̱ꞌna̱ꞌ du̱nuchre sij hiâj; dadinꞌ ûta akâj nné riñan ñaꞌaan nânj.”
Sani̱ gataj sachij Abraham: “Daꞌninj, ga̱na̱nun ruhuâ sòꞌ dadinꞌ nga ganêꞌ riñan hioꞌóo ni̱ ûta ga nej rasu̱un riñanꞌ ni̱ ûta hueꞌê ga ganêꞌ, sani̱ Lázaro ni̱ ûta giranꞌ sa̱ñu̱n sôꞌ nga gane sôꞌ riñan hioꞌóo; sani̱ hia̱j ni̱ ûta hua nìhiàꞌ ruhuâ sôꞌ nne sôꞌ hiuj nânj, sani̱ sòꞌ ni̱ ûta akaꞌ nnêꞌ hiuj dânj.
Sani̱ aꞌngô sa huaj huin si nu̱n ꞌngo̱ yiné gùnùn xi siganï̂nj nêꞌ, ni̱ si hua̱ ꞌngo̱ sí màn neꞌ dànanj ga̱nïn ruhuâ gùchìꞌ neꞌ danj ni̱ nitaj dàj gaj ga̱ꞌhue gùchìꞌ sôꞌ mánj, ni̱ huê danj na̱nj si hua̱ ꞌngo̱ nej sí màn neꞌ danj ga̱nï̱n ruhuâ ga̱ꞌna̱ꞌ neꞌ dànanj ni̱ si̱ gaꞌhue ga̱chi̱n sôꞌ ga̱ꞌna̱ꞌ sôꞌ mánj.”
Hiôꞌ ni̱ gataj sí yi̱ruꞌhue dânj: “Gachín ni̱ꞌhia riñanꞌ na̱nj tâꞌ, ni̱ gàꞌnï̀nj rèꞌ ga̱ꞌa̱nj Lázaro dukuâ rê,
dadinꞌ hua̱ ùnꞌùn dinï̂n ni̱ ruhuâj si gànàtàꞌ sôꞌ riñan nej sij, daꞌnga ni̱ si̱ gaꞌnaꞌ nej sij hiuj nânj dadinꞌ ûta sa̱ñu̱n hua hiuj nânj.”
Ni̱ gataj sachij Abraham: “Gàꞌ ni̱ka̱j nej sij si-nùguànꞌ Moisés ngà si-nùguànꞌ nej sôꞌ gataj dàj ga̱huin, ni̱ gu̱nïn nej sij si-nùguànꞌ nej sôꞌ.”
Hiôꞌ ni̱ gataj sí yi̱ruꞌhue dânj: “Sê danj huin man tâꞌ Abrahamꞌ; dadinꞌ si gànàꞌnï̀nj goꞌngo̱ nej sí gàꞌ gahuiꞌi ni̱ ga̱ꞌa̱nj nej sôꞌ ña̱n màn nej sij, ni̱ gànànìkàj ruhuâ nej sij rayiꞌî si-ga̱kïnꞌ nej sij na̱nj ánj.”
Sani̱ gataj sachij Abraham: “Sani̱ si nun gu̱nïn nej sij nej nuguanꞌ gaꞌmin Moisés ngà nej sôꞌ gataj dàj ga̱huin, ni̱ gàꞌ dânj ni̱ si̱ guyumân ruhuâ nej sij nùnj huin si ga̱ꞌa̱nj ꞌngo̱ sí ganaꞌnï̂nj siganï̂nj nej nîman ñan màn nej sij mánj.”
Huaj ga̱ꞌhue gi̱ni̱njꞌ riñan gakï̱nꞌïn<TS3>(<a href="tw://bible.*?40.18.6-7">Mt. 18:6-7</a>, <a href="tw://bible.*?40.18.21-22">21-22</a>; <a href="tw://bible.*?41.9.42">Mr. 9:42</a>)Ni̱ gataj Ma̱ꞌan Jesús gu̱nïn nej sí gaꞌnaꞌ ga̱huin chru̱n riñanj:—Nitaj àmàn huaj gìyìchìnꞌ si guyumân gakï̱nꞌïn riñan ꞌngo̱ guiì, sani̱ ûta gi̱ranꞌ sa̱ñu̱n nej guiì giꞌhiaj si gi̱ni̱nj aꞌngô nej guiì gakï̱nꞌïn na̱nj ánj.
Dànanj dùgùnàj huaj si go̱dokôꞌ hiëj to guduguâj molino yihiâ ninj, ni̱ gu̱du̱guêꞌ ga̱ꞌa̱nj ninj ruhuâ nne ña̱ꞌa̱nj, daꞌnga ni̱ si̱ gidigân ninj gi̱ꞌhiaj aꞌngô nej guiì hia̱j guyumân ruhuâ niꞌin Ma̱ꞌan Ñaꞌanj an gakï̱nꞌïn mánj.
Ga̱ya̱ka̱j guendâ sòꞌ dàj giꞌhiaj ma̱ꞌânꞌ.’Ni̱ si giꞌhiaj dinḯnt gakï̱nꞌïn riñanꞌ, ni̱ ga̱ꞌmi̱nꞌ ngà sôꞌ rayiꞌî gakï̱nꞌ giꞌhiaj sôꞌ riñanꞌ; ni̱ si ganakaj guendâ sôꞌ sa giꞌhiaj sôꞌ ni̱ gananikàj ruhuâ sôꞌ, ni̱ gi̱nikajꞌ nimân nìko rayiꞌî sôꞌ.
Ni̱ si ꞌngo̱ gui ni̱ nda chi̱j giꞌhiaj sôꞌ gakï̱nꞌïn riñanꞌ, ni̱ nda chi̱j gaꞌnaꞌ sôꞌ gui dânj riñanꞌ, ni̱ gataj sôꞌ gu̱nïnꞌ: “Gananikàj ruhuâj rayiꞌî nej gakï̱nꞌ giꞌhiâ riñanꞌ”, huê danj ni̱ gi̱nikajꞌ nimân nìko rayiꞌî sij na̱nj ánj.
Giꞌhiaj Ma̱ꞌân rèꞌ si gùyùmàn nìko doj ruhuâjNi̱ gataj nej sí gaꞌanj gi̱di̱gân si̱nï̱n si-nùguàn Ma̱ꞌan Ñaꞌanj an:—Gi̱ꞌhiaj Ma̱ꞌân rèꞌ si ga̱huin nìko doj sa gùyùmàn ruhuâ nej ñûnj.
Hiôꞌ ni̱ gataj Ma̱ꞌan Señor:—Ni̱ si gùyùmàn ruhuâ nej suj dàj rûnꞌ hua ka̱n kuej staj, ni̱ ga̱ꞌhue ga̱ta̱j nej suj gu̱nïn ꞌngo̱ chrun nânj: “Ga̱hui̱ hiaꞌaꞌ riñan hioꞌóo, ni̱ ga̱ꞌa̱njꞌ ga̱nêꞌ ruhuâ nne ña̱ꞌa̱nj”, ni̱ gu̱nïn sa ga̱ꞌmi̱nꞌ nej suj na̱nj ánj.
Sa daꞌhui sí unânj gi̱tsi da̱gahuin sôꞌ’Ahuin goꞌngo̱ nej suj, ni̱ si hua̱ ꞌngo̱ musû gaꞌanj ga̱na̱che̱j doꞌó nej suj ni̱ si gaꞌanj gu̱du̱gumîn sôꞌ dân nej suj yuku, ni̱ nga gunumân sôꞌ gaꞌanj sôꞌ kï̱j ï ni̱ ga̱ta̱j nej suj gu̱nïn sôꞌ: “Ga̱chi̱n ga̱ꞌna̱ꞌ ni̱ ga̱neꞌ ni̱ ya̱ ráj.”
Sê dànanj gataj nej suj ràꞌ saj ûnꞌ: “Gu̱nu̱mi̱n ran sòꞌ rikîꞌ ni̱ gi̱ꞌhiaj yu̱guiꞌ nihia stiꞌnï̀ïn, ni̱ gàꞌnï̀nj yàj ni̱ gòꞌòj ni̱ neꞌ rùkù nga gisîj yâj ni̱ gisîj goꞌôj, ni̱ na̱ga̱neꞌ ni̱ yâꞌ ni̱ go̱ꞌo̱ꞌ râj.”
Ni̱ gaꞌhuiꞌ nej suj si guruhuâ sí musû dânj guendâ dagahuin sôꞌ, sun gaꞌnïnꞌ nej suj riñan sôꞌ nîꞌ. Ganï̂n ruhuâj si nitaj si gaꞌhuiꞌ nej suj si guruhuâ sôꞌ mánj.
Ni̱ huê danj na̱nj nej suj, ni̱ nga gisîj dagahuin nej suj daranꞌ nej sun giyiꞌnïnꞌ su̱n riñan nej suj, ni̱ si̱ ganaꞌhuìj nej suj si ri̱ki̱ Ma̱ꞌan Ñaꞌanj an si guruhuâ nej suj ni̱ ga̱ta̱j nej suj: “Musû nitaj si niꞌñanj an huin nej ñûnj, dadinꞌ nej sun daꞌhui nej ñûnj gi̱ꞌhiaj nej ñûnj, ni̱ sun dânj dagahuin nej ñûnj na̱nj ánj.”
Ganahuin chi̱ꞌ sí nnùn yiꞌì lepraNi̱ gaché Ma̱ꞌan Jesús hua neꞌ Jerusalén, ni̱ gachinj da̱nï̱n hioꞌó Samaria ngà Galilea.
Ni̱ nga gatûj Ma̱ꞌan Jesús ruhuâ ꞌngo̱ rânchu, ni̱ ganariꞌ duguiꞌij ngà chi̱ꞌ sí nnùn yiꞌì lepra ni̱ nda gànꞌ ganikïnꞌ nej sôꞌ riñanj,
ni̱ gaꞌmin nùkuaj nej sôꞌ, ni̱ gataj nej sôꞌ:—Maestrûj, ga̱na̱nï̱n àko ruhuâ Ma̱ꞌân rèꞌ niꞌîn rèꞌ nej ñûnj.
Hiôꞌ ni̱ giniꞌin ꞌngo̱ sí dânj, si gàꞌ ganahuin hueꞌêꞌ nneè kú sôꞌ, ni̱ nanikàj sôꞌ gaꞌnaꞌ sôꞌ riñan Ma̱ꞌan Jesús ni̱ ûta nùkuaj gaꞌmin sôꞌ, ni̱ ûta gaꞌmin hueꞌê sôꞌ riñan Ma̱ꞌan Ñaꞌanj an guendâ ganahuin hueꞌê nneè kú sôꞌ.
Ni̱ ganikïnꞌ rúdàkòj sôꞌ yiꞌî Ma̱ꞌan Jesús, ni̱ gaꞌhuiꞌ sôꞌ si guruhuaj; sani̱ sí ꞌna̱ꞌ yumanꞌ Samaria huin sí dânj.
Nanikàj Ma̱ꞌan Jesús, ni̱ gata gu̱nïn nej sí gaꞌnaꞌ ga̱huin riñanj:—Sê chi̱ꞌ ranꞌ nej sij ganahuin nneè kú ràꞌ saj ûnꞌ. Ni̱ dànèꞌ gaꞌanj aꞌngô ꞌï̀n ranꞌ nej sôꞌ ràꞌaj.
Dadinꞌ nun gànànìkàj nej sôꞌ guendâ nàgàꞌhuìꞌ nej sôꞌ si̱ guruhuâ Ma̱ꞌan Ñaꞌanj an ni̱ sí judío huin nej sôꞌ, sani̱ sí nânj ni̱ sí màn yumanꞌ Samaria huîn sôꞌ ràꞌaj.
Ni̱ gataj Ma̱ꞌan Jesús gu̱nïn sí nânj:—Gànàyùmàn sòꞌ ni̱ na̱nꞌ dukuât; dadinꞌ guendâ guyumân ruhuâꞌ ni̱ rayiꞌî dan ni̱ ganahuînꞌ na̱nj ánj.
Nga ga̱ꞌna̱ꞌ gi̱nikaj su̱n Ma̱ꞌan Ñaꞌanj nne yàtàꞌa<TS3>(<a href="tw://bible.*?40.24.23-28">Mt. 24:23-28</a>, <a href="tw://bible.*?40.24.36-41">36-41</a>)Gachín naꞌanj nej sí fariseo Ma̱ꞌan Jesús ni̱ gataj nej sôꞌ: Àmàn ga̱ꞌna̱ꞌ ginikaj su̱n Ma̱ꞌan Ñaꞌanj an ràꞌaj, nanikàj Ma̱ꞌan Jesús ni̱ gata:—Sê si̱ ga̱ta̱j snaꞌan àmàn ga̱ꞌna̱ꞌ gi̱ni̱kaj sunj mánj,
ni̱ gàꞌ si gataj nej guiì: “Huej nikïnꞌ hiuj nan”, “nej si huej nikïnꞌ dàmanj”; dadinꞌ gàꞌ nne Ma̱ꞌan Ñaꞌanj an ginikaj sunj siganï̂nj nej guiì na̱nj ánj.
Ni̱ gataj Ma̱ꞌan Jesús gu̱nïn nej sí gaꞌnaꞌ ga̱huin chru̱n riñanj:—Ga̱ diû ni̱ ga̱nï̱n ruhuâ nej suj gi̱ni̱ꞌin nej suj ñùnj, sani̱ si̱ giniꞌin nej suj ñùnj mánj.
Ni̱ gataj nej guiì: “Huej nikïnꞌ hiuj nan”, “huej nikïnꞌ dàmanj.” Sani̱ si̱ gaꞌanj nej suj, ni̱ si̱ ginikòꞌ nej suj ga̱ꞌa̱nj nej suj mánj.
Dadinꞌ dàj rûnꞌ giꞌhia nga giràn giꞌhiaj sinàn duꞌhui ni̱ giyigï̀n nï̀nꞌ gàchràꞌ neꞌ yàtàꞌa ngà riñan hioꞌóo, ni̱ huê danj ga̱huin gui nga gàꞌnàj.
Sani̱ gàꞌ si̱nï̱n gi̱ranꞌ sa̱ñu̱n staꞌûj, ni̱ si̱ ganahuin ra̱ꞌa nej guiì màn diû nânj ñùnj mánj.
Ni̱ dàj rûnꞌ gahuin nej gui nga gane sachij Noé, ni̱ huê danj ga̱huin nga gàꞌnàj.
Dadinꞌ do̱ꞌ si yâ nej guiì, ni̱ goꞌo nej guiì, ni̱ garan ra̱ꞌa ninj, ni̱ huê dànanj giꞌhiaj ninj nda gui gatûj Noé ruhuâ barku nìko xi, ni̱ ûta gamanꞌ ni̱ ganahuij daranꞌ nej guiì gimân nga diû dânj gahuiꞌ.
Ni̱ huê danj giꞌhiaj nej guiì gimân diû nga gane sachij Lot; ni̱ do̱ꞌ si yâ ninj, ni̱ goꞌo ninj, ni̱ girânj ninj nej rasu̱un, ni̱ guduꞌhuêj ninj rasu̱un, ni̱ ganachrîj ninj nej chrun, ni̱ giꞌhiaj ninj hueꞌe.
Sani̱ gui nga gahui sachij Lot ruhuâ yumanꞌ Sodoma, ni̱ gamanꞌ gumàn hioꞌó asufri ni̱ ganahuij daranꞌ nej guiì gahuiꞌ.
Ni̱ huê dànanj ga̱huin gui nga ga̱ꞌna̱ꞌ gi̱digân ñún Ma̱ꞌán riñan nej guiì.
’Ni̱ gui dânj ni̱ guiì tàj yichrá hueꞌe ni̱ si màn siꞌhiaj ninj ruhuâ dukuâ ninj, ni̱ si̱ gananinj ninj guendâ ga̱na̱ka̱j ninj siꞌhiaj ninj ruhuâ dukuâ ninj mánj; huê danj na̱nj nej guiì nu̱n gi̱ꞌhiaj su̱n riñan doꞌó, ni̱ si̱ gaꞌnaꞌ ga̱na̱ka̱j ninj sa màn ruhuâ dukuâ ninj mánj.
Ga̱na̱nun ruhuâ nej suj dàj giranꞌ siyànà gahuin nika Lot.
Daranꞌ nej guiì naꞌhuej ruhuâ gàhuìꞌ rayiꞌî Maꞌán, ni̱ ga̱ꞌa̱nj ni̱ꞌhia̱ ninj, sani̱ daranꞌ nej guiì hua̱ ruhuâ gàꞌhuìꞌ rayiꞌî Maꞌán ni̱ ga̱na̱ni̱n ninj.
’Ni̱ gàtà gu̱nïn nej suj si ñanꞌ dânj ni̱ nngaj huìj ranꞌ guiì riñan ꞌngo̱ na; ni̱ ngo̱ ninj ga̱na̱ka̱j Ma̱ꞌan Ñaꞌanj an ni̱ aꞌngô ninj gu̱du̱nâj Ma̱ꞌan Ñaꞌanj an.
Ni̱ si nu̱n huìj siyànà huâj nguèj ninj: Ni̱ ꞌngo̱ ninj ga̱na̱ka̱j Ma̱ꞌan Ñaꞌanj an ni̱ aꞌngô ninj gu̱du̱nâj Maꞌan Ñaꞌanj an.
Ni̱ si nu̱n huìj síi giꞌhiaj sun nguèj sôꞌ riñan doꞌó nguèj sôꞌ, ni̱ ga̱na̱ka̱j Ma̱ꞌan Ñaꞌanj an ꞌngo̱ sôꞌ ni̱ aꞌngô sôꞌ gu̱du̱nâj Ma̱ꞌan.
Nanikàj nej sí dânj ni̱ gachîn naꞌanj nej sôꞌ:—Dànèꞌ ga̱huin sa gataj Maꞌân rèꞌ ràꞌaj Señor.Ni̱ gataj Ma̱ꞌan Jesús:—Ñan gi̱ngaj nneè kú nej nîman ni̱ hiuj dânj, ga̱na̱huin chreꞌ nej yachrúu ni̱ ya̱ nej yôꞌ nneè nej nîman.
Nuguanꞌ rán aꞌmin rayiꞌî siyànà minj in ngà guesìNi̱ huê danj na̱nj gataj Ma̱ꞌan Jesús ꞌngo̱ nuguanꞌ ráan guenda gi̱di̱ganj si hua̱ ni̱ña̱n si̱ daꞌhui daranꞌ nej guiì ni̱ ga̱ꞌmi̱n ninj ngà Ma̱ꞌan Ñaꞌanj an daꞌnga ni̱ si̱ gininaj ruhuâ ninj.
Ni̱ gataj Ma̱ꞌan Jesús:—Nne ꞌngo̱ sí guesì ruhuâ ꞌngo̱ yumanꞌ snàꞌànj dânj, ni̱ nitaj si yuꞌhuiꞌ sôꞌ niꞌin sôꞌ Ma̱ꞌan Ñaꞌanj an, ni̱ huê danj na̱nj nitaj si ni̱ka̱j chre̱j sôꞌ ngà nej guiì.
Ni̱ ruhuâ yumanꞌ snàꞌànj dânj nne ꞌngo̱ siyànà minj in, ni̱ gaꞌnaꞌ siyànà dânj riñan guesì nne ruhuâ yumanꞌ snàꞌànj nânj, ni̱ gataj siyànà dânj gu̱nïn guesì: ꞌNa̱ꞌ ga̱ra̱n ruhuâj rayiꞌî ꞌngo̱ guiì gunïnꞌ ngàj ni̱ ruhuâj si du̱naꞌhuej rèꞌ rayiꞌí.
Ni̱ ûta gàꞌì gaꞌnaꞌ gùtàꞌ siyànà nânj gakï̱nꞌïn riñan sôꞌ sani̱ nu̱n ga̱ꞌhue̱j sôꞌ gi̱da̱ꞌa̱ sôꞌ gakï̱nꞌ gaꞌnaꞌ gu̱ta̱ꞌ siyànà nânj riñan sôꞌ; sani̱ neꞌ rùkù ni̱ gananï̂n ruhuâ sôꞌ ni̱ gataj sôꞌ gu̱nïn ma̱ꞌan sôꞌ: “Nùnj huin si nitaj si guyuꞌhuí niꞌín Ma̱ꞌan Ñaꞌanj an, ni̱ nitaj si ni̱ka̱j chre̱ riñan nej guiì,
Sani̱ guendâ si̱ gaꞌnaꞌ ga̱ꞌmi̱n gi̱tsi siyànà nânj nikòꞌ huaj riñânj, hiôꞌ ni̱ gi̱ꞌhia̱j hiá gakï̱nꞌ gaꞌnaꞌ gu̱taj riñânj, dadinꞌ si nuhuij ni̱ nikòꞌ hua̱j ga̱ꞌna̱j riñânj, ni̱ ûta gi̱ri̱ ruhuâj gi̱ꞌhia na̱nj ánj.”
Ni̱ gataj Ma̱ꞌan Señor:—Gu̱nïn nej suj sa ga̱ta̱j síchìj guesì nitaj si giꞌhiaj sa ni̱ka̱ nânj.
Ñùnj taj ni̱ nda râꞌñanj chre gu̱ru̱gûñuꞌun ni̱ gi̱ꞌhia sa ni̱ka̱a ngà nej guiì gachín nìꞌhiaj riñânj ni̱ si̱ gahuin ra̱nj mánj. Sani̱ nga gàꞌnàj riñan hioꞌóo ni̱ gànàrìꞌij nej guiì guyumân yìtï̀nj ruhuâ niꞌin ñùnj gàꞌ nînꞌ si gàꞌ gananikàj ñûn ninj riñan gakï̱nꞌïn sàꞌ.
Nuguanꞌ rán aꞌmin rayiꞌî sí fariseo ngà sí gaꞌne̱j sanꞌanj anHua̱ da̱ꞌa̱j nej guiì ni̱ ganï̂n ruhuâ ninj si̱ ûta hueꞌê dagahuin ninj riñan Ma̱ꞌan Ñaꞌanj an, ni̱ gininj ꞌì aꞌngô nej duguiꞌ ninj riñan ninj, ni̱ gaꞌmin Ma̱ꞌan Jesús ꞌngo̱ nuguanꞌ ráan riñan ninj ni̱ gata:
—Huìj ranꞌ sí dânj gaꞌanj ga̱ꞌmi̱n ngà Ma̱ꞌan Ñaꞌanj an ruhuâ hueꞌ nûhui: Ni̱ ꞌngo̱ sí dânj huin sí fariseo, ni̱ aꞌngô sí dânj huin sí gaꞌnêj sanꞌanj an guendâ nej sí ni̱ka̱j su̱un.
Ni̱ ni̱kï̱nꞌ ga̱hia sí fariseo, ni̱ dànanj aꞌmin sôꞌ ngà Ma̱ꞌan Ñaꞌanj an: “Huê Maꞌân rèꞌ huin Daꞌân, ni̱ narikîj si guruhuâ Ma̱ꞌân rèꞌ dadinꞌ nitaj si̱ giꞌhia dàj rûnꞌ giꞌhiaj aꞌngô nej síi, dadinꞌ huin nej sôꞌ sí ꞌnï̱nj su̱n tu̱u, huin nej sôꞌ sí kï̱j hua̱a, ni̱ ni̱ka̱j nej sôꞌ nika duguiꞌ nej sôꞌ. Sani̱ ñùnj ni̱ nitaj si̱ giꞌhiâ dàj rûnꞌ giꞌhiaj nej sí gaꞌnêj sanꞌanj an mánj.
Ni̱ huìj gui ga gìnìnè siganï̂nj ꞌngo̱ semana, ni̱ gaꞌhuí sàꞌanj huin diezmo riñan Ma̱ꞌan Ñaꞌanj an.”
Sani̱ nda ga̱nꞌ nikïnꞌ sí gaꞌnêj sanꞌanj an guendâ sí ni̱ka̱j suun, ni̱ nàꞌàj ñan sôꞌ ni̱ naꞌhuej ruhuâ sôꞌ ga̱na̱chi nikaj ña̱n sôꞌ yàtàꞌa, ni̱ ita raꞌa sôꞌ yiꞌñanj sôꞌ nikïnꞌ sôꞌ, ni̱ gataj sôꞌ gu̱nïn Ma̱ꞌan Ñaꞌanj an: “Huê Maꞌân rèꞌ huin Ñaꞌanj an, ni̱ ga̱na̱nï̱n àko ruhuâ Ma̱ꞌân rèꞌ niꞌîn rèꞌ ñùnj, dadinꞌ huín ꞌngo̱ sí gakï̱nꞌïn riñan Ma̱ꞌân rèꞌ.”
Ñùnj taj ni̱ nga nanꞌ sí nânj dukuâ sôꞌ ni̱ nda dïnꞌïnj chre ganahuin ruhuâ sôꞌ dadinꞌ gunïn Ma̱ꞌan Ñaꞌanj an si-nùguàn sôꞌ, sani̱ aꞌngô sí nânj ni̱ nun gu̱nïn Ma̱ꞌan Ñaꞌanj an sa gaꞌmin sôꞌ; dadinꞌ daranꞌ nej sí ganï̂n ruhuâ si ûta huin nej sôꞌ ni̱ gananikòꞌ nej sôꞌ neꞌ rùkùu giꞌhiaj Ma̱ꞌan Ñaꞌanj an, ni̱ nej sí nagiꞌhiaj lij ma̱ꞌan ni̱ ga̱na̱huin nej sôꞌ sí achij i giꞌhiaj Ma̱ꞌan Ñaꞌanj an.
Gataj Ma̱ꞌan Jesús si ga̱ꞌna̱ꞌ sa sàꞌa riñan nej sílìj i<TS3>(<a href="tw://bible.*?40.19.13-15">Mt. 19:13-15</a>; <a href="tw://bible.*?41.10.13-16">Mr. 10:13-16</a>)Ni̱ ni̱ka̱j nej guiì nej sílìj i gaꞌnaꞌ ninj guendâ gàgànꞌ raꞌa Ma̱ꞌan Jesús ni̱ gàchìnj nìꞌhia rayiꞌî nej silíj dânj riñan Ma̱ꞌan Ñaꞌanj an; ni̱ nga giniꞌin nej sí ꞌna̱ꞌ ga̱huin chru̱un ni̱ dugunïn gàꞌì nej sôꞌ nej guiì nânj.
Sani̱ gakḯn Ma̱ꞌan Jesús nej sí gaꞌnaꞌ ga̱huin chru̱n riñanj ni̱ gata gu̱nïn nej sôꞌ:—Ga̱ꞌnï̱n nej suj ga̱ꞌna̱ꞌ nej sílìj i riñânj ni̱ si̱ garanꞌ ñuꞌunj nej suj mánj; dadinꞌ nej sí nagiꞌhiaj lij ma̱ꞌan dàj rûnꞌ ꞌhiaj nej silíj nânj ni̱ gaꞌhue gi̱nikaj su̱n Ma̱ꞌan Ñaꞌanj an riñan nej sôꞌ.
Yàngàꞌ hia nï̀nꞌ tâ, ni̱ sí naꞌhuej ga̱na̱huin ra̱ꞌa si-nùguànꞌ Ma̱ꞌan Ñaꞌanj an ni̱ si nitaj si giꞌhiaj sôꞌ dàj rûnꞌ ꞌhiaj ꞌngo̱ sílìj i, ni̱ si̱ gaꞌhue gi̱nikaj su̱n Ma̱ꞌan Ñaꞌanj an riñan sôꞌ mánj.
Sí yi̱ruꞌhue hua̱ lij<TS3>(<a href="tw://bible.*?40.19.16-30">Mt. 19:16-30</a>; <a href="tw://bible.*?41.10.17-31">Mr. 10:17-31</a>)Gachín naꞌanj ꞌngo̱ sí ni̱ka̱j su̱n huin ña̱an Ma̱ꞌan Jesús, ni̱ gataj sôꞌ:—Maestrûj sí sàꞌa huin Ma̱ꞌân rèꞌ, ni̱ nùnj huin si gi̱ꞌhia ni̱ ga̱ꞌhue ga̱na̱huin raꞌá ña̱n gane nìgànj chre ràꞌaj.
Ni̱ gataj Ma̱ꞌan Jesús gu̱nïn sí dânj:—Nùnj huin saj ni̱ gatajꞌ si huín sí sàꞌaj ràꞌaj. Dadinꞌ nitaj gàꞌ si ꞌngo̱ guiì huin sa sàꞌaj mánj, man ꞌngo̱ rïn Ma̱ꞌan Ñaꞌanj an huin sa sàꞌaj.
Gàꞌ niꞌînꞌ nej yìꞌnï̀nꞌ nej nuguanꞌ gaꞌnïnꞌ su̱n Ma̱ꞌan Ñaꞌanj an nîꞌ: “Si̱ ginikaj nika duguiꞌ, ni̱ si̱ da̱gahuiꞌ, ni̱ si̱ giꞌhiaj tu̱ꞌ, ni̱ si nun gi̱ni̱ꞌînꞌ ni̱ si̱ ga̱ꞌhue ga̱ta̱jꞌ si giniꞌînꞌ, ginikaj chre̱j ngà rêt ni̱ huê danj na̱nj gi̱nikajꞌ chre̱j ngà nnît.”
Ni̱ gataj sí dânj:—Daranꞌ nej nânj dagahuin àsìj hua̱ li.
Nga gunïn Ma̱ꞌan Jesús nej nuguanꞌ nânj, ni̱ gata gu̱nïn sí dânj:—Hua̱ aꞌngô rïn sa ga̱chin da̱gahuînꞌ râj: Gu̱du̱ꞌhue̱ daranꞌ nej rasu̱n huin si-hiât, ni̱ gadaꞌngaꞌ riñan nej guiì gànìki, ni̱ ûta ga̱ nej rasu̱un riñanꞌ nga gùnùkuìꞌ yàtàꞌa; ni̱ ga̱ꞌna̱ꞌ ni̱ gi̱nikòꞌ rukú.
Ni̱ nga gunïn sí dânj nej nuguanꞌ nânj, ni̱ ûta gananï̂n ruhuâ sôꞌ dadinꞌ ûta hua̱ yi̱ruꞌhue sôꞌ.
Ni̱ nga giniꞌin Ma̱ꞌan Jesús si ûta gananï̂n ruhuâ sí dânj, ni̱ gata:—Ûta chìꞌ huaj ga̱tu̱ nej sí yi̱ruꞌhuee ñan ni̱ka̱j su̱n Ma̱ꞌan Ñaꞌanj an na̱nj ánj.
Yàngàꞌ ni̱ dànanj nitaj si chìꞌ huaj ga̱chi̱n ꞌngo̱ yuku kameyu hiuꞌuj tàj dakḯn ganuhuâ, dadinꞌ ꞌngo̱ sí yi̱ruꞌhue ni̱ ûta chìꞌ huaj ga̱tu̱ sôꞌ yiñán Ma̱ꞌan Ñaꞌanj an na̱nj ánj.
Hiôꞌ ni̱ gataj nej sí gunïn nej nuguanꞌ nânj:—Ni̱ ahuin nej guiì gùnùkuaj ga̱na̱ni̱n gàꞌ únj.
Ni̱ gataj Ma̱ꞌan Jesús:—Guendâ nej síi ni̱ ûta chìꞌ hua̱j, sani̱ guendâ Ma̱ꞌan Ñaꞌanj an ni̱ sê sa chìꞌi huin mánj.
Hiôꞌ ni̱ gataj Pedro:—Niꞌhiaj sòꞌ ni̱ nej ñûnj ni̱ gudunâj nej ñûnj daranꞌ nej sa hua̱ riñan nej ñûnj ni̱ ginikòꞌ nej ñûnj rukû Ma̱ꞌân rèꞌ.
Hiôꞌ ni̱ nanikàj Ma̱ꞌan Jesús ni̱ gata:—Yàngàꞌ hia nï̀nꞌ tâ, ni̱ ahuin na̱nj sí gudunâj dukuâ, ni̱ gudunâj sij rej sij, ni̱ gudunâj sij nej dinḯn sij, ni̱ gudunâj sij nika sij, ni̱ gudunâj sij nej daꞌní sij, rayiꞌî si-nùguànꞌ Ma̱ꞌan Ñaꞌanj an.
Ni̱ dànanj nìko ga̱na̱huin ra̱ꞌa sij diû hia̱j ni̱ gìrìꞌ nìꞌhiaj sij ga̱ne sij nìgànj chre yàtàꞌa.
Gataj ñûn Ma̱ꞌan Jesús si ga̱huij<TS3>(<a href="tw://bible.*?40.20.17-19">Mt. 20:17-19</a>; <a href="tw://bible.*?41.10.32-34">Mr. 10:32-34</a>)Ni̱ gakḯn Ma̱ꞌan Jesús nej yùhuìj sí gaꞌnaꞌ ga̱huin chru̱n riñanj, ni̱ gata gu̱nïn nej sôꞌ:—Hia̱j ni̱ gahui nêꞌ ni̱ ga̱ꞌa̱nj nêꞌ Jerusalén, dadinꞌ hiuj dânj gìsìj daranꞌ nej nuguanꞌ gachrûn nej sôꞌ gataj dàj ga̱huin rayiꞌí.
Ni̱ nàgàꞌhuìꞌ nej sij ñùnj raꞌa nej sí nàsìnùnj un, ni̱ ga̱ꞌmi̱n duku nej sôꞌ riñânj, ni̱ ranꞌ nej sôꞌ ñùnj, ni̱ ga̱chra stanûj nej sôꞌ ñùnj.
Ni̱ neꞌ rùkù nga gisîj gaꞌhuiꞌ nej sij niꞌhiâ, ni̱ da̱gahuiꞌ nej sij ñùnj; sani̱ ga̱chi̱n huàꞌnï̀nj gui ni̱ gànàꞌnï̀n siganï̂nj nej nîman.
Sani̱ gàꞌ si̱ do̱j nun ga̱ꞌhue ga̱ra̱n daꞌnga ruhuâ nej sij nej nuguanꞌ nânj, ni̱ hua̱ huì nej nuguanꞌ nânj riñan nej sij, ni̱ naꞌhue ga̱ra̱n daꞌngaꞌ ruhuâ nej sij.
Giꞌhiaj Ma̱ꞌan Jesús si ga̱na̱huin ꞌngo̱ sí hua̱ duchri rune ñan<TS3>(<a href="tw://bible.*?40.20.29-34">Mt. 20:29-34</a>; <a href="tw://bible.*?41.10.46-52">Mr. 10:46-52</a>)Ni̱ gahuin ꞌngo̱ gui dânj nga ꞌna̱ꞌ gùyùmàn Ma̱ꞌan Jesús ña̱n nngaj yumanꞌ snàꞌànj Jerikó, ni̱ nne ꞌngo̱ sí du̱chri duꞌhua chrej e ni̱ gachín sôꞌ sanꞌanj an riñan nej guiì gachîn huaj chrej dânj;
ni̱ nga gunïn sôꞌ gachîn nej guiì rigìi huaj ninj chrej dânj, ni̱ gachín naꞌanj sôꞌ nùnj huin saj ni̱ gachin nej guiì huaj ninj chrej dânj.
Hiôꞌ ni̱ gayiꞌì sôꞌ ni̱ gaguâj nùkuaj sôꞌ ni̱ gataj sôꞌ:—Jesús, Daꞌní David, ga̱na̱nï̱n àko ruhuâ Ma̱ꞌân rèꞌ niꞌîn rèꞌ ñùnj na̱nj ánj.
Ni̱ dugunïn gàꞌì nej sí huaj neꞌ ña̱an si dḯn ga̱ne duꞌhua síchìj nânj; sani̱ dànanj duguꞌnïnꞌ sôꞌ gaguâj nùkuaj sôꞌ ni̱ gataj sô:—Daꞌní David, ga̱na̱nï̱n ruhuâ Ma̱ꞌân rèꞌ niꞌîn rèꞌ ñùnj na̱nj ánj.
Hiôꞌ ni̱ ganikïnꞌ Ma̱ꞌân Jesús hiuj dânj, ni̱ gata si ginikaj nej sij ga̱ꞌna̱ꞌ nej sij síchìj aꞌnanꞌ dânj riñanj; ni̱ nga guchiꞌ síchìj dânj, ni̱ gachîn naꞌanj Ma̱ꞌân Jesús sôꞌ.
—Ni̱ gata gu̱nïn sôꞌ: Nùnj huin si gi̱ꞌhia ruhuâꞌ ràꞌaj.Ni̱ gataj síchìj dânj:—Señor, ruhuâj ga̱na̱huin sàꞌ rune ñânj gi̱ꞌhiaj Ma̱ꞌân rèꞌ.
Ni̱ gataj Ma̱ꞌan Jesús:—Gànàyìgï̀n rune ñant, dadinꞌ rayiꞌî guendâ guyumân ruhuâꞌ ni̱ ganahuînꞌ na̱nj ánj.
Ni̱ orâ chre ni̱ ganayigï̀n rune ña̱n sí dânj ni̱ ginikòꞌ sôꞌ rukû Ma̱ꞌan Jesús, ni̱ nitaj àmàn giyichinꞌ ruhuâ sôꞌ si ga̱ꞌmi̱n hueꞌê sôꞌ yiꞌî Ma̱ꞌan Ñaꞌanj an; ni̱ nga giniꞌin, daranꞌ nej guiì yùmànꞌan nej sa gahuin, ni̱ ûta gaꞌmin hueꞌê ninj yiꞌî Ma̱ꞌan Ñaꞌanj an.
Jesús ngà SaqueoNi̱ gatûj Ma̱ꞌan Jesús ruhuâ yumanꞌ snàꞌànj Jerikó, ni̱ gachinj hua ruhuâ yumanꞌ snàꞌànj dânj.
Ni̱ giniꞌin ꞌngo̱ síchìj gùꞌnàj Saqueo, ni̱ huin sôꞌ sí aꞌnïnꞌ riñan nej sí gaꞌne̱j sanꞌanj an ni̱ huin sôꞌ ꞌngo̱ sí yi̱ruꞌhuee,
ni̱ ûta huin ruhuâ sôꞌ gi̱ni̱ꞌi̱n sôꞌ Ma̱ꞌan Jesús; sani̱ naꞌhue gi̱ni̱ꞌi̱n sôꞌ dadinꞌ ûta mân nej guiì rigìi, dadinꞌ hua̱ nìkàꞌ sôꞌ.
Ni̱ gunânj sôꞌ gaꞌanj sôꞌ neꞌ ña̱an, ni̱ gahui sôꞌ raa̱ ꞌngo̱ chrun gùꞌnàj sicómoro dadinꞌ ruhuâ sôꞌ gi̱ni̱ꞌin sôꞌ Ma̱ꞌan Jesús; dadinꞌ hiuj dânj ga̱chinj ga̱ꞌan.
Ni̱ nga guchiꞌ Ma̱ꞌan Jesús hiuj dânj, ni̱ ganahui ñanj ni̱ giniꞌhia raa̱ chrun dânj, ni̱ giniꞌin si hiuj dânj tá síchìj Saqueo, ni̱ gata gu̱nïn sôꞌ:—Saqueo, ûta hio ga̱na̱ni̱njꞌ, dadinꞌ ñanꞌ hia̱j ni̱ dukuât gu̱na̱ na̱nj ánj.
Hiôꞌ ni̱ nda nanè chre gananinj sôꞌ, ni̱ ûta ganahuin nìhiàꞌ ruhuâ sôꞌ ni̱ ganahuin ra̱ꞌa sôꞌ Ma̱ꞌan Jesús.
Ni̱ nga giniꞌin aꞌngô nej sí dânj nej nânj, ni̱ gayiꞌì nej sôꞌ ni̱ gaꞌmin nej sôꞌ yiꞌî Ma̱ꞌan Jesús ni̱ gataj nej sôꞌ ganakaj duguiꞌ sij ni̱ gatûj sij dukuâ ꞌngo̱ sí giꞌhiaj gakï̱nꞌïn.
Hiôꞌ ni̱ ganayumàn Saqueo, ni̱ gananikïnꞌ gahia sôꞌ ni̱ gataj sôꞌ gu̱nïn Ma̱ꞌan Jesús:—Hia̱j rûꞌhuaj Señor, ni̱ nàgàꞌhuìj da̱ꞌa̱j nej siꞌhia raꞌa nej guiì gànìki; ni̱ si hua̱ ꞌngo̱ riñan nej guiì giꞌhiaj tu̱j, ni̱ nda ga̱ꞌânj na̱ruꞌhuej sa giꞌhiaj tu̱j dânj riñan ninj na̱nj ánj.
Gataj Ma̱ꞌan Jesús:—Hia̱j guyumân sa giꞌhiaj ga̱na̱ni̱n sôꞌ nne ruhuâ hueꞌ nânj; dadinꞌ daꞌní sachij Abraham huin sôꞌ.
Dadinꞌ gaꞌnaꞌ nànàꞌhuìj ni̱ gaꞌnaꞌ gi̱ꞌhia si ga̱na̱ni̱n nej guiì gaꞌanj ni̱ꞌhia̱.
Nuguanꞌ rán aꞌmin rayiꞌî sanꞌanj agaꞌaNi̱ nga nï̀nꞌ gunïn nej guiì nej nuguanꞌ nânj, ni̱ gaꞌmin Ma̱ꞌan Jesús ꞌngo̱ nuguanꞌ ráan, dadinꞌ gàꞌ ni̱kï̱nꞌ nìchrunj ña̱n nngaj yumanꞌ Jerusalén, ni̱ ganï̂n ruhuâ nej guiì si ûta raꞌñanj ga̱ꞌna̱ꞌ ginikaj su̱n Ma̱ꞌan Ñaꞌanj an riñan ninj.
Hiôꞌ ni̱ gata:—ꞌNgo̱ sí dânj ni̱ huin sôꞌ sí gaꞌnïnꞌ doj riñan nej duguiꞌ, ni̱ gaꞌanj sôꞌ ꞌngo̱ yumanꞌ nngaj nda ga̱nꞌ, guendâ ga̱na̱huin ra̱ꞌa sôꞌ ꞌngo̱ su̱n yàkàan gi̱nikaj su̱n sôꞌ.
Ni̱ ganakḯn sôꞌ nej chi̱ꞌ nej si-musû sôꞌ, ni̱ gaꞌhuiꞌ sôꞌ saꞌanj ûta duꞌhuee riñan nej sí dânj ni̱ gataj sôꞌ gu̱nïn nej sí dânj: “Gi̱ꞌhiaj nej suj lesia ngà si-sànꞌàn dadinꞌ gàꞌàn nda gànꞌ xi sani̱ gùnùmàn ñún.”
Sani̱ gininj ꞌì sí nânj riñan nej sí huin si-musû sôꞌ, ni̱ nga rukû sôꞌ gaꞌanj sôꞌ ni̱ gaꞌnḯn nej sí musû dânj gaꞌanj ꞌngo̱ sí gi̱nikaj si-nùguànꞌ nej sôꞌ riñan sí ni̱ka̱j sun nìko doj ni̱ gataj sí dânj: “Nun ga̱ra̱nꞌ ruhuâ nej ñûnj si gi̱nikaj su̱n sí nânj riñan nej ñûnj.”
Ngo̱ gui dânj ni̱ nanikàj sí nânj gunumân sôꞌ, ni̱ neꞌ rùkù nga gisîj ganahuin ra̱ꞌa sôꞌ suun, ni̱ ganakḯn sôꞌ ga̱ꞌna̱ꞌ nej sí musû ri̱ña̱n gaꞌhuiꞌ sôꞌ sanꞌanj an, dadinꞌ ruhuâ sôꞌ gi̱ni̱ꞌin sôꞌ dàj nìko giꞌhiaj ga̱nan daꞌ goꞌngo̱ nej sí dânj lesia ngà si-sa̱nꞌa̱nj sôꞌ.
Ni̱ gaꞌnaꞌ sí si̱nï̱ïn ni̱ gataj sôꞌ: “Señor, ganataꞌ aꞌngô chi̱ꞌ saꞌanj yichrá si-sa̱nꞌa̱nj rèꞌ giꞌhia.”
Ni̱ gataj síchìj aꞌnïnꞌ dânj: “Dùgùnàj giꞌhiâꞌ ni̱ huînꞌ ꞌngo̱ musû sàꞌa; dadinꞌ doj girikîj raꞌâꞌ sani̱ ûta hueꞌê dugumînꞌ sa girikîj, hia̱j ni̱ gi̱nikaj su̱nꞌ riñan chi̱ꞌ yumanꞌ snàꞌànj an na̱nj ánj.”
Gaꞌnaꞌ sí huìj i ni̱ gataj sôꞌ: “Señor, ganataꞌ aꞌngô unꞌunꞌ sanꞌanj an yichrá si-sa̱nꞌa̱nj rèꞌ giꞌhia.”
Ni̱ gataj síchìj aꞌnïnꞌ dânj: “Hia̱j ni̱ ginikaj sunꞌ riñan ùnꞌùnꞌ yumanꞌ snàꞌànj an.”
Ni̱ gaꞌnaꞌ sí huàꞌnï̀nj ïn ni̱ gataj sôꞌ: “Señor, huê si-sa̱nꞌa̱nj rèꞌ ꞌna̱ꞌ nânj, dadinꞌ gaꞌnï̂n ginun sàꞌ si-sa̱nꞌa̱nj rèꞌ ruhuâ ꞌngo̱ mâñun;
dadinꞌ yuꞌhuí niꞌín Maꞌân rèꞌ, dadinꞌ ûta huê Ma̱ꞌân rèꞌ ni̱ ganakaj rèꞌ saꞌanj nun gàꞌnï̀nj sàꞌ rèꞌ, ni̱ gunutâ rèꞌ ña̱n nun gu̱nu̱n rèꞌ.”
Hiôꞌ ni̱ gataj Ma̱ꞌan síchìj aꞌnïnꞌ dânj: Musû aꞌnanꞌan huînꞌ, dadinꞌ ngà si-nùguànꞌ ni̱ ganakaj guendâj ni̱ giniꞌín si̱ huînꞌ sí gakï̱nꞌïn. Ni̱ gàꞌ niꞌînꞌ si huín ꞌngo̱ sí hue, dadinꞌ ganakâ saꞌanj nun gàꞌnï̀nj sàꞌàj, ni̱ gunutá tanꞌan ñan nun gùnùnj;
Nùnj huin saj ni̱ nun ga̱ꞌa̱nj gàꞌnï̀njꞌ si-sànꞌàn ruhuâ ꞌngo̱ banko, ni̱ nga gùnùmànj ni̱ ga̱na̱huin raꞌâ si-sànꞌàn ngà saꞌanj ganataꞌ raj gàꞌ ûnj.
Ni̱ gataj nej sí dânj: “Señor, sani̱ gàꞌ ni̱ka̱j sí nânj chi̱ꞌ sanꞌanj an na̱nj ánj.”
Sani̱ nanikàj rey dânj ni̱ gataj sôꞌ: “Ñùnj taj si daranꞌ sí ni̱ka̱j, ni̱ ga̱na̱huin ra̱ꞌa sôꞌ doj; sani̱ sí nitaj si ni̱ka̱j ni̱ doj sa hua̱ riñan sôꞌ dânj ni̱ gi̱yi̱ꞌne riñan sôꞌ.
Ni̱ huê danj na̱nj ginikaj nej suj nej sí unïnꞌ ngàj, nej sí nun ga̱ꞌhue̱j si ginikaj sùnj riñan nej sôꞌ, ni̱ gàꞌnèꞌ nej suj yihiâ nej sí dânj riñânj.”
Ûta aꞌmin hueꞌê nej guiì yiꞌî Ma̱ꞌan Jesús nga gatu hua ngà ninj ruhuâ yumanꞌ snàꞌànj Jerusalén<TS3>(<a href="tw://bible.*?40.21.1-11">Mt. 21:1-11</a>; <a href="tw://bible.*?41.11.1-11">Mr. 11:1-11</a>; <a href="tw://bible.*?43.12.12-19">Jn. 12:12-19</a>)Nga gisîj gaꞌmin Ma̱ꞌan Jesús nej nuguanꞌ nânj, ni̱ gaꞌan ñan nngaj yumanꞌ snàꞌànj Jerusalén.
Ni̱ nga huaj ga̱huin ni̱chrunj ñan nngaj yumanꞌ Betfagé, ngà yumanꞌ Betania, ñan ni̱kï̱nꞌ kïj màn nej chrun Olibo, ni̱ gaꞌnïn gaꞌanj huìj sí gaꞌnaꞌ ga̱huin chru̱n riñanj.
Ni̱ gata gu̱nïn nguèj sí dânj:—Ga̱ꞌa̱nj nguèj suj yumanꞌ nngaj neꞌ ña̱n ñan ni̱kï̱nꞌ nêꞌ nânj, ni̱ nga ga̱tu̱ nguèj suj ruhuâ yumanꞌ dânj, ni̱ gànàrìꞌ nguèj suj ꞌngo̱ urruj u ni̱ a̱nu̱min xuj nikïnꞌ xuj hiuj dânj, ni̱ gàꞌ si ꞌngo̱ síi nun gitàj yichrá xuj; ni̱ ga̱na̱chi nguèj suj ni̱ gi̱nikaj nguèj suj ga̱ꞌna̱ꞌ nguèj suj xuj riñânj.
Ni̱ si̱ hua̱ ꞌngo̱ sí gàchìnj naꞌanj ni̱ gataj sôꞌ, nùnj huin saj ni̱ ganachi nguèj suj urrûj dânj ràꞌaj. Ni̱ huê dànanj ga̱ta̱j nguèj suj, Ma̱ꞌan Señor gi̱ni̱ꞌñanj xuj na̱nj ánj.
Huê danj ni̱ gaꞌanj nguèj sí gunïn su̱n giꞌhiaj Ma̱ꞌan Jesús, ni̱ ni̱kï̱nꞌ yàngàꞌ urruj u hiuj dânj ganariꞌ nguèj sôꞌ dàj rûnꞌ gataj Ma̱ꞌan Jesús.
Ni̱ nga ganachi nguèj sôꞌ urrûj dânj nun nguèj sôꞌ, ni̱ gataj nej sí dàn urruj dânj:—Nùnj huin saj ni̱ ganachi nguèj suj urruj dânj ràꞌaj.
Ni̱ gataj nguèj sôꞌ gu̱nïn nej sí dânj:—Ganachi nguèj ñûnj dadinꞌ Ma̱ꞌan Señor gi̱ni̱ꞌñanj xuj.
Ni̱ ni̱ka̱j nguèj sij urrûj dânj gaꞌnaꞌ nguèj sij riñan Ma̱ꞌan Jesús; ni̱ nga gisîj gutaꞌ nej sij atsîj ni̱ke̱ nej sij yichrá xuj, ni̱ gutaꞌ nej sij Ma̱ꞌan Jesús yichrá yôꞌ.
Ni̱ nga nï̀nꞌ aché Ma̱ꞌan Jesús hua ni̱ guchruj nej sij ruhuâ chrej ñan gachinj hua atsîj ni̱ke̱ nej sij.
Ni̱ nga huaj gùchìꞌ nej sij ña̱n nanikòꞌ nìnj yiꞌî kïj ña̱n màn chrun Olibo, ni̱ ûta ganahuin nìhiàꞌ ruhuâ daranꞌ nej sí rìgì gaꞌnaꞌ gahuin chru̱n riñan Ma̱ꞌan Jesús, ni̱ gayiꞌì nej sôꞌ ni̱ gaꞌmin nùkuaj nej sôꞌ ni̱ gaꞌmin hueꞌê nej sôꞌ riñan Ma̱ꞌan Ñaꞌanj an rayiꞌî daranꞌ nej sa sàꞌ giniꞌin nej sôꞌ giꞌhiaj Ma̱ꞌan Ñaꞌanj an.
Gataj nej sôꞌ:—Ûta hueꞌê hua̱ sa giꞌhiaj Ma̱ꞌan Rey gaꞌnḯn Ma̱ꞌan Ñaꞌanj an gaꞌnaꞌ riñan nêꞌ; ni̱ ga̱ dïnꞌïnj yàtàꞌa, ni̱ ga̱na̱ka̱j guendâ nej guiì si Ma̱ꞌan Ñaꞌanj an huin sa ni̱ka̱j su̱n.
Hiôꞌ ni̱ gataj da̱ꞌa̱j nej sí fariseo ꞌna̱ꞌ siganï̂nj nej sí rigìi:—Maestrûj, du̱gunïn gàꞌì rèꞌ si dḯn ga̱ne duꞌhua nej sí ꞌna̱ꞌ ga̱huin chru̱n riñan Ma̱ꞌân rèꞌ na̱nj ánj.
Nanikàj, Ma̱ꞌan Jesús, ni̱ gata:—Ñùnj taj ni̱ nùnj huin si dḯn ga̱ne duꞌhua nej sij, sani̱ gàyìꞌì nej hiëj ni̱ ga̱gua̱j ninj na̱nj ánj.
Ni̱ nga guchiꞌ Ma̱ꞌan Jesús nìchrùnꞌ ña̱n nngaj yumanꞌ snàꞌànj Jerusalén, ni̱ nga giniꞌin yumanꞌ snàꞌànj dânj, ni̱ gayi̱ꞌij ni̱ dugueꞌe rayiꞌî yumanꞌ snàꞌànj dânj.
Ni̱ gata:—Si ga̱ꞌhue ni̱ ga̱ya̱ka̱j guendâꞌ, oꞌ si man gui hia̱j, ahuin sa gi̱ꞌhiaj ga̱ꞌhue ga̱na̱huin dïnꞌïnj ruhuâꞌ. Sani̱ hua̱ hu̱ij ni̱ naꞌhue ga̱ra̱n daꞌngaꞌ ruhuâꞌ mánj.
Dadinꞌ gùyùmàn gui, ni̱ nda ga̱ni̱ka̱j neꞌ rùkùꞌ gimàn nej sí gùnï̀nꞌ ngàꞌ, ni̱ giꞌhiaj nej sij yingâ hiëj ga̱ni̱ka̱j neꞌ rùkùꞌ, ni̱ daranꞌ ñan hua̱j nej chre̱j e garán nej sij,
Ni̱ gi̱ꞌhiaj nej sij si ga̱na̱tu̱ꞌ riñan hioꞌóo, ni̱ huê danj na̱nj da̱gahuiꞌ nej sij nej daꞌnít màn ruhuâ dukuât, ni̱ si̱ gudunâj nej sij si gitàj duguiꞌ nej hiëj yichrá nej duguiꞌij gàꞌ mánj, guendâ nun ga̱ꞌhue ga̱na̱ni̱ꞌinꞌ diû gaꞌnaꞌ Ma̱ꞌan Ñaꞌanj an riñanꞌ.
Nagiꞌhiaj sàꞌ Ma̱ꞌan Jesús ruhuâ nuhuî nìko nne Jerusalén<TS3>(<a href="tw://bible.*?40.21.12-17">Mt. 21:12-17</a>; <a href="tw://bible.*?41.11.15-19">Mr. 11:15-19</a>; <a href="tw://bible.*?43.2.13-22">Jn. 2:13-22</a>)Ni̱ gatûj Ma̱ꞌan Jesús ruhuâ hueꞌ huin nuhuî nìko, ni̱ gayiꞌij ni̱ girij neꞌ ye̱ꞌe daranꞌ nej guiì guduꞌhuêj nej rasu̱un ni̱ nej guiì girânj nej rasu̱un.
Ni̱ gata gu̱nïn nej guiì:—Huê danj taj riñan ñanj: “Dukuá ni̱ huin hueꞌ ña̱n ga̱ꞌmi̱n nej guiì ngà Ma̱ꞌan Ñaꞌanj an huin”; sani̱ nej suj ni̱ nagiꞌhiaj nej suj si ga̱na̱huin huej hueꞌ ñan màn nej sí tu̱u.
Ni̱ daranꞌ nej gui gidigân Ma̱ꞌan Jesús ruhuâ hueꞌ huin nûhui nne yumanꞌ snàꞌànj Jerusalén; sani̱ ûta huin ruhuâ nej rej huin ña̱an ngà nej sí chru̱n ley ni̱ nej síchìj huin ña̱n riñan yumanꞌan guendâ da̱gahuiꞌ nej sôꞌ Ma̱ꞌan Jesús.
Sani̱ naꞌhue gànàrìꞌ nej sôꞌ dàj gi̱ꞌhiaj nej sôꞌ, dadinꞌ daꞌ hua̱ gè yumanꞌan ûta garanꞌ ruhuâ gu̱nïn nej nuguanꞌ gaꞌmin Ma̱ꞌan Jesús.
Gaꞌmin Ma̱ꞌan Jesús dàj rûnꞌ gaꞌmin sí ni̱ka̱j suun<TS3>(<a href="tw://bible.*?40.21.23-27">Mt. 21:23-27</a>; <a href="tw://bible.*?41.11.27-33">Mr. 11:27-33</a>)Gahuin ꞌngo̱ gui dânj, nga nne Ma̱ꞌan Jesús gidiganj riñan nej guiì yùmànꞌan ruhuâ hueꞌ huin nûhui, ni̱ ganataj si-nùguàn Ma̱ꞌan Ñaꞌanj an riñan ninj, ni̱ guchiꞌ nej rej huin ña̱an ni̱ nej sí chru̱n ley ngà nej síchìj achij i.
Ni̱ gaꞌmin nej sôꞌ ni̱ gataj nej sôꞌ: Ga̱ta̱j sòꞌ:—Ahuin su̱n nikajꞌ ni̱ giꞌhiâꞌ dànanj. Ni̱ ahuin si girikî sun nânj riñanꞌ ni̱ giꞌhiâꞌ dànanj áj nï̂nj.
Nanikàj Ma̱ꞌan Jesús, ni̱ gata:—Huê danj na̱nj gàchìnj naꞌan ꞌngo̱ nuguanꞌan nej suj nej; ni̱ du̱nanikàj nej suj nuguanꞌ gàchìnj naꞌan riñan nej suj staj nï̂nj:
Nga duguataꞌ nne Juan nej guiì, ni̱ Ma̱ꞌan Ñaꞌanj an gataj du̱guataꞌ nne sij nej guiì nîꞌ, si nej síi gataj du̱guataꞌ nne sij sàꞌ.
Hiôꞌ ni̱ ganarïsnaꞌanj nej sij rayiꞌî nuguanꞌ nânj, ni̱ gataj nej sij:—Si ga̱ta̱j nêꞌ, si Ma̱ꞌan Ñaꞌanj an gaꞌnïnꞌ su̱n riñan sôꞌ, hiôꞌ ni̱ gataj sij gu̱nïn nêꞌ: “Nùnj huin saj ni̱ nun gùyùmàn ruhuâ nej suj niꞌin nej suj sôꞌ ràꞌaj.”
Ni̱ dunanikàj nej sij nuguanꞌan ni̱ gataj nej sij, si nun niꞌin nej sij ahuin sa gaꞌhuiꞌ sun dânj raꞌa Juan.
Hiôꞌ ni̱ gataj Ma̱ꞌan Jesús:—Huê danj na̱nj ñùnj ni̱ si̱ ga̱ꞌhue gàtà gu̱nïn nej suj ahuin sa rikî sun nânj raꞌá ni̱ giꞌhia dànanj mánj.
Nej musû kï̱j huaa<TS3>(<a href="tw://bible.*?40.21.33-44">Mt. 21:33-44</a>; <a href="tw://bible.*?41.12.1-11">Mr. 12:1-11</a>)Orâ dânj ni̱ gayiꞌì Ma̱ꞌan Jesús gaꞌmin ꞌngo̱ nuguanꞌ ráan riñan nej guiì yùmànꞌan ni̱ gata:—Sí yi̱ruꞌhue huin ꞌngo̱ sí dânj ni̱ gunun sôꞌ chrun uba, sani̱ girïꞌïnj sôꞌ riñan nej sí giꞌhiaj sun ngà nej chrun uba, neꞌ rùkù ni̱ gahui sôꞌ ni̱ gaꞌanj ga̱nꞌ sôꞌ ni̱ gahuin ra̱n sôꞌ ûta nìko diû.
Ni̱ nga guyumân diû ga̱ne̱ nej chruj uba ni̱ gaꞌnḯn sôꞌ ꞌngo̱ sí huin si-musû sôꞌ gaꞌanj riñan nej sí giꞌhiaj sun ngà nej chrun uba; guendâ ga̱na̱huin ra̱ꞌa sôꞌ nej chruj uba gànunj riñan sôꞌ; sani̱ doꞌ si gaꞌhuiꞌ nej sij niꞌhiaj sí musû nânj, ni̱ ganaꞌnï̂n nej sij nanꞌ sôꞌ ni̱ hua̱ chre sôꞌ hua̱j nanꞌ sôꞌ ñan nne si-yi̱ruꞌhue sôꞌ.
Ni̱ gaꞌnḯn ñûn sí yiruꞌhue dânj gaꞌanj aꞌngô sí huin si-musû sôꞌ; sani̱ huê dàj rûnꞌ gaꞌhuiꞌ nej sij niꞌhiaj sí musû gaꞌanj si̱nï̱ïn huê danj gaꞌhuiꞌ nej sij niꞌhiaj sí nânj, ni̱ ganaꞌnḯn nej sij nanꞌ sôꞌ ni̱ hua̱ chre sôꞌ hua̱j nanꞌ sôꞌ ñan nne si-yi̱ruꞌhue sôꞌ.
Ni̱ gaꞌnï̂n ñûn sí yi̱ruꞌhue nânj gaꞌanj aꞌngô si-musû sôꞌ sí huàꞌnï̀nj ïn; sani̱ huê dàj rûnꞌ giꞌhiaj nej sij ngà nguèj sí ga̱ꞌanj si̱nï̱n dânj, huê danj giri nej sij neꞌ yèꞌe sí nânj, ni̱ guduranꞌ yiꞌì nej sij sôꞌ.
’Hiôꞌ ni̱ gataj sí yiruꞌhue huin siꞌhiaj nej chrun uba: “Nùnj huin si gi̱ꞌhia hia̱j ràꞌaj. Gàꞌnï̀n Ma̱ꞌan daꞌnî sôꞌ ûta ꞌì ruhuâj ga̱ꞌa̱nj; ni̱ nga giniꞌin nej sij Ma̱ꞌan sôꞌ, ni̱ gi̱nikaj chre̱j nej sij ngà sôꞌ si ruhuaj na̱nj ánj.”
Sani̱ nga giniꞌin nej sí giꞌhiaj su̱n riki nej chrun uba daꞌní sí yi̱ruꞌhue nânj, ni̱ ganarïsnaꞌanj nej sôꞌ ni̱ gataj nej sôꞌ: “Sí nânj huin sí ga̱na̱huin ra̱ꞌa nej chrun uba; ni̱ ga̱ꞌna̱ꞌ nej suj ni̱ da̱gahuiꞌ nêꞌ sij, ni̱ ga̱na̱huin siꞌhiôꞌ nej chrun uba na̱nj ánj.”
Huê danj ni̱ giri nej sij gaꞌanj daꞌní yi̱ruꞌhue dânj neꞌ ye̱ꞌ ña̱n màn nej chrun uba, ni̱ dagahuiꞌ nej sij sôꞌ.Hiôꞌ ni̱ gachín naꞌanj ma̱ꞌan Jesús.—Ni̱ nùnj huin si̱ gi̱ꞌhiaj, yi̱ruꞌhue huin siꞌhiaj nej chrun uba nânj ngà nej sí nânj ràꞌaj.
Ga̱ꞌna̱ꞌ sí yi̱ruꞌhue nânj ni̱ da̱gahuiꞌ sôꞌ nej sí giꞌhiaj sun riki nej chrun uba, ni̱ nàgàꞌhuìꞌ sôꞌ nej chrun uba nânj raꞌa aꞌngô nej sí giꞌhiaj suun.Nga gunïn nej sí màn hiuj nânj nej nuguanꞌ nânj, ni̱ gataj nej sôꞌ:—Ñaꞌanj an gu̱ru̱gûñuꞌunj ni̱ si̱ girûnꞌ dànanj mánj.
Sani̱ ûta sàꞌ giniꞌhiaj Ma̱ꞌan Jesús riñan nej sij, ni̱ gata:—Dàj nnunj riñan ñanj ràꞌaj.Hiëj gudunâj nej sí giꞌhiaj sun hueꞌe,ni̱ huej huin hiëj si̱nï̱n tàj sikûj hueꞌe.
Daranꞌ nej guiì gininj riñan hiëj nânj, ni̱ gìyìtï̀nꞌ nï̀nꞌ ninj gi̱ꞌhia; sani̱ nej guiì yìchràj gàtàꞌ hiëj nânj ni̱ ga̱na̱huin ninj hioꞌó hiaj gi̱ꞌhia na̱nj ánj.
Gidigân Ma̱ꞌan Jesús rayiꞌî sanꞌanj kuestu<TS3>(<a href="tw://bible.*?40.21.45-46">Mt. 21:45-46</a>; <a href="tw://bible.*?40.22.15-22">22:15-22</a>; <a href="tw://bible.*?41.12.12-17">Mr. 12:12-17</a>)Orâ dânj, ni̱ ûta huin ruhuâ nej rej huin ña̱an ngà nej sí chru̱n ley gi̱daꞌa nej sôꞌ Ma̱ꞌan Jesús, dadinꞌ garânj daꞌngaꞌ ruhuâ nej sôꞌ si riñan nej sôꞌ gaꞌmin Ma̱ꞌan Jesús nuguanꞌ rán nânj; sani̱ guyuꞌhuiꞌ nej sôꞌ niꞌin nej sôꞌ nej guiì yùmànꞌan.
Hiôꞌ ni̱ guendâ ruhuâ nej sôꞌ gànàrìꞌ nej sôꞌ ꞌngo̱ nuguanꞌ ga̱che̱j, ga̱ꞌmi̱n Ma̱ꞌan Jesús ni̱ gaꞌnḯn nej sôꞌ gaꞌanj nej duguiꞌ nej sôꞌ ni̱ man si giꞌhiaj nej sôꞌ si sí ni̱ka̱a huin nej sôꞌ, daꞌnga ni̱ ga̱ꞌhue ga̱ra̱n ruhuâ nej sôꞌ yiꞌî Ma̱ꞌan Jesús riñan nej sí ni̱ka̱j suun ngà riñan nej síchìj achij i.
Ni̱ gachín naꞌanj nej sôꞌ ni̱ gataj nej sôꞌ:—Maestrû, niꞌin nej ñûnj si daranꞌ diû gaꞌmin Ma̱ꞌân rèꞌ ni̱ gidigân Ma̱ꞌân rèꞌ nuguanꞌ yàngàꞌa, ni̱ nitaj si giꞌhiaj ninï̱n Ma̱ꞌân rèꞌ nej guiì riñan nej duguiꞌ ninj.
Dùgùnàj huaj si gàꞌhuìꞌ nej ñûnj sanꞌanj huin kuestu raꞌa César nîꞌ, si nitaj si dùgùnàj huaj sàꞌ.
Sani̱ garânj daꞌnga ruhuâ Ma̱ꞌan Jesús, si do̱ꞌ si ganï̂n aꞌnanꞌ ruhuâ nej sij niꞌin nej sij Ma̱ꞌan, ni̱ gata gu̱nïn nej sij:—Nùnj huin saj ni̱ gayakaj nej suj daꞌngaꞌa ngàj ràꞌaj.
Riki nej suj ꞌngo̱ sanꞌanj an gi̱niꞌhiâ staj. Ni̱ ahuin si ñan du̱ꞌhua ni̱ ahuin siyu̱gui nnûn riñan saꞌanj nânj ràꞌaj.Nanikàj nej sí dânj ni̱ gataj nej sôꞌ:—Ña̱n duꞌhua César ni̱ siyu̱gui sôꞌ nnûn riñanj.
Hiôꞌ ni̱ gataj Ma̱ꞌan Jesús:—Gàꞌhuìꞌ nej suj riñan César saꞌanj huin siꞌhiaj César, ni̱ gàꞌhuìꞌ nej suj riñan Ma̱ꞌan Ñaꞌanj an saꞌanj huin si-sa̱nꞌa̱nj Ma̱ꞌan Ñaꞌanj an.
Gàꞌ si̱ ꞌngo̱ nuguanꞌan nun ga̱che̱j ga̱ꞌmi̱n Ma̱ꞌan Jesús gu̱nïn nej guiì yùmànꞌan, huê danj ni̱ ûta gahuin ña̱ꞌanj ruhuâ nej sij nga gunïn nej sij nej nuguanꞌ dunanikàj Ma̱ꞌan Jesús riñan nej sij, ni̱ dḯn gane duꞌhua nej sij.
Gachín naꞌanj nej sij rayiꞌî guendâ ganaꞌnï̂nj nej nîman<TS3>(<a href="tw://bible.*?40.22.23-33">Mt. 22:23-33</a>; <a href="tw://bible.*?41.12.18-27">Mr. 12:18-27</a>)Huê danj ni̱ guyumân da̱ꞌa̱j nej sí huin yiꞌnïnꞌ gùꞌnàj saduseo, ni̱ nej sí nânj nitaj si guyumân ruhuâ si ganaꞌnï̂nj nej nîman, ni̱ gachín naꞌanj nej sôꞌ Ma̱ꞌan Jesús,
—Maestrûj, gachrûn Moisés riñan nej ñûnj, ni̱ si gàhuìꞌ ꞌngo̱ sí dânj ni̱ gunâj nika sôꞌ sani̱ nitaj daꞌní sôꞌ ga ngà siyànà dânj, ni̱ daꞌhui dinḯn sôꞌ ga̱na̱ka̱j sôꞌ siyànà minj dânj, daꞌnga ni̱ ga̱ daꞌní sí dânj ngà siyànà nânj ni̱ silíj gaꞌnga dânj na̱ga̱ne riñan sí yàhuàꞌ gàꞌ gahuiꞌ dânj.
Ga chi̱j dìnï̀nj nej sí dânj; ni̱ gayakaj sí yàhuàꞌa nika sôꞌ, sani̱ nu̱n ga̱ daꞌní sôꞌ ngà nika sôꞌ.
Ni̱ ganakaj dinḯn sôꞌ sí huìj i siyànà gahuin nika sôꞌ dânj, ni̱ huê danj na̱nj gahuiꞌ gè sí nânj sani̱ nun ga̱ daꞌní sôꞌ ngà siyànà nânj.
Ni̱ ganakaj sí huàꞌnï̀nj ïn siyànà minj nânj, sani̱ huê danj na̱nj gahuiꞌ nej chi̱j dìnï̀nj sôꞌ sani̱ nun ga̱ daꞌní nej sôꞌ ngà siyànà nânj.
Ni̱ nda neꞌ rùkù nï̀nꞌ ni̱ gahuiꞌ siyànà nânj.
Nga gànàꞌnï̀nj nej nîman, ni̱ ahuin goꞌngo̱ nej sí nânj ga̱huin nika siyànà nânj, dadinꞌ nej chi̱j dìnï̀nj sôꞌ gane ni̱ka̱ ngà siyànà nânj ràꞌaj.
Hiôꞌ ni̱ nanikàj Ma̱ꞌan Jesús, ni̱ gata:—Nej guiì màn ruhuâ yumiguìi nânj ni̱ gayakaj ninj nika ninj, ni̱ garan ra̱ꞌa ninj;
Sani̱ nej guiì giriꞌ nìꞌhiaj gùchìꞌ aꞌngô yumiguìi ni̱ nej guiì ganaꞌnïnj siganï̂nj nej nîman, ni̱ si̱ gayakaj ninj nika ninj, ni̱ si̱ garan ra̱ꞌa ninj mánj.
Sani̱ rayiꞌî guendâ gànàꞌnï̀nj nej nimân, ni̱ gàꞌ gataj Moisés dàj ga̱ꞌhue ga̱ra̱n daꞌngaꞌ ruhuâ nêꞌ rayiꞌî chrun zarza, nga gataj sôꞌ gu̱nïn Ma̱ꞌan Señor, sòꞌ huin Daꞌanj Abraham, ni̱ huêꞌ huin Daꞌanj Isaac, ni̱ huêꞌ huin Daꞌanj Jacob.
Dadinꞌ Ma̱ꞌan Ñaꞌanj an ni̱ sê Daꞌanj nej nîman huin mánj, huej huin Daꞌanj nej guiì hua̱ nìꞌnàꞌa, dadinꞌ guendâ Ma̱ꞌan Ñaꞌanj an ni̱ nùnj huin si gàꞌ gahuiꞌ ninj sani̱ hua̱ nìꞌnàꞌ daranꞌ ninj na̱nj ánj.
Ni̱ nanikàj da̱ꞌa̱j nej sí chru̱n ley ni̱ gataj nej sôꞌ:—Ûta dùgùnàj hua sa gataj Ma̱ꞌân rèꞌ na̱nj Maestrû.
Huê danj ni̱ nun ga̱ꞌhue̱j ruhuâ nej sij gàchìnj naꞌan nej sij gàꞌ mánj.
Ahuin si da̱ꞌni̱nj huin Ma̱ꞌan Cristo ràꞌaj<TS3>(<a href="tw://bible.*?40.22.41-46">Mt. 22:41-46</a>; <a href="tw://bible.*?41.12.35-37">Mr. 12:35-37</a>)Hiôꞌ ni̱ gataj Ma̱ꞌan Jesús:—Nùnj huin saj ni̱ gataj nej guiì si daꞌní David huin Ma̱ꞌan Cristo ràꞌaj.
Dadinꞌ huê Ma̱ꞌan David gataj nga gachrûn sôꞌ riñan ñanj librû gùꞌnàj Salmos:Gataj Ma̱ꞌan Señor gu̱nïn si-Seño maꞌán:“Ga̱ne sòꞌ raꞌá neꞌ huàꞌàj.
Nda gùnùkua gùchrù ga̱ꞌa̱nj gi̱ngaj nej sí gunïnꞌ ngàꞌ riki dakót.”
Ni̱ si David, gataj si huin si-Seño sôꞌ; hiôꞌ ni̱ nùnj huin saj ni̱ gahuin daꞌní sôꞌ ràꞌaj.
Giꞌhiaj nej maestrû chru̱n ley sa aꞌnanꞌan<TS3>(<a href="tw://bible.*?40.23.1-36">Mt. 23:1-36</a>; <a href="tw://bible.*?41.12.38-40">Mr. 12:38-40</a>; <a href="tw://bible.*?42.11.37-54">Lc. 11:37-54</a>)Ni̱ gunïn daranꞌ nej guiì yùmànꞌan, ni̱ gataj Ma̱ꞌan Jesús gu̱nïn nej sí ꞌna̱ꞌ ga̱huin chru̱n riñanj:
—Ga̱ gu̱dadû nej suj ngà nej sí chru̱n ley, dadinꞌ ûta garanꞌ ruhuâ nej sij gi̱nun nej sij atsîj yèꞌè xi gininj nda yihiâ yiꞌî nej sij, ni̱ garanꞌ ruhuâ nej sij si ga̱chru̱n duꞌhua nej guiì raꞌa nej sij, nga nikïnꞌ nej sij riñan raꞌhuee, ni̱ nìhiàꞌ ruhuâ nej sij ga̱ꞌa̱nj ga̱ne nej sij, riñan chrun yilâ ni̱kï̱nꞌ dukuán neꞌ ña̱n ñan huin nihia stiꞌnï̀ïn.
Gaꞌnêj nï̀nꞌ nej sij nej rasu̱n huin siꞌhiaj nej siyànà minj in, ni̱ giꞌhiaj nej sij si ûta nìko gaꞌmin nej sij ngà Ma̱ꞌan Ñaꞌanj an; ni̱ ûta nìko kastîgu ga̱na̱huin ra̱ꞌa nej sij guendâ giꞌhiaj nej sij dànanj na̱nj ánj.
Ofrenda gaꞌhuiꞌ siyànà mi̱nj in<TS3>(<a href="tw://bible.*?41.12.41-44">Mr. 12:41-44</a>)Ni̱ ganachi nikaj ña̱n Ma̱ꞌan Jesús, ni̱ giniꞌin si gaꞌnḯn nej sí yi̱ruꞌhuee saꞌanj ofrenda ruhuâ chrún nu̱n ofrenda.
Ni̱ huê danj na̱nj giniꞌin Ma̱ꞌan Jesús gaꞌnḯn ꞌngo̱ siyànà minj ganìki chre huìj pesu.
Ni̱ gataj Ma̱ꞌan Jesús:—Yàngàꞌ hia nï̀nꞌ tâ, ni̱ siyànà nânj huin ganìki sani̱ dànanj nìko sanꞌanj an gaꞌhuij riñan Ma̱ꞌan Ñaꞌanj an dadinꞌ gaꞌhuij ngà daranꞌ nimanj gàꞌ daꞌ nej guiì yi̱ruꞌhuee na̱nj ánj.
Dadinꞌ daranꞌ nej guiì nânj gaꞌhuiꞌ ofrenda riñan Ma̱ꞌan Ñaꞌanj an sani̱ gaꞌhuiꞌ ninj saꞌanj gunâj riñan ninj, sani̱ siyànà nânj, ni̱ ganìki huin sani̱ gaꞌhuij daranꞌ saꞌanj ni̱ka ni̱ sanꞌanj nânj huin sanꞌanj gi̱ranj sa yaj.
Gataj Ma̱ꞌan Jesús si du̱guane nej sij nuhuî nìko nne ruhuâ yumanꞌ snàꞌànj Jerusalén<TS3>(<a href="tw://bible.*?40.24.1-2">Mt. 24:1-2</a>; <a href="tw://bible.*?41.13.1-2">Mr. 13:1-2</a>)Da̱ꞌa̱j nej guiì gaꞌmin rayiꞌî hueꞌ nûhui, ni̱ gataj ninj si ûta nìhiàꞌ hua hueꞌ dânj ngà nej hiëj nìꞌhiàꞌa, ni̱ nagiꞌhiaj nìhiàꞌ ninj hueꞌ dânj ngà nej ofrenda gaꞌhuiꞌ nej guiì riñan Ma̱ꞌan Ñaꞌanj an, ni̱ gataj Ma̱ꞌan Jesús.
—Rayiꞌî nej hiëj ganachrâj nej sij nuhuî hua̱ sàꞌ nânj, ni̱ gùyùmàn gui ni̱ si̱ gitá yichrá duguiꞌij, dadinꞌ ga̱ne̱ daranꞌanj na̱nj ánj.
Sa ga̱huin ngà ga̱na̱huij yumiguìi<TS3>(<a href="tw://bible.*?40.24.3-28">Mt. 24:3-28</a>; <a href="tw://bible.*?41.13.3-23">Mr. 13:3-23</a>)Ni̱ gachín naꞌanj nej sij, ni̱ gataj nej sij:—Maestrûj. Àmàn ga̱huin nej sa gataj Ma̱ꞌân rèꞌ dânj ràꞌaj. Ni̱ ahuin daꞌngaꞌ gi̱ni̱ꞌin nej ñûnj nga ga̱huin dàj rûnꞌ gataj Ma̱ꞌân rèꞌ ràꞌaj.
Hiôꞌ ni̱ gataj Ma̱ꞌan Jesús:—Niꞌhiaj nej suj ni̱ si̱ gidigañuꞌunj nej síi nej suj; dadinꞌ ga̱ꞌna̱ꞌ ûta gàꞌì nej síi ni̱ ga̱ra̱n sun nej sôꞌ siyu̱guí ni̱ ga̱ta̱j nej sôꞌ: “Ñùnj huin Ma̱ꞌan Cristo”; ni̱ “Gàꞌ gahuin nichrunꞌ diû.” Sani̱ si̱ gaꞌanj nej suj ngà nej sôꞌ mánj.
Ni̱ nga gunïn nej suj si gùtàꞌ nej síi ni̱ ga̱huin sañuun, ni̱ si̱ guyuꞌhuiꞌ nej suj; dadinꞌ hua̱ ni̱ña̱n si gàꞌ si̱nï̱n ga̱huin nej nânj.
Hiôꞌ ni̱ gataj Ma̱ꞌan Jesús:—Ni̱ gu̱nï̱nꞌ ꞌngo̱ país ngà aꞌngô país ni̱ gu̱nï̱nꞌ ngo̱ rey ngà aꞌngô rey.
Ni̱ ûta nùkuaj ga̱ꞌhuij ñûn, ni̱ ga̱ yiꞌnaa, ni̱ ga̱ yiꞌìi; ni̱ ûta yuꞌhuîꞌ ga̱huin nï̀nꞌ gàchràꞌ ni̱ ga gàꞌì nej daꞌngaꞌa neꞌ yàtàꞌa.
’Sani̱ nga nï̀nꞌ ga̱chin gìsìj nej nuguanꞌ nânj ni̱ gi̱daꞌa nej sij nej suj, ni̱ ga̱ta̱ ra̱ꞌa nej sij nej suj, ni̱ nàgàꞌhuìꞌ nej sij nej suj raꞌa nej rej ni̱kï̱nꞌ riñan nûhui, ni̱ ga̱chri̱ nej sôꞌ dukuâ ga̱ꞌa nej suj, ni̱ ginikaj nej sôꞌ ga̱ꞌa̱nj nej sôꞌ nej suj riñan nej rey ni̱ riñan nej sí ni̱ka̱j suun rayiꞌî siyu̱gui Maꞌán.
Hiôꞌ ni̱ nga giranꞌ nej suj dànanj ni̱ ga̱na̱nï̱n nej suj rayiꞌí riñan nej sí ni̱ka̱j suun.
Sani̱ si̱ nadigiꞌñûn si̱nï̱n nej suj ngà ruhuâ nimân nej suj dàj du̱naꞌhuej nej suj rayiꞌî nej suj mánj;
dadinꞌ rìkìj nuguanꞌan ga̱ꞌmi̱n nej suj ni̱ dàj rûnꞌ gaꞌmin nej sí chru̱n nï̀nꞌ rûhua, huê danj ga̱ꞌmi̱n nej suj ni̱ si̱ giriꞌ nej sí dânj nuguanꞌan du̱nanikàj nej sôꞌ riñan nej suj.
Ni̱ rej nej ma̱ꞌan nej suj ga̱ra̱n ruhuâ rayiꞌî nej suj, ni̱ ga̱ra̱n ruhuâ dinḯn nej suj rayiꞌî nej suj, ga̱ra̱n ruhuâ nej duguiꞌ nej suj rayiꞌî nej suj, ni̱ ga̱ra̱n ruhuâ nej sí ni̱ka̱j duguiꞌ ngà nej suj rayiꞌî nej suj; ni̱ da̱gahui nej sôꞌ da̱ꞌa̱j nej suj;
gi̱ni̱nj ꞌì daranꞌ nej suj riñan nej sij rayiꞌî siyu̱guí.
Sani̱ si̱ gaꞌanj ni̱ꞌhia gàꞌ si̱ ꞌngo̱ rïn huê ahui nej suj mánj.
’Sani̱ nga gi̱ni̱ꞌin nej suj si nda ganikàj chre gimàn stâdu rukû yumanꞌ snàꞌànj Jerusalén, hiôꞌ ni̱ gi̱ni̱ꞌin nej suj si gàꞌ guyumân diû ga̱na̱huij yumanꞌ snàꞌànj dânj.
Hiôꞌ ni̱ nej suj nne Judea, ni̱ gu̱na̱nj nej suj ga̱ꞌa̱nj nej suj riki kï̱j ï; ni̱ nej suj nne ruhuâ yumanꞌ snàꞌànj Jerusalén ni̱ ga̱hui̱ nej suj ruhuâ yumanꞌ snàꞌànj dânj ga̱ꞌa̱nj nej suj aꞌngô yumanꞌan; ni̱ nej suj nu̱n giꞌhiaj sun kïj ï, ni̱ si̱ naꞌnaꞌ nej suj ruhuâ yumanꞌ snàꞌànj nânj gàꞌ mánj.
Dadinꞌ nej gui nânj ga̱huin nej gui sa̱ñu̱un, daꞌnga ni̱ gìsìj daranꞌ nuguanꞌ nnùn riñanj ñanj si-nùguànꞌ Ma̱ꞌan Ñaꞌanj an.
Sani̱ ûta giranꞌ sa̱ñu̱n nej siyànà nu̱n ri̱ki, ni̱ nej siyànà ni̱ka̱j neꞌej nï̀nꞌ gutsi nga gùyùmàn gui dânj, dadinꞌ ûta gi̱ranꞌ sañun nej guiì màn riñan hioꞌó nânj, dadinꞌ ga̱ꞌna̱ꞌ ꞌngo̱ sa̱ñu̱n nìko xi riñan ninj.
Ni̱ gàhuìꞌ da̱ꞌa̱j nej guiì, ni̱ aꞌngô da̱ꞌa̱j ninj ginikaj nej sí dânj ga̱ꞌa̱nj nej sôꞌ aꞌngô nej yumanꞌ màn ruhuâ yumiguìi; ni̱ gùrùn nej sí nàsìnùnj un ruhuâ yumanꞌ snàꞌànj Jerusalén, nda ga̱na̱huij diû gi̱nikaj su̱n nej sôꞌ.
Gaꞌnaꞌ ñûn Ma̱ꞌan Jesús<TS3>(<a href="tw://bible.*?40.24.29-35">Mt. 24:29-35</a>, <a href="tw://bible.*?40.24.42-44">42-44</a>; <a href="tw://bible.*?41.13.24-37">Mr. 13:24-37</a>)’Hiôꞌ ni̱ gùrùguìꞌ daꞌngaꞌa riñan gui, ni̱ gùrùguìꞌ daꞌngaꞌa riñan ahuii ni̱ gùrùguìꞌ daꞌngaꞌa riñan nej atïꞌï, ni̱ ûta gu̱yuꞌhuiꞌ nej guiì, ni̱ ûta gùrùguìꞌ chìꞌ ruhuâ ninj dadinꞌ ûta garï̱n ga̱huin duꞌhua nne ña̱ꞌa̱nj ni̱ ûta nàyùmàn nne ña̱ꞌa̱nj;
ni̱ nda gi̱ni̱nj ruminꞌ nej guiì guendâ gu̱yuꞌhuiꞌ ninj rayiꞌî nej sa ga̱huin ni̱ ûta ga̱huin ruhuâ ninj rayiꞌî aꞌngô nej sa gahuin riñan nej sa màn riñan hioꞌóo; dadinꞌ gìsìkìꞌ nej sa nùkuaj màn neꞌ yàtàꞌa.
Hiôꞌ ni̱ gi̱ni̱ꞌin ninj Daꞌní Ma̱ꞌan síi, dadinꞌ gùyùmanj riñan nnga ni̱ ûta nìko hua sun gi̱nika ni̱ nda raa̱n chre huaj nga ga̱ꞌnaj.
Nga gayi̱ꞌij ga̱huin nej nânj, ni̱ ga̱na̱nikïnꞌ ran nej suj ni̱ ga̱na̱chi nikaj ñan nej suj, dadinꞌ gàꞌ ꞌna̱ꞌ ga̱huin nìchrùnꞌ sa gi̱ꞌhiaj ga̱na̱ni̱n nej suj.
Ni̱ ganataꞌ Ma̱ꞌan Jesús aꞌngo̱ nuguanꞌ ráan ni̱ gata:—Gi̱ni̱ꞌhiaj nej suj dàj hua̱ chrun îgu ngà daranꞌ nej chrun.
Nga ꞌna̱ꞌ gìsìj koj raꞌa nej chrun dânj, ni̱ gi̱ni̱ꞌin nej suj, si gàꞌ ꞌna̱ꞌ ga̱huin nìchrùnꞌ diû ña̱ꞌan.
Huê danj na̱nj nej suj, ni̱ nga gi̱ni̱ꞌin nej suj ga̱huin nej nânj, ni̱ ga̱ra̱n daꞌngaꞌ ruhuâ nej suj si gàꞌ ꞌna̱ꞌ ga̱huin nìchrùnꞌ Ma̱ꞌan Ñaꞌanj an guendâ gi̱ni̱kaj sunj riñan nej suj.
’Yàngàꞌ hia nï̀nꞌ gàtà, ni̱ dàñùn ga̱huin nej nânj nga nï̀nꞌ ga̱chin ga̱na̱huij nej guiì màn riñan hioꞌóo.
Ga̱na̱huij yàtàꞌa ngà hioꞌóo, sani̱ dàñùn gahuin daranꞌ sa taj riñan ñanj si-nùguànꞌ Ma̱ꞌan Ñaꞌanj an na̱nj ánj.
’Ga̱ gu̱dadû nej suj ngà ma̱ꞌan nej suj, ni̱ gi̱ni̱ꞌhiaj nej suj ni̱ si̱ ganahuin tsì nimân nej suj gi̱ꞌhiaj gakï̱nꞌïn, ni̱ si̱ goꞌo nej suj nne berente ni̱ si̱ gahuin taꞌu ruhuâ nej suj guendâ ga̱ gàꞌì nej rasu̱n màn ruhuâ yumiguìi nânj riñan nej suj, dadinꞌ si̱ giniꞌin daꞌngaꞌ nej suj gùyùmàn gui dânj riñan nej suj mánj.
Dadinꞌ dàj rûnꞌ ganaꞌmân yinùu huê danj gùyùmàn diû dânj riñan nej guiì màn nï̀nꞌ gàchràꞌ ruhuâ yumiguìi.
Dugumîn hueꞌê nej suj ma̱ꞌan nej suj riñan gakï̱nꞌïn, ni̱ ga̱ꞌmi̱n nej suj ngà Ma̱ꞌan Ñaꞌanj an daranꞌ diû ni̱ gu̱ru̱gûñuꞌun ni̱ ga̱na̱ni̱n nej suj riñan nej sañun ga̱na̱ꞌa, huê danj gi̱ꞌhiaj nej suj daꞌnga ni̱ ga̱ꞌhue ga̱ni̱kïnꞌ ran nej suj riñânj nga gùyùmàn gui dânj na̱nj ánj.
Ni̱ neꞌ gu̱niꞌñanj an gidigân Ma̱ꞌan Jesús ruhuâ hueꞌ huin nûhui; ni̱ neꞌ ña̱nꞌan ga̱ꞌanj Ma̱ꞌan, riki kïj gùꞌnàj olibo.
Ni̱ neꞌ nìganꞌ daranꞌ nej gui gaꞌnaꞌ daꞌ hua̱ gè yumanꞌan ruhuâ nûhui guendâ ruhuâ ninj gu̱nïn ninj si-nùguànꞌ Ma̱ꞌan Ñaꞌanj an.
Giꞌhiaj yu̱gui nej sij gi̱da̱ꞌa nej sij ni̱ dagahuiꞌ nej sij Ma̱ꞌan Jesús<TS3>(<a href="tw://bible.*?40.26.1-5">Mt. 26:1-5</a>, <a href="tw://bible.*?40.26.14-16">14-16</a>; <a href="tw://bible.*?41.14.1-2">Mr. 14:1-2</a>, <a href="tw://bible.*?41.14.10-11">10-11</a>; <a href="tw://bible.*?43.11.45-53">Jn. 11:45-53</a>)ꞌNa̱ꞌ ga̱huin nichrunꞌ giꞌñanj pascua, nga yâ nej sij rachrún nitaj si ꞌnï̱nj chru dunuꞌmanꞌan.
Ni̱ nanaꞌhuiꞌ nej rej huin ña̱an ngà nej sí chru̱n ley dàj giꞌhiaj nej sôꞌ ga̱ꞌhue da̱gahuiꞌ nej sôꞌ Ma̱ꞌan Jesús; sani̱ guyuꞌhuiꞌ nej sôꞌ niꞌin nej sôꞌ nej guiì yùmànꞌan.
Ni̱ gatûj sichre ruhuâ nimân Judas, ni̱ huê sôꞌ gùꞌnàj Judas Iscariote, ni̱ sí nânj huin ꞌngo̱ nej yùhuìj sí gaꞌnaꞌ ga̱huin chru̱n riñan Ma̱ꞌan Jesús.
Sí nânj gaꞌanj ga̱ꞌmi̱n ngà nej rej huin ña̱an, ni̱ ngà nej sí aꞌnïnꞌ riñan nej sí dugumîn riñan hueꞌ huin nûhui, dàj gi̱ꞌhiaj sôꞌ ga̱ꞌhue nàgàꞌhuìꞌ sôꞌ Ma̱ꞌan Jesús.
Ni̱ ûta gahuin nìhiàꞌ ruhuâ nej sí dânj, ni̱ guchiꞌ nej sôꞌ ꞌngo̱ duꞌhua si ga̱ꞌhue gàꞌhuìꞌ nej sôꞌ sanꞌanj an riñan Judas.
Ni̱ garânj yina sôꞌ ni̱ nanaꞌhuiꞌ sôꞌ dàj giꞌhiaj sôꞌ ni̱ si̱ giniꞌin nej guiì yùmànꞌan nga nàgàꞌhuìꞌ sôꞌ Ma̱ꞌan Jesús.
Gaꞌnïnꞌ su̱n Ma̱ꞌan Jesús si gi̱daꞌa nej sij Sena<TS3>(<a href="tw://bible.*?40.26.17-29">Mt. 26:17-29</a>; <a href="tw://bible.*?41.14.12-25">Mr. 14:12-25</a>; <a href="tw://bible.*?43.13.21-30">Jn. 13:21-30</a>; <a href="tw://bible.*?46.11.23-26">1Co. 11:23-26</a>)Ni̱ guyumân gui nga ya̱ nej sij rachrún nitaj si ꞌnï̱nj chru dunuꞌmanꞌan, ni̱ giꞌñanj nânj ña̱ꞌa̱n huaj si gàhuìꞌ ꞌngo̱ matsïj ꞌnìnj in ya̱ nej sij pascua.
Ni̱ gaꞌnḯn Ma̱ꞌan Jesús gaꞌanj Pedro ngà Juan, ni̱ gata gu̱nïn nguèj sôꞌ:—Ga̱ꞌa̱nj nguèj suj ni̱ gi̱ꞌhiaj yu̱gui nguèj suj sa ya̱ nêꞌ giꞌñanj pascua.
Ni̱ gataj nguèj sôꞌ:—Dànèꞌ garanꞌ ruhuâ Ma̱ꞌân rèꞌ si gi̱ꞌhiaj yu̱gui nguèj ñûnj ràꞌaj.
Ni̱ gataj Ma̱ꞌan Jesús gu̱nïn nguèj sij:—Gi̱ni̱ꞌhiaj nguèj suj ni̱ nga ga̱tu̱ nguèj suj ruhuâ yumanꞌ snàꞌànj an ni̱ gànàrìꞌ nguèj suj ꞌngo̱ sí dânj ni̱ ata sôꞌ ꞌngo̱ sigù nu̱n nnee hua̱j sôꞌ; ni̱ gi̱nikòꞌ nguèj suj ga̱ꞌa̱nj nguèj suj nda ña̱n nne hueꞌ ga̱tu̱ sôꞌ,
Hiôꞌ ni̱ gi̱di̱gân sí dânj ꞌngo̱ hueꞌ ganataꞌ hua̱ nìko ni̱ gàꞌ hua̱ yu̱guiꞌ; ni̱ hiuj dânj giꞌhiaj yu̱gui nguèj suj ya̱ nêꞌ.
Huê danj, ni̱ gaꞌanj nguèj sí dânj, ni̱ ganariꞌ nguèj sôꞌ dàj rûnꞌ gataj Ma̱ꞌan Jesús; ni̱ hiuj dânj giꞌhiaj yu̱gui nguèj sôꞌ giꞌñanj pascua ya̱ nej sij.
Ni̱ nga gisîj orâ ya̱ nej sij, ni̱ gaꞌanj ga̱ne Ma̱ꞌan Jesús yiꞌnḯn mesa, ngà nej sí gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an.
Ni̱ gata:—Ûta huin ruhuâj yàj ngà nej suj giꞌñanj pascua nga nï̀nꞌ ga̱chin gàhuìj.
Dadinꞌ si̱ yâj ngà nej suj gàꞌ mánj, nda gùyùmàn diû gaꞌnaꞌ gi̱nikaj su̱n Ma̱ꞌan Ñaꞌanj nne yàtàꞌa.
Ni̱ nga gisîj gidaꞌa Ma̱ꞌan Jesús basu nu̱n nne bino, ni̱ gaꞌhuij si guruhuâ Ma̱ꞌan Ñaꞌanj an, ni̱ gata:—Gi̱da̱ꞌa̱ nej suj basû nânj ni̱ gùnùchràꞌ da̱ꞌa̱j nej suj riñan daꞌ goꞌngo̱ nej suj;
dadinꞌ ñùnj taj gu̱nïn nej suj ni̱ nitaj àmàn gòꞌòj nne chruj uba, nda ga̱ꞌna̱ꞌ gi̱nikaj su̱n Ma̱ꞌan Ñaꞌanj an riñan daranꞌ nej guiì màn ruhuâ yumiguìi.
Ni̱ gidaꞌa rachrúun ni̱ gaꞌhuij si guruhuâ Ma̱ꞌan Ñaꞌanj an, ni̱ guchraꞌ da̱ꞌa ni̱ gaꞌhuij raꞌa nej sí ꞌna̱ꞌ ga̱huin chru̱n riñanj ni̱ gata:—Nânj huin nneè kû ni̱ riñan nej suj ga̱na̱ruꞌhuej, ni̱ ya̱ nej suj rachrún nânj ni̱ ga̱na̱nun ruhuâ nej suj niꞌin nej suj ñùnj.
Ni̱ nga gisîj yâ stiꞌnï̀n nej sij ni̱ huê danj na̱nj gidaꞌa basu nu̱n nne bino ni̱ gata:—Sa nu̱n ruhuâ basu nânj huin tún ni̱ nânj huin nuguanꞌ na̱gi̱ꞌhiaj nàkàj ngà nej suj, dadinꞌ huê rayiꞌî nej suj huin gañan na̱nj ánj.
’Sani̱ ñan tàj raꞌá, ni̱ huê hiuj dan tá raꞌa sí nàgàꞌhuìꞌ ñùnj.
Yàngàꞌ hia nï̀nꞌ ni̱ hua̱ gàꞌàn, dàj rûnꞌ giyiꞌnïnꞌ suun rayiꞌí; sani̱ ûta gi̱ranꞌ sa̱ñu̱n sí nàgàꞌhuìꞌ ñùnj.
Hiôꞌ ni̱ gayiꞌì nej sí ꞌna̱ꞌ ga̱huin chru̱un ni̱ ganarïsnaꞌanj nej sôꞌ siganï̂nj nej ma̱ꞌan nej sôꞌ ni̱ gataj nej sôꞌ, ahuin goꞌngo̱ nej sôꞌ huin sí nàgàꞌhuìꞌ Ma̱ꞌan Jesús.
Ahuin goꞌngo̱ nej sij ga̱huin sí aꞌnïnꞌ dojNi̱ huê danj na̱nj gunïnꞌ nej sí ꞌna̱ꞌ ga̱huin chru̱un rayiꞌî guendâ ahuin goꞌngo̱ nej sôꞌ ga̱huin sí huin ña̱n doj siganï̂nj nej sôꞌ.
Sani̱ gataj Ma̱ꞌan Jesús:—Nej rey ni̱ka̱j su̱n riñan nej país ni̱ gahuin achij nej sôꞌ riñan siꞌhiaj nej guiì màn ruhuâ país dânj, ni̱ sí ni̱ka̱j su̱n riñan nej guiì màn ruhuâ país dânj gataj si huin nej sôꞌ sí sàꞌaj;
sani̱ si̱ ga̱ꞌhue danj gaj siganï̂nj nej suj mánj, ni̱ sí gahuin achij riñan nej suj ni̱ ga̱huin sôꞌ sí hua̱ lij doj siganï̂nj nej suj, ni̱ sí ginikaj su̱n riñan nej suj, ni̱ ga̱huin sôꞌ ꞌngo̱ sí gu̱na̱nj gi̱tsi riñan nej suj.
Dadinꞌ. Ahuin sí huin sí aꞌnïnꞌ doj gataj nej guiì ràꞌaj. Sí gunânj gi̱ꞌtsi huin nîꞌ si sí nne yiꞌnḯn mesa huin sàꞌ. Sê sí aꞌnïnꞌ doj huin sí nne yiꞌnḯn mesa gataj nej guiì ràꞌ saj ûnꞌ. Sani̱ ñùnj ni̱ nné siganï̂nj nej suj sani̱ huín ꞌngo̱ sí gunânj gi̱tsi riñan nej suj.
’Sani̱ nej suj ni̱ gunukuaj nej suj gane nej suj ni̱ nun gu̱du̱nâj nej suj ñùnj nga giranꞌ sàñùnj mánj.
Ni̱ rikîj suun ni̱ gi̱nikaj su̱n nej suj riñan yumiguìi, dàj rûnꞌ girikî Ma̱ꞌan Rê suun ginikaj sùnj riñan yumiguìi.
Daꞌnga ni̱ ya̱ nej suj ni̱ go̱ꞌo̱ nej suj ña̱n ga̱né ginikaj sùnj, ni̱ ga̱ne nej suj riñan chru̱n yîla ni̱ ginikaj su̱n nej suj riñan nej yùhuìj nej yiꞌnïnꞌ huin daꞌní Israel.
Gataj Ma̱ꞌan Jesús si gùyùmàn ꞌngo̱ ora ni̱ ga̱ta̱j Pedro si nun niꞌin sôꞌ Ma̱ꞌan<TS3>(<a href="tw://bible.*?40.26.31-35">Mt. 26:31-35</a>; <a href="tw://bible.*?41.14.27-31">Mr. 14:27-31</a>; <a href="tw://bible.*?43.13.36-38">Jn. 13:36-38</a>)Gataj Ma̱ꞌan Señor:—Simón, Simón, niꞌhiaj sòꞌ dadinꞌ gachín sichre nej suj guendâ ga̱ya̱ka daꞌngaꞌa ngà nej suj ni̱ na̱gu̱nanj nej suj dàj rûnꞌ giꞌhiaj nej síi nga nagunanꞌ nej sij trigu.
Sani̱ gàꞌ gachín ni̱ꞌhia riñan Ma̱ꞌan Ñaꞌanj an rayiꞌîꞌ, sisi̱ si̱ gininaj ruhuâꞌ; ni̱ nga nanikàj ruhuâꞌ ni̱ ga̱na̱ꞌmi̱nꞌ ngàj, ni̱ giꞌhiâꞌ si ga̱na̱huin nùkuaj nej dinḯnt.
Ni̱ gataj pedro gu̱nïn Ma̱ꞌan Jesús: Señor, hua̱ ruhuâj ga̱ꞌa̱n ngà Ma̱ꞌân rèꞌ sani̱ sê man dukuâ ga̱ꞌa mánj, dadinꞌ hua̱ ruhuâj gàhuìj ngà Ma̱ꞌân rèꞌ.
Hiôꞌ ni̱ gataj Ma̱ꞌan Jesús:—Pedro, tâ si̱ huê gè gui hia̱j, nga nï̀nꞌ gachin ga̱gua̱j dêꞌlo̱j o, ni̱ gàꞌ gisîj huàꞌnï̀nj ga̱ta̱jꞌ si nun niꞌînꞌ ñùnj.
Nga ga̱ꞌa̱nj nej suj ni̱ ga̱ꞌhue gi̱nikaj nej suj nnanj, sichra̱nꞌan ni̱ yîti ga̱ꞌa̱nj nej sujNi̱ gataj Ma̱ꞌan Jesús gu̱nïn nej sí gaꞌnaꞌ ga̱huin chru̱n riñanj:—Nga gaꞌnï̂n gaꞌanj nej suj ni̱ nun ga̱ꞌhue̱ si gi̱nikaj nej suj nnanj, ni̱ sichra̱nꞌan, kanj, ni̱ hua̱ ꞌngo̱ sa gachin riñan nej suj na̱nj nîꞌ:Gataj nej sij:—Nitaj nùnj gachin riñan nej ñûnj man Señor.
Ni̱ gataj Ma̱ꞌan Jesús:—Sani̱ hia̱j ni̱ si̱ hua̱ ꞌngo̱ nej suj hua̱ nnanj giꞌhiaj, ni̱ ga̱ꞌhue gi̱nikaj nej suj ga̱ꞌa̱nj nej suj, ni̱ ga̱ꞌhue gi̱nikaj nej suj sichra̱nꞌan ga̱ꞌa̱nj nej suj, ni̱ si nitaj yîti nikaj nej suj ni̱ ga̱ꞌhue guduꞌhue nej suj atsîj ni̱ke̱ nej suj ni̱ gi̱ra̱n nej suj ꞌngo̱ yîti ginikaj nej suj.
Dadinꞌ ña̱ꞌa̱n huaj si gìsìj daranꞌ nej nuguanꞌ gachrûn nej sôꞌ rayiꞌí dadinꞌ huê danj taj riñan ñanj: “Gi̱ꞌhiaj nej sij ngà sôꞌ dàj rûnꞌ giꞌhiaj nej sij ngà nej sí gakï̱nꞌïn.” Dadinꞌ dàj rûn taj riñan ñanj rayiꞌí ni̱ huê danj ga̱huin ni̱ña̱n na̱nj ánj.
Hiôꞌ ni̱ gataj nej sí ꞌna̱ꞌ ga̱huin chru̱un:—Señor, hiuj nan nngaj huìj yîti.Ni̱ gataj Ma̱ꞌan Jesús:—Huê dânj gaj ni̱ si̱ gaꞌminꞌ doj gàꞌ mánj.
Gaꞌanj ga̱ꞌmi̱n Ma̱ꞌan Jesús ngà Ma̱ꞌan Ñaꞌanj an ñan gùꞌnàj Getsemaní<TS3>(<a href="tw://bible.*?40.26.36-46">Mt. 26:36-46</a>; <a href="tw://bible.*?41.14.32-42">Mr. 14:32-42</a>)Gahui ni̱ gaꞌan kï̱j ña̱n màn nej chrun olibo, dàj rûnꞌ hua chrej ni̱ka, ni̱ huê danj na̱nj gaꞌanj nej sí ꞌna̱ꞌ ga̱huin chru̱un nngaj.
Ni̱ nga guchiꞌ Ma̱ꞌan Jesús hiuj dânj, ni̱ gata gu̱nïn nej sôꞌ:—Gàchìnj nìꞌhiaj nej suj daꞌnga ni̱ si̱ gininj nej suj riñan gakï̱nꞌïn nga du̱guane sichre riñan nej suj.
Ni̱ gata:—Taj, si ruhuâ Ma̱ꞌân rèꞌ, ni̱ si̱ giꞌhiaj Ma̱ꞌân rèꞌ si gi̱ranꞌ sàñùnj mánj; sani̱ si̱ giꞌhiaj Ma̱ꞌân rèꞌ sa garanꞌ ruhuâj mánj, giꞌhiaj Ma̱ꞌân rèꞌ ngàj dàj rûnꞌ garanꞌ ruhuâ Ma̱ꞌan rèꞌ.
Huê danj ni̱ gaꞌnaꞌ ꞌngo̱ ángel ꞌna̱ꞌ neꞌ yàtàꞌa guendâ na̱gi̱ꞌhiaj nu̱kua Ma̱ꞌan Jesús.
Ni̱ ûta giranꞌ sa̱ñu̱n Ma̱ꞌan Jesús, hiôꞌ ni̱ dànanj ûta nùkuaj gayiꞌij gaꞌmin ngà Ma̱ꞌan Ñaꞌanj an; ni̱ dàj rûnꞌ nìko hua tsin tun nga gañan ñan giranꞌ yiꞌìi huê danj nìko hua tsin nihia̱a nìkòꞌ riñan Ma̱ꞌan Jesús.
Ni̱ nga gisîj gaꞌmin Ma̱ꞌan Jesús ngà Ma̱ꞌan Ñaꞌanj an, ni̱ ganayumanj ni̱ gaꞌnaj ña̱n màn nej sí ꞌna̱ꞌ ga̱huin chru̱n riñanj, ni̱ doꞌ si atoj nej sôꞌ nngaj nej sôꞌ ganariꞌij dadinꞌ si ûta gananï̂n ruhuâ nej sôꞌ;
ni̱ gataj Ma̱ꞌan Jesús gu̱nïn nej sôꞌ:—Nùnj huin saj ni̱ atoj nej suj ràꞌaj. Ga̱na̱chi nej suj, ni̱ ga̱ꞌmi̱n nej suj ngà Ma̱ꞌan Ñaꞌanj an daꞌnga ni̱ si̱ gininj nej suj riñan gakï̱nꞌïn nga duguaneꞌ sichre riñan nej suj mánj.
Gaꞌnaꞌ gi̱daꞌa nej sij Ma̱ꞌan Jesús<TS3>(<a href="tw://bible.*?40.26.47-56">Mt. 26:47-56</a>; <a href="tw://bible.*?41.14.43-50">Mr. 14:43-50</a>; <a href="tw://bible.*?43.18.2-11">Jn. 18:2-11</a>)Nga nï̀nꞌ aꞌmin Ma̱ꞌan Jesús nikïnj hiuj dânj, ni̱ guyumân ꞌngo̱ yiꞌnïnꞌ nej síi riñanj; ni̱ sí gùꞌnàj Judas ꞌnaꞌ neꞌ ña̱an riñan nej sí dânj, ni̱ huin sôꞌ ꞌngo̱ nej yùhuìj sí gaꞌnaꞌ ga̱huin chru̱n riñanj; ni̱ gaꞌnaꞌ sôꞌ nda ñan nìkï̀nj guendâ ga̱chru̱n du̱ꞌhua sôꞌ yiꞌnḯn riñanj.
Ni̱ gata gu̱nïn sôꞌ:—Judas. Gachrûn du̱ꞌhuâꞌ ñùnj guendâ nàgàꞌhuìꞌ ñùnj na̱nj nînꞌ.
Ni̱ giniꞌin nej sí gaꞌnaꞌ ga̱huin chru̱n riñan Ma̱ꞌan Jesús nej sa gahuin, ni̱ gataj nej sôꞌ:—Señor, gu̱du̱ranꞌ yiꞌì nej ñûnj nej sí nânj ngà yîti nîꞌ.
Ni̱ guduranꞌ yiꞌì ꞌngo̱ nej sí gaꞌnaꞌ ga̱huin chru̱n riñan Ma̱ꞌan Jesús ꞌngo̱ si-musû rej huin ña̱an, ni̱ gaꞌneꞌ sôꞌ rakïj sí dânj neꞌ huàꞌ sôꞌ.
Hiôꞌ ni̱ nanikàj Ma̱ꞌan Jesús, ni̱ gata:—Si̱ giꞌhiaj nej suj dànanj mánj.Ni̱ gaganꞌ raꞌa Ma̱ꞌan Jesús rakïj sí dânj, ni̱ gananûn rakïj sôꞌ giꞌhia.
Ni̱ gataj Ma̱ꞌan Jesús gu̱nïn nej rej huin ña̱an, ngà riñan nej sí aꞌnïnꞌ riñan nej sí ni̱kï̱nꞌ dugumîn hueꞌ huin nûhui ngà nej síchìj achij i, dadinꞌ nej sí nânj gaꞌnaꞌ gi̱da̱ꞌa̱ Ma̱ꞌan ni̱ gata gu̱nïn nej sôꞌ:—Dàj rûnꞌ giꞌhiaj nej suj nga huaj gi̱da̱ꞌa̱ nej suj ꞌngo̱ sí tu̱u, huê danj giꞌhiaj nej suj ngàj dadinꞌ ni̱ka̱j nej suj yîti ngà chrun gurûtin gaꞌnaꞌ gi̱da̱ꞌa̱ nej suj ñùnj na̱nj nîꞌ.
Ni̱ gané daranꞌ nej gui ngà nej suj ruhuâ hueꞌ huin nûhui, ni̱ nun gi̱da̱ꞌa nej suj ñùnj; sani̱ gàꞌ guyumân ora si hua̱ ni̱ña̱n si dànanj gi̱ꞌhiaj nej suj ngàj, dadinꞌ sichre huin si ni̱ka̱j su̱n riñan nej suj ni̱ guyumân si orâj na̱nj ánj.
Gataj Pedro si nun niꞌin sôꞌ Ma̱ꞌan Jesús<TS3>(<a href="tw://bible.*?40.26.57-58">Mt. 26:57-58</a>, <a href="tw://bible.*?40.26.69-75">69-75</a>; <a href="tw://bible.*?41.14.53-54">Mr. 14:53-54</a>, <a href="tw://bible.*?41.14.66-72">66-72</a>; <a href="tw://bible.*?43.18.12-18">Jn. 18:12-18</a>, <a href="tw://bible.*?43.18.25-27">25-27</a>)Ni̱ gidaꞌa nej sij Ma̱ꞌan Jesús, ni̱ ni̱ka̱j nej sij gaꞌanj nej sij, ñan nne dukuâ si-su̱n rej huin ña̱an. Ni̱ nìkòꞌ Pedro huaj sôꞌ nda gànꞌ.
Ni̱ da̱nï̱n hueꞌ dukuâ si-su̱n rej dânj ganaranꞌ nej sí dânj ñaꞌaan, ni̱ nda ganikàj mân nej sôꞌ ganahuin gï̀n nej sôꞌ ñaꞌaan; ni̱ gaꞌanj ga̱ne Pedro siganï̂nj nej sôꞌ.
Sani̱ giniꞌin ꞌngo̱ siyànàa, nne Pedro ganahuin gï̀n sôꞌ ñaꞌaan, ni̱ ûta sàꞌ gaꞌnï̂n ñan siyànà danj riñan sôꞌ, ni̱ gata gu̱nïn sôꞌ:—Sinaꞌu nne hiuj dânj nikaj duguiꞌ ngà Ma̱ꞌan Jesús.
Sani̱ nun ga̱ꞌhue̱j Pedro si ni̱ka̱j duguiꞌ sôꞌ ngà Ma̱ꞌan Jesús ni̱ gataj sô:—Nun niꞌín sí gataj dânj mánj.
Neꞌ rùkù doj ni̱ giniꞌin aꞌngô sí dânj, Pedro ni̱ gataj sôꞌ:—Huê sòꞌ huin sí ni̱ka̱j duguiꞌ ngà Jesús, ni̱ gataj Pedro: Nitaj si ni̱ka̱j duguiꞌí ngà sí gataj dânj mánj.
Neꞌ rùkù nga gachîn daꞌnga si ꞌngo̱ ora, ni̱ huê gè danj gataj aꞌngô sí dânj gu̱nïn Pedro:—Yàngàꞌ hia nï̀nꞌ ni̱ gaché sí nânj ngà Ma̱ꞌan Jesús, dadinꞌ sí ꞌna̱ꞌ hioꞌó Galilea huin sôꞌ.
Ni̱ gataj Pedro:—Nun niꞌín ahuin ràyìꞌì gaꞌminꞌ mánj.Ni̱ nga nï̀nꞌ aꞌmin Pedro dànanj, ni̱ orâ chre, ni̱ gaguâj dêꞌlo̱j o.
Hiôꞌ ni̱ nanikàj Ma̱ꞌan Jesús, ni̱ giniꞌhia riñan Pedro; hiôꞌ ni̱ gananun ruhuâ sôꞌ nej nuguanꞌ gataj Ma̱ꞌan Jesús gu̱nïn sôꞌ, dadinꞌ gàꞌ gata: “Nga nï̀nꞌ ga̱chin ga̱gua̱j dêꞌlo̱j o, ni̱ gàꞌ gisîj huàꞌnï̀nj ga̱ta̱jꞌ si nun niꞌînꞌ ñùnj.”
Ni̱ gananun ruhuâ Pedro rayiꞌî nuguanꞌ nânj ni̱ gahui sôꞌ neꞌ ye̱ꞌ hueꞌ dânj ni̱ nanikàj ruhuâ sôꞌ sa giꞌhiaj sôꞌ ngà Ma̱ꞌan Jesús ni̱ gayiꞌì sôꞌ ni̱ ûta gudugueꞌe sôꞌ.
Gaꞌmin duku nej sí màn dugumîn dânj Ma̱ꞌan Jesús ni̱ gaꞌhuiꞌ nej sôꞌ niꞌhia<TS3>(<a href="tw://bible.*?40.26.67-68">Mt. 26:67-68</a>; <a href="tw://bible.*?41.14.65">Mr. 14:65</a>)Ni̱ gaꞌmin duku nej sí màn dugumîn Ma̱ꞌan Jesús, ni̱ gaꞌhuiꞌ nej sôꞌ niꞌhia;
Ni̱ garán nej sôꞌ atsìj i rune ñanj, ni̱ gaꞌhuiꞌ nej sôꞌ guchruꞌu riñanj, ni̱ gachín naꞌanj nej sôꞌ ni̱ gataj nej sôꞌ:—Ga̱ta̱j sòꞌ ahuin sí gaꞌhuiꞌ niꞌhiâꞌ staj.
Ni̱ ûta gàꞌì aꞌngô nej nuguanꞌ kï̱j hua̱a gaꞌmin nej sij riñan Ma̱ꞌan Jesús.
Ni̱ka̱j nej sij gaꞌanj nej sij Ma̱ꞌan Jesús riñan junta nìko ñan giyiꞌnïnꞌ daranꞌ nej gakï̱nꞌ<TS3>(<a href="tw://bible.*?40.26.59-66">Mt. 26:59-66</a>; <a href="tw://bible.*?41.14.55-64">Mr. 14:55-64</a>; <a href="tw://bible.*?43.18.19-24">Jn. 18:19-24</a>)Nga giyigï̀n aꞌngô gui dânj, ni̱ ganaruꞌhuiꞌ nej síchìj achij màn ruhuâ yumanꞌan, ngà nej rej huin ña̱an ni̱ nej sí chru̱n ley, ni̱ ni̱ka̱j nej sij Ma̱ꞌan Jesús gaꞌnaꞌ nej sij riñan nej síchìj ni̱ka̱j su̱n riñan yumanꞌan ni̱ gataj nej sij:
—Ga̱ta̱j sòꞌ gu̱nïn nej ñûnj si huêꞌ huin Ma̱ꞌan Cristo staj nï̂nj.Ni̱ gataj Ma̱ꞌan Jesús gu̱nïn nej sij:—Si gàtà si hué huin, ni̱ si̱ guyumân ruhuâ nej suj;
ni̱ si gàchìnj naꞌân nej suj, ni̱ si̱ ganariꞌ nej suj gànàtàꞌ nej suj sa gàchìnj naꞌân mánj.
Sani̱ àsìj hia̱j ni̱ na̱ga̱né neꞌ raꞌa neꞌ huàꞌ Ma̱ꞌan Ñaꞌanj ûta nùkuaj.
Gataj daranꞌ nej sí dânj:—Ni̱ huêꞌ huin Daꞌní Ma̱ꞌan Ñaꞌanj an nîꞌ.Nanikàj Ma̱ꞌan Jesús ni̱ gata: Nej suj gataj si huê danj huín.
Ni̱kï̱nꞌ Ma̱ꞌan Jesús riñan Pilato<TS3>(<a href="tw://bible.*?40.27.1-2">Mt. 27:1-2</a>, <a href="tw://bible.*?40.27.11-14">11-14</a>; <a href="tw://bible.*?41.15.1-5">Mr. 15:1-5</a>; <a href="tw://bible.*?43.18.28-38">Jn. 18:28-38</a>)Hiôꞌ ni̱ ganayumàn daranꞌ nej sí rigì màn hiuj dânj, ni̱ ni̱ka̱j nej sôꞌ gaꞌanj nej sôꞌ Ma̱ꞌan Jesús riñan Pilato.
Ni̱ gayiꞌì nej sôꞌ ni̱ garânj ruhuâ nej sôꞌ rayiꞌî Ma̱ꞌan. Ni̱ gataj nej sôꞌ:—Ni̱ giniꞌin nej ñûnj si sí nânj ni̱ gidigân sôꞌ aꞌngô chrej e riñan nej guiì màn yiñán nej ñûnj, ni̱ nagiꞌhiaj ha̱i̱ sôꞌ si gàꞌhuìꞌ nej ñûnj saꞌanj huin kuestu riñan César, ni̱ gataj sôꞌ si huê sôꞌ huin Ma̱ꞌan Cristo, ni̱ huê sôꞌ huin rey.
Hiôꞌ ni̱ gachín naꞌanj Pilato, ni̱ gataj sôꞌ:—Huê rèꞌ huin rey ni̱ka̱j su̱n riñan nej sí judío nîꞌ.Nanikàj Ma̱ꞌan Jesús, ni̱ gata:—Huê dàj rûnꞌ tajꞌ ni̱ huê danj huín.
Ni̱ gataj Pilato gu̱nïn nej rej huin ña̱an ngà riñan nej guiì:—Nitaj gàꞌ si ꞌngo̱ gakï̱nꞌïn ganariꞌí giꞌhiaj sí nan mánj.
Sani̱ ûta ginûn huin nej sí dânj garânj ruhuâ nej sôꞌ rayiꞌî Ma̱ꞌan Jesús, ni̱ gataj nej sôꞌ:—Ûta dugunïnꞌ sí nânj ni̱ giꞌhiaj sôꞌ si ûta gaguâj nej guiì nej duguiꞌ ninj ngà nej sa gidigân sôꞌ, ni̱ gayiꞌì sij gidigân sij àsìj nda riñan hioꞌó Galilea ni̱ nda ganûn sij gidigân sij riñan hioꞌó Judea, ni̱ gàꞌ guyumân sij dangaꞌ nan na̱nj ánj.
Ni̱kï̱nꞌ Ma̱ꞌan Jesús riñan HerodesHiôꞌ ni̱ nga gunïn Pilato sa gataj nej sí nânj, ni̱ gachín naꞌanj sôꞌ si riñan hioꞌó Galilea huin yiñán Ma̱ꞌan Jesús.
Ni̱ nga gunïn Pilato si Herodes ginikaj su̱n riñan hioꞌó Galilea, ni̱ gaꞌnḯn sôꞌ gaꞌanj Ma̱ꞌan Jesús riñan Herodes, dadinꞌ nej gui dânj ni̱ nne Herodes ruhuâ yumanꞌ snàꞌànj Jerusalén.
Ni̱ nga giniꞌin Herodes Ma̱ꞌan Jesús, ni̱ ûta gahuin nìhiàꞌ ruhuâ sôꞌ, dadinꞌ àsìj nngaj gui ni̱ ûta gahuin ruhuâ sôꞌ gi̱ni̱ꞌin sôꞌ Ma̱ꞌan Jesús; dadinꞌ gunïn sôꞌ si ûta gàꞌì hua nej sa giꞌhiaj Ma̱ꞌan Jesús, ni̱ ruhuâ sôꞌ gi̱ni̱ꞌin sôꞌ si gi̱ꞌhiaj Ma̱ꞌan Jesús ꞌngo̱ daꞌngaꞌa riñan sôꞌ.
Ni̱ ûta gachín naꞌanj sôꞌ Ma̱ꞌan Jesús, sani̱ gàꞌ si̱ ꞌngo̱ nuguanꞌan nun du̱nanikàj Ma̱ꞌan Jesús riñan sôꞌ.
Ni̱ màn nej rej huin ña̱an ni̱ màn nej sí chru̱n ley ni̱ ûta garânj ruhuâ nej sôꞌ rayiꞌî Ma̱ꞌan Jesús.
Hiôꞌ ni̱ ganari ninj Herodes ngà nej si-stadû sôꞌ Ma̱ꞌan Jesús ni̱ ûta gaꞌmin duku nej sôꞌ riñan Ma̱ꞌan, ni̱ gaꞌnḯn nej sôꞌ ꞌngo̱ atsîj nu̱n rey Ma̱ꞌan Jesús; ni̱ ganaꞌnḯn ñûn sôꞌ gaꞌanj Ma̱ꞌan Jesús riñan Pilato.
Ni̱ nej gui gâchin ni̱ nitaj si ni̱ka̱j duguiꞌ hueꞌê Pilato ngà Herodes dadinꞌ si nu̱n naꞌan ruhuâ nguèj sôꞌ niꞌin nguèj sôꞌ duguiꞌ nguèj sôꞌ sani̱ àsìj gui dânj ni̱ ganaꞌmin nguèj sôꞌ ni̱ ginikaj duguiꞌ hueꞌê nguèj sôꞌ.
Giriꞌ nìꞌhiaj Ma̱ꞌan Jesús ga̱huij<TS3>(<a href="tw://bible.*?40.27.15-26">Mt. 27:15-26</a>; <a href="tw://bible.*?41.15.6-15">Mr. 15:6-15</a>; <a href="tw://bible.*?43.18.38–19:16">Jn. 18:38–19:16</a>)Hiôꞌ ni̱ ganakḯn Pilato, daranꞌ nej rej huin ña̱an, ni̱ nej sí ni̱ka̱j su̱n riñan yumanꞌan, ni̱ huê danj na̱nj ganakḯn sôꞌ daꞌ hua̱ nï̀nꞌ gàchràꞌ yumanꞌan,
Ni̱ gataj sôꞌ:—Gi̱nikaj nej suj ga̱ꞌna̱ꞌ nej suj sí dânj riñânj dadinꞌ gataj nej suj si dugunïnꞌ sij nej guiì yùmànꞌan; sani̱ gàꞌ giniꞌin nej suj si gachín naꞌan sij, sani̱ nun gànàrìꞌìj gàꞌ si ꞌngo̱ nej gakï̱nꞌ garânj ruhuâ nej suj rayiꞌî sij mánj.
Ni̱ gàꞌ si ꞌngo̱ gakï̱nꞌïn nun gànàrìꞌ Herodes rayiꞌî sij, nga gaꞌnï̂n nej suj gaꞌanj sij riñan sôꞌ; rayiꞌî dan ni̱ ganaꞌnï̂n ñûn sôꞌ gunumân sij riñan nêꞌ, huê dan ni̱ nitaj gakï̱nꞌ giꞌhiaj sij si gàhuìꞌ sij mánj.
Gùdùguañûnj sij ni̱ neꞌ rùkù ni̱ gànàꞌnï̀nj raꞌá sij na̱nj ánj.
Ni̱ daranꞌ hioꞌo ni̱ ganaꞌnḯn raꞌa Pilato ꞌngo̱ sí giꞌhiaj gakï̱nꞌïn nga guyumân giꞌñanj pascua.
Sani̱ gaguâj daranꞌ nej guiì ni̱ gataj ninj:—Da̱gahuiꞌ sòꞌ sij ni̱ gànàꞌnï̀nj raꞌâꞌ sí gùꞌnàj Barrabás na̱nj ánj.
Dadinꞌ gatûj Barrabás dukuâ ga̱ꞌa guendâ ganachi nikaj nej dùguìꞌ sôꞌ ni̱ gunïnꞌ sôꞌ nga nej sí ni̱ka̱j su̱n nne yumanꞌ snàꞌànj dânj, ni̱ dagahuiꞌ sôꞌ ꞌngo̱ guiì.
Ni̱ gaꞌmin ñûn Pilato dadinꞌ ruhuâ sôꞌ, gànàꞌnï̀nj raꞌa sôꞌ Ma̱ꞌan Jesús;
sani̱ gayiꞌì nej sí nânj ni̱ gaguâj ñûn nej sôꞌ, ni̱ gataj nej sôꞌ:—Du̱nikòꞌ rùgùtsì rèꞌ sí dan riñan rugutsìi, dunikòꞌ rùgùtsì rèꞌ sí dan riñan rugutsìi.
Ni̱ gisîj huàꞌnï̀nj gachín naꞌanj Pilato ni̱ gataj sôꞌ:—Ahuin sa aꞌnanꞌ giꞌhiaj sí nânj ràꞌaj. Dadinꞌ gàꞌ si̱ ꞌngo̱ gakï̱nꞌïn nun gànàrìꞌìj giꞌhiaj sij si gàhuìꞌ sij mánj, sani̱ du̱guañun ñûn sij ni̱ neꞌ rùkù ni̱ gànàꞌnï̀nj raꞌá sij na̱nj ánj.
Sani̱ gayiꞌì ñûn nej sí nânj ni̱ ûta nùkuaj gaguâj nej sôꞌ ni̱ gachín nej sôꞌ si̱ du̱nikòꞌ rùgùtsì nej sij Ma̱ꞌan Jesús. Ni̱ ûta nâ gaguâj nej sôꞌ ni̱ gataj nej sôꞌ dànanj.
Huê danj ni̱ garânj yina Pilato ni̱ giꞌhiaj sôꞌ dàj rûnꞌ gachín nìꞌhiaj nej sí dânj;
Huê danj ni̱ ganaꞌnḯn raꞌa sôꞌ Barrabás sí gunïnꞌ ngà nej sí ni̱ka̱j suun sí dagahuiꞌ nîman, dadinꞌ rayiꞌî sôꞌ gachín nìꞌhiaj nej sij si ga̱hui̱ sôꞌ ruhuâ dukuâ ga̱ꞌa; ni̱ nàgàꞌhuìꞌ Pilato Ma̱ꞌan Jesús raꞌa nej sij ni̱ giꞌhiaj nej sij dàj garanꞌ ruhuâ nej sij ngà Ma̱ꞌan Jesús.
Dunikòꞌ nej sij riñan rugutsìi Ma̱ꞌan Jesús<TS3>(<a href="tw://bible.*?40.27.32-44">Mt. 27:32-44</a>; <a href="tw://bible.*?41.15.21-32">Mr. 15:21-32</a>; <a href="tw://bible.*?43.19.17-27">Jn. 19:17-27</a>)Ni̱ ni̱ka̱j nej sij gaꞌanj nej sij Ma̱ꞌan Jesús, ni̱ gidaꞌa nej sij sí gùꞌnàj Simón sí ꞌna̱ꞌ riñan hioꞌó Sirene, dadinꞌ hia̱j ꞌna̱ꞌ niki sôꞌ gaꞌanj sôꞌ kïj ï, ni̱ giꞌhiaj guesâ nej sij si ga̱ta sôꞌ rugutsìi ni̱ ginikòꞌ sôꞌ neꞌ rukû Ma̱ꞌan Jesús ga̱ꞌanj sôꞌ.
Ni̱ ûta gàꞌì nej guiì rigì màn yumanꞌ dânj nìkòꞌ huaj rukû Ma̱ꞌan Jesús, ni̱ huê danj na̱nj huaj ûta gàꞌì nej siyànàa ni̱ gudugueꞌe ninj ni̱ aguâj hia ninj huaj ninj rayiꞌî Ma̱ꞌan Jesús.
Sani̱ nanikàj Ma̱ꞌan Jesús, ni̱ giniꞌhia riñan ninj, ni̱ gata gu̱nïn ninj:—Daꞌnin yànà yumanꞌ snàꞌànj Jerusalén, si̱ gudugueꞌe nej suj rayiꞌí mánj, gu̱du̱gue̱ꞌe nej suj rayiꞌî ma̱ꞌan nej suj ni̱ rayiꞌî nej daꞌní nej suj na̱nj ánj.
Dadinꞌ gùyùmàn gui ni̱ gataj nej guiì: “Ga̱na̱huin nìhiàꞌ ruhuâ nej siyànà nun ga̱ daꞌní ni̱ nej siyànà nun gi̱nun ri̱ki neꞌej, ni̱ nej siyànà nun du̱gutsi neꞌej.”
Dadinꞌ si dànanj giꞌhiaj nej sij ngà chrun ꞌhuìi. Ni̱ hua̱j doj gi̱ꞌhiaj nej sij ngà chrun nakòo na̱nj ánj.
Ni̱ ni̱ka̱j nej sij huìj sí dânj hua̱j nej sij ngà Ma̱ꞌan Jesús, ni̱ sí tu̱u ngà sí dagahuiꞌ guiì huin nguèj sôꞌ ni̱ hua̱j nguèj sôꞌ guendâ gàhuìꞌ nguèj sôꞌ.
Ni̱ nga guchiꞌ nej sij dakan gùꞌnàj ñan màn kúu, ni̱ hiuj dânj dunikòꞌ rùgùtsì nej sij Ma̱ꞌan Jesús riñan rugutsìi ngà huìj sí giꞌhiaj gakï̱nꞌïn, ꞌngo̱ sí dânj dunikòꞌ nej sij raꞌa neꞌ huàꞌaj ni̱ aꞌngô sí dânj dunikòꞌ nej sij raꞌa neꞌ chrïn.
Ni̱ gataj Ma̱ꞌan Jesús:—Taj ginikaj Ma̱ꞌân rèꞌ nimân nìko rayiꞌî nej guiì nânj, dadinꞌ nun niꞌin daꞌngaꞌ ninj sa giꞌhiaj ninj mánj.Ni̱ gunuchraꞌ da̱ꞌa̱j nej sij atsîj yèꞌè nu̱n Ma̱ꞌan Jesús, ni̱ guduku nej sij número daꞌnga ni̱ giniꞌin nej sij ahuin goꞌngo̱ riñan nej sij gùnàj si-gaꞌanj.
Ni̱ màn nej guiì giniꞌhiaj ninj; ni̱ huê danj na̱nj gaꞌmin duku nej sí ni̱ka̱j suun riñan Ma̱ꞌan Jesús, ni̱ gataj nej sôꞌ:—Giꞌhiaj sij gananin aꞌngô nej guiì; hia̱j ni̱ gi̱ꞌhiaj sij ga̱na̱ni̱n Ma̱ꞌan sij, si yàngàꞌ huê si huin Ma̱ꞌan Cristo, Ma̱ꞌan sa ganagui Ma̱ꞌan Ñaꞌanj an na̱nj ánj.
Ni̱ huê danj na̱nj gaꞌmin duku nej sí huin stâdu riñan Ma̱ꞌan Jesús, ni̱ gaꞌnaꞌ nichì nej sôꞌ ni̱ duguaneꞌ nej sôꞌ nne binagre go̱ꞌo̱ Ma̱ꞌan Jesús.
Ni̱ gataj nej sôꞌ gu̱nïn Ma̱ꞌan Jesús:—Si yàngàꞌ huêꞌ huin Ma̱ꞌan rey ni̱ka̱j su̱n riñan nej sí judío, ni̱ giꞌhia sòꞌ si ga̱na̱ni̱n Ma̱ꞌan àj nï̂n.
Ni̱ gachrûn nej sij ꞌngo̱ nuguanꞌan neꞌ a̱hui Ma̱ꞌan Jesús, ni̱ huin letra griega, letra latín, letra hebrea ni̱ ta: “SÍ NÂNJ HUIN REY NI̱KA̱J SU̱N RIÑAN NEJ JUDÍO.”
Ni̱ gaꞌmin kï̱j ꞌngo̱ sí nìkòꞌ riñan rugutsìi riñan Ma̱ꞌan Jesús, ni̱ gataj sôꞌ:—Si huînꞌ Ma̱ꞌan Cristo, ni̱ giꞌhiâꞌ si ga̱na̱ni̱n Ma̱ꞌânꞌ, ni̱ giꞌhiâꞌ si̱ ga̱na̱ni̱n nêꞌ aj nï̂nj.
Nanikàj aꞌngô sí dânj ni̱ dugunïn gàꞌì sôꞌ sí gaꞌmin kï̱j riñan Maꞌan Jesús ni̱ gataj sôꞌ:—Nitaj si guyuꞌhuiꞌ niꞌînꞌ Ma̱ꞌan Ñaꞌanj an ûnꞌ; dadinꞌ dàj rûnꞌ giranꞌ Ma̱ꞌan Jesús huê danj runꞌ mínj.
Nguèꞌ ni̱ yàngàꞌ hia, ni̱ hua̱ ni̱ña̱n si gi̱ranꞌ sa̱ñu̱nꞌ, ni̱ ga̱na̱huin ro̱ꞌoꞌ kastîgu rayiꞌî nej gakï̱nꞌ giꞌhiôꞌ; sani̱ sí nânj ni̱ nitaj gàꞌ si ꞌngo̱ sa aꞌnanꞌan giꞌhiaj sôꞌ mánj.
Ni̱ gataj sí nânj gu̱nïn Ma̱ꞌan Jesús:—Ga̱na̱nun ruhuâ Ma̱ꞌân rèꞌ niꞌin Ma̱ꞌân rèꞌ ñùnj nga ga̱ꞌna̱ꞌ gi̱ni̱kaj su̱n Ma̱ꞌân rèꞌ.
Hiôꞌ ni̱ gataj Ma̱ꞌan Jesús gu̱nïn sí nânj:—Yàngàꞌ hia nï̀nꞌ gàtà gu̱nïnꞌ, ni̱ àsìj gui hia̱j ni̱ ga̱neꞌ ngàj ñan nngaj yumanꞌ ña̱ꞌa̱nj na̱nj ánj.
Gahuiꞌ Ma̱ꞌan Jesús<TS3>(<a href="tw://bible.*?40.27.45-56">Mt. 27:45-56</a>; <a href="tw://bible.*?41.15.33-41">Mr. 15:33-41</a>; <a href="tw://bible.*?43.19.28-30">Jn. 19:28-30</a>)Ni̱ nga gìsìj agaꞌ yùhuìj i, ni̱ gahuin ru̱mi̱n nï̀nꞌ gàchràꞌ riñan hioꞌóo nda gisîj agaꞌ hua̱ꞌnï̀nj ïn.
Gahuin ru̱mi̱n riñan gui, ni̱ giyiꞌneꞌ da̱ꞌa̱j atsîj manj xi nìkòꞌ ruhuâ nuhuî nìko nne Jerusalén.
Hiôꞌ ni̱ ûta nùkuaj gaꞌmin Ma̱ꞌan Jesús, ni̱ gata:—Taj, nàrìkìj nanè nimânj raꞌa Ma̱ꞌân rèꞌ.Ni̱ nga gisîj gaꞌmin Ma̱ꞌan Jesús nuguanꞌ nânj, ni̱ gahuij.
Ni̱ nga giniꞌin stadû kapitán dàj gahuin, ni̱ ûta gaꞌmin hueꞌê sôꞌ riñan Ma̱ꞌan Ñaꞌanj an, ni̱ gataj sôꞌ:—Yàngàꞌ hia nï̀nꞌ ni̱ sí nânj ni̱ ꞌngo̱ sí giꞌhiaj sa ni̱ka̱a huin sôꞌ.
Ni̱ nga giniꞌin daranꞌ nej guiì rìgì màn hiuj nânj, dàj gahuin ni̱ nanꞌ ninj dukuâ ninj ni̱ gayiꞌì ninj ni̱ gaꞌhuiꞌ ninj yiꞌñanj ninj guendâ gananï̂n ruhuâ ninj rayiꞌî sa aꞌnanꞌ giꞌhiaj ninj.
Sani̱ nda ga̱nꞌ nikïnꞌ daranꞌ nej guiì nìkòꞌ rukû Ma̱ꞌan Jesús, ni̱ nej siyànà ginikòꞌ gaꞌnaꞌ rukuj nda riñan hioꞌó Galilea, ni̱ ni̱kï̱nꞌ ninj giniꞌhiaj ninj dàj gahuin.
Gachinꞌ nej sij Ma̱ꞌan Jesús<TS3>(<a href="tw://bible.*?40.27.57-61">Mt. 27:57-61</a>; <a href="tw://bible.*?41.15.42-47">Mr. 15:42-47</a>; <a href="tw://bible.*?43.19.38-42">Jn. 19:38-42</a>)Ni̱ nne ꞌngo̱ sí gùꞌnàj José, ni̱ yiñán sôꞌ huin yumanꞌ snàꞌànj gùꞌnàj Arimetea, huin hioꞌó Judea, ni̱ sí nânj huin ꞌngo̱ sí ꞌnï̱nj riki yiꞌnïnꞌ nej sí ni̱ka̱j su̱n riñan yumanꞌan, ni̱ huin sôꞌ ꞌngo̱ sí sàꞌa ni̱ ꞌngo̱ sí giꞌhiaj sa ni̱ka̱a.
Ni̱ huê danj na̱nj nne sí nânj ganaꞌhuìj sôꞌ àmàn ga̱ꞌna̱ꞌ gi̱nikaj su̱n Ma̱ꞌan Ñaꞌanj an, ni̱ nun ga̱ gu̱ña̱n ruhuâ sôꞌ ni̱ nun ga̱ra̱nꞌ ruhuâ sôꞌ sa giꞌhiaj nej sí nânj ngà Ma̱ꞌan Jesús.
Ni̱ gaꞌanj sôꞌ riñan Pilato, ni̱ ganachinꞌ sôꞌ nneè kú Ma̱ꞌan Jesús.
Ni̱ gaꞌnêj sôꞌ nneè kú Ma̱ꞌan Jesús riñan rugutsìi, ni̱ duriꞌñânj sôꞌ atsîj gàtsìi nneè kú Ma̱ꞌan Jesús, ni̱ gaꞌanj gàchìnꞌ sôꞌ nneè kú Ma̱ꞌan ñan gàꞌ hua̱ yu̱gui ꞌngo̱ hiuꞌuj u riñan huej e giꞌhiaj sôꞌ, ni̱ gàꞌ si̱ ꞌngo̱ nîman nun gàchìnꞌ nej sôꞌ ruhuâ hiuꞌuj dânj.
Gahuin ꞌngo̱ gui nga giꞌhiaj yu̱gui nej sij sa ya̱ nej sij, ni̱ huin niìn stiꞌnïn gui hia̱j gayiꞌì gui ganarânj rûhua.
Ni̱ ginikòꞌ nej siyànà ꞌna̱ꞌ nda riñan hioꞌó Galilea rukû José, ni̱ gaꞌanj ninj ngà sôꞌ, ni̱ giniꞌin ninj dàj hua ña̱n ga̱chi̱nꞌ sôꞌ nneè kú Ma̱ꞌan Jesús dadinꞌ gàꞌ hua̱ yu̱gui ñan ga̱chi̱nꞌ sôꞌ Ma̱ꞌan.
Ni̱ nga nanikàj nej siyànà dânj ni̱ nanꞌ ninj dukuâ ninj, ni̱ giꞌhiaj yu̱gui ninj nej sa gïnꞌ dàj a ngà nne gïnꞌ dàj a; ni̱ ganarânj ruhuâ ninj gui ganarânj rûhua dàj rûnꞌ giyiꞌnïnꞌ suun riñan si-ley Ma̱ꞌan Ñaꞌanj an.
Ganaꞌnï̂nj Ma̱ꞌan Jesús siganï̂nj nej nîman<TS3>(<a href="tw://bible.*?40.28.1-10">Mt. 28:1-10</a>; <a href="tw://bible.*?41.16.1-8">Mr. 16:1-8</a>; <a href="tw://bible.*?43.20.1-10">Jn. 20:1-10</a>)Ni̱ gui gu̱dûngu nga gayiꞌì semana, nga nï̀nꞌ hua ni̱ganꞌ staꞌu, ni̱ gaꞌnaꞌ nej siyànà dânj ña̱n gachinꞌ sôꞌ nneè kú Ma̱ꞌan Jesús, ni̱ ni̱ka̱j ninj sa gïnꞌ dàj a ngà nne gïnꞌ dàj giꞌhiaj yu̱gui ninj gaꞌnaꞌ ninj, ni̱ huê danj na̱nj gaꞌnaꞌ aꞌngô nej siyànàa ngà ninj.
Ni̱ ganariꞌ ninj si gàꞌ gahuin anêj hiëj garân riñan hiuꞌuj ñan gachinꞌ sôꞌ nneè kú Ma̱ꞌan Jesús;
Ni̱ nga gatûj ninj ruhuâ hiuꞌuj dânj ni̱ nun gànàrìꞌ ninj nneè kú Ma̱ꞌan Jesús.
Ni̱ nga giniꞌin ninj nguèj sôꞌ ni̱ guyuꞌhuiꞌ ninj, ni̱ guduguaꞌ ninj riñan ninj riñan hioꞌóo, ni̱ gataj nguèj sí dânj gu̱nïn ninj:—Nùnj huin saj ni̱ nanaꞌhuiꞌ nej suj siganï̂nj nej nîman Ma̱ꞌan sa nne nìꞌnàꞌ ràꞌaj.
Nitaj nngaj hiuj nan gàꞌ mánj, gàꞌ ganahuin nìꞌnàj siganï̂nj nej nîman. Ga̱na̱nun ruhuâ nej suj dàj gatâ gu̱nïn nej suj, nga gané riñan hioꞌó Galilea,
dadinꞌ ga̱ꞌ gatâ: Si hua̱ ni̱ña̱n si nàgàꞌhuìꞌ nej sij ñùnj raꞌa nej sí gakï̱nꞌïn, ni̱ du̱nikòꞌ rùgùtsì nej sôꞌ ñùnj riñan rugutsìi, sani̱ gànàꞌnï̀n gachin huàꞌnï̀nj gui siganï̂nj nej nîman.
Hiôꞌ ni̱ gananun ruhuâ nej siyànà nânj nej nuguanꞌ gataj Ma̱ꞌan Jesús.
Ni̱ gudunâj ninj ña̱n gachinꞌ nej sôꞌ nneè kú Ma̱ꞌan Jesús, ni̱ gaꞌanj gànàtàꞌ ninj nej nuguanꞌ gu̱nïn ninj ni̱ nej sa giniꞌin ninj riñan nej yàn nej sí gaꞌnaꞌ ga̱huin chru̱n riñan Ma̱ꞌan Jesús ngà aꞌngô nej sôꞌ màn hiuj dânj.
Nej siyànà dânj huin María Magdalena, Juana ngà María huin nni sôꞌ gùꞌnàj Jacobo, ni̱ hua̱j aꞌngô nej siyànàa ngà nej siyànà nânj, ni̱ ganataꞌ ninj nej sa giniꞌin ninj riñan nej sí gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an.
Sani̱ ganï̂n ruhuâ nej sôꞌ si sinún nej siyànà nânj, ni̱ nun gùyùmàn ruhuâ nej sôꞌ sa gataj ninj.
Sani̱ ganayumàn Pedro, ni̱ gunânj sôꞌ gaꞌanj gi̱ni̱ꞌhiaj sôꞌ ña̱n gachinꞌ nej sij nneè kú Ma̱ꞌan Jesús; ni̱ nga guchiꞌ sôꞌ ni̱ giniꞌhiaj sôꞌ ruhuâ hiuꞌuj dânj, ni̱ giniꞌin sôꞌ si nngaj man atsîj garán nej sij nneè kú Ma̱ꞌan Jesús ruhuâ hiuꞌuj dânj, ni̱ ûta gahuin ña̱ꞌanj ruhuâ sôꞌ rayiꞌî sa gahuin ni̱ nanꞌ sôꞌ hueꞌ ñan màn aꞌngô nej sí ni̱ka̱j duguiꞌ ngà sôꞌ.
Hua̱j nej sij chrej hua̱j yumanꞌ Emaús<TS3>(<a href="tw://bible.*?41.16.12-13">Mr. 16:12-13</a>)Hiôꞌ ni̱ huê gè gui dânj, huaj huìj sí gaꞌnaꞌ ga̱huin chru̱n riñan Ma̱ꞌan Jesús ña̱n nngaj ꞌngo̱ ranchu gùꞌnàj Emaús, ni̱ yàn kilometru gànꞌ nnga ngà yumanꞌ snàꞌànj Jerusalén.
Ni̱ ganarïsnaꞌanj nguèj sôꞌ hua̱j nguèj sôꞌ rayiꞌî daranꞌ nej sa gahuin.
Ni̱ nga nï̀nꞌ hua̱j nguèj sôꞌ ganarïsnaꞌanj nguèj sôꞌ, ni̱ gaꞌanj nichì Ma̱ꞌan Jesús ñan hua̱j nguèj sôꞌ, ni̱ ache hua ngà nguèj sôꞌ.
Sani̱ nun ga̱ꞌhue ga̱na̱ni̱ꞌin nguèj sôꞌ Ma̱ꞌan Jesús, dadinꞌ hua̱ nï̀nꞌ hua̱ huì Ma̱ꞌan riñan nguèj sôꞌ.
Ni̱ gataj Ma̱ꞌan Jesús gu̱nïn nguèj sôꞌ:—Ahuin nuguanꞌ huin nej sa ganarïsnaꞌanj nguèj suj nga aché nguèj suj ꞌna̱ꞌ nguèj suj ràꞌaj, ni̱ nùnj huin saj ni̱ gananï̂n ruhuâ nguèj suj ràꞌaj.
Nanikàj Cleofas, ꞌngo̱ sí gaꞌnaꞌ ga̱huin chru̱n riñan Ma̱ꞌan Jesús ni̱ gataj sôꞌ:—ꞌNgo̱ rï̂n rèꞌ huin sí ꞌna̱ꞌ aꞌngô yumanꞌan ni̱ nun gi̱ni̱ꞌinꞌ nùnj huin si gahuin ruhuâ yumanꞌ snàꞌànj Jerusalén nej gui nânj na̱nj nîꞌ.
Hiôꞌ ni̱ gataj Ma̱ꞌan Jesús:—Nùnj huin si̱ gahuin na̱nj únj.Ni̱ gataj nguèj sí dânj:—Huê rayiꞌî Ma̱ꞌan Jesús sôꞌ ꞌna̱ꞌ yumanꞌ gùꞌnàj Nazaret ganarïsnaꞌanj nguèj nûnj, dadinꞌ gahuin sôꞌ ꞌngo̱ sí ganataꞌ dàj gahuin, ni̱ ûta nìko hua nej sa giꞌhiaj sôꞌ ni̱ ûta nùkuaj hua nuguanꞌ ga̱ꞌmi̱n sôꞌ giꞌhiaj Ma̱ꞌan Ñaꞌanj an ni̱ huê danj na̱nj gahuin sôꞌ ꞌngo̱ sí ni̱ka̱j sun nìko riñan nej guiì yùmànꞌan.
Dadinꞌ nagaꞌhuiꞌ nej rej huin ña̱an ngà nej sí ni̱ka̱j su̱n riñan nej ñûnj guendâ da̱gahuiꞌ nej sôꞌ Ma̱ꞌan Jesús ni̱ gudunikòꞌ rùgùtsì nej sôꞌ riñan rugutsìi Ma̱ꞌan.
Dadinꞌ ganaꞌhuìj nej ñûnj si sôꞌ huin sí gi̱ꞌhiaj ga̱na̱ni̱n Israel; sani̱ huê danj na̱nj, gàꞌ gisîj huàꞌnï̀nj gui gahuin daranꞌ nej nânj.
Huê danj na̱nj gàꞌ duyuꞌhuiꞌ da̱ꞌa̱j nej siyànà ni̱ka̱j duguiꞌ ngà nej ñûnj, ni̱ àsìj hua ni̱ganꞌ gui hia̱j gaꞌanj gi̱ni̱ꞌhiaj ninj ña̱n gachinꞌ nej sôꞌ nneè Ma̱ꞌan Jesús;
sani̱ nun gi̱ni̱ꞌin ninj nneè kú sôꞌ hiuj dânj, ni̱ gaꞌnaꞌ gànàtàꞌ ninj gu̱nïn nej ñûnj si giniꞌin ninj nej ángel, ni̱ gataj nej ángel dânj gu̱nïn ninj si hua̱ nìꞌnàꞌ Ma̱ꞌan Jesús.
Ni̱ gaꞌanj da̱ꞌa̱j nej sí ni̱ka̱j duguiꞌ ngà nej ñûnj ña̱n gachinꞌ nej sí nneè kú Ma̱ꞌan Jesús, ni̱ huê dàj rûnꞌ gataj nej siyànà nânj huê danj hua ya̱ngaj giniꞌin nej sôꞌ taj nej sô, sani̱ nun gi̱ni̱ꞌin nej sôꞌ nneè kú Ma̱ꞌan Jesús taj nej sôꞌ mánj.
Hiôꞌ ni̱ gataj Ma̱ꞌan Jesús:—Aya̱ꞌ nej sí suj ni̱ naꞌhue ga̱ya̱ka̱j guendâ nej suj gàꞌ mánj, ni̱ ûta ràn gùyùmàn ruhuâ nimân nej suj daranꞌ nej nuguanꞌ gataj nej sí gataj dàj ga̱huin.
Sê hua̱ ni̱ña̱n si̱ huê dànanj gi̱ranꞌ Ma̱ꞌan Cristo, ni̱ neꞌ rùkù na̱ꞌanj yàtàꞌa ñan gane ginikaj sunj ràꞌ saj ûnꞌ.
Ni̱ gayiꞌij ni̱ ganataj nuguanꞌ nnùn riñan librû àsìj nga gachrûn sachij Moisés, ni̱ ganataj dàj gachrûn nej sôꞌ gataj dàj gahuin, ni̱ nadiganj daranꞌ nej nuguanꞌ gaꞌmin rayiꞌij riñan nej sôꞌ.
Huê danj ni̱ guchiꞌ nej sij ña̱n nngaj ranchu ña̱n hua̱j nej sij dânj, ni̱ man si̱ giꞌhiaj Ma̱ꞌan Jesús si̱ nda ga̱nꞌ doj hua gàꞌan.
Sani̱ giꞌhiaj guesâ nguèj sij si gùnàj Ma̱ꞌan Jesús ñan gùnàj nguèj sij ni̱ gataj nguèj sij:—Gùnàj sôꞌ hiuj nan, dadinꞌ gàꞌ ꞌna̱ꞌ gìnìn ni̱ gàꞌ ꞌna̱ꞌ ga̱tu̱ gui.Huê danj ni̱ gatûj Ma̱ꞌan Jesús guendâ gu̱na hueꞌ ñan gùnàj nguèj sij.
Ni̱ nga nne Ma̱ꞌan Jesús yiꞌnḯn Mesa ngà nej sij, ni̱ gidaꞌa rachrúun ni̱ gaꞌhuij si̱ guruhuâ Ma̱ꞌan Ñaꞌanj an, ni̱ guchraꞌ da̱ꞌa rachrúun, ni̱ gaꞌhuij yâ nej sij.
Hiôꞌ ni̱ ganayigï̀n rune ñan nguèj sij, ni̱ gananiꞌin nguèj sij Ma̱ꞌan; sani̱ nun gi̱ni̱ꞌin daꞌngaꞌ nguèj sij ni̱ nitaj nne ngà nguèj sij gàꞌ mánj.
Ni̱ gataj daꞌ goꞌngo̱ nguèj sij:—Sê nda ñaꞌan chre giꞌhia ruhuâ nimûnꞌ, nga nï̀nꞌ gaꞌmin ngòꞌ nga ꞌnoꞌ ruhuâ chre̱j e ni̱ ganataj si-nùguànꞌ Ma̱ꞌan Ñaꞌanj an riñunꞌ ràꞌ saj ûnꞌ.
Ni̱ huê gè orâ dânj ganayumàn nguèj sij, ni̱ ganaꞌnaꞌ nguèj sij yumanꞌ snàꞌànj Jerusalén, ni̱ ganariꞌ nguèj sij nej yàn nej sôꞌ gaꞌnaꞌ ga̱huin chru̱n riñan Ma̱ꞌan Jesús, ni̱ nne aꞌngô da̱ꞌa̱j nej sí guyumân ruhuâ niꞌin Ma̱ꞌan Jesús hiuj dânj,
Hiôꞌ ni̱ gayiꞌì nguèj sij ni̱ ganataꞌ nguèj sij dàj giranꞌ nguèj sij nga huaj nguèj sij ruhuâ chre̱j e, dadinꞌ gananiꞌin nguèj sij Ma̱ꞌan Jesús nga gaꞌneꞌ da̱ꞌa rachrúun ni̱ dàj gaꞌmin nga gaꞌhuij si guruhuâ Ma̱ꞌan Ñaꞌanj an.
Ganikïnꞌ Ma̱ꞌan Jesús siganï̂nj nej sôꞌ gaꞌnaꞌ ga̱huin chru̱n riñanj<TS3>(<a href="tw://bible.*?40.28.16-20">Mt. 28:16-20</a>; <a href="tw://bible.*?41.16.14-18">Mr. 16:14-18</a>; <a href="tw://bible.*?43.20.19-23">Jn. 20:19-23</a>)Nga nï̀nꞌ aꞌmin nej sij nej nuguanꞌ nânj mân nej sij, ni̱ ganikïnꞌ Ma̱ꞌan Jesús da̱nï̱n ña̱n màn nej sij, ni̱ gata:—Ga̱ dïnꞌïnj ruhuâ nej suj.
Hiôꞌ ni̱ ûta guyuꞌhuiꞌ nej sij ni̱ ûta gahuin ña̱ꞌanj ruhuâ nej sij, ni̱ ganï̂n ruhuâ nej sij si ꞌngo̱ staꞌnaj a huin sa ni̱kï̱nꞌ giniꞌhiaj nej sij ruhuâ nej sij.
Sani̱ gataj Ma̱ꞌan Jesús gu̱nïn nej sij:—Nùnj huin saj ni̱ ûta yuꞌhuiꞌ nej suj, ni̱ ganï̂n ruhuâ nej suj dànanj ràꞌaj.
Gi̱ni̱ꞌhiaj nej suj dàj hua raꞌá ni̱ dàj hua dakô, dadinꞌ huê ñùnj huin sa ni̱kï̱nꞌ giniꞌhiaj nej suj; ni̱ gàgànꞌ raꞌa nej suj ñùnj, ni̱ giniꞌhiaj nej suj ñùnj; dadinꞌ ꞌngo̱ staꞌnaj a ni̱ sê nneè ngà kúu huin, dadinꞌ ñùnj ni̱ nneè ni̱ kúu huin nikḯn riñan nej suj na̱nj ánj.
Ni̱ nga gata nej nuguanꞌ nânj, ni̱ gidiganj dàj hua raꞌa ngà dako ñan giꞌnïnj gakḯï.
Ûta gahuin nìhiàꞌ ruhuâ nej sij, sani̱ huê danj na̱nj hua̱ na̱nj naꞌhue gùyùmàn sàꞌ ruhuâ nej sij, ni̱ ûta gahuin ña̱ꞌanj ruhuâ nej sij, ni̱ gata gu̱nïn nej sij:—Ni̱ka̱j nej suj doj sa yo̱ꞌ nîꞌ.
Hiôꞌ ni̱ gaꞌhuiꞌ nej sij ꞌngo̱ dasû yukuaj ginitï̂n, ni̱ ꞌngo̱ sikôj màn ga̱tsi̱ yutan raꞌa Ma̱ꞌan Jesús.
Ni̱ gidaꞌa Ma̱ꞌan Jesús, ni̱ yaj giniꞌin daranꞌ nej sij.
Ni̱ gataj Ma̱ꞌan Jesús:—Huê nej nuguanꞌ nânj huin sa gaꞌmînj, nga nï̀n gané ngà nej suj: Si ña̱ꞌa̱n huaj si gìsìj daranꞌ nej nuguanꞌ nnùn riñan ñanj gachrûn Moisés rayiꞌí, ngà nej nuguanꞌ gachrûn nej sôꞌ gataj dàj ga̱huin, ni̱ nej nuguanꞌ nnùn riñan ñanj librû salmos.
Hiôꞌ ni̱ giꞌhia si ga̱na̱yi̱ꞌnï̱n daꞌnga nej sij, ni̱ ga̱ꞌhue garânj daꞌngaꞌ ruhuâ nej sij dàj taj riñan ñanj si-nùguànꞌ Ma̱ꞌan Ñaꞌanj an.
Ni̱ gata gu̱nïn nej sij:—Huê danj nnunj riñan ñanj, ni̱ hua̱ ni̱ña̱n si gàhuìꞌ Ma̱ꞌan Cristo, ni̱ ga̱chi̱n huàꞌnï̀nj gui ni̱ ganaꞌnïn siganï̂nj nej nîman;
ni̱ ga̱ra̱n sun nej suj siyu̱gui Maꞌán nga ga̱ꞌmi̱n nej suj ni̱ gànàtàꞌ naꞌanj nej suj si ña̱ꞌa̱n hua̱j si̱ nànìkàj ruhuâ nej guiì rayiꞌî si-ga̱kïnꞌ ninj, ni̱ giniꞌin ninj si ga̱ꞌhue gi̱nikâ nimân nìko rayiꞌî si-ga̱kïnꞌ daranꞌ ninj màn nï̀nꞌ gàchràꞌ ruhuâ yumiguìi, ni̱ gàyìꞌì nej suj ga̱ꞌmi̱n nej suj àsìj Jerusalén.
Nej suj huin sa giniꞌin dàj gahuin nej nânj.
Hia̱j ni̱, gàꞌnï̀n gaꞌnaꞌ Ma̱ꞌan Espíritu Santo riñan nej suj dàj rûnꞌ rikî Ma̱ꞌan Rê si-nùguànꞌanj, sani̱ gànàꞌhuìj nej suj gimàn nej suj ruhuâ yumanꞌ snàꞌànj Jerusalén, nda ga̱na̱huin nùkuaj nej suj gi̱ꞌhia̱j Ma̱ꞌan Ñaꞌanj nne yàtàꞌa.
Gahui Ma̱ꞌan Jesús gaꞌan yàtàꞌa<TS3>(<a href="tw://bible.*?41.16.19-20">Mr. 16:19-20</a>)Neꞌ rùkù ni̱ ginikaj Ma̱ꞌan Jesús gaꞌan nej sij nda Betania, ni̱ ganachi nikaj raꞌa yàtàꞌa, ni̱ gata si ga̱ꞌna̱ꞌ sa hua̱ hueꞌê riñan nej sij.
Ni̱ nga nï̀nꞌ nikïnj nagaꞌhuij nuguanꞌ hua̱ hueꞌê riñan nej sij, ni̱ gahui ni̱ gaꞌan yàtàꞌa.
Ni̱ nga gisîj ginûn ña̱ꞌa̱nj nej sij Ma̱ꞌan, ni̱ ûta ganahuin nìhiàꞌ ruhuâ nej sij ni̱ nanikàj nej sij nanꞌ nej sij yumanꞌ snàꞌànj Jerusalén;
ni̱ daranꞌ nej gui nne nej sij ruhuâ hueꞌ nûhui, ni̱ gachrá nej sij chraꞌa ni̱ aꞌmin hueꞌê nej sij yiꞌî Ma̱ꞌan Ñaꞌanj an. Ni̱ huê danj huin rûꞌhuaj na̱nj ánj.
<font color=teal size=-1><b>Nuguanꞌ gè gi̱ꞌhiaj ga̱na̱ni̱nꞌ nânj huin gachrûn</b></font><font color=teal>SAN JUAN</font>Nuguanꞌan ganahuin nneèÀsìj sinï̱ïn ni̱ Nuguanꞌan gahuin, ni̱ gane nìchrùnꞌ Nuguanꞌ dânj ngà Ma̱ꞌan Ñaꞌanj an, ni̱ Nuguanꞌ dânj huin Ma̱ꞌan Ñaꞌanj an.
Ni̱ nuguanꞌ nânj gane àsìj sinï̱ïn ngà Ma̱ꞌan Ñaꞌanj an.
Ni̱ Nuguanꞌ nânj huin sa giꞌhiaj daranꞌ nej sa màn guruguiꞌ giniꞌhioꞌ; ni̱ si nuhuiꞌ Nuguanꞌan giꞌhiaj, ni̱ gàꞌ si ꞌngo̱ nej sa màn giniꞌhioꞌ nitaj mân mánj.
Ni̱ ngà Nuguanꞌ nânj gane sa nìꞌnàꞌa, ni̱ sa nìꞌnàꞌ dânj giꞌhiaj garânj daꞌngaꞌ ruhuâ nej guiì.
Ni̱ sa yigï̀n dânj giꞌhiaj giyigï̀n ñan hua̱ ru̱mi̱nꞌin, sani̱ nun gùnùkuaj sa ru̱mi̱nꞌ dânj gi̱ꞌhia ga̱huin ru̱mi̱nꞌ riñan sa yigï̀ïn mánj.
Ga ꞌngo̱ sí dânj ni̱ Juan gùꞌnàj sôꞌ, dadinꞌ Ma̱ꞌan Ñaꞌanj an gaꞌnḯn gaꞌnaꞌ sôꞌ.
Gaꞌnaꞌ sôꞌ dadinꞌ gahuin sôꞌ ꞌngo̱ sí giniꞌin, ni̱ ganataꞌ sôꞌ rayiꞌî sa yigï̀n dânj daꞌnga ni̱ gùyùmàn ruhuâ nej guiì niꞌin ninj rayiꞌî sa yigï̀ïn ngà si-nùguànꞌ sôꞌ.
Sê sa yigï̀n huin sôꞌ mánj, gaꞌnaꞌ gànàtàꞌ sôꞌ rayiꞌî sa yigï̀ïn.
Ni̱ sa yigï̀n yàngàꞌ dânj, huin sa gudugùn riñan daranꞌ nej guiì ni̱ gaꞌnaj ruhuâ yumiguìi nânj.
Ni̱ nne sa yigï̀n dânj ruhuâ yumiguìi, ni̱ Ma̱ꞌan sa yigï̀n dânj giꞌhiaj yumiguìi; sani̱ nun gi̱ni̱ꞌin nej guiì màn ruhuâ yumiguìi nânj sa yigï̀ïn mánj.
Sani̱ daranꞌ nej guiì ganahuin ra̱ꞌa Ma̱ꞌan Jesús, ni̱ guyumân ruhuâ ninj niꞌin ninj siyu̱gui Ma̱ꞌan, ni̱ ga̱na̱huin ra̱ꞌa ninj nanìꞌhiaj ninj ni̱ ga̱huin ninj daꞌní Ma̱ꞌan Ñaꞌanj an.
Ni̱ ga̱ꞌnga̱ nàkà nej guiì nânj sani̱ sê sa garanꞌ ruhuâ nej guiì gahuin mánj Ma̱ꞌan Ñaꞌanj an huin sa giꞌhiaj na̱nj ánj.
Ni̱ Nuguanꞌ dânj gahuin síi, ni̱ gane siganï̂nj nêꞌ ni̱ giniꞌînꞌ si ûta nu̱kua, ni̱ nu̱kua dadinꞌ huin ꞌngo̱ rïn Daꞌní Ma̱ꞌan Rê, ûta sunuj hua ruhuaj ni̱ huin ꞌngo̱ sa yàngàꞌa.
Ni̱ gananï̂n Juan rayiꞌî Ma̱ꞌan Jesús, ni̱ ûta nùkuaj gaꞌmin sôꞌ ni̱ gataj sôꞌ:—Huê rayiꞌî sôꞌ nânj huin sa gatâ: Ga̱ꞌna̱ꞌ ꞌngo̱ sí dânj neꞌ rùkùj, ni̱ ga̱na̱huin ña̱n sôꞌ riñânj; dadinꞌ gàꞌ si̱nï̱n sôꞌ huin gàꞌ daꞌ ñùnj.
Dadinꞌ sa ni̱ka̱ hua riñan Ma̱ꞌan sôꞌ huin sa ganahuin ra̱ꞌa darûnꞌ, ni̱ ganahuin roꞌôꞌ sunuj u ni̱ gànàtàꞌ doj sunuj u yichrá nej sa ganahuin roꞌôꞌ.
Dadinꞌ riñan sachij Moisés guyumân si-ley Ma̱ꞌan Ñaꞌanj an, sani̱ sunuj u ngà sa yàngàꞌa gidigân Ma̱ꞌan Jesucristo.
Gàꞌ si ꞌngo̱ nej guiì nun gi̱ni̱ꞌin dàj hua Ma̱ꞌan Ñaꞌanj an mánj; man ꞌngo̱ rïn Daꞌnin, sa gane ngà Ma̱ꞌan huin sa niꞌin dàj hua Ma̱ꞌan ni̱ ôꞌ huin sa gidigân dàj hua Ma̱ꞌan.
Gaꞌmin hueꞌê Juan Bautista yiꞌî Ma̱ꞌan Jesús<TS3>(<a href="tw://bible.*?40.3.11-12">Mt. 3:11-12</a>; <a href="tw://bible.*?41.1.7-8">Mr. 1:7-8</a>; <a href="tw://bible.*?42.3.15-17">Lc. 3:15-17</a>)Ni̱ huê dànanj gataj Juan duguataꞌ nnee, riñan nej rej ngà riñan nej levita nga gaꞌnḯn nej judío nne ruhuâ yumanꞌ snàꞌànj Jerusalén nga gaꞌanj gàchìnj naꞌanj nej sôꞌ ni̱ gataj nej sôꞌ: Ahuin sí huînꞌ ràꞌaj.
Ni̱ ganataꞌ sôꞌ ni̱ nun ga̱chri̱ huì sôꞌ ni̱ gataj sôꞌ:—Sê huin Cristo mánj.
Ni̱ gachín naꞌanj nej sí dânj ni̱ gataj nej sôꞌ:—Ni̱ ahuin si huînꞌ ràꞌaj. Si huêꞌ huin Elías sàꞌ.Ni̱ gataj Juan:—Sê huin Elías mánj.Ni̱ gachín naꞌanj nej sí dânj:—Si huêꞌ huin profeta ga̱ꞌna̱ꞌ sàꞌ:Nanikàj Juan ni̱ gataj sôꞌ:—Sê danj huín mánj.
Ni̱ gataj nej sí dânj:—Hiôꞌ ni̱ ahuin sí huînꞌ ràꞌaj. Daꞌnga ni̱ gi̱nikaj nej ñûnj nuguanꞌan ga̱ꞌa̱nj nej ñûnj riñan nej sí gaꞌnḯn gaꞌna nej ñûnj. Ni̱ dàj tajꞌ rayiꞌî Ma̱ꞌânꞌ ràꞌaj.
Ni̱ gataj sôꞌ:—Ñùnj huin ꞌngo̱ sí ni̱ka̱j si-nùguànꞌ ꞌngo̱ sí ga̱ꞌmi̱n nùkuaj riñan hioꞌó nàkòo: “Na̱gi̱ꞌhiaj ni̱ka̱ nej suj ma̱ꞌan nej suj riñan Ma̱ꞌan Señor” —dàj rûnꞌ gataj Isaias sôꞌ gataj dàj ga̱huin.
Ni̱ nej sí gaꞌanj gàchìnj naꞌanj dânj huin yiꞌnïnꞌ nej dùguìꞌ nej sí fariseo.
Ni̱ gachín naꞌanj nej sôꞌ, ni̱ gataj nej sôꞌ:—Nùnj huin saj ni̱ duguataꞌ nneꞌ, si sê Cristo, ni̱ si sê Elías, ni̱ si sê sôꞌ gataj dàj ga̱huin huînꞌ ràꞌaj.
Nanikàj Juan ni̱ gataj sôꞌ:—Ñùnj ni̱ man ruhuâ nnee duguataꞌ nnej nej guiì; sani̱ siganï̂nj nej suj nne ꞌngo̱ sí danj sani̱ nun niꞌin nej suj sôꞌ mánj.
Sí nânj ꞌnaꞌ neꞌ rùkùj, sani̱ gàꞌ si̱nï̱n sôꞌ huin gàꞌ daꞌ ñùnj, sani̱ nàꞌàj ñânj ga̱na̱chí nnïnj ꞌnï̱nj kanj ꞌnï̱nj dakó sôꞌ.
Huê dànanj gahuin riñan hioꞌó Betania, neꞌ ané duꞌhua kïn Jordán, ñan nu̱n Juan duguataꞌ nne sôꞌ nej guiì.
Jesús huin si-Ma̱tsï̱j Ma̱ꞌan Ñaꞌanj anAꞌngô gui dânj ni̱ giniꞌin Juan duguataꞌ nnee si ꞌna̱ꞌ nichì Ma̱ꞌan Jesús ñan ni̱kï̱nꞌ sôꞌ ni̱ gataj sôꞌ:—Gi̱ni̱ꞌhiaj nej suj dadinꞌ hiuj nânj ꞌnaꞌ si-Ma̱tsï̱j Ma̱ꞌan Ñaꞌanj an ni̱ huej huin sa gi̱ꞌhiaj gànàrë̀ꞌ si-ga̱kïnꞌ nej guiì.
Huê rayiꞌî Ma̱ꞌan nânj huin sa gatâ gu̱nïn nej suj: “Neꞌ rùkùj ꞌnaꞌ ꞌngo̱ sí dânj, ni̱ huin ña̱n sôꞌ riñânj; dadinꞌ gàꞌ si̱nï̱n sôꞌ huin gàꞌ daꞌ ñùnj.”
Sani̱ nun niꞌín dàj hua Ma̱ꞌan sôꞌ mánj; sani̱ gaꞌnaꞌ Ma̱ꞌan sôꞌ guendâ gi̱ni̱ꞌin nej guiì màn yumanꞌ Israel Ma̱ꞌan sôꞌ, rayiꞌî dan duguataꞌ nnêj nej guiì daꞌnga ni̱ giniꞌin ninj Ma̱ꞌan sôꞌ.
Ni̱ ganataꞌ Juan sa giniꞌin sôꞌ ni̱ gataj sôꞌ:—Giniꞌín gininj Ma̱ꞌan Espíritu Santo gaꞌnaj neꞌ yàtàꞌa ni̱ huaj dàj rûnꞌ hua yaꞌàan ni̱ ga̱ta̱j ahui sôꞌ na̱nj ánj.
Ni̱ gàꞌ nun niꞌín sij mánj; sani̱ Ma̱ꞌan sa gaꞌnḯn gaꞌnaꞌ du̱guataꞌ nnêj gataj: “Ni̱ sa a̱hui gi̱ni̱ꞌînꞌ gàtàꞌ Ma̱ꞌan Espíritu Santo, ni̱ gaꞌanj ga̱ne ahui sôꞌ, ni̱ huê Ma̱ꞌan sôꞌ huin sa du̱guataꞌ nne ngà Ma̱ꞌan Espíritu Santo nej guiì na̱nj ánj.”
Ni̱ giniꞌín, ni̱ rayiꞌî dan ganatá si huê sij huin Daꞌní Ma̱ꞌan Ñaꞌanj an.
Nej sôꞌ gaꞌnaꞌ ga̱huin chru̱n si̱nï̱n riñan Ma̱ꞌan JesúsAꞌngô gui dânj ni̱ ni̱kï̱nꞌ ñûn Juan, ngà huìj nej sí gaꞌnaꞌ ga̱huin chru̱n riñan sôꞌ.
Ni̱ nga giniꞌin sôꞌ aché nun Ma̱ꞌan Jesús hiuj dânj, ni̱ gataj sôꞌ:—Si-Ma̱tsï̱j Ma̱ꞌan Ñaꞌanj an aché nun hiuj nânj na̱nj ánj.
Ni̱ nga gunïn nguèj sí gaꞌnaꞌ ga̱huin chru̱n riñan Juan nej nuguanꞌ nânj, ni̱ ginikòꞌ nguèj sôꞌ gaꞌanj nguèj sôꞌ rukû Ma̱ꞌan Jesús.
Ni̱ nanikàj Ma̱ꞌan Jesús giniꞌhia riñan nguèj sôꞌ ni̱ gata:—Ahuin si nanaꞌhuiꞌ nguèj suj ràꞌaj.Ni̱ gataj nguèj sôꞌ:—Rabí (nuguanꞌ nânj ruhuaj ga̱ta Maestrûj), dànèꞌ nne Ma̱ꞌân rèꞌ ràꞌaj.
Ni̱ gata gu̱nïn nguèj sôꞌ:—Ga̱ꞌna̱ꞌ nguèj suj ni̱ gi̱ni̱ꞌin nguèj suj ñan nné.Ni̱ gaꞌanj nguèj sij nngaj ni̱ giniꞌin nguèj sij ñan nne, ni̱ gane nguèj sij gui dânj ñan nne Ma̱ꞌan; dadinꞌ gàꞌ gisîj agaꞌ gaꞌânj neꞌ niìn.
Andrés huin dinḯn Simón Pedro, huin ꞌngo̱ nguèj sí gunïn gaꞌmin Juan, ni̱ ginikòꞌ nguèj sôꞌ rukú Ma̱ꞌan Jesús gaꞌanj nguèj sôꞌ.
Ni̱ ni̱ka̱j sôꞌ dinḯn sôꞌ Simón gaꞌnaꞌ sôꞌ riñan Ma̱ꞌan Jesús. Ni̱ giniꞌhiaj Ma̱ꞌan Jesús riñan Simón ni̱ gata gu̱nïn sôꞌ:—Sòꞌ huin Simón, ni̱ huînꞌ daꞌní Jonás; ni̱ si-yu̱guît ga̱huin Cefas —ni̱ Cefas ruhuaj ga̱ta, Pedro.
Gakḯn Ma̱ꞌan Jesús gaꞌnaꞌ Felipe ngà Natanael riñanjAꞌngô gui dânj ni̱ ganï̂n ruhuâ Ma̱ꞌan Jesús gàꞌan riñan hioꞌó Galilea, ni̱ ganariꞌij Felipe, ni̱ gata gu̱nïn sôꞌ:—Gi̱nikôꞌ sòꞌ rukú.
Ni̱ yiñán Felipe huin yumanꞌ snàꞌànj gùꞌnàj Betsaida, yumanꞌ snàꞌànj huin yiñán Andrés ngà Pedro.
Ni̱ ganariꞌ Felipe Natanael ni̱ gataj sôꞌ:—Ganariꞌ nej ñûnj Ma̱ꞌan Jesús nne ruhuâ yumanꞌ Nazaret, sôꞌ huin daꞌní José, sôꞌ ràyìꞌì gachrûn sachij Moisés riñan si-ley Ma̱ꞌan Ñaꞌanj an, dadinꞌ huê dànanj gachrûn nej sôꞌ gataj dàj ga̱huin.
Ni̱ gataj Natanael:—Ga̱ꞌhue ga̱hui̱ ꞌngo̱ sa hua̱ hueꞌê ruhuâ yumanꞌ Nazaret na̱nj nîꞌ.Ni̱ gataj Felipe:—Ga̱ꞌna̱ꞌ sòꞌ ni̱ gi̱niꞌînꞌ àj nï̂n.
Ni̱ nga giniꞌin Ma̱ꞌan Jesús si ꞌna̱ꞌ nichì Natanael riñanj, ni̱ gata gu̱nïn sôꞌ:—Hiuj nânj ꞌnaꞌ ꞌngo̱ sí Israelita dagahuin yàngàꞌ, ni̱ nitaj sa digañuꞌunj un nun ruhuâ nimân sôꞌ mánj.
Ni̱ gataj Natanael gu̱nïn Ma̱ꞌan Jesús:—Dànèꞌ giniꞌîn rèꞌ ñùnj ràꞌaj.Nanikàj Ma̱ꞌan Jesús ni̱ gata gu̱nïn sôꞌ:—Nga nï̀nꞌ ga̱chin gàkï̀nj Felipe ga̱ꞌna̱ꞌ riñânj, ni̱ gàꞌ giniꞌín sòꞌ nga nikïnꞌ riki chrun îgu.
Nanikàj Natanael ni̱ gataj sôꞌ:—Rabí, sòꞌ huin Daꞌní Ma̱ꞌan Ñaꞌanj an; ni̱ Ma̱ꞌan rèꞌ huin Rey ni̱ka̱j su̱n riñan hioꞌó Israel.
Nanikàj Ma̱ꞌan Jesús ni̱ gata:—Guendâ gatâ: Si giniꞌín si ni̱kï̱nꞌ riki chrun îgu, ni̱ rayiꞌî dan ni̱ guyumân ruhuâꞌ niꞌînꞌ ñùnj. Sani̱ dànanj nìko doj ga̱ sa gi̱ni̱ꞌînꞌ na̱nj ánj.
Ni̱ gataj Ma̱ꞌan Jesús:—Yàngàꞌ, ni̱ yàngàꞌ hia nï̀nꞌ gàtà gu̱nïn nej suj: Ni̱ gi̱ni̱ꞌin nej suj si ga̱na̱ꞌyi̱ꞌnï̱n yàtàꞌa ni̱ gi̱ni̱ꞌin nej suj si ga̱hui̱ nej ángel gunânj gi̱ꞌtsi riñan Ma̱ꞌan Ñaꞌanj an gaꞌanj ninj yàtàꞌa ni̱ ga̱na̱ni̱nj ninj ga̱ꞌna̱ꞌ ninj ñan nne Ma̱ꞌán.
Garan ràꞌa ꞌngo̱ sí dânj ruhuâ yumanꞌ KanáNi̱ yichrá huàꞌnï̀nj gui ni̱ ga̱ra̱n ra̱ꞌa ꞌngo̱ sí dânj ruhuâ yumanꞌ gùꞌnàj Kaná huin doꞌó Galilea; ni̱ nne nni Ma̱ꞌan Jesús hiuj dânj.
Ni̱ gakḯn nej sij gaꞌanj Ma̱ꞌan Jesús ni̱ huê danj na̱nj gaꞌanj nej sí gaꞌnaꞌ ga̱huin chru̱n riñan Ma̱ꞌan giꞌñanj hua̱ hiuj dânj.
Ni̱ ganahuij nne bino, ni̱ gataj nni Ma̱ꞌan Jesús gu̱nïn:—Nitaj nne bino nun gàꞌ mánj.
Ni̱ gataj Ma̱ꞌan Jesús:—Nùnj huin saj ni̱ gatajꞌ dànanj gu̱nḯn. Ni̱ hua̱ na̱nj ga̱chin gàyìꞌìj si-sùnj ràꞌaj.
Ni̱ gataj nni Ma̱ꞌan Jesús gu̱nïn nej sí màn giꞌhiaj sun hiuj dânj:—Daranꞌ sa ga̱ta̱j Ma̱ꞌan Jesús gu̱nïn nej suj ni̱ da̱gahuin nej suj na̱nj ánj.
Ni̱ nne huàtànꞌ hiëj ruhuâ ku̱sala xi hiuj dânj, ni̱ ruhuâ nej hiëj dânj gachra nej judío nne garânj sun nej sôꞌ nga nagiꞌhiaj sàꞌ nej sôꞌ ma̱ꞌan nej sôꞌ, ni̱ gatûj huìj xia chìꞌ litrûj nnee ruhuâ da̱ꞌa̱j nej hiëj dânj ni̱ aꞌngô da̱ꞌa̱j nej hiëj dânj gatûj huàꞌnï̀nj xia chìꞌ litrûj nnee.
Ni̱ gataj Ma̱ꞌan Jesús:—Ga̱chra nej suj nnee ruhuâ nej hiëj ku̱sala dânj.Ni̱ nda ganahuin gu̱ña̱n riñanj nej hiëj ku̱sala dânj gachra nnee giꞌhiaj nej sij.
Hiôꞌ ni̱ gataj Ma̱ꞌan Jesús:—Gi̱ri̱ nej suj do̱j nne nnùn ruhuâ hiëj ku̱sala dan, ni̱ gi̱nikaj nej suj ga̱ꞌa̱nj nej suj riñan sí gayakaj guendâ dàj goꞌoj ánj.Ni̱ ginikaj nej sij gaꞌanj nej sij riñan sí gayakaj guendâ dàj goꞌo nne dânj.
Ni̱ nga gisîj gayakaj guendâ sí nânj dàj goꞌo nne ganahuin nne bino, sani̱ nun niꞌin sôꞌ dànèꞌ gaꞌnaꞌ nne bino dânj, sani̱ niꞌin sàꞌ nej sí màn giꞌhiaj suun si nne huìj i ginun ruhuâ nej hiëj ku̱sala ni̱ ganahuin nne bino, huê danj ni̱ gakḯn sôꞌ gaꞌnaꞌ sí garan ràꞌa.
Ni̱ gataj sôꞌ:—Daranꞌ nej síi goꞌo si̱nï̱n nne bino sàꞌa, ni̱ nga gàꞌ ûta goꞌo staꞌu nej sí guyumân giꞌñanj dânj, ni̱ neꞌ rùkù ni̱ gaꞌhuiꞌ sij nne bino ninaj doj huaa goꞌo nej sí dânj; sani̱ sòꞌ ni̱ hua̱ na̱nj nu̱n nne bino sàꞌa giꞌhiâꞌ nda orâ nânj.
Huê nânj huin ꞌngo̱ daꞌnga si̱nï̱n giꞌhiaj Ma̱ꞌan Jesús yumanꞌ Kaná huin doꞌó Galilea, ni̱ gidiganj si huin ꞌngo̱ sí ni̱ka̱j suun; ni̱ guyumân ruhuâ nej sí ꞌna̱ꞌ ga̱huin chru̱n riñanj niꞌin nej sôꞌ Ma̱ꞌan.
Neꞌ rùkù nga gisîj gahuin nej nânj ni̱ gaꞌanj nej sij Kapernaúm, ni̱ hua̱j nni, ni̱ huaj nej dinïn ni̱ huê danj na̱nj hua̱j nej sí gaꞌnaꞌ ga̱huin chru̱n riñanj nngaj, sani̱ do̱j gui gane nej sij ruhuâ yumanꞌ dânj.
Nagiꞌhiaj sàꞌ Ma̱ꞌan Jesús ruhuâ nuhuî nìko<TS3>(<a href="tw://bible.*?40.21.12-13">Mt. 21:12-13</a>; <a href="tw://bible.*?41.11.15-18">Mr. 11:15-18</a>; <a href="tw://bible.*?42.19.45-46">Lc. 19:45-46</a>)Ni̱ gàꞌ gahuin nichrunꞌ gùyùmàn giꞌñanj pascua huin si-gi̱ꞌña̱nj nej sí judío; ni̱ gaꞌanj Ma̱ꞌan Jesús yumanꞌ snàꞌànj Jerusalén,
ni̱ ganariꞌij si màn nej sí guduꞌhuêj rô, ni̱ màn nej sí guduꞌhuêj matsïj ï ni̱ màn nej sí guduꞌhuêj yaꞌàan, ni̱ nne nej sí nadunâ sanꞌanj an ruhuâ hueꞌ huin nuhuî nìko.
Ni̱ nga giniꞌin si dànanj hua ruhuâ nûhui, ni̱ giꞌhia ꞌngo̱ yu̱guati ni̱ duguañunj, ni̱ girij daranꞌ nej guiì màn ruhuâ hueꞌ dânj, ni̱ huê danj na̱nj girij nej matsïj ï, nej rô, ni̱ guduyaꞌnï̱nj si-sanꞌanj nej sí nadunâ sanꞌanj an, ni̱ dunatu si-mesa nej sôꞌ;
ni̱ gataj Ma̱ꞌan gu̱nïn nej sí guduꞌhuêj yaꞌàan:—Gu̱xu̱n nej suj si-ꞌhiaj nej suj hiuj nânj, ni̱ si̱ giꞌhiaj nej suj si dukuâ Ma̱ꞌan Rê ni̱ ga̱huin ñan gànèꞌ rasu̱un mánj.
Hiôꞌ ni̱ gananun ruhuâ nej sí ꞌna̱ꞌ ga̱huin chru̱n riñan Ma̱ꞌan Jesús si huê dànanj taj riñan ñanj: “Ni̱ ûta gaꞌman ruhuâj dadinꞌ giꞌhiaj kï̱j nej suj ruhuâ dukuâ Ma̱ꞌân rèꞌ.”
Hiôꞌ ni̱ nanikàj nej sí judío ni̱ gataj nej sôꞌ.—Ahuin ꞌngo̱ daꞌngaꞌ gidigânꞌ riñan nej ñûnj ni̱ giꞌhiâꞌ daranꞌ nej nânj ràꞌaj.
Nanikàj Ma̱ꞌan Jesús ni̱ gata:—Du̱guane nej suj hueꞌ nuhuî nânj, ni̱ yichrá huàꞌnï̀nj gui ni̱ gànàsìj ñûn aꞌngoj gi̱ꞌhia.
Sani̱ gaꞌmin Ma̱ꞌan Jesús dànanj rayiꞌî nuhuî huin nneè kú Ma̱ꞌan.
Ni̱ nga ganaꞌnï̂nj Ma̱ꞌan Jesús siganï̂nj nej nîman, ni̱ gananun ruhuâ nej sí gaꞌnaꞌ ga̱huin chru̱n riñanj rayiꞌî nej nuguanꞌ gaꞌmin; ni̱ guyumân ruhuâ nej sôꞌ niꞌin nej sôꞌ sa taj riñan ñanj si-nùguànꞌ Ma̱ꞌan Ñaꞌanj an ngà nej nuguanꞌ gaꞌmin Ma̱ꞌan Jesús.
Niꞌin Ma̱ꞌan Jesús dàj hua ruhuâ nimân nej guiìNi̱ nne Ma̱ꞌan Jesús yumanꞌ snàꞌànj Jerusalén nej gui nga ginun giꞌñanj pascua, ni̱ ûta gàꞌì nej guiì guyumân ruhuâ niꞌin siyu̱gui Ma̱ꞌan, dadinꞌ giniꞌin ninj ganahuin nej guiì giꞌhiaj Ma̱ꞌan.
Sani̱ nitaj si guyumân nìko ruhuâ Ma̱ꞌan Jesús niꞌin si-nùguànꞌ nej guiì dânj, dadinꞌ niꞌin dàj ganï̂n ruhuâ daranꞌ ninj,
ni̱ nitaj si ganaꞌhuìj Ma̱ꞌan Jesús si gànàtàꞌ aꞌngô nej guiì dàj hua sa giꞌhiaj nej guiì, dadinꞌ ûta hueꞌê niꞌin Ma̱ꞌan dàj hua ruhuâ nimân ninj.
Jesús ngà NicodemoHua̱ ꞌngo̱ sí dânj ni̱ huin sôꞌ yiꞌnïnꞌ nej fariseo, ni̱ gùꞌnàj sôꞌ Nicodemo, ni̱ huin ña̱n sôꞌ riñan nej judío.
Ni̱ gaꞌnaꞌ sí nânj neꞌ ñànꞌan ñan nne Ma̱ꞌan Jesús, ni̱ gataj sôꞌ:—Maestrûj, niꞌin nej ñûnj si Maestrû huin Ma̱ꞌân rèꞌ dadinꞌ Ma̱ꞌan Ñaꞌanj an gaꞌnḯn gaꞌnaꞌ Ma̱ꞌân rèꞌ; dadinꞌ gàꞌ si ꞌngo̱ síi si̱ gaꞌhue gi̱ꞌhiaj nej daꞌngaꞌa dàj rûnꞌ giꞌhiaj Ma̱ꞌân rèꞌ, si nitaj Ma̱ꞌan Ñaꞌanj an nne ngà sij mánj.
Nanikàj Ma̱ꞌan Jesús ni̱ gata:—Yàngàꞌ, ni̱ yàngàꞌ hia nï̀nꞌ gàtà gu̱nï̂nꞌ, ni̱ guiì si̱ gaꞌnga nàkà ñûn ni̱ si̱ gaꞌhue ga̱huin ninj daꞌní Ma̱ꞌan Ñaꞌanj an mánj.
Ni̱ gataj Nicodemo gu̱nïn Ma̱ꞌan Jesús:—Dàj gi̱ꞌhiaj ꞌngo̱ guiì ga̱ꞌhue ga̱ꞌnga̱ nàkà ñûn ninj nga gàꞌ achij ninj ràꞌaj. Ga̱ꞌhue ga̱tu̱ ñûn ninj ruhuâ riki nni ninj, ni̱ ga̱ꞌnga̱ ñûn ninj na̱nj nîꞌ.
Nanikàj Ma̱ꞌan Jesús ni̱ gata:—Yàngàꞌ, ni̱ yàngàꞌ hia nï̀nꞌ gàtà gu̱nïnꞌ, ni̱ guiì si̱ gaꞌnga nàkà ngà nnee ni̱ sisi̱ si̱ ga̱ꞌnga̱ nàkà ninj gi̱ꞌhiaj Ma̱ꞌan Espíritu Santo, ni̱ si̱ gaꞌhue ga̱huin ninj Daꞌní Ma̱ꞌan Ñaꞌanj an mánj.
Guiì gaꞌnga riki nni, ni̱ nneè huin ninj; ni̱ guiì gaꞌnga nàkà giꞌhiaj Ma̱ꞌan Espíritu Santo, ni̱ ganahuin nìꞌnàꞌ nimân ninj.
Si̱ gahuin ña̱ꞌanj ruhuâꞌ guendâ gatâ gu̱nï̱nꞌ: “Si ña̱ꞌa̱n huaj si ga̱ꞌnga̱ nàkà daranꞌ nej guiì mánj.”
Dadinꞌ nanèe ni̱ gaꞌhuij dànèꞌ garanꞌ ruhuaj, ni̱ gunïnꞌ si gayïj gachinj hua; sani̱ nun niꞌînꞌ dànèꞌ ꞌnaj, ni̱ nun niꞌînꞌ dànèꞌ hua mánj; ni̱ huê danj huin guiì gaꞌnga nàkà ñûn giꞌhiaj Ma̱ꞌan Espíritu.
Nanikàj Nicodemo ni̱ gataj sôꞌ:—Dàj ga̱ꞌhue ga̱huin sa gataj Ma̱ꞌan rèꞌ ràꞌaj.
Nanikàj Ma̱ꞌan Jesús ni̱ gata gu̱nïn sôꞌ:—Maestrû huînꞌ riñan yumanꞌ Israel, ni̱ nun garânj daꞌngaꞌ ruhuâ rayiꞌî nuguanꞌ nânj ràꞌ sa ûnꞌ.
Yàngàꞌ, ni̱ yàngàꞌ hia nï̀nꞌ gàtà gunï̂nꞌ, ni̱ man sa niꞌin nej ñûnj gaꞌmin nej nûnj, ni̱ man sa giniꞌin nej ñûnj huê dan huin sa ganataꞌ nej ñûnj; sani̱ naꞌhuej nej suj ga̱na̱huin ra̱ꞌa nej suj sa ganataꞌ nej ñûnj mánj.
Ni̱ si gaꞌmînj rayiꞌî nej sa màn riñan hioꞌóo riñan nej suj, ni̱ naꞌhue gùyùmàn ruhuâ nej suj, ni̱ dàj gi̱ꞌhiaj nej suj ga̱ꞌhue gùyùmàn ruhuâ nej suj si gànàtàj rayiꞌî nej sa màn yàtàꞌa ràꞌaj.
’Gàꞌ si ꞌngo̱ guiì nun ga̱ꞌa̱nj yàtàꞌa mánj, man ꞌngo̱ rïn sa gininj gaꞌnaꞌ neꞌ yàtàꞌa, ni̱ huê dânj huin Maꞌán.
Ni̱ dàj rûnꞌ giꞌhiaj Moisés nga godokoꞌ sôꞌ ꞌngo̱ yukuáa riñan ꞌngo̱ chrun riñan hioꞌó nàkòo, ni̱ huê danj na̱nj ña̱ꞌa̱n huaj si go̱dokoꞌ nej sij ñùnj riñan rugutsìi.
Daꞌnga ni̱ daranꞌ nej guiì gùyùmàn ruhuâ niꞌin ñùnj, ni̱ si̱ gaꞌanj ni̱ꞌhia̱ ninj, dadinꞌ gànàꞌnï̀nj ninj ni̱ ga̱ne nìgànj ninj yiñán Ma̱ꞌan Ñaꞌanj an na̱nj ánj.
ꞌÌ ruhuâ Ma̱ꞌan Ñaꞌanj an niꞌin nej guiì màn ruhuâ yumiguìi’Dadinꞌ huê danj ni̱ ga ꞌì ruhuâ Ma̱ꞌan Ñaꞌanj an niꞌin nej guiì màn ruhuâ yumiguìi, rayiꞌî dânj ni̱ gaꞌnïn gaꞌnaꞌ ꞌngo̱ rïn Daꞌnin riñan ninj, ni̱ daranꞌ nej guiì gùyùmàn ruhuâ niꞌin Daꞌní Ma̱ꞌan, ni̱ si̱ gaꞌanj ni̱ꞌhia̱ ninj, ni̱ ga̱ne nìgànj ninj ngà Ma̱ꞌan.
Dadinꞌ nun gàꞌnï̀nj Ma̱ꞌan Ñaꞌanj an ga̱ꞌna̱ꞌ Daꞌnin ruhuâ yumiguìi nânj guendâ gi̱ꞌhia si ga̱ꞌa̱nj ni̱ꞌhia̱ nej guiì mánj, gaꞌnaꞌ Ma̱ꞌan Daꞌnin guendâ gi̱ꞌhia si ga̱na̱ni̱n nej guiì.
’Guiì guyumân ruhuâ niꞌin Daꞌní Ma̱ꞌan, ni̱ si̱ gaꞌanj ni̱ꞌhia̱ ninj; sani̱ guiì nun gùyùmàn ruhuâ niꞌin Daꞌní Ma̱ꞌan, ni̱ ga̱ꞌa̱nj ni̱ꞌhia̱ ninj, dadinꞌ nun gùyùmàn ruhuâ ninj niꞌin ninj siyu̱guí Daꞌní Ma̱ꞌan mánj.
Ni̱ nej guiì nun gùyùmàn ruhuâ niꞌin si-nùguànꞌ Ma̱ꞌan Ñaꞌanj an ni̱ gaꞌanj ni̱ꞌhia̱ ninj: Dadinꞌ gaꞌnaꞌ sa yigï̀ïn dânj ruhuâ yumiguìi, sani̱ dànanj ga ꞌì doj ruhuâ ninj niꞌin ninj gakï̱nꞌïn gàꞌ daꞌ sa yigï̀n dânj, dadinꞌ ûta nìhiàꞌ ruhuâ ninj giꞌhiaj ninj gakï̱nꞌïn.
Dadinꞌ daran nej guiì giꞌhiaj gakï̱nꞌïn, ni̱ nitaj si gininj hueꞌé sa yigï̀n dânj riñan ninj, huê danj ni̱ nitaj si gaꞌnaꞌ nichì ninj riñan sa yigï̀n dânj, dadinꞌ naꞌhuej ruhuâ ninj gu̱nïn gàꞌì ninj rayiꞌî si-ga̱kïnꞌ ninj.
Sani̱ nej guiì gaꞌmin nuguanꞌ yàngàꞌa ni̱ ꞌna̱ꞌ ninj riñan Ma̱ꞌan Jesús, dadinꞌ nitaj sinàꞌaj a hua riñan ninj dadinꞌ gàꞌ nagiꞌhiaj nàkà Ma̱ꞌan Ñaꞌanj an ninj na̱nj ánj.
Gaꞌmin hueꞌê ñûn Juan Bautista rayiꞌî Ma̱ꞌan JesúsNeꞌ rùkù nej nânj, ni̱ gaꞌanj Ma̱ꞌan Jesús ngà nej sí ꞌna̱ꞌ ga̱huin chru̱n riñanj riñan hioꞌó Judea, ni̱ gane ruhuâ yumanꞌ dânj ngà nej sij, ni̱ duguataꞌ nnej nej guiì.
Ni̱ nu̱n Juan duguataꞌ nne sôꞌ nej guiì riñan hioꞌó Enón, nìchrùnꞌ hiuj dânj nngaj yumanꞌ Salín, dadinꞌ ûta hua nnee hiuj dânj; ni̱ ꞌna̱ꞌ nej guiì riñan sôꞌ, ni̱ duguataꞌ nne sôꞌ ninj hiuj dânj.
Dadinꞌ hua̱ nun ga̱tu̱ Juan dukuá gaꞌa.
Ni̱ gaꞌanj niꞌhiaj nej sôꞌ ñan nne Juan ni̱ gataj nej sôꞌ:—Maestrûj, sí ni̱kï̱nꞌ gaꞌmin ngà rèꞌ neꞌ ané duꞌhua kïn Jordán, sí ràyìꞌì ganatâꞌ rèꞌ riñan nej ñûnj, ni̱ nu̱n sij duguataꞌ nne sij nej guiì, ni̱ huaꞌanj daranꞌ nej guiì riñan sij na̱nj ánj.
Nanikàj Juan ni̱ gataj sôꞌ:—Nitaj nùnj ga̱ꞌhue gi̱ꞌhiaj ꞌngo̱ síi, si sê Ma̱ꞌan Ñaꞌanj nne yàtàꞌa gaꞌhuiꞌ sun dânj raꞌa sôꞌ mánj.
Ni̱ gàꞌ niꞌin nej suj si gatâ: Si sé huin Ma̱ꞌan Cristo, dadinꞌ gaꞌnḯn Ma̱ꞌan Ñaꞌanj an gaꞌná neꞌ ña̱an riñan Ma̱ꞌan Cristo.
Giꞌñanj ñan garan ra̱ꞌa ꞌngo̱ síi, ni̱ sí garan ra̱ꞌa ngà siyànà dânj, huê sí nânj ga̱huin nìkà siyànà dânj, sani̱ sí ni̱ka̱j duguiꞌ ngà sí ga̱ya̱ka̱j nika, ni̱ nne sôꞌ nìchrùnꞌ yiꞌnḯn sí ga̱ya̱ka̱j nika ni̱ gunïn sôꞌ dàj aꞌmin sí dânj, huê danj ni̱ nga gunïn sôꞌ sa gaꞌmin sí dânj ni̱ ûta ganahuin nìhiàꞌ ruhuâ sôꞌ.
Ña̱ꞌa̱n huaj si ga̱chi̱j sôꞌ, ni̱ ñùnj daꞌhui gànàgàꞌ na̱nj ánj.
Ma̱ꞌan sa gaꞌnaꞌ yàtàꞌa’Ma̱ꞌan Jesús Ma̱ꞌan sa gaꞌna̱ꞌ neꞌ yàtàꞌa, ni̱ ni̱ka̱j sunj riñan daranꞌanj; sani̱ guiì gaꞌnga riñan hioꞌóo, ni̱ sa màn riñan hioꞌó huin ninj, ni̱ aꞌmin ninj rayiꞌî nej rasu̱n màn riñan hioꞌóo, sani̱ Ma̱ꞌan Jesús sa gaꞌnaꞌ neꞌ yàtàꞌa, ni̱ ni̱ka̱j sunj riñan daranꞌanj.
Ni̱ sa giniꞌin Ma̱ꞌan Jesús ngà sa gunïn Ma̱ꞌan Jesús ni̱ huê rayiꞌî dânj huin sa ganataj; sani̱ gàꞌ si ꞌngo̱ nej guiì naꞌhuej gu̱nïn sa ganataj mánj.
Guiì guyumân ruhuâ niꞌin sa ganataj, ni̱ nataꞌ ninj si Ma̱ꞌan Ñaꞌanj an huin sa yàngàꞌa.
Dadinꞌ Ma̱ꞌan Ñaꞌanj an huin sa gaꞌnḯn ga̱ꞌna̱ꞌ Ma̱ꞌan Jesús, ni̱ ganataj si-nùguànꞌ Ma̱ꞌan Ñaꞌanj an; dadinꞌ Ma̱ꞌan Espíritu Santo huin sa gaꞌhuiꞌ nuguanꞌan ni̱ nitaj si giriñunj dàj nìko nuguanꞌan ga̱ꞌmin mánj.
Ni̱ ꞌì ruhuâ Ma̱ꞌan Ñaꞌanj an niꞌin Daꞌnin Jesús, ni̱ daranꞌ nej rasu̱un ganachri raꞌá Jesús huin Daꞌní Ma̱ꞌan.
Guiì guyumân ruhuâ niꞌin Ma̱ꞌan Jesús huin Daꞌnin Ma̱ꞌân Ñaꞌanj an ni̱ ga̱ne nìgànj ninj ngà Ma̱ꞌan; sani̱ guiì naꞌhuej gùyùmàn ruhuâ niꞌin Ma̱ꞌan Jesús huin Daꞌní Ma̱ꞌan Ñaꞌanj an ni̱ si̱ guchiꞌ ninj ga̱ne ninj ñan nne Ma̱ꞌan Ñaꞌanj an mánj, dadinꞌ ga̱na̱huin ra̱ꞌa ninj kastîgu gi̱ꞌhiaj Ma̱ꞌan Ñaꞌanj an na̱nj ánj.
Girïsnaꞌanj Ma̱ꞌan Jesús ngà siyànàa ꞌnaꞌ yumanꞌ SamariaNi̱ nga garânj daꞌngaꞌ ruhuâ Ma̱ꞌan Jesús, si gataj nej sí fariseo: Si dànanj gàꞌì nej guiì gaꞌnaꞌ ga̱huin chru̱n riñanj, ni̱ dànanj ûta duguataꞌ nne Ma̱ꞌan gàꞌ daꞌ Juan.
Sani̱ sê Ma̱ꞌan Jesús huin sa duguataꞌ nne nej guiì, dadinꞌ nej sí duguataꞌ nne nej guiì huin nej sí nìkòꞌ rukû Ma̱ꞌan Jesús,
Gahui Ma̱ꞌan Jesús riñan hioꞌó Judea ni̱ gaꞌanj ñunj riñan hioꞌó Galilea.
Ni̱ daꞌhui ni̱ña̱n Ma̱ꞌan Jesús ga̱chinj ga̱ꞌan riñan hioꞌó Samaria.
Ni̱ gaꞌnaj, ñan nngaj ꞌngo̱ yumanꞌ snàꞌànj gùꞌnàj Sicar huin doꞌó Samaria, nìchrùnꞌ hiuj nânj nngaj hioꞌó nagaꞌhuiꞌ Jacob riñan daꞌní sôꞌ José.
Ni̱ hiuj dânj nun hiuꞌuj dane sachij Jacob, hiôꞌ ni̱ gaꞌanj ga̱ne Ma̱ꞌan Jesús nìchrùnꞌ yiꞌnï̂n hiuꞌuj nne dânj, dadinꞌ gininaj Ma̱ꞌan guendâ gache. Ni̱ gàꞌ gisîj ꞌngo̱ si agaꞌ yùhuìj i neꞌ gui.
Ni̱ gaꞌnaꞌ gi̱digï̂j ꞌngo̱ siyànàa nne riñan hioꞌó Samaria nnee; ni̱ gataj Ma̱ꞌan Jesús gu̱nïn siyànà dânj:—Ri̱ki̱ sòꞌ nnee gòꞌòj.
Dadinꞌ gaꞌanj gi̱ra̱n nej sí gaꞌnaꞌ ga̱huin chru̱un sa ya̱ nej sij ruhuâ yumanꞌ snàꞌànj nânj.
Ni̱ gataj siyànà ꞌna̱ꞌ Samaria gu̱nïn Ma̱ꞌan Jesús:—Nùnj huin saj ni̱ gachín rèꞌ nnee riñânj go̱ꞌo rèꞌ ni̱ ñunj judío huîn rèꞌ ràꞌaj, ni̱ ñùnj huin siyànà ꞌna̱ꞌ Samaria.(Dadinꞌ nitaj si ni̱ka̱j duguiꞌ nej guiì ꞌna̱ꞌ riñan hioꞌó Judea ngà nej guiì ꞌna̱ꞌ riñan hioꞌó Samaria ràꞌaj.)
Nanikàj Ma̱ꞌan Jesús ni̱ gata:—Si gi̱ni̱ꞌînꞌ ahuin sa sàꞌ ga̱ꞌhue ri̱ki̱ Ma̱ꞌan Ñaꞌanj an riñanꞌ, ni̱ si ga̱ꞌhue gi̱ni̱ꞌînꞌ ahuin sa gataj gu̱nï̂nꞌ: Ri̱ki̱ nnee gòꞌòj; ni̱ ga̱ꞌhue gàchìnjꞌ nnee riñânj go̱ꞌo̱ꞌ, ni̱ ga̱ꞌhue rìkìj nne nìꞌnàꞌa go̱ꞌo̱ꞌ saj áj.
Ni̱ gataj siyànà dânj gu̱nïn Ma̱ꞌan Jesús:—Señor, sani̱ nitaj nùnj nikaj rèꞌ gi̱ri̱ rèꞌ nnee mánj, dadinꞌ ûta gùnùn hua ruhuâ hiuꞌuj nânj. Ni̱ dànèꞌ gìrìꞌ rèꞌ, nne nìꞌnàꞌa ri̱ki̱ rèꞌ ràꞌaj.
Ni̱ dànanj aꞌnï̂nꞌ rèꞌ doj gàꞌ daꞌ rej nej ñûnj Jacob nga na̱nj nîꞌ, dadinꞌ huej girikî hiuꞌuj nne nânj, ni̱ nne nnùn ruhuâ hiuꞌuj nânj goꞌoj ngà nej daꞌnin, ni̱ huê nne nânj goꞌo nej danj yuku na̱nj ánj.
Nanikàj Ma̱ꞌan Jesús ni̱ gata:—Daranꞌ nej guiì go̱ꞌo̱ nne nu̱n ruhuâ hiuꞌuj nânj, ni̱ gànàkò ñûn ninj nnee;
sani̱ nej guiì go̱ꞌo̱ nne rìkìj, ni̱ nitaj àmàn huaj gànàkò ninj nnee mánj; dadinꞌ nne gàꞌhuìj go̱ꞌo̱ ninj ni̱ ga̱hui ruhuâ nimân ninj ni̱ na̱gi̱ꞌhiaj nìꞌnàj ninj nìgànj chre ni̱ ga̱ne ninj ngà Ma̱ꞌan Ñaꞌanj an na̱nj ánj.
Ni̱ gataj siyànà dânj gu̱nïn Ma̱ꞌan Jesús:—Señor, ri̱ki̱ rèꞌ nne dânj gòꞌòj, ni̱ si̱ ganakó nnee gàꞌ mánj, hiôꞌ ni̱ si̱ gaꞌnaꞌ gìrìj nnee ruhuâ hiuꞌuj nânj gàꞌ mánj.
Hiôꞌ ni̱ gataj Ma̱ꞌan Jesús gu̱nïn siyànà dânj:—Gui̱j gàkï̀nj sòꞌ nikat, ni̱ nànìkàj ñûnꞌ ga̱ꞌna̱ꞌ râj.
Nanikàj siyànà dânj ni̱ gata:—Nitaj nikâj hua mánj.Ni̱ gataj Ma̱ꞌan Jesús:—Dùgùnàj gatajꞌ: Si nitaj nikât hua;
dadinꞌ gàꞌ gisîj ùnꞌùnꞌ nikat ga, ni̱ sí nne ngàꞌ hia̱j; ni̱ sê nikât huin sôꞌ mánj; ni̱ yàngàꞌ huin sa gatajꞌ na̱nj ánj.
Rej nej ñûnj ginûn ña̱ꞌa̱nj ra̱ kïj nânj riñan Ma̱ꞌan Ñaꞌanj an, sani̱ nej suj huin judío gataj si yumanꞌ snàꞌànj Jerusalén huin ñan ginùn ña̱ꞌa̱nj nêꞌ Ma̱ꞌan Ñaꞌanj an.
Ni̱ gataj Ma̱ꞌan Jesús:—Gatâ riñanꞌ, si gùyùmàn ruhuâꞌ, dadinꞌ gùyùmàn gui ni̱ sê man kïj nânj ni̱ sê man yumanꞌ snàꞌànj Jerusalén huin ñan ga̱ꞌhue ginùn ña̱ꞌa̱nj nej suj riñan Ma̱ꞌan Reꞌ Ñaꞌanj an mánj.
Ni̱ nnùn ña̱ꞌa̱nj nej suj riñan sa nun niꞌin nej suj; ni̱ nnùn ña̱ꞌa̱nj nej ñûnj riñan sa niꞌin nej ñûnj; dadinꞌ sa gi̱ꞌhiaj ga̱na̱ni̱n nej guiì gahui siganï̂nj nej judío.
Sani̱ gùyùmàn gui, ni̱ hia̱j huin, si ga̱ nej guiì ginùn ña̱ꞌa̱nj yàngàꞌ Ma̱ꞌan Rê Ñaꞌanj an ngà ruhuâ nimân ninj; ni̱ huê nej guiì dânj huin sa nanaꞌhuiꞌ Ma̱ꞌan Rê guendâ ginùn ña̱ꞌa̱nj ninj Ma̱ꞌan na̱nj ánj.
Ma̱ꞌan Ñaꞌanj an huin Espíritu; ni̱ nej guiì nnùn ña̱ꞌa̱nj Ma̱ꞌan Ñaꞌanj an, ni̱ si yàngàꞌ nnûn ña̱ꞌa̱nj ninj Ma̱ꞌan Ñaꞌanj an, ni̱ ña̱ꞌa̱n huaj si huê dànanj ginùn ña̱ꞌa̱nj ninj Ma̱ꞌan.
Ni̱ gataj siyànà nânj:—Niꞌín si ga̱ꞌna̱ꞌ Mesías —ni̱ huej huin sa gùꞌnàj Cristo —; ni̱ nga ga̱ꞌnaj ni̱ nda niꞌnï̱nj chre ga̱na̱taj ni̱ ga̱na̱di̱ganj nej nuguanꞌ hua̱ huìi.
Ni̱ gataj Ma̱ꞌan Jesús:—Ñùnj huin Mesías, ni̱ hué huin sa gaꞌmin ngàꞌ na̱nj ánj.
Huê nej nuguanꞌ nânj gaꞌmin Ma̱ꞌan Jesús nikïnj nga gunumân nej sí gaꞌnaꞌ ga̱huin chru̱n riñanj, ni̱ gahuin ña̱ꞌanj ruhuâ nej sôꞌ guendâ giniꞌin nej sôꞌ nikïnj ganarïsnaꞌan ngà ꞌngo̱ siyànàa; sani̱ gàꞌ si ꞌngo̱ nej sôꞌ nun gi̱ri̱ñu̱n ruhuâ gataj: Nùnj huin si gachín naꞌanjꞌ ràꞌaj. Ni̱ nùnj huin si gaꞌminꞌ ngà siyànà dânj ràꞌaj.
Hiôꞌ ni̱ gudunâj siyànà nânj hiaꞌa̱j nu̱n nnee, ni̱ gaꞌanj yumanꞌ huin yiñan, ni̱ gata gu̱nïn nej sí màn ruhuâ yumanꞌ dânj:
—Ga̱ꞌna̱ꞌ nej suj ni̱ gi̱ni̱ꞌin nej suj ꞌngo̱ sinaꞌu dan dadinꞌ gata daranꞌ nej sa giꞌhiâ. Ni̱ sê sinaꞌu nan huin Cristo ruhuâ nej suj mínj.
Ni̱ gahui nej guiì màn ruhuâ yumanꞌ snàꞌànj dânj, ni̱ gaꞌnaꞌ ninj ñan ni̱kï̱nꞌ Ma̱ꞌan Jesús.
Nga nï̀nꞌ huin ràn doj gùyùmàn nej guiì, ni̱ duguaneꞌ nej sí ꞌna̱ꞌ ga̱huin chru̱un ya̱ Ma̱ꞌan Jesús, ni̱ gataj nej sôꞌ:—Maestrûj, ya̱ rèꞌ na̱nj ánj.
Ni̱ gataj Ma̱ꞌan Jesús:—Gàꞌ yâj ꞌngo̱ nihia, sani̱ nun niꞌin nej suj ahuin nihia huin mánj.
Hiôꞌ ni̱ gataj nej sí gaꞌnaꞌ ga̱huin chru̱un riñan ꞌngo̱ ni̱ aꞌngô nej sôꞌ:—Hua̱ ꞌngo̱ guiì gaꞌnaꞌ rë̱ꞌë̱j yâ Ma̱ꞌan Señor na̱nj nîꞌ.
Gataj Ma̱ꞌan Jesús:—Si-nìhiàj huin guendâ gi̱ꞌhia sa garanꞌ ruhuâ Ma̱ꞌan sa gaꞌnḯn gaꞌná, nda ga̱na̱hui si-sùnj.
Sê gataj nej suj: “Si hua̱ na̱nj ga̱chin nguaꞌanj ahuii gùyùmàn diû gi̱yi̱ꞌne̱ꞌ chrinꞌ trigu.” Sani̱ ñùnj taj: Ni̱ ga̱na̱chi̱ nikaj ñan nej suj ni̱ gi̱ni̱ꞌhiaj nej suj riñan hioꞌó ñan gunun nej sij, dadinꞌ gàꞌ gaminj trigu ni̱ gàꞌ huaj ga̱ꞌne̱ꞌ.
Ni̱ sí giꞌhiaj suun ni̱ hua̱ duꞌhue sôꞌ, nej guiì na̱gi̱ꞌhiaj chre̱ꞌ sôꞌ ga̱ne nìgànj nï̀nꞌ yiñán Ma̱ꞌan Ñaꞌanj an, ni̱ ga̱na̱huin nìhiàꞌ ruhuâ sí gaꞌmin si-nùguànꞌ Ma̱ꞌan Ñaꞌanj an ni̱ huê danj na̱nj ga̱na̱huin nìhiàꞌ ruhuâ sí nagiꞌhiaj chre̱ꞌ nej sí gi̱nikòꞌ rukû Ma̱ꞌan Ñaꞌanj an na̱nj ánj.
Dadinꞌ huê danj taj yàngàꞌ ꞌngo̱ nuguanꞌan: “ꞌNgo̱ sij huin sí gunun ni̱ aꞌngô sij huin sí ganaranꞌ.”
Ñùnj ni̱ gaꞌnï̂n gaꞌanj ga̱na̱ranꞌ nej suj ñan nun gùnùn nej suj; aꞌngô nej sôꞌ gunun ni̱ nej suj ganaranꞌ sa gunun nej sôꞌ.
Ni̱ ûta gàꞌì nej guiì màn yumanꞌ snàꞌànj riñan ni̱ka̱j ñuꞌunj Samaria guyumân ruhuâ niꞌin Ma̱ꞌan Jesús, rayiꞌî nuguanꞌ ganataꞌ siyànà dânj: “Gata daranꞌ nej sa giꞌhiâ na̱nj ánj.”
Hiôꞌ ni̱ gaꞌnaꞌ nej guiì màn yumanꞌ nìkòꞌ hioꞌó Samaria ñan ni̱kï̱nꞌ Ma̱ꞌan Jesús ni̱ gachín nìꞌhiaj ninj si gùnàj Ma̱ꞌan Jesús ruhuâ yumanꞌ dânj: Ni̱ gunâj Ma̱ꞌan Jesús huìj gui ruhuâ yumanꞌ dânj.
Ni̱ dànanj ûta gàꞌì nej guiì guyumân ruhuâ niꞌin Ma̱ꞌan Jesús ngà rayiꞌî nej nuguanꞌ gaꞌmin,
ni̱ gataj nej guiì dânj gu̱nïn siyànà nânj:—Hia̱j ni̱ sê man rayiꞌî si-nùguànꞌ guyumân ruhuâ nej ñûnj mánj, dadinꞌ gunïn nej ñûnj ngà rakï̂j nej ñûnj sa gaꞌmin, ni̱ niꞌin nej ñûnj si yàngàꞌ hia nï̀nꞌ si huê Ma̱ꞌan huin sa gi̱ꞌhiaj ga̱na̱ni̱n nej guiì màn ruhuâ yumiguìi na̱nj ánj.
Giꞌhiaj Ma̱ꞌan Jesús ganahuin daꞌní ꞌngo̱ sí ni̱ka̱j su̱n riñan gobiernoGachîn huìj gui, ni̱ gahui Ma̱ꞌan Jesús ruhuâ yumanꞌ dânj ni̱ gaꞌan riñan hioꞌó Galilea.
Ni̱ gataj Ma̱ꞌan si nitaj àmàn huaj gi̱ni̱nj hueꞌê ꞌngo̱ sí gataj dàj ga̱huin riñan nej guiì màn ruhuâ yiñán sôꞌ.
Ni̱ nga gaꞌnaꞌ Ma̱ꞌan Jesús riñan hioꞌó Galilea, ni̱ ganahuin ra̱ꞌa nej guiì màn riñan hioꞌó dânj Ma̱ꞌan, dadinꞌ gàꞌ giniꞌin ninj daranꞌ nej daꞌnga giꞌhia ruhuâ yumanꞌ snàꞌànj Jerusalén, gui nga ginun giꞌñanj an; dadinꞌ gaꞌanj ninj gui nga ginun giꞌñanj yumanꞌ snàꞌànj dânj.
Ni̱ gaꞌnaꞌ ñûn Ma̱ꞌan Jesús, yumanꞌ Kaná huin doꞌó Galilea, ñan giꞌhia si ganahuin nnee nne bino. Ni̱ ruhuâ yumanꞌ dânj nne ꞌngo̱ sí ꞌhiaj sun riñan ꞌngo̱ rey ni̱ ni̱ka̱j sôꞌ sun yàkàan, ni̱ nda ruhuâ yumanꞌ Kapernaúm nne daꞌní sôꞌ sani̱ si aꞌnanꞌ sôꞌ.
Ni̱ nga gunïn sí nânj si gaꞌna Ma̱ꞌan Jesús neꞌ Judea ni̱ guyumanj riñan hioꞌó Galilea, ni̱ gaꞌnaꞌ sôꞌ riñan Ma̱ꞌan ni̱ gachín nìꞌhiaj sôꞌ ni̱ gataj sôꞌ gu̱nïn, gi̱ꞌhiá rèꞌ sunuj u ni̱ ga̱ꞌa̱nj rèꞌ ni̱ gi̱ꞌhiá rèꞌ si ga̱na̱huin daꞌnî, dadinꞌ do̱j sînj huaj ni̱ gàhuìꞌ sij na̱nj ánj.
Hiôꞌ ni̱ gataj Ma̱ꞌan Jesús:—Ni̱ nùnj huin si gi̱ni̱ꞌin nej suj nej daꞌngaꞌa giꞌhiâ ni̱ nùnj huin si gi̱ni̱ꞌin nej suj gi̱ꞌhiâ ga̱na̱huin nej guiì ni̱ gàꞌ dânj ni̱ si̱ guyumân ruhuâ nej suj mánj.
Ni̱ gataj Ma̱ꞌan Jesús:—Ga̱ꞌa̱njꞌ, dadinꞌ hua̱ nìꞌnàꞌ daꞌnít.Ni̱ guyumân ruhuâ sí nânj niꞌin sôꞌ nej nuguanꞌ gataj Ma̱ꞌan Jesús, huê danj ni̱ gaꞌanj sôꞌ.
Ni̱ nga huaj gùnùkuìꞌ sí dânj yumanꞌ huin yiñán sôꞌ, ni̱ gaꞌnaꞌ ga̱na̱huin ra̱ꞌa nej si-musû sôꞌ, ni̱ ganataꞌ nej musu ni̱ gataj nej sôꞌ:—Hua̱ nìꞌnàꞌ daꞌnít na̱nj ánj.
Hiôꞌ ni̱ gachín naꞌanj sí dânj ni̱ gataj sôꞌ, dàj orâ ganahuin sij na̱nj únj. Ni̱ gataj nej sí dânj:—Gukï ꞌngo̱ si agaꞌ chi̱j i giyichinꞌ si nu̱n gachiꞌi sij na̱nj ánj.
Ni̱ garânj daꞌnga ruhuâ rej silíj nânj si huê orâ nânj huin nga gataj Ma̱ꞌan Jesús: “Hua̱ nìꞌnàꞌ daꞌnít”; ni̱ guyumân ruhuâ sí nânj ni̱ huê danj na̱nj guyumân ruhuâ daꞌ hua̱ gè dukuâ sôꞌ niꞌin nej sôꞌ Ma̱ꞌan Jesús.
Ni̱ huê nânj huin gisîj huìj daꞌngaꞌa giꞌhiaj Ma̱ꞌan Jesús nga gaꞌan riñan hioꞌó Galilea.
Duꞌhua tankî Betesda nngaj ꞌngo̱ sí naꞌhue gìsìkìꞌ nneè kúNeꞌ rùkù nga gahuin nej nânj ni̱ hua̱ ꞌngo̱ si-gi̱ꞌña̱nj nej judío, ni̱ gahui Ma̱ꞌan Jesús gaꞌan Jerusalén.
Ni̱ ruhuâ yumanꞌ snàꞌànj Jerusalén nun ꞌngo̱ tankî nnee ni̱ gùꞌnàj tankî dânj nânj hebreo betesda, rahueꞌ gùꞌnàj ñan gatûj nej matsïj ï, ni̱ hiuj dânj nikïnꞌ ùnꞌùnꞌ chran arku.
Ni̱ riki nej chran arku nânj màn ûta gàꞌì nej guiì aꞌnanꞌan, ni̱ màn nej guiì go̱ꞌoj, nej guiì go̱chro̱j o, nej guiì naꞌhue gìsìkìꞌ nneè kú.
Dadinꞌ daꞌ gachin ꞌngo̱ diû lij ni̱ gininj ꞌngo̱ ángel gaꞌnaj ñan nu̱n nne dânj, ni̱ gisikiꞌ nne dânj giꞌhia; ni̱ sí gahuin hio si̱nï̱n gatûj ruhuâ nne dânj nga gisikij, ni̱ giyîꞌnej ahuin na̱nj yiꞌì araꞌhue̱ꞌ sôꞌ.
Ni̱ hiuj dânj nngaj ꞌngo̱ sí dânj ni̱ gàꞌ gisîj hioꞌ ko̱ yi̱nu̱nꞌ huàꞌnï̀nj ïn aꞌnanꞌ sôꞌ.
Ni̱ giniꞌin Ma̱ꞌan Jesús nngaj sí nânj, ni̱ gayakaj guendaj si gàꞌ gisîj ûta gàꞌì hioꞌo aꞌnanꞌ sôꞌ, ni̱ gachín naꞌan Ma̱ꞌan sí dânj ni̱ gata gu̱nïn sôꞌ:—Hua̱ ruhuâꞌ ga̱na̱huînꞌ nîꞌ.
Gataj sí aꞌnanꞌ dânj,—Señor, hua̱ ruhuâj sani̱ nitaj gàꞌ ꞌngo̱ sí du̱guatûj ñùnj ruhuâ tankî man nga gisikiꞌ nnee; ni̱ nga nï̀nꞌ gahuin ràn huâ ni̱ gàꞌ gatûj si̱nï̱n aꞌngô síi na̱nj ánj.
Ni̱ gataj Ma̱ꞌan Jesús gu̱nïn sí dânj:—Ga̱na̱chi sòꞌ ni̱ ga̱tâꞌ du̱huêt ni̱ na̱nꞌ dukuâ na̱nj ánj.
Ni̱ orâ chre ni̱ ganahuin sí nânj, ni̱ ganakaj sôꞌ duhuê sôꞌ ni̱ gayiꞌì sôꞌ ni̱ gaché sôꞌ. Ni̱ gui dânj huin gui ganarânj rûhua.
Hiôꞌ ni̱ gayiꞌì nej sí judío ni̱ gataj nej sôꞌ gu̱nïn si ganahuin sàꞌ nneè kú dânj:—Gui nan huin gui ganarânj ruhuâ; ni̱ si̱ gaꞌhue ga̱tâꞌ duhuêt ga̱ꞌa̱nj mánj.
Ni̱ gataj sí dânj:—Ma̱ꞌan sí giꞌhiaj ga̱na̱huín, ni̱ huê sôꞌ huin sí gataj: “Ga̱ta duhuêt ni̱ ga̱ꞌa̱nj na̱nj ánj.”
Hiôꞌ ni̱ gachín naꞌanj nej sí dânj ni̱ gataj nej sôꞌ:—Ahuin sí gataj: “Ga̱tâ duhuêt ni̱ ga̱che̱ꞌ ni̱ ga̱ꞌa̱nj ràꞌaj.”
Sani̱ nun niꞌin sí dânj ahuin sí giꞌhiaj ganahuin sàꞌ nneè kú sôꞌ, dadinꞌ guxun Jesús Ma̱ꞌan hiuj dânj.
Neꞌ rùkù ni̱ ganariꞌ Ma̱ꞌan Jesús sí nânj nga nikïnꞌ sôꞌ ruhuâ hueꞌ nûhui ni̱ gata gu̱nïn sôꞌ:—Ni̱ꞌhiajꞌ dadinꞌ gàꞌ ganahuin sàꞌ nneè kúꞌ; ni̱ si̱ gi̱ꞌhiáꞌ gakï̱nꞌïn gàꞌ mánj, dadinꞌ ga̱ꞌhue ni̱ gùyùmàn aꞌngô sañun nìko riñanꞌ na̱nj ánj.
Huê danj ni̱ gaꞌanj sí nânj, ni̱ ganata sôꞌ gu̱nïn nej sí judío si Jesús huin sa giꞌhiaj ganahuin sôꞌ.
Ni̱ rayiꞌî nânj ni̱ gata rùhuà nej sí judío Ma̱ꞌan Jesús, guendâ giꞌhia ganahuin nej guiì nej gui ganarânj rûhua.
Ni̱ nanikàj Ma̱ꞌan Jesús ni̱ gata:—Nda gui hia̱j ni̱ giꞌhiaj sun Ma̱ꞌan Rê, ni̱ huê danj na̱nj ñùnj ni̱ giꞌhiaj sûnj nej na̱nj ánj.
Rayiꞌî nej nuguanꞌ gaꞌmin Ma̱ꞌan Jesús ni̱ ûta gahuin ruhuâ nej sí judío da̱gahuiꞌ nej sôꞌ Ma̱ꞌan, dadinꞌ sê man ꞌngo̱ rïn guendâ nun gi̱nikaj chre gui ganarânj ruhuâ huin, dadinꞌ rayiꞌî guendâ gata si Rê huin Ma̱ꞌan Ñaꞌanj an, hiôꞌ ni̱ giꞌhia si gu̱ña̱n chre huin ngà Ma̱ꞌan Ñaꞌanj an.
Ûta nìko ginikaj su̱n Ma̱ꞌan JesúsHiôꞌ ni̱ nanikàj Ma̱ꞌan Jesús, ni̱ gata:—Yàngàꞌ ni̱ yàngàꞌ hiaꞌ nï̀nꞌ gàtà: Ni̱ nitaj nùnj chrùnj gi̱ꞌhia, man nej sa giniꞌín giꞌhiaj Ma̱ꞌan rê huê nej danj huin sa chrùnj gi̱ꞌhia, dadinꞌ daranꞌ nej sa chru̱n Ma̱ꞌan rê gi̱ꞌhia ni̱ huê nej danj huin sa chrùnj gi̱ꞌhia na̱nj ánj.
Dadinꞌ ꞌì ruhuâ Ma̱ꞌan Rê niꞌin ñùnj, ni̱ daranꞌ nej sa giꞌhia ni̱ huê nej dânj huin sa gidiganj ñùnj, ni̱ dànanj nìko doj hua nej sa gi̱di̱ganj riñânj, ni̱ ûta ga̱huin ña̱ꞌanj ruhuâ nej suj nga gi̱ni̱ꞌin nej suj sa giꞌhia na̱nj ánj.
Dadinꞌ dàj rûnꞌ giꞌhiaj Ma̱ꞌan Rê nga ganaꞌnï̂nj nej nîman, ni̱ huê danj na̱nj rikij suun riñânj ni̱ ga̱ꞌhue gi̱ꞌhia si ga̱na̱huin nìꞌnàꞌ nimân nej guiì garanꞌ ruhuaj.
Huê danj na̱nj nitaj si gaꞌmin gakï̱nꞌ Rê sa giꞌhiaj nej guiì mánj. Daranꞌ nej sun dânj duguachinj riñânj ni̱ ñùnj huin sa ganakaj guendâ dàj giꞌhiaj daꞌ goꞌngo̱ nej guiì.
Daꞌnga ni̱ gi̱nikaj chre̱j daranꞌ nej guiì riñânj dàj rûn ginikaj chre̱j ninj riñan Ma̱ꞌan Rê. Ni̱ guiì nitaj si ni̱ka̱j chre̱j riñânj, ni̱ nitaj si ni̱ka̱j chre̱j ninj riñan Ma̱ꞌan Rê Ñaꞌanj gaꞌnḯn gaꞌná mánj.
’Yàngàꞌ, ni̱ yàngàꞌ hia nï̀nꞌ gatâ: Ni̱ guiì gunïn si-nùguànꞌànj, ni̱ guyumân ruhuâ ninj niꞌin ninj Ma̱ꞌan sa gaꞌnḯn gaꞌná, ni̱ ga̱ne nìgànj ninj ngà Ma̱ꞌan Ñaꞌanj an; ni̱ si̱ giranꞌ sa̱ñu̱n ninj gàꞌ mánj, dadinꞌ gahuin ninj guiì gahuiꞌi sani̱ ganahuin nìꞌnàꞌ ninj.
Dadinꞌ dàj rûnꞌ hua nìꞌnàꞌ Ma̱ꞌan Rê giꞌhiaj Ma̱ꞌan, ni̱ huê danj giriꞌ ni̱ꞌhiâ si ga̱ꞌhue gi̱ꞌhia ga̱ nìꞌnàꞌ Ma̱ꞌán;
Ni̱ huê danj rikî Ma̱ꞌan Rê suun raꞌá guendâ ga̱ꞌhue ga̱ya̱ka̱j guendâj dàj giꞌhiaj nej guiì, dadinꞌ huê Ma̱ꞌán huin sa ni̱ka̱j su̱n riñan yumiguìi nânj.
Si̱ gahuin ña̱ꞌanj ruhuâ nej suj rayiꞌî nej nuguanꞌ ga̱ta mánj: Dadinꞌ gùyùmàn gui ni̱ daranꞌ nej nimân nngaj riki hioꞌóo ni̱ gu̱nïn ninj gàꞌmìn na̱nj ánj;
Ni̱ gànàꞌnï̀nj nej nimân giꞌhiaj sa sàꞌa ni̱ ga̱hui̱ ninj ñan nngaj ninj dânj guendâ ga̱ne nìgànj ninj; sani̱ nej nimân giꞌhiaj gakï̱nꞌïn ni̱ ga̱hui̱ ninj ñan nngaj ninj dânj guendâ gi̱ranꞌ sa̱ñu̱n nìgànj ninj na̱nj ánj.
Sa giniꞌin Ma̱ꞌan Cristo giꞌhiaj Re ni̱ huê danj giꞌhia’Nitaj nùnj ga̱ꞌhue gi̱ꞌhia ngà Ma̱ꞌán mánj; sa gunḯn ni̱ huê dânj huin sa gayakaj guendâj; ni̱ dàj gayakaj guendâj ni̱ huê dânj huin sa ni̱ka̱ giꞌhia, dadinꞌ sê si̱ giꞌhia sa garanꞌ ruhuâj mánj, giꞌhia dàj garanꞌ ruhuâ Ma̱ꞌan sa gaꞌnḯn gaꞌná.
Si gànàtàj rayiꞌî Maꞌán, ni̱ nuguanꞌ gànàtàj ni̱ sê nuguanꞌ yàngàꞌa huin mánj.
Aꞌngô sôꞌ huin sa gànàtàꞌ rayiꞌî, ni̱ niꞌín si nuguanꞌ gànàtàꞌ sôꞌ rayiꞌí ni̱ huin nuguanꞌ yàngàꞌa.
Ni̱ nga gaꞌnḯn nej suj nej sí gaꞌanj gàchìnj naꞌanj riñan Juan, ni̱ nuguanꞌ ganataꞌ sôꞌ huin sa yàngàꞌa rayiꞌí.
Sani̱ ñùnj ni̱ nitaj si ànàꞌhuì si gànàtàꞌ ꞌngo̱ síi dàj huaj mánj; sani̱ gatâ dànanj, daꞌnga ni̱ gaꞌhue ga̱na̱ni̱n nej suj.
Dàj rûnꞌ huin chrun tàj ñaꞌan gudugùun huê danj huin Juan dadinꞌ ganataꞌ sôꞌ si-nùguànꞌ Ma̱ꞌan Ñaꞌanj an riñan nej suj ni̱ garânj daꞌngaꞌ ruhuâ nej suj giꞌhiaj sôꞌ; ni̱ ga ꞌngo̱ diû ni̱ gahuin nìhiàꞌ ruhuâ nej suj ni̱ gaché nej suj chrej gidigân sôꞌ.
Sani̱ nej nuguanꞌ ganatá ni̱ dànanj du̱ꞌhue̱ man doj gàꞌ daꞌ nej nuguanꞌ ganataꞌ Juan; dadinꞌ sun rikî Ma̱ꞌan Rê guendâ da̱gahuín, ni̱ huê nej sun dânj huin sa ganataꞌ rayiꞌí, ni̱ huê nej sun dânj huin sa ganataꞌ si Ma̱ꞌan Rê gaꞌnḯn gaꞌná.
Ni̱ huê Ma̱ꞌan Rê huin sa gaꞌnḯn gaꞌná, ni̱ Ma̱ꞌan huin sa ganataꞌ rayiꞌí. Sani̱ nitaj àmàn gunïn nej suj nej nuguanꞌ gaꞌmin ni̱ nun gi̱ni̱ꞌin nej suj dàj hua Ma̱ꞌan mánj,
ni̱ huê danj na̱nj nitaj si nu̱n si-nùguànꞌ Ma̱ꞌan ruhuâ nimân nej suj; dadinꞌ nun gùyùmàn ruhuâ nej suj niꞌin nej suj, Ma̱ꞌan sa gaꞌnḯn gaꞌná riñan nej suj mánj.
Na̱di̱giꞌñun nej suj si-nùguànꞌ Ma̱ꞌan Ñaꞌanj an; dadinꞌ rûꞌhuaj si huej huin sa gi̱di̱gân ni̱ ga̱ꞌhue gànàrìꞌ nej suj ni̱ ga̱na̱huin nìꞌnàꞌ nej suj ni̱ ga̱ne nìgànj nej suj ngà Ma̱ꞌan Ñaꞌanj an;
sani̱ naꞌhuej nej suj ga̱ꞌna̱ꞌ nej suj riñânj huê danj ni̱ si̱ ganahuin nìꞌnàꞌ nej suj mánj.
’Nun naꞌhuí si gi̱ta raꞌa nej síi rayiꞌî nej sa giꞌhia mánj.
Sani̱ niꞌín, si nitaj sa ꞌì ruhuâ Ma̱ꞌan Ñaꞌanj an nun ruhuâ nimân nej suj.
Ñùnj ni̱ gaꞌná ngà siyu̱gui Ma̱ꞌan Rê, ni̱ nun ga̱na̱huin ra̱ꞌa nej suj ñùnj; ni̱ si hua̱ aꞌngô sí ga̱ꞌna̱ꞌ ngà siyu̱gui ma̱ꞌan sôꞌ, ni̱ ga̱na̱huin ra̱ꞌa nej suj sôꞌ.
Dàj gi̱ꞌhiaj nej suj ga̱ꞌhue gùyùmàn ruhuâ nej suj, dadinꞌ ûta garanꞌ ruhuâ nej suj si ga̱ꞌmi̱n hueꞌê ꞌngo̱ ni̱ aꞌngô nej duguiꞌ nej suj rayiꞌî nej suj, ni̱ nitaj si nanaꞌhuiꞌ nej suj si ga̱ꞌmi̱n hueꞌê Ma̱ꞌan Ñaꞌanj an rayiꞌî nej suj ràꞌaj.
Ni̱ si̱ ganï̂n ruhuâ nej suj si ga̱ra̱n ruhuâj rayiꞌî nej suj riñan Ma̱ꞌan Rê mánj; hua̱ ni̱ña̱n sôꞌ ga̱ra̱n ruhuâ rayiꞌî nej suj, ni̱ sôꞌ dânj huin Moisés, dadinꞌ ganï̂n ruhuâ nej suj si sa gidigân sôꞌ gi̱ꞌhiaj ga̱na̱ni̱n nej suj.
Dadinꞌ si guyumân ruhuâ nej suj niꞌin nej suj Moisés, hiôꞌ ni̱ gùyùmàn ruhuâ nej suj niꞌin nej suj ñùnj, dadinꞌ huê rayiꞌí huin sa gachrûn Moisés.
Sani̱ si nitaj si guyumân ruhuâ nej suj niꞌin nej suj ñanj gachrûn Moisés, ni̱ dàj giꞌhiaj nej suj gùyùmàn ruhuâ nej suj niꞌin nej suj si-nùguànꞌanj ràꞌaj.
Gaꞌhuiꞌ Ma̱ꞌan Jesús Ya ùnꞌùnꞌ mîn nej síi<TS3>(<a href="tw://bible.*?40.14.13-21">Mt. 14:13-21</a>; <a href="tw://bible.*?41.6.30-44">Mr. 6:30-44</a>; <a href="tw://bible.*?42.9.10-17">Lc. 9:10-17</a>)Neꞌ rùkù nej nânj, ni̱ gaꞌanj Ma̱ꞌan Jesús neꞌ ané duꞌhua nne ña̱ꞌa̱nj gùꞌnàj Tiberia huin doꞌó Galilea.
Ni̱ nìkòꞌ ûta gàꞌì nej guiì rìgìi gaꞌnaꞌ ninj rukû Ma̱ꞌan, dadinꞌ giniꞌin ninj si ûta ganahuin nej guiì aꞌnanꞌan giꞌhiaj Ma̱ꞌan.
Ni̱ gahui Ma̱ꞌan gaꞌan raa̱ ꞌngo̱ kïj ï, ni̱ gaꞌanj ga̱ne ngà nej sí ꞌna̱ꞌ ga̱huin chru̱n riñan hiuj dânj.
Ni̱ gàꞌ doj huaj gùyùmàn giꞌñanj pascua, si-gi̱ꞌña̱nj nej sí judío.
Ni̱ ganachi nikaj ñan Ma̱ꞌan Jesús, ni̱ giniꞌin si ꞌna̱ꞌ ûta gàꞌì nej guiì riñanj, ni̱ gata gu̱nïn Felipe:—Dànèꞌ ga̱ꞌa̱nj gi̱ru̱nꞌ rachrúun ya̱ daranꞌ nej guiì nânj ràꞌaj.
Sani̱ man si gata dànanj gu̱nïn sôꞌ guendâ ruhuaj ga̱ya̱ka daꞌngaꞌa ngà sôꞌ; dadinꞌ gàꞌ niꞌin sàꞌaj dàj gi̱ꞌhia gìrìꞌ nej guiì ya̱ ninj.
Nanikàj Felipe ni̱ gataj sôꞌ:—Si gi̱ru̱nꞌ huìj sientu denario rachrúun ni̱ dàdòꞌ sînj gi̱si ya̱ nej guiì na̱nj ánj.
—Hiuj nânj nikïnꞌ ꞌngo̱ sí hua̱ lij, ni̱ ni̱ka̱j sôꞌ ùnꞌùnꞌ rachrún sebada ni̱ ni̱ka̱j sôꞌ huìj yukuaj a; sani̱ àmàn gìsìj nânj ya̱ nej guiì rigìi ràꞌaj.
Hiôꞌ ni̱ gataj Ma̱ꞌan Jesús:—Ga̱ta̱j nej suj gu̱nïn nej guiì si ga̱ꞌa̱nj ga̱ne ninj.Ni̱ ûta mân koj o riñan hioꞌó dânj, ni̱ gaꞌanj ga̱ne daran nej guiì ni̱ gisîj ꞌngo̱ si ùnꞌùnꞌ mîn nej síi mân hiu dânj.
Ni̱ gidaꞌa Ma̱ꞌan Jesús nej rachrúun, ni̱ nga gisîj gaꞌhuij si guruhuâ Ma̱ꞌan Ñaꞌanj an, ni̱ guchraꞌ da̱ꞌa ni̱ gaꞌhuij raꞌa nej sí gaꞌnaꞌ ga̱huin chru̱n riñanj, ni̱ huê danj giꞌhia ngà nej yukuaj a, ni̱ si hua̱ sí ruhuâ ya̱ doj ni̱ hua̱ doj ya̱ nej sôꞌ.
Ni̱ nga gisîj ya daranꞌ nej guiì ni̱ gunumân riki ninj, ni̱ gataj Ma̱ꞌan Jesús gu̱nïn nej sí gaꞌnaꞌ ga̱huin chru̱n riñanj:—Ga̱na̱ranꞌ nej suj nej dasû gunâj dânj, ni̱ si̱ girëꞌ gàꞌ si ꞌngo̱ dasû lij mánj.
Ni̱ ganaranꞌ nej sôꞌ nej dasû lij gunâj dânj, ni̱ mân ùnꞌùnꞌ gè rachrúun huin sani̱ gisi yâ daranꞌ nej guiì ni̱ dànanj gunâj yùhuìj yugûti nej dasû lij nej rachrún dânj ganaranꞌ nej sij.
Hiôꞌ ni̱ nga giniꞌin nej sí nânj nej daꞌnga giꞌhiaj Ma̱ꞌan Jesús, ni̱ gataj nej sôꞌ:—Yàngàꞌ hia nï̀nꞌ ni̱ sí nânj huin sôꞌ gataj dàj ga̱huin ni̱ gaꞌnaꞌ sôꞌ ruhuâ yumiguìi.
Sani̱ garânj daꞌngaꞌ ruhuâ Ma̱ꞌan Jesús si ruhuâ nej sij ga̱ꞌna̱ꞌ gi̱daꞌa nej sij Ma̱ꞌan ni̱ ga̱na̱chru̱n su̱n nej sij ga̱huin Rey ni̱ gi̱nikaj sunj riñan nej sij, huê danj ni̱ guxunj Ma̱ꞌan ni̱ gaꞌanj ꞌngo̱ rïn riki kïj ï.
Aché Ma̱ꞌan Jesús riñan nne ña̱ꞌa̱nj<TS3>(<a href="tw://bible.*?40.14.22-27">Mt. 14:22-27</a>; <a href="tw://bible.*?41.6.45-52">Mr. 6:45-52</a>)Ni̱ nga ginìn gui dânj, ni̱ gananinj nej sí gaꞌnaꞌ ga̱huin chru̱n riñanj ni̱ gaꞌanj nej sôꞌ duꞌhua nne ña̱ꞌa̱nj,
ni̱ nga gatûj nej sôꞌ ruhuâ barku ni̱ gachîn nej sôꞌ gaꞌanj nej sôꞌ yumanꞌ Kapernaúm. Sani̱ gàꞌ ꞌna̱ꞌ ga̱huin ru̱mi̱nꞌ, ni̱ hua̱ na̱nj nun ga̱ꞌna̱ꞌ Ma̱ꞌan Jesús riñan nej sôꞌ.
Ni̱ ûta ganayumàn nne ña̱ꞌa̱nj dadinꞌ ûta nùkuaj gaꞌhuij nanèe.
Ni̱ gàꞌ gisîj gaché barkû daꞌngaꞌ ꞌngo̱ si ùnꞌùnꞌ nej si huàtànꞌ mîn metru riñan nne ña̱ꞌa̱nj, ni̱ giniꞌin nej sij gaché Ma̱ꞌan Jesús ꞌnaj riñan nne ña̱ꞌa̱nj, ni̱ ꞌna̱ꞌ nichi̱j riñan barkû nu̱n nej sij; ni̱ ûta guyuꞌhuiꞌ nej sij giꞌhia.
Sani̱ gataj Ma̱ꞌan Jesús gu̱nïn nej sij:—Ñùnj huin; ni̱ si̱ guyuꞌhui nej suj mánj.
Hiôꞌ ni̱ ûta ganahuin nìhiàꞌ ruhuâ nej sij ni̱ ganahuin ra̱ꞌa nej sij Ma̱ꞌan Jesús ni̱ gatu ruhuâ barkû nu̱n nej sij huaj nej sij, ni̱ nda nanè chre guchiꞌ barkû dânj riñan hioꞌó hua̱j nej sij.
Nanaꞌhuiꞌ nej guiì Ma̱ꞌan JesúsGui dânj ni̱ giniꞌin nej guiì gimân duꞌhua nne ña̱ꞌa̱nj ngà Ma̱ꞌan Jesús si ꞌngo̱ rïn barku nikïnꞌ, ni̱ man ꞌngo̱ rïn nej sí gaꞌnaꞌ ga̱huin chru̱n riñan Ma̱ꞌan gatûj ruhuâ barku ni̱ gaꞌanj nej sôꞌ ni̱ nun gi̱ni̱ꞌin nej guiì ga̱tu̱ Ma̱ꞌan Jesús gaꞌan ruhuâ barku dânj gaꞌan ngà nej sôꞌ.
Huê danj ni̱ guyumân aꞌngô nej barku ꞌna̱ꞌ riñan hioꞌó Tiberia duꞌhua nne ña̱ꞌa̱nj ñan yâ nej sij rachrúun nga gaꞌhuiꞌ Ma̱ꞌan Jesús si guruhuâ Ma̱ꞌan Ñaꞌanj an.
Ni̱ nga giniꞌin nej guiì, si nitaj Ma̱ꞌan Jesús nikïnꞌ hiuj dânj, ni̱ nitaj nej sí gaꞌnaꞌ ga̱huin chru̱n riñan Ma̱ꞌan nikïnꞌ hiuj dânj, ni̱ gatûj ninj ruhuâ nej barkû màn hiuj dânj ni̱ gaꞌanj ninj Kapernaúm, dadinꞌ nanaꞌhuiꞌ ninj Ma̱ꞌan Jesús.
Jesús huin rachrún gi̱ꞌhiaj ga̱ nìꞌnòꞌNi̱ nga ganariꞌ ninj Ma̱ꞌan Jesús ané duꞌhua nne ña̱ꞌa̱nj, ni̱ gataj ninj gu̱nïn:—Maestrûj àmàn àsìj guyumân Ma̱ꞌân rèꞌ hiuj nânj ràꞌaj.
Nanikàj Ma̱ꞌan Jesús ni̱ gata:—Yàngàꞌ ni̱ yàngàꞌ hia nï̀nꞌ ga̱ta̱ gunïn nej suj ni̱ nanaꞌhuiꞌ nej suj ñùnj dadinꞌ ruhuâ nej suj giriꞌ nej suj rachrúun yâ nej suj ni̱ gunumân riki nej suj, sani̱ sê si̱ nanaꞌhuiꞌ nej suj ñùnj guendâ giniꞌin nej suj daꞌngaꞌ giꞌhiâ mánj.
Gi̱ꞌhiaj sun nej suj, sani̱ sê rayiꞌî nihia ga̱ꞌhue gi̱rë̱ꞌ mánj, gi̱ꞌhiaj sun nej suj rayiꞌî nihia ga̱ nìgànj sa si̱ girëꞌ, ni̱ huê nihia dânj huin sa rìkìj; dadinꞌ huê rayiꞌî nihia dânj huin sa gaꞌmin Ma̱ꞌan Rê.
Hiôꞌ ni̱ gataj nej sí dânj:—Nùnj huin si gi̱ꞌhiaj nej ñûnj ni̱ ga̱ꞌhue da̱gahuin hueꞌê nej ñûnj riñan Ma̱ꞌan Ñaꞌanj an ràꞌaj.
Nanikàj Ma̱ꞌan Jesús ni̱ gata:—Huê nej nânj huin sa garanꞌ ruhuâ Ma̱ꞌan Ñaꞌanj an gi̱ꞌhiaj nej suj, gùyùmàn ruhuâ nej suj niꞌin nej suj Ma̱ꞌan sa gaꞌnḯn gaꞌná riñan nej suj.
Hiôꞌ ni̱ gataj nej sij:—Ahuin daꞌngaꞌ ga̱ꞌhue gi̱ꞌhiâꞌ, ni̱ gi̱ni̱ꞌin nej ñûn ni̱ gùyùmàn ruhuâ nej ñûnj niꞌin nej ñûnj sòꞌ ràꞌaj.
Dadinꞌ rej nej ñûnj ni̱ yâ nej sôꞌ rachrún maná riñan hioꞌó nàkòo, dàj rûnꞌ taj riñan si-nùguànꞌ Ma̱ꞌan Ñaꞌanj an: “Rachrún gaꞌnaꞌ yàtàꞌa gaꞌhuiꞌ Ma̱ꞌan Ñaꞌanj an yâ nej sij.”
Ni̱ gataj Ma̱ꞌan Jesús:—Yàngàꞌ, ni̱ yàngàꞌ hia nï̂nꞌ tâ: Si sê rachrún gaꞌnaꞌ yàtàꞌa huin sa rikî Moisés yâ nej suj mánj. Sani̱ Ma̱ꞌan Rê huin sa ri̱ki̱ rachrún yàꞌngàꞌ hia ni̱ rachrún dânj huin sa gaꞌnaꞌ yàtàꞌa.
Dadinꞌ si-ràchrùnj Ma̱ꞌan Ñaꞌanj an huín dadinꞌ ginîn gaꞌná neꞌ yàtàꞌa ni̱ gi̱ꞌhia si ga̱na̱huin nìꞌnàꞌ Ma̱ꞌan nimân nej guiì màn ruhuâ yumiguìi.
Ni̱ gataj nej sí dânj:—Señor, ri̱ki̱ sòꞌ daranꞌ nej gui rachrún dânj ya̱ nej ñûnj.
Ni̱ gataj Ma̱ꞌan Jesús:—Ñùnj huin rachrún gi̱ꞌhiaj ga̱ nìꞌnàꞌ Ma̱ꞌan nimân nej suj; nej guiì ꞌna̱ꞌ riñânj, ni̱ nitaj àmàn gànàchinj yiꞌnaa riki ninj mánj; ni̱ nej guiì gùyùmàn ruhuâ niꞌin ñùnj, ni̱ nitaj àmàn gànàkò ninj nnee mánj.
Sani̱ ñùnj taj gu̱nïn nej suj, ni̱ nùnj huin si gi̱ni̱ꞌin nej suj ñùnj, sani̱ gàꞌ danj ni̱ si̱ guyumân ruhuâ nej suj niꞌin nej suj ñùnj mánj.
Daranꞌ nej guiì rikî Ma̱ꞌan Rê raꞌá, ni̱ ga̱ꞌna̱ꞌ ninj riñânj; ni̱ nej guiì ga̱ꞌna̱ꞌ riñânj, ni̱ si̱ girîj ga̱ꞌa̱nj ninj neꞌ ye̱ꞌe mánj.
Ni̱ huê nânj huin sa garanꞌ ruhuâ Ma̱ꞌan Rê, Ma̱ꞌan sa gaꞌnḯn gaꞌná: Daranꞌ nej guiì rikij riñânj, ni̱ gàꞌ si ꞌngo̱ ninj si̱ gaꞌanj ni̱ꞌhia gi̱ꞌhia, dadinꞌ gi̱ꞌhia si gànàꞌnï̀nj ninj gui ga̱ꞌna̱ꞌ neꞌ ña̱an.
Ni̱ giꞌhiâ dànanj dadinꞌ garanꞌ ruhuâ Ma̱ꞌan Rê Ma̱ꞌan sa gaꞌnḯn gaꞌná: Dadinꞌ daranꞌ nej guiì ginûn ñan ñùnj, ni̱ guyumân ruhuâ ninj niꞌin ninj ñùnj, ni̱ ga̱ne nìgànj ninj; ni̱ ñùnj gi̱ꞌhiaj ni̱ gànàꞌnï̀nj ninj diû ga̱ꞌna̱ꞌ neꞌ ña̱an.
Huê danj ni̱ gayiꞌì nej sí judío, ni̱ gaꞌmin nej sôꞌ rayiꞌî Ma̱ꞌan Jesús, rayiꞌî guendâ gata: “Ñùnj huin rachrún gininj gaꞌnaꞌ yàtàꞌa.”
Ni̱ gataj nej sôꞌ:—Sê sí nânj huin Jesús, daꞌní José, dadinꞌ niꞌin nêꞌ rej sij ngà nni sij ràꞌ saj ûnꞌ. Nùnj huin saj ni̱ gataj sij: Yàtàꞌa ginîn gaꞌná.
Nanikàj Ma̱ꞌan Jesús ni̱ gata:—Si̱ gaꞌmin nej suj rayiꞌî nej duguiꞌ nej suj mánj.
Gàꞌ si ngo̱ nej guiì si̱ ga̱ꞌhue ga̱ꞌna̱ꞌ riñânj, si nitaj si ni̱ka̱j Ma̱ꞌan Rê gaꞌnaꞌ ninj riñânj mánj; ni̱ ñùnj huin sa gi̱ꞌhiaj gànàꞌnï̀nj ninj nej gui ga̱ꞌna̱ꞌ neꞌ ña̱an.
Ni̱ huê danj taj riñan ñanj librû gachrûn nej sôꞌ gataj dàj ga̱huin: “Huê danj ni̱, Ma̱ꞌan Rê gi̱di̱gân riñan daranꞌ nej guiì.” Ni̱ guiì gu̱nïn ni̱ ga̱huin chru̱n ninj giꞌhia, nej guiì dânj huin sa ga̱ꞌna̱ꞌ riñânj.
’Ni̱ sê si̱ gi̱ni̱ꞌin nej guiì dàj hua Ma̱ꞌan Rê mánj, man ñùnj huin sa niꞌin dàj huaj, dadinꞌ huê Ma̱ꞌan huin sa gaꞌnḯn gaꞌná.
Yàngàꞌ ni̱ yàngàꞌ hia nï̀nꞌ tâ: Guiì guyumân ruhuâ niꞌin ñùnj ni̱ ga̱ne nìgànj ninj.
Ñùnj huin rachrún gi̱ꞌhiaj ga̱ nìꞌnàꞌ ninj.
Yâ rej nej suj rachrún maná nga gane nej sôꞌ riñan hioꞌó nàkòo, sani̱ gahuiꞌ nej sôꞌ.
Sani̱ ñùnj gaꞌmin rayiꞌî rachrún gininj gaꞌnaꞌ yàtàꞌa, ni̱ nej guiì ya̱ rachrún nânj, ni̱ si̱ gahuiꞌ ninj mánj.
Ñùnj huin rachrún nìꞌnàꞌ gininj gaꞌnaꞌ yàtàꞌa; ni̱ si hua̱ ꞌngo̱ guiì ya̱ rachrún nânj, ni̱ ga̱ne nìgànj ninj; ni̱ rachrún rìkìj ya̱ ninj huin nneè kû, ni̱ ga̱ꞌhue ga̱na̱huin nìꞌnàꞌ ninj gi̱ꞌhia.
Hiôꞌ ni̱ gayiꞌì nej judío ni̱ ûta gunïnꞌ nej sôꞌ ni̱ gataj nej sôꞌ:—Dàj giꞌhiaj sí nânj ga̱ꞌhue ri̱ki̱ sôꞌ nneè kú sôꞌ yo̱ꞌ ràꞌaj.
Ni̱ gataj Ma̱ꞌan Jesús:—Yàngàꞌ ni̱ yàngàꞌ hia nï̀nꞌ gàtà: Ni̱ si si̱ yâ nej suj nnêj, ni̱ si̱ goꞌo nej suj tún, ni̱ si̱ gaꞌhue ga̱ nìꞌnàꞌ nej suj mánj.
Guiì yâ nnêj ni̱ goꞌo ninj tún, ni̱ ga̱ne nìgànj ninj; ni̱ ñùnj gi̱ꞌhiaj gànàꞌnï̀nj ninj nej guiì ga̱ꞌna̱ꞌ neꞌ ña̱an.
Dadinꞌ nneè kû huin nihia yàngàꞌa, ni̱ tún huin nne yàꞌngàꞌ go̱ꞌo̱ nej suj.
Guiì yâ nneè kû ni̱ goꞌo ninj tún, ni̱ nne ninj ngàj ni̱ nné ngà ninj.
Dàj rûnꞌ gaꞌnḯn Ma̱ꞌan Rê hua̱ nìꞌnàꞌa gaꞌná, ni̱ hua̱ nìꞌnàj giꞌhiaj Ma̱ꞌan, huê danj ni̱ guiì ya nnêj, ni̱ ga̱ nìꞌnàꞌ ninj.
Nânj huin rachrún gininj gaꞌnaꞌ yàtàꞌa; ni̱ nitaj si huaj dàj rûnꞌ hua rachrún maná yâ rej nej suj, dadinꞌ yâ nej sôꞌ sani̱ gahuiꞌ nej sôꞌ; guiì ya̱ rachrún nânj, ni̱ ga̱ne nìgànj ninj.
Huê nej nuguanꞌ nânj gaꞌmin Ma̱ꞌan Jesús nga nikïnj ruhuâ hueꞌ si-nùhuì nej judío, ni̱ huê dànanj gidiganj ruhuâ yumanꞌ Kapernaúm.
Nuguanꞌ gi̱ꞌhiaj ga̱ nìꞌnàꞌ nìgùnꞌNi̱ nga gunïn, gàꞌì nej sí ꞌna̱ꞌ ga̱huin chru̱n riñan Ma̱ꞌan Jesús nej nuguanꞌ nânj ni̱ gataj nej sôꞌ:—Ûta chìꞌ hua nuguanꞌ nânj; ni̱ ahuin guiì gùnùkuaj gu̱nïn gàꞌ ûnj.
Ni̱ garânj daꞌngaꞌ ruhuâ Ma̱ꞌan Jesús si dànanj aꞌmin nej sí ꞌna̱ꞌ ga̱huin chru̱n riñanj rayiꞌî si-nùguànꞌanj, ni̱ gata gu̱nïn nej sôꞌ:—Ginaꞌan ruhuâ nej suj rayiꞌî nuguanꞌ nan na̱nj nîꞌ.
Dàj gi̱ꞌhiaj nej suj, si gi̱ni̱ꞌin nej suj gàhuì gàꞌàn yàtàꞌa ñan gane sìnï̀nj ràꞌaj.
Ma̱ꞌan Espíritu Santo huin sa gi̱ꞌhiaj ganahuin nìꞌnàꞌ nej guiì; sani̱ ꞌngo̱ síi ni̱ nitaj nùnj ga̱ꞌhue gi̱ꞌhia sôꞌ mánj; nej nuguanꞌ gaꞌmînj ni̱ huej huin sa gi̱ꞌhiaj ga̱ꞌhue ga̱na̱huin nìꞌnàꞌ nej guiì.
Sani̱ hua̱ da̱ꞌa̱j nej suj nitaj si guyumân ruhuâ niꞌin si-nùguànꞌànj sani̱ ûta gi̱ranꞌ sa̱ñu̱n nej suj.Dadinꞌ àsìj si̱nï̱ïn ni̱ gàꞌ niꞌin Ma̱ꞌan Jesús ahuin nej guiì nitaj si guyumân ruhuâ niꞌin Ma̱ꞌan, ni̱ gàꞌ niꞌin ahuin sí nàgàꞌhuìꞌ Ma̱ꞌan riñan nej judío.
Ni̱ gata:—Rayiꞌî dan gatâ ni̱ gàꞌ si ꞌngo̱ guiì si̱ gaꞌhue ga̱ꞌna̱ꞌ riñânj, si nuhuiꞌ Ma̱ꞌan Rê gaꞌnḯn gaꞌnaꞌ ninj mánj.
Àsìj gui dânj ni̱ nanikàj rùkù ûta gàꞌì nej sí gaꞌnaꞌ ga̱huin chru̱n riñan Ma̱ꞌan Jesús, huê danj ni̱ nitaj si gaché nej sôꞌ ngà Ma̱ꞌan gàꞌ mánj.
Hiôꞌ ni̱ gataj Ma̱ꞌan Jesús gu̱nïn nej yùhuìj nej sí gaꞌnaꞌ ga̱huin chru̱n riñanj: —Ruhuâ nej suj nànìkàj nej suj ni̱ ga̱ꞌa̱nj nej suj nej na̱nj nînꞌ.
Ni̱ guyumân ruhuâ nej ñûnj niꞌin nej ñûnj Ma̱ꞌân rèꞌ ni̱ niꞌin nej ñûnj si huê Ma̱ꞌân rèꞌ huin Ma̱ꞌan Cristo, Daꞌní Ma̱ꞌan Ñaꞌanj hua̱ nìꞌnàꞌa.
Nanikàj Ma̱ꞌan Jesús ni̱ gata:—Sê yùhuìj ranꞌ nej suj huin ganaguîj, ni̱ ꞌngo̱ nej suj huin sa nàsàꞌa ràꞌ saj ûnꞌ.
Ni̱ gaꞌmin rayiꞌî Judas Iscariote, daꞌní Simón Iscariote; dadinꞌ sí nânj huin sí nàgàꞌhuìꞌ Ma̱ꞌan, ni̱ sôꞌ huin ꞌngo̱ nej yùhuìj sí gaꞌnaꞌ ga̱huin chru̱n riñanj.
Nitaj si guyumân ruhuâ nej dinḯn Ma̱ꞌan Jesús niꞌin nej sôꞌ Ma̱ꞌanNeꞌ rùkù nga gisîj gahuin nej nânj, ni̱ gaché Ma̱ꞌan Jesús riñan hioꞌó Galilea; dadinꞌ naꞌhuej ruhuaj ga̱che riñan hioꞌó Judea, dadinꞌ ûta huin ruhuâ nej sí judío da̱gahuiꞌ nej sôꞌ Ma̱ꞌan.
Ni̱ gàꞌ gahuin nichrunꞌ si-gi̱ꞌña̱nj nej sí judío, ni̱ giꞌñanj dânj huin sa gùꞌnàj tabernákulo;
ni̱ gataj nej dinḯn Ma̱ꞌan Jesús gu̱nïn:—Ga̱hui̱ sòꞌ ni̱ ga̱ꞌa̱njꞌ riñan hioꞌó Judea, daꞌnga ni̱ giniꞌin nej sí ꞌna̱ꞌ ga̱huin chru̱n riñanꞌ nej sa sàꞌ giꞌhiâꞌ râj.
Dadinꞌ daranꞌ nej sí ruhuâ si gi̱ni̱ꞌin nej guiì sa giꞌhiaj nej sôꞌ, ni̱ nitaj si giꞌhiaj huì nej sôꞌ riñan nej guiì mánj, dadinꞌ duyingaꞌ nej sôꞌ sa giꞌhiaj nej sôꞌ. Si giꞌhiâꞌ nej nânj ni̱ gi̱di̱gân sòꞌ nej sa giꞌhiâꞌ dan gi̱ni̱ꞌin aꞌngô nej guiì na̱nj ánj.
Dadinꞌ gàꞌ nitaj si yumân ruhuâ nej dinḯn Ma̱ꞌan Jesús niꞌin nej sôꞌ Ma̱ꞌan.
Hiôꞌ ni̱ gataj Ma̱ꞌan Jesús:—Hua̱ nun gùyùmàn si-guí, sani̱ guendâ nej suj ni̱ ahuin na̱nj gui huin gui sàꞌa riñan nej suj.
Si̱ gaꞌhue ga̱ta̱ rùhuà nej guiì màn ruhuâ yumiguìi niꞌin ninj nej suj; sani̱ ñùnj ni̱ gata rùhuà ni̱nj, guendâ gununâj rayiꞌî nej si-ga̱kïnꞌ ninj.
Ga̱ꞌa̱nj nej suj giꞌñanj dânj; dadinꞌ si̱ gaꞌan giꞌñanj danj mánj, dadinꞌ hua̱ nï̀nꞌ gàchin gùyùmàn si-guí.
Huê dànanj gaꞌmin Ma̱ꞌan Jesús, ni̱ guna Galilea.
Gàꞌ gahuin da̱ꞌa̱j giꞌñanj tabernákulo nga guchiꞌ Ma̱ꞌan JesúsSani̱ nga gaꞌanj nej dinḯn Ma̱ꞌan Jesús giꞌñanj dânj, ni̱ neꞌ rùkù ni̱ gaꞌanj Ma̱ꞌan giꞌñanj dânj, sani̱ nun ga̱ꞌa̱nj ra̱ꞌngaj, dadinꞌ si ni̱kï̱nꞌ hu̱ij.
Huê danj ni̱ nanaꞌhuiꞌ nej sí judío Ma̱ꞌan Jesús siganï̂nj nej guiì màn giꞌñanj dânj, ni̱ gataj nej sôꞌ: —Dànèꞌ nikïnꞌ sí dânj ràꞌaj.
Ni̱ ûta aꞌmin nej guiì rìgì màn hiuj dânj rayiꞌî Ma̱ꞌan Jesús, ni̱ da̱ꞌa̱j ninj gataj: “ꞌNgo̱ sí sàꞌa huin sij”; sani̱ aꞌngô da̱ꞌa̱j gataj: “Sê sí sàꞌa huin sí dan mánj, sí gidigañuꞌunj nej guiì yùmànꞌan huin sij na̱nj ánj.”
Sani̱ nitaj si gaꞌmin ràꞌngàꞌ nej sôꞌ, rayiꞌî Ma̱ꞌan Jesús, dadinꞌ yuꞌhuiꞌ nej sôꞌ niꞌin nej sôꞌ nej sí judío.
Sani̱ gàꞌ ꞌna̱ꞌ gahuin da̱ꞌa̱j giꞌñanj dânj ni̱ gatûj Ma̱ꞌan Jesús ruhuâ nûhui ni̱ gayi̱ꞌij ni̱ gidiganj si-nùguànꞌ Ma̱ꞌan Ñaꞌanj an riñan nej guiì.
Ni̱ gahuin ña̱ꞌanj ruhuâ nej judío, ni̱ gataj nej sôꞌ:—Nùnj huin saj ni̱ chru̱n sí nânj ga̱hia̱ sôꞌ, ni̱ nitaj skuela gaꞌanj sôꞌ ràꞌaj.
Nanikàj Ma̱ꞌan Jesús ni̱ gata:—Nej yìꞌnï̀nꞌ nej nuguanꞌ gidigán ni̱ sê nej sa giri ràj huin mánj, si-nùguànꞌ Ma̱ꞌan sa gaꞌnḯn gaꞌná huin sa gaꞌmînj.
Si hua̱ ꞌngo̱ guiì garanꞌ ruhuâ da̱gahuin riñan Ma̱ꞌan Ñaꞌanj an, ni̱ ga̱ꞌhue gi̱ni̱ꞌin ninj dadinꞌ nej yìꞌnï̀nꞌ nej nuguanꞌ gaꞌmînj ni̱ si-nùguànꞌ Ma̱ꞌan Ñaꞌanj an huin, dadinꞌ sê si̱ gaꞌmînj guendâ Maꞌán mánj.
Sí gananï̂n rayiꞌî ma̱ꞌan ni̱ gananï̂n sôꞌ rayiꞌî sôꞌ dadinꞌ ruhuâ sôꞌ si ga̱ꞌmi̱n hueꞌê nej guiì rayiꞌî sôꞌ; sani̱ sí garanꞌ ruhuâ si ga̱ꞌmi̱n hueꞌê nej guiì rayiꞌî Ma̱ꞌan Ñaꞌanj an, sí nânj huin sí yàngàꞌa, ni̱ nitaj gakï̱nꞌïn hua ruhuâ nimân sôꞌ.
’Sê Moisés rikî si-ley Ma̱ꞌan Ñaꞌanj an riñan nej suj, ni̱ gàꞌ si ꞌngo̱ nej suj nitaj si dagahuin ley dan ràꞌ saj ûnꞌ. Nùnj huin saj ni̱ ûta ganahuij ruhuâ nej suj da̱gahuiꞌ nej suj ñùnj ràꞌaj.
Nanikàj nej sí rìgì dânj ni̱ gataj nej sôꞌ:—Aya̱ꞌ sòꞌ sani̱ sa kï̱j ï nun ruhuâ nimânꞌ, dadinꞌ ahuin nej sí huin ruhuâ da̱gahuiꞌ sòꞌ ràꞌaj.
Nanikàj Ma̱ꞌan Jesús ni̱ gata:—Giꞌhia ꞌngo̱ daꞌngaꞌa gui ganarânj ruhuâ ni̱ ûta gahuin ña̱ꞌanj ruhuâ nej suj na̱nj nîꞌ.
Rayiꞌî dan ni̱ gataj Moisés si ga̱ꞌne̱ꞌ ga̱chrin nej suj nnïnj arán raa̱ nneè nàꞌàj nej síi, sani̱ sê Moisés huin sa giri ra̱ si danj gaj mánj, dadinꞌ gàꞌ danj giꞌhiaj nej sachij gimân diû ri̱ki; sani̱ nej suj ni̱ gui ganarânj ruhuâ ni̱ gaꞌneꞌ ga̱chri̱n nej suj nnïnj arán raa̱ nneè nàꞌàj nej síi.
Ni̱ si gui ganarânj ruhuâ gaꞌneꞌ ga̱chrin nej suj raa̱ nneè nàꞌàj nej síi, ni̱ gataj nej suj si dagahuin nej suj si-ley Moisés. Ni̱ nùnj huin saj ni̱ ginaꞌan ruhuâ nej suj guendâ giꞌhiâ si ganahuin daꞌ hua̱ gè nneè kú ꞌngo̱ sí aꞌnanꞌan gui ganarânj ruhuâ ràꞌaj.
Si̱ gutaꞌ chre nej suj gakï̱nꞌïn nej guiì mánj, ni̱ si yàngàꞌ hia giniꞌin nej suj giꞌhiaj ninj gakï̱nꞌïn hiôꞌ ni̱ ga̱ꞌhue gàtàꞌ gakï̱nꞌ dan yichrá ninj gi̱ꞌhiaj nej suj.
Ganataꞌ Ma̱ꞌan Jesús dànèꞌ gaꞌnajNi̱ gataj da̱ꞌa̱j nej guiì ꞌna̱ꞌ yumanꞌ snàꞌànj Jerusalén:—Sê sí nânj huin nanaꞌhuiꞌ nej sij da̱gahuiꞌ nej sij ràꞌ saj ûnꞌ.
Gi̱ni̱ꞌhiaj nej suj, dadinꞌ ni̱ña̱n sij gaꞌmin sij ñan màn nìchra nej guiì, ni̱ nitaj nùnj gataj nej rej ni̱ka̱j su̱un riñan sij mánj. Gananiꞌin yàngàꞌ nej sôꞌ si huin sij Ma̱ꞌan Cristo na̱nj nîꞌ.
Nga gidigân Ma̱ꞌan Jesús riñan nej guiì ruhuâ nûhui, ni gaꞌmin nùkuaj staꞌu Ma̱ꞌan, ni̱ gata:—Niꞌin nej suj ñùnj, ni̱ niꞌin nej suj dànèꞌ gaꞌná; sani̱ sê si̱ gaꞌná guendâ Ma̱ꞌan mánj, sani̱ Ma̱ꞌan sa gaꞌnḯn gaꞌná huin ꞌngo̱ sa yàngàꞌa, sani̱ nun niꞌin nej suj Ma̱ꞌan mánj.
Sani̱ ñùnj ni̱ niꞌín Ma̱ꞌan, dadinꞌ huê riñan Ma̱ꞌan gahui gaꞌná, ni̱ huej huin sa gaꞌnḯn gaꞌná.
Hiôꞌ ni̱ ûta huin ruhuâ nej sij gi̱daꞌa nej sij Ma̱ꞌan; sani̱ gàꞌ si ꞌngo̱ nej sij nun gìsìj ruhuâ gi̱da̱ꞌa Ma̱ꞌan, dadinꞌ hua̱ nï̀nꞌ ga̱chin gùyùmàn gui gi̱daꞌa nej sij Ma̱ꞌan.
Ni̱ ûta gàꞌì nej guiì rìgì màn hiuj dânj guyumân ruhuâ niꞌin Ma̱ꞌan Jesús, ni̱ gataj ninj:—Nga ga̱ꞌna̱ꞌ Ma̱ꞌan Cristo, ni̱ dànanj nìko doj ga̱ nej daꞌnga gi̱ꞌhia gàꞌ daꞌ nej sa giꞌhiaj sí nânj na̱nj nîꞌ.
Gaꞌnḯn nej fariseo nej sí ni̱kï̱nꞌ dugumîn riñan nûhui guendâ gi̱da̱ꞌa nej sôꞌ Ma̱ꞌan JesúsNi̱ gunïn nej sí fariseo ngà nej rej huin ña̱an, si dànanj gaꞌmin nej guiì rayiꞌî Ma̱ꞌan Jesús; ni̱ gaꞌnḯn nej sôꞌ gaꞌanj gi̱daꞌa nej sí ni̱kï̱nꞌ dugumîn riñan nûhui nìko Ma̱ꞌan Jesús.
Hiôꞌ ni̱ gataj Ma̱ꞌan Jesús:—Hua̱ na̱nj ga̱né aꞌngô diû lij ngà nej suj, ni̱ neꞌ rùkù ni̱ na̱ꞌa̱nj ñan nne Ma̱ꞌan sa gaꞌnḯn gaꞌná.
Nànàꞌhuìꞌ nej suj ñùnj, sani̱ si̱ ganariꞌ nej suj ñùnj; ni̱ ñan ga̱né ni̱ si̱ gaꞌhue ga̱ꞌna̱ꞌ nej suj mánj.
Hiôꞌ ni̱ gaꞌmin nej ma̱ꞌan nej síchìj judío siganï̂nj nej ma̱ꞌan nej sôꞌ ni̱ gataj nej sôꞌ:—Dànèꞌ ga̱ꞌa̱nj dïnꞌïnj sí nânj, ni̱ si̱ gaꞌhue gànàrìꞌ nêꞌ sôꞌ ràꞌaj. Ga̱ꞌa̱nj sij riñan aꞌngô nej judío nne riñan hioꞌó Grecia, ni̱ gi̱digân sij riñan nej sôꞌ ni̱ huê danj na̱nj gi̱digân sij riñan nej griego nej na̱nj nîꞌ.
Nùnj huin si ga̱ta̱j sij ruhuâ sij nga gaꞌmin sij: “Nànàꞌhuìꞌ nej suj ñùnj, sani̱ si̱ ganariꞌ nej suj ñùnj mánj, ni̱ ñan ga̱né ni̱ si̱ gaꞌhue ga̱ꞌna̱ꞌ nej suj mánj.”
Gu̱na̱nj kïn hua̱j nne nìꞌnàꞌa ruhuâ nimân nej guiì guyumân ruhuâAꞌngô rïn gui ga̱na̱huij giꞌñanj tabernákulo gui ña̱ꞌa̱n doj, ni̱ ganayumàn Ma̱ꞌan Jesús ni̱ nanikïnꞌ ga̱hia ni̱ gaꞌmin nùkua ni̱ gata:—Si hua̱ ꞌngo̱ nej suj ganakô nnee, ni̱ ga̱ꞌna̱ꞌ nej suj riñânj, ni̱ go̱ꞌo̱ nej suj nne gìrìkìj na̱nj ánj.
Ni̱ nej guiì guyumân ruhuâ niꞌin ñùnj, ni̱ dàj rûnꞌ taj riñan ñanj si-nùguànꞌ Ma̱ꞌan Ñaꞌanj an, ni̱ ruhuâ nimân ninj gu̱na̱nj kïn hua̱j nne nìꞌnàꞌa.
Ni̱ gaꞌmin Ma̱ꞌan Jesús dànanj, si gùyùmàn ruhuâ nej guiì niꞌin ninj Ma̱ꞌan hiôꞌ ni̱ ga̱ꞌhue ga̱na̱huin ra̱ꞌa ninj Ma̱ꞌan Espíritu Santo, dadinꞌ hua̱ nï̀nꞌ gàchin gùyùmàn Ma̱ꞌan Espíritu Santo, dadinꞌ hua̱ nï̀nꞌ gàchin ga̱na̱hui Ma̱ꞌan ga̱ꞌan yàtàꞌa.
Giyichraꞌ da̱ꞌa̱j nej guiì ngà sa garânj daꞌngaꞌ ruhuâ ninj giꞌhiaj Ma̱ꞌan JesúsHiôꞌ ni̱ nga gunïn, da̱ꞌa̱j nej sí ni̱kï̱nꞌ siganï̂nj nej guiì rigì màn hiuj dânj ni̱ gataj nej sôꞌ:—Yàngàꞌ hia nï̀nꞌ ni̱ ꞌngo̱ sí gataj dàj ga̱huin huin sí nânj.
Ni̱ gataj aꞌngô da̱ꞌa̱j nej sí dânj:—Sí nânj huin Ma̱ꞌan Cristo.Sani̱ gataj aꞌngô da̱ꞌa̱j nej sôꞌ:—Ga̱ꞌhue ga̱hui̱ ꞌngo̱ sí ga̱ta̱j dàj ga̱huin neꞌ Galilea na̱nj nînj.
Sê sa taj riñan ñanj si-nùguànꞌ Ma̱ꞌan Ñaꞌanj an huin si Cristo ni̱ ga̱ꞌna̱ꞌ sôꞌ riñan nej da̱ꞌni̱n sìꞌnï̀n rey David ni̱ ga̱hui̱ sôꞌ ruhuâ yumanꞌ Belén ñan gane David ràꞌ saj ûnꞌ.
Huê danj ni̱ giyichraꞌ da̱ꞌa̱j nej sij daꞌ yiꞌnïnꞌïn ni̱ gunïnꞌ nej sij rayiꞌî Ma̱ꞌan Jesús.
Ni̱ da̱ꞌa̱j nej sij ganï̂n ruhuâ gi̱daꞌa Ma̱ꞌan Jesús guendâ ga̱chri̱ nej sij dukuâ gaꞌa; sani̱ nun gìsìj ruhuâ gàꞌ si ꞌngo̱ nej sij gi̱daꞌa nej sij Ma̱ꞌan mánj.
Nitaj si guyumân ruhuâ nej sí ni̱ka̱j suun niꞌin nej sôꞌ Ma̱ꞌan JesúsHuê danj ni̱ nanikàj nej sí ni̱kï̱nꞌ dugumîn nûhui nìko gaꞌanj nej sôꞌ riñan nej síchìj rej aꞌnïnꞌïn ngà riñan nej sí fariseo; ni̱ gataj nej síchìj dânj riñan nej sí ni̱kï̱nꞌ riñan nûhui nìko:—Nùnj huin saj ni̱ nun gi̱nikaj nej suj ga̱ꞌna̱ꞌ nej suj sí dânj ràꞌaj.
Nanikàj nej sí dugumîn nûhui nìko ni̱ gataj nej sôꞌ:—Nitaj gàꞌ si ꞌngo̱ sí gaꞌmin si gaꞌmin sí dan mánj.
Hiôꞌ ni̱ nanikàj nej sí fariseo ni̱ gataj nej sôꞌ:—Gidigañuꞌunj un sí dan nej suj nej na̱nj nîꞌ.
Guyumân ruhuâ goꞌngo̱ nej sí ni̱ka̱j su̱un niꞌin sôꞌ sí dan nîꞌ, ni̱ guyumân ruhuâ nej sí fariseo niꞌin nej sôꞌ sí dan na̱nj nîꞌ.
Sani̱ nej guiì nun niꞌin si-ley Ma̱ꞌan Ñaꞌanj an, ni̱ huin ninj guiì ga̱ninï̀nꞌ huaa na̱nj ánj.
Nicodemo huin goꞌngo̱ nej sí fariseo, sí gaꞌanj ga̱ꞌmi̱n neꞌ ñànꞌan ngà Ma̱ꞌan Jesús ni̱ gataj sôꞌ gu̱nïn nej sí dânj.
—Hiôꞌ ni̱ man si gutaꞌ chre si-ley neꞌ gakï̱nꞌïn yichrá ꞌngo̱ síi nga na̱nj nîꞌ, sê gàꞌ si̱nï̱n gunïn nej sí ni̱kï̱nꞌ neꞌ ña̱an dàj hua nuguanꞌan rayiꞌî sí dânj, ni̱ dàj hua sa giꞌhiaj sôꞌ ni̱ nda hiuj dânj ni̱ giniꞌin nej sij dàj hua sa giꞌhiaj sôꞌ ràꞌ saj ûn.
Nanikàj nej sí dânj ni̱ gataj nej sôꞌ:—Sí ꞌna̱ꞌ Galilea huînꞌ na̱nj nîꞌ. Na̱di̱giꞌñûn sòꞌ riñan ñanj si-nùguànꞌ Ma̱ꞌan Ñaꞌanj an ni̱ gi̱ni̱ꞌînꞌ si nitaj àmàn ganachi nikaj Ma̱ꞌan Ñaꞌanj an ꞌngo̱ sí gataj dàj ga̱huin riñan hioꞌó Galilea mánj.
Siyànà ginika nika duguiꞌHuê danj ni̱ nanꞌ daꞌ goꞌngo̱ nej sí dânj dukuâ nej sôꞌ.
Huê danj ni̱ gaꞌanj Ma̱ꞌan Jesús kïj ñan màn chrun olibo.
Ni̱ neꞌ nìganꞌ aꞌngô gui dânj nanikàj Ma̱ꞌan Jesús gaꞌnaj ñan nne nûhui nìko, ni̱ daꞌ hua̱ gè yumanꞌan gahui gaꞌnaꞌ riñanj; ni̱ nne gidiganj.
Hiôꞌ ni̱ ni̱ka̱j nej sí fariseo ngà nej sí chru̱n ley ngo̱ siyànà gininj riñan gakï̱nꞌ ni̱ka̱j nika duguiꞌ gaꞌnaꞌ nej sôꞌ riñanj; ni̱ ganï̂n nej sôꞌ da̱nï̱n nuhuî nìko,
Ni̱ giyiꞌnïnꞌ suun riñan si-ley Moisés si ga̱rru̱nꞌ hiëj nej guiì giꞌhiaj dànanj. Ni̱ dàj taj sòꞌ ràꞌaj.
Sani̱ man si gataj nej sôꞌ dànanj guendâ ga̱ya̱ka̱j nej sôꞌ daꞌngaꞌa ngà Ma̱ꞌan Jesús, daꞌnga ni̱ gaꞌhue ga̱ra̱n ruhuâ nej sôꞌ rayiꞌî Ma̱ꞌan. Sani̱ guduguaꞌ Jesús Ma̱ꞌan riñan hioꞌó, ni̱ gachrunj riñan hioꞌóo ngà dë̂j raꞌa.
Sani̱ ñan ûta nìchràj ruhuâ nej sij gachín naꞌanj nej sij, ni̱ nanikïnꞌ ga̱hia Ma̱ꞌan Jesús ni̱ gata:—Ahuin na̱nj goꞌngo̱ nej suj nitaj gakï̱nꞌïn ata ni̱ huê nej suj huin sí ga̱ꞌhue ga̱rru̱n si̱nï̱n hiëj siyànà nânj.
Huê danj ni̱ guduguaꞌ ñûn Jesús Ma̱ꞌan riñan hioꞌóo, ni̱ gachrunj do̱j riñan hioꞌóo.
Sani̱ nga gunïn nej sôꞌ, nej nuguanꞌ nânj ni̱ huê danj na̱nj gaꞌmin gakï̱nꞌ daꞌngaꞌ nu̱n ruhuâ nimân nej sôꞌ riñan nej sôꞌ, ni̱ gahui daꞌ goꞌngo̱ nej sôꞌ ni̱ gaꞌanj nej sôꞌ, huê danj ni̱ gaꞌanj gàꞌ si̱nï̱n nej sí achij doj dadinꞌ hio garânj daꞌngaꞌ ruhuâ nej sôꞌ ni̱ neꞌ rùkù doj ni̱ gaꞌanj nej sí hua̱ lij doj; ni̱ gunâj siyànà dânj nikïnꞌ ꞌngo̱ rïn da̱nï̱n hiuj dânj ni̱ huê danj na̱nj ni̱kï̱nꞌ Ma̱ꞌan Jesús hiuj dânj.
Nanikïnꞌ ga̱hia Ma̱ꞌan Jesús, ni̱ gata gu̱nïn siyànà dânj:—Dànèꞌ gaꞌanj nej sí garânj ruhuâ rayiꞌîꞌ ràꞌaj. Gàꞌ si ꞌngo̱ nej sij nun ri̱ki̱ kastîgu riñanꞌ gàꞌ ûnꞌ.
Ni̱ gataj siyànà dânj:—Gàꞌ si ꞌngo̱ ninj, nun ri̱ki̱ kastîgu riñânj man Señor.Hiôꞌ ni̱ gataj Ma̱ꞌan Jesús:—Huê danj na̱nj ñùnj ni̱ si̱ rikîj kastîgu riñanꞌ mánj; ga̱ꞌa̱njꞌ sani̱, si̱ giꞌhiâꞌ gakï̱nꞌïn gàꞌ mánj.
Ma̱ꞌan Jesús huin sa giꞌhiaj giyigï̀n riñan nej guiì màn ruhuâ yumiguìiGaꞌmin ñûn Ma̱ꞌan Jesús, ni̱ gata:—Ñùnj huin sa giꞌhiaj giyigï̀n riñan nej guiì màn ruhuâ yumiguìi ni̱ guiì ginikòꞌ rukú, ni̱ si̱ gaché ninj ñan ru̱mi̱nꞌin mánj, dadinꞌ hua̱ sa giyigï̀n dânj ruhuâ nimân ninj ni̱ huej gi̱ꞌhiaj ga̱ nìꞌnàꞌ ninj.
Hiôꞌ ni̱ gataj nej sí fariseo gu̱nïn Ma̱ꞌan Jesús:—Gaꞌminꞌ rayiꞌî Ma̱ꞌânꞌ; ni̱ sê sa yàngàꞌa huin nuguanꞌ gaꞌminꞌ dânj mánj.
Nanikàj Ma̱ꞌan Jesús ni̱ gata:—Nùnj huin si ñùnj gaꞌmin rayiꞌî Ma̱ꞌán, sani̱ sa yàngàꞌa huin sa gaꞌmînj, dadinꞌ niꞌin sàꞌàj dànèꞌ gaꞌná, ni̱ niꞌin sàꞌàj dànèꞌ gàꞌàn; sani̱ nun niꞌin nej suj dànèꞌ gaꞌná ni̱ dànèꞌ gàꞌàn mánj.
Ni̱ dàj rûnꞌ gutaꞌ chre nej guiì gakï̱nꞌïn yichrá duguiꞌ ninj huê danj gi̱ꞌhiaj nej suj, sani̱ ñùnj ni̱ nitaj si gutaꞌ chré gakï̱nꞌïn yichrá nej guiì mánj.
Ni̱ si gayakaj guendâj ni̱ sa gayakaj guendâj dânj huin sa yàngàꞌa; dadinꞌ sê ꞌngo̱ rḯn huin sa gayakaj guendâ mánj, dadinꞌ huê danj na̱nj gayakaj guendâ Ma̱ꞌan sa gaꞌnḯn gaꞌná.
Sa taj riñan ley ni̱ka̱j nej suj huin, ni̱ si huìj síi gu̱ña̱n ganataꞌ ni̱ sa yàngàꞌa huin nuguanꞌ gataj nguèj sôꞌ.
Ñùnj huin sa ganataꞌ rayiꞌî Maꞌán, ni̱ huê danj na̱nj ganataꞌ Ma̱ꞌan Rê rayiꞌí dadinꞌ Ma̱ꞌan huin sa gaꞌnḯn gaꞌná.
Ni̱ gataj nej sí dânj:—Dànèꞌ nne reꞌ ràꞌaj.Nanikàj Ma̱ꞌan Jesús ni̱ gata:—Ni̱ si nun niꞌin nej suj ñùnj, ni̱ huê danj na̱nj nun niꞌin nej suj Ma̱ꞌan Rê mánj; ni̱ si gi̱ni̱ꞌin nej suj ñùnj, hiôꞌ ni̱ gi̱ni̱ꞌin nej suj Ma̱ꞌan Rê.
Nej nuguanꞌ nânj gaꞌmin Ma̱ꞌan Jesús nga nikïnj ñan tàj chrún nu̱n saꞌanj ofrenda, ni̱ gidiganj ruhuâ nuhuî nìko; sani̱ nun gi̱daꞌa gàꞌ si ꞌngo̱ nej sí dânj Ma̱ꞌan, dadinꞌ hua̱ nï̀nꞌ gàchin gùyùmàn si-gui na̱nj ánj.
“Ñan ga̱ꞌa̱n ni̱ si̱ gaꞌhue ga̱ꞌna̱ꞌ nej suj mánj”Gaꞌmin ñûn Ma̱ꞌan Jesús:—Gàꞌàn, ni̱ nànàꞌhuìꞌ nej suj ñùnj, sani̱ gàhuìꞌ nej suj ngà si-ga̱kïnꞌ nej suj; dadinꞌ ñan gàꞌàn, ni̱ si̱ gaꞌhue ga̱ꞌna̱ꞌ nej suj mánj.
Hiôꞌ ni̱ gataj nej sí judío:—Da̱gahuiꞌ sí dan ma̱ꞌan sij na̱nj nîꞌ, dadinꞌ gataj sij: Ñan gàꞌàn, ni̱ si̱ gaꞌhue ga̱ꞌna̱ꞌ nej suj.
Ni̱ gataj Ma̱ꞌan Jesús:—Nej guiì màn riñan hioꞌóo huin nej suj, sani̱ ñùnj ni̱ huín Ma̱ꞌan sa gaꞌnaꞌ neꞌ yàtàꞌa; nej suj huin nej guiì màn ruhuâ yumiguìi nânj, sani̱ sê nej guiì màn ruhuâ yumiguìi nânj huín mánj.
Rayiꞌî dan ni̱ gatâ si gàhuìꞌ nej suj rayiꞌî si-ga̱kïnꞌ nej suj; dadinꞌ sisi̱ si̱ guyumân ruhuâ nej suj niꞌin nej suj si ñùnj huin Ma̱ꞌan Cristo, ni̱ gàhuìꞌ nej suj ngà si-ga̱kïnꞌ nej suj na̱nj ánj.
Hiôꞌ ni̱ gachín naꞌanj nej sí dânj Ma̱ꞌan Jesús ni̱ gataj nej sôꞌ:—Ahuin sí huîn sòꞌ ràꞌaj.Hiôꞌ ni̱ nanikàj Ma̱ꞌan Jesús ni̱ gata:—Gàꞌ gatâ àsìj sinï̱ïn ahuin sa huín.
Ûta hua sa gàtà ni̱ hua̱ sa ga̱ya̱ka̱j guendâj rayiꞌî nej suj; sani̱ Ma̱ꞌan sa gaꞌnḯn gaꞌná gaꞌmin nuguanꞌ yàngàꞌa; ni̱ nej nuguanꞌ gunḯn gaꞌminj, huê nej nuguanꞌ dânj gaꞌmînj riñan nej guiì màn ruhuâ yumiguìi.
Sani̱ nun ga̱ra̱n daꞌngaꞌ ruhuâ nej sij si rayiꞌî Rej Ma̱ꞌan Jesús Ñaꞌanj an gaꞌminj mánj.
Ni̱ gataj Ma̱ꞌan Jesús:—Nda go̱dokoꞌ nej suj ñùnj riñan rugutsìi, ni̱ nda hiuj dânj ni̱ ga̱na̱ni̱ꞌin nej suj si ñùnj huin Ma̱ꞌan Cristo, dadinꞌ nitaj nùnj ga̱ꞌhue gi̱ꞌhia guendâ Maꞌán, dadinꞌ dàj rûnꞌ gidigân Ma̱ꞌan Rê ni̱ huê danj gaꞌmînj.
Ma̱ꞌan sa gaꞌnḯn gaꞌná, ni̱ nne ngàj; ni̱ nun gu̱du̱na ñùnj, dadinꞌ dagahuín daranꞌ nej sa garanꞌ ruhuaj na̱nj ánj.
Gaꞌmin Ma̱ꞌan Jesús nej nuguanꞌ nânj, ni̱ ûta gàꞌì nej guiì guyumân ruhuâ niꞌin Ma̱ꞌan.
Nuguanꞌ yàngàꞌa gi̱ꞌhiaj ga̱na̱ni̱n nej guiìHiôꞌ ni̱ gataj Ma̱ꞌan Jesús gu̱nïn nej sí judío guyumân ruhuâ niꞌin si-nùguànꞌanj:—Si gùyùmàn yìtï̀nj ruhuâ nej suj niꞌin nej suj si-nùguànꞌànj, hiôꞌ ni̱ yàngàꞌ ni̱ ga̱huin nej suj sí gi̱nikòꞌ rukú;
ni̱ gi̱ni̱ꞌin nej suj sa yàngàꞌa, ni̱ sa yàngàꞌ dânj gi̱ꞌhiaj gi̱yi̱ꞌnï̱n riñan nej suj.
Nanikàj nej sí dânj ni̱ gataj nej sôꞌ gu̱nïn Maꞌan Jesús:—Daꞌní sachij Abraham huin nej ñûnj, ni̱ nitaj àmàn giꞌnïnj nej ñûnj giꞌhiaj sun chre nej ñûnj mánj. Ni̱ nùnj huin saj ni̱ gatajꞌ: Si gi̱yi̱ꞌnï̱n riñan nej ñûnj ràꞌaj.
Guiì ꞌnï̱nj giꞌhiaj sun chre riñan ꞌngo̱ yiruꞌhuee ni̱ sê daranꞌ diû ga̱ne ninj dukuâ yiruꞌhue dânj mánj; sani̱ daꞌní sí yi̱ruꞌhue dânj ni̱ daranꞌ diû ga̱ne sôꞌ dukuâ rej sôꞌ.
Huê danj ni̱ si ga̱na̱ni̱n nej suj gi̱ꞌhiaj Daꞌní Ma̱ꞌan Ñaꞌanj an, hiôꞌ ni̱ ga̱na̱huin nej suj daꞌní Ma̱ꞌan na̱nj ánj.
Ni̱ niꞌín si huin nej suj daꞌní sachij Abraham; sani̱ ûta huin ruhuâ nej suj da̱gahuiꞌ nej suj ñùnj, dadinꞌ naꞌhuej ruhuâ nej suj gi̱daꞌa nej suj si-nùguànꞌanj mánj.
Ñùnj ni̱ gaꞌmînj rayiꞌî nej nuguanꞌ gunḯn gaꞌmin Ma̱ꞌan Rê Ñaꞌanj an; sani̱ nej suj ni̱ gaꞌmin nej suj rayiꞌî nej nuguanꞌ gunïn nej suj gaꞌmin rej nej suj.
Daꞌní sichre huin nej sujNanikàj nej sí dânj ni̱ gataj nej sôꞌ:—Rej nej ñûnj huin sachij Abraham.Hiôꞌ ni̱ gataj Ma̱ꞌan Jesús:—Ni̱ si huin nej suj daꞌní sachij Abraham, ni̱ dàj rûnꞌ hueꞌê dagahuin sachij Abraham ni̱ huê danj hueꞌê da̱gahuin suj saj áj.
Sani̱ ûta huin ruhuâ nej suj da̱gahuiꞌ nej suj ñùnj, sani̱ nuguanꞌ yàngàꞌa huin sa gaꞌmînj riñan nej suj, dadinꞌ nej nuguanꞌ gunḯn gaꞌmin Ma̱ꞌan Ñaꞌanj an ni̱ nej nuguanꞌ dânj huin sa gaꞌmînj riñan nej suj; sani̱ Abraham ni̱ nitaj àmàn giꞌhiaj sôꞌ dàj rûnꞌ giꞌhiaj nej suj mánj.
Ni̱ dàj rûnꞌ giꞌhiaj rej nej suj ni̱ huê danj giꞌhiaj nej suj.Ni̱ gataj nej sí dânj:—Sê sikùꞌu huin nej ñûnj mánj; hua̱ ꞌngo̱ rej nej ñûnj, ni̱ huej huin Ma̱ꞌan Ñaꞌanj an.
Hiôꞌ ni̱ gataj Ma̱ꞌan Jesús:—Si rej nej suj, huin Ma̱ꞌan Ñaꞌanj an, hiôꞌ ni̱ yàngàꞌ ni̱ ga̱ ꞌì ruhuâ nej suj niꞌin nej suj ñùnj; dadinꞌ ñan nne Ma̱ꞌan Ñaꞌanj an gahuî gaꞌná; dadinꞌ sê si̱ ganï̂n Ma̱ꞌan ruhuâj gaꞌná, dadinꞌ Ma̱ꞌan Ñaꞌanj an gaꞌnḯn gaꞌná.
Nùnj huin saj ni̱ naꞌhue ga̱ra̱n daꞌnga ruhuâ nej suj nej nuguanꞌ gaꞌmînj ràꞌaj. Nùnj huin saj ni̱ naꞌhue gu̱nïn nej suj si-nùguànꞌànj ràꞌaj.
Rej nej suj huin sa nàsàꞌa, ni̱ nej sa garanꞌ ruhuâ rej nej suj sa nàsàꞌa huê nej dânj huin sa ruhuâ nej suj da̱gahuin nej suj. Dadinꞌ àsìj si̱nï̱ïn ni̱ dagahuiꞌ sa nàsàꞌa nej guiì, ni̱ nitaj àmàn dagahuin sa yàngàꞌa, dadinꞌ nitaj sa yàngàꞌa hua ruhuâ nimanj mánj, ni̱ nga digaꞌñuꞌun, ni̱ nej nuguanꞌ giri rà ma̱ꞌan huin nej nuguanꞌ gaꞌmin; dadinꞌ huin ꞌngo̱ sa gidigañuꞌunj un.
Ni̱ ñùnj ni̱ gaꞌmînj nuguanꞌ yàngàꞌa, sani̱ nitaj si guyumân ruhuâ nej suj niꞌin nej suj ñùnj mánj.
Ahuin goꞌngo̱ nej suj ga̱ꞌhue gi̱digân si yàngàꞌ hia hua gakï̱nꞌïn riñânj ràꞌaj, ni̱ si gaꞌmînj nuguanꞌ yàngàꞌa ni̱ nùnj huin saj ni̱ naꞌhue gùyùmàn ruhuâ nej suj sa gaꞌmînj ràꞌaj.
Nej guiì huin daꞌní Ma̱ꞌan Ñaꞌanj an, ni̱ gunïn ninj si-nùguànꞌ Ma̱ꞌan Ñaꞌanj an; sani̱ nej suj ni̱ naꞌhue ga̱ra̱n daꞌngaꞌ ruhuâ nej suj, dadinꞌ sê daꞌní Ma̱ꞌan Ñaꞌanj an huin nej suj mánj.
Gàꞌ si̱nï̱n Jesús gane gàꞌ daꞌ sachij AbrahamNanikàj nej sí judío, ni̱ gataj nej sôꞌ:—Sê dùgùnàj hua sa gaꞌmin nej ñûnj, dadinꞌ gataj nej ñûnj si sí ꞌna̱ꞌ yumanꞌ Samaria huin rèꞌ ûnꞌ. Ni̱ nu̱n sa kï̱j ï ruhuâ nimân rèꞌ ûnꞌ.
Nanikàj Ma̱ꞌan Jesús ni̱ gata:—Nitaj sa kï̱j ï nun ruhuâ nimânj mánj, sa si̱nï̱n giꞌhia huin si ni̱ka̱j chre̱ riñan Ma̱ꞌan Rê Ñaꞌanj an; sani̱ nej suj ni̱ nitaj si ni̱ka̱j chrej nej suj riñanj mánj.
Sani̱ ñùnj ni̱ nitaj si ûta huin ruhuâj si ga̱ꞌmi̱n hueꞌê nej guiì rayiꞌí mánj, sani̱ hua̱ sí ruhuâ si ga̱ꞌmin hueꞌê nej guiì rayiꞌî nej sôꞌ ni̱ huin sôꞌ guesì.
Yàngàꞌ ni̱ yàngàꞌ hia nï̀nꞌ tâ, ni̱ nej guiì dagahuin si-nùguànꞌànj, ni̱ si̱ gahuiꞌ ninj dadinꞌ ga̱ne nìgànj ninj ngà Ma̱ꞌan Ñaꞌanj an.
Hiôꞌ ni̱ gataj nej síchìj judío:—Hia̱j ni̱ giniꞌin nej ñûnj si nu̱n sa kï̱j ï ruhuâ nimânt râj. Dadinꞌ gahuiꞌ sachij Abraham, ni̱ huê danj na̱nj gahuiꞌ nej sôꞌ gataj dàj ga̱huin; ni̱ sòꞌ taj: “Nej guiì dagahuin si-nùguànꞌànj ni̱ nitaj àmàn huaj gàhuìꞌ ninj mánj.”
Dànanj achijꞌ doj gàꞌ daꞌ rej nej ñûnj sachij Abraham na̱nj nîꞌ, dadinꞌ gàꞌ gahuiꞌ sôꞌ. Ni̱ huê danj gàꞌ gahuiꞌ nej sôꞌ gataj dàj ga̱huin. Aya̱ꞌ sòꞌ sani̱ huin ma̱ꞌan nï̀nꞌ duꞌhua sòꞌ na̱nj ánj.
Nanikàj Ma̱ꞌan Jesús ni̱ gata:—Si gàtà gu̱nïn nej suj si ûta huín, ni̱ nitaj si niꞌñanj nuguanꞌ gàtà; Ma̱ꞌan Rê huin sa gaꞌmin hueꞌê rayiꞌí, ni̱ gataj nej suj si huej huin Rej nej suj nej na̱nj ánj.
Sani̱ nun niꞌin nej suj Ma̱ꞌan mánj; sani̱ ñùnj ni̱ niꞌín Ma̱ꞌan, ni̱ si gàtà si nun niꞌín Ma̱ꞌan, ni̱ gahuín ꞌngo̱ sí digañuꞌunj un dàj rûnꞌ huin nej suj; sani̱ niꞌín Ma̱ꞌan, ni̱ dugumîn hueꞌé si-nùguànꞌànj.
Ni̱ ganahuin nìhiàꞌ ruhuâ sachij Abraham rej nej suj nga gunïn sôꞌ si gùyùmàn gui gàꞌnàj; ni̱ giniꞌin sôꞌ, ni̱ ganahuin nìhiàꞌ ruhuâ sôꞌ.
Hiôꞌ ni̱ gataj nej síchìj judío:—Hua̱ nun gìsìjꞌ hioꞌ huìj xia chi̱ꞌ, ni̱ tajꞌ si gàꞌ giniꞌin sachij Abraham na̱nj nîꞌ.
Ni̱ gataj Ma̱ꞌan Jesús:—Yàngàꞌ ni̱ yàngàꞌ hia nï̀nꞌ gàtà: Ni̱ nga nï̀nꞌ gàchin ga̱ꞌnga̱ sachij Abraham, ni̱ gàꞌ nné àsìj nga dânj na̱nj ánj.
Ni̱ gidaꞌa nej sij hiëj guendâ ga̱rru̱n nej sij Ma̱ꞌan Jesús; sani̱ giyiꞌij huì Ma̱ꞌan riñan nej sij, ni̱ gahui ruhuâ nuhuî dânj ni̱ gachinj da̱nï̱n ñan màn nej sij, ni̱ gaꞌan.
Giꞌhiaj Ma̱ꞌan Jesús ganahuin sí hua̱ du̱chri àsìj gaꞌngaNi̱ nga gachîn Ma̱ꞌan Jesús hua hiuj dânj, ni̱ giniꞌin ꞌngo̱ sí dânj ni̱ àsìj nga gaꞌnga sôꞌ ni̱ gàꞌ hua̱ du̱chri sôꞌ.
Ni̱ gachín naꞌanj nej sí ꞌna̱ꞌ ga̱huin chru̱n riñan Ma̱ꞌan Jesús, ni̱ gataj nej sôꞌ:—Maestrûj. Ahuin goꞌngo̱ nguèj sí nânj nikaj gakï̱nꞌïn ni̱ hua sôꞌ dànanj ràꞌaj, sí du̱chri nan nikaj gakï̱nꞌïn nîꞌ sij rej sij nikaj gakï̱nꞌïn sàꞌ.
Nanikàj Ma̱ꞌan Jesús ni̱ gata:—Sê sí nan nikaj gakï̱nꞌïn mánj, ni̱ sê rej sij nikaj gakï̱nꞌïn mánj, hua̱ sij dànanj guendâ ga̱ꞌhue gi̱ꞌhiaj Ma̱ꞌan Ñaꞌanj an si ga̱na̱huin sij na̱nj ánj.
Ña̱ꞌa̱n huaj si gi̱ꞌhia si-su̱n Ma̱ꞌan sa gaꞌnḯn gaꞌná, nga nï̀nꞌ huin neꞌ gui; dadinꞌ ga̱huin ru̱mi̱nꞌ, hiôꞌ ni̱ gàꞌ si ngo̱ nej guiì si̱ ga̱ꞌhue gi̱ꞌhiaj sun mánj.
Nga gisîj gataj Ma̱ꞌan Jesús dànanj, ni̱ gachra stanu riñan hioꞌóo, ni̱ giꞌhia sigëꞌë ngà nne stanu, ni̱ gachri sigëꞌ dânj nguèj rune ñan sí du̱chri dânj,
Ni̱ gata:—Ga̱ꞌa̱nj gànàꞌnï̀nꞌ riñanꞌ ruhuâ tankî nu̱n Siloé. (Ni̱ ruhuaj ga̱ta, gaꞌnï̂n ga̱ꞌan.)Hiôꞌ ni̱ gaꞌanj sí nânj ni̱ ganaꞌnïnꞌ sôꞌ rune ñan sôꞌ, ni̱ nga nanikàj sôꞌ gunumân sôꞌ ni̱ gàꞌ ganayigï̀n giniꞌhiaj sôꞌ.
Hiôꞌ ni̱ gataj nej sí nne nìchrùnꞌ ñan nne sôꞌ, dadinꞌ niꞌin nej sôꞌ si àsìj gàꞌ nâ ni̱ huê danj gàꞌ hua du̱chri sôꞌ, ni̱ gataj nej sí dânj:—Sê sí nan huin sí nne gachín karida ràꞌ saj ûnꞌ.
Ni̱ gataj da̱ꞌa̱j nej sí dânj:—Huê sij huin ruꞌmín.Ni̱ aꞌngô da̱ꞌa̱j nej sôꞌ gataj:—Sê sij huin mánj, daꞌngaꞌ dan hua sij.Sani̱ gataj ma̱ꞌan sí dânj:—Ñùnj huin ruꞌmín.
Ni̱ gataj nej sí dânj:—Dàj giꞌhiajꞌ ni̱ ganayigï̀nꞌ rune ñanꞌ ràꞌaj.
Nanikàj sí dânj ni̱ gataj sôꞌ:—Sí gùꞌnàj Jesús naduhuiꞌ sigëꞌë, ni̱ gachrîj sij rune ñânj ni̱ gataj si gu̱nḯn: “Ga̱ꞌa̱nj nànìꞌhiàꞌ, nne nu̱n ruhuâ tankî Siloé.” Huê danj ni̱ gaꞌan, ni̱ giꞌhiâ dàj rûnꞌ gataj sij hiôꞌ ni̱ ganayigï̀n rune ñanj ni̱ guruguiꞌ giniꞌhia.
Hiôꞌ ni̱ gataj nej sí dânj:—Dànèꞌ nikïnꞌ sôꞌ ràꞌaj.Ni̱ gataj sí dânj:—Nun niꞌín dànèꞌ nikïnꞌ sij mánj.
Gachín naꞌanj nej sí fariseo sí du̱chri dânjNi̱ ni̱ka̱j nej sí dânj gaꞌanj nej sôꞌ sí ganahuin rune ñan dânj riñan nej sí fariseo.
Ni̱ gui ganarânj rûhua huin nga ganaduhuiꞌ Ma̱ꞌan Jesús sigëꞌë, ni̱ giꞌhia si ganayigï̀n rune ñan sí nânj.
Ni̱ gachín naꞌanj ñûn nej sí fariseo, nùnj huin si giꞌhiaj sij ni̱ ganayigï̀n rune ñanꞌ ràꞌaj. Ni̱ gataj sôꞌ:—Gachrîj sij sigëꞌë rune ñânj ni̱ gaꞌnḯn sij gaꞌanj gànàꞌnï̀nj rune ñânj, huê danj ni̱ ganayigï̀n rune ñânj na̱nj ánj.
Huê danj ni̱ gataj da̱ꞌa̱j nej sí fariseo:—Sê Ñaꞌanj an gaꞌnḯn gaꞌnaꞌ sí dan dadinꞌ nitaj si dagahuin sij gui ganarânj ruhuâ mánj.Sani̱ aꞌngô da̱ꞌa̱j nej sí dânj gataj:—Ga̱ꞌhue gi̱ꞌhiaj ꞌngo̱ sí ga̱kï̱nꞌïn ga̱na̱huin ꞌngo̱ guiì na̱nj nîꞌ.Huê danj ni̱ giyichraꞌ da̱ꞌa̱j nej guiì.
Hiôꞌ ni̱ nanikàj ñûn nej sij ni̱ gataj nej sij gu̱nïn sí ga du̱chri dânj:—Dàj gatajꞌ rayiꞌî sí giꞌhiaj ganayigï̀n rune ñanꞌ ràꞌaj.Ni̱ gataj sí dânj:—ꞌNgo̱ sí gataj dàj ga̱huin huin sij na̱nj ánj.
Ni̱ nga ganayigï̀n giniꞌhiaj sí nânj ni̱ naꞌhue gùyùmàn ruhuâ nej sí judío si gahuin sôꞌ sí du̱chri, huê danj ni̱ gakḯn nej sij gaꞌnaꞌ gànàtàꞌ rej sôꞌ, si yàngàꞌ ga du̱chri sôꞌ.
Ni̱ gachín naꞌanj nej sij ni̱ gataj nej sij gu̱nïn rej sôꞌ:—Daꞌní nguèj ni̱ka̱ suj huin sí nan nîꞌ, ni̱ hua̱ du̱chri si nga gaꞌnga sij nîꞌ. Nùnj huin saj ni̱ ganayigï̀n rune ñan sij ràꞌaj.
Ni̱ nanikàj rej sôꞌ ngà nni sôꞌ ni̱ gataj nguèj ni̱ka̱ sôꞌ:—Niꞌin nguèj ñûnj si daꞌní nguèj ñûnj huin sij, ni̱ gàꞌ hua̱ du̱chri sij àsìj nga gaꞌnga sij;
Sani̱ nun niꞌin nguèj ñûnj nùnj huin saj ganayigï̀n rune ñan sij, ni̱ ahuin sí giꞌhiaj ganayigï̀n rune ñan sij mánj; gàchìnj naꞌanj nej suj sij, dadinꞌ gàꞌ añûn ruhuâ sij; ni̱ gànàtàꞌ sij yiꞌî ma̱ꞌan sij riñan nej suj.
Huê dànanj gataj nguèj nìkà rej sí nânj, dadinꞌ yuꞌhuiꞌ nguèj sôꞌ niꞌin nguèj sôꞌ nej sí judío, dadinꞌ gàꞌ guchiꞌ nej sí dânj ꞌngo̱ duꞌhua si hua̱ ꞌngo̱ sí ga̱ta̱j si Jesús huin Ma̱ꞌan Mesías, ni̱ gi̱ri̱ nej sij ruhuâ si-nùhuì nej sij sí gataj dànanj.
Rayiꞌî dânj ni̱ gataj nguèj nìkà sôꞌ dànanj: “Gàꞌ añûn ruhuâ sij, ni̱ gàchìnj naꞌanj nej suj sij.”
Hiôꞌ ni̱ ganakḯn ñûn nej sij sí ga du̱chri dânj, ni̱ gataj nej sij gu̱nïn sôꞌ:—Ga̱ꞌmi̱n hueꞌê sòꞌ rayiꞌî Ma̱ꞌan Ñaꞌanj an; dadinꞌ niꞌin nej ñûnj si sí gakï̱nꞌïn huin sí giꞌhiaj ganahuînꞌ na̱nj ánj.
Hiôꞌ ni̱ nanikàj sí dânj ni̱ gataj sôꞌ:—Si huin sij sí gakï̱nꞌïn, hiôꞌ ni̱ nun niꞌín mánj; sani̱ ꞌngo̱ sa niꞌín huin, si gahuín ꞌngo̱ sí du̱chri, hia̱j ni̱ ganayigï̀n rune ñanj giꞌhiaj sij.
Nanikàj nej sí dânj ni̱ gataj nej sôꞌ:—Nùnj huin si giꞌhiaj sí dânj sòꞌ, ni̱ dàj giꞌhiaj sôꞌ nga ganayigï̀n rune ñanꞌ ràꞌaj.
Nanikàj sí dânj ni̱ gataj sôꞌ:—Gàꞌ gatâ dàj giꞌhiaj sij, sani̱ naꞌhuej nej suj gu̱nïn nej suj mánj; nùnj huin saj ni̱ ruhuâ nej suj gu̱nïn nej suj aꞌngô ñûn ràꞌaj. Ruhuâ nej suj ga̱huin nej suj sí ga̱ꞌna̱ꞌ ga̱huin chru̱n riñan sij nîꞌ.
Ni̱ gaꞌmin duku nej sij riñan sí dânj, ni̱ gataj nej sij gu̱nïn sôꞌ:—Sòꞌ huin sí gaꞌnaꞌ ga̱huin chru̱n riñan sij; sani̱ nej ñûnj ni̱ nej sí gaꞌnaꞌ ga̱huin chru̱n riñan Moisés huin nej ñûnj.
Niꞌin nej ñûnj si gaꞌmin Ma̱ꞌan Ñaꞌanj an riñan Moisés; sani̱ rayiꞌî sí nânj, ni̱ nun niꞌin nej ñûnj dànèꞌ gaꞌnaꞌ sôꞌ mánj.
Nanikàj sí dânj ni̱ gataj sôꞌ:—Sa ga̱na̱huin nìhiàꞌ ruhuôꞌ huin nânj, dadinꞌ nun niꞌinꞌ nej suj dànèꞌ gaꞌnaꞌ sij, sani̱ giꞌhiaj sij ganayigï̀n rune ñânj.
Ni̱ niꞌin nêꞌ si Ñaꞌanj an ni̱ nitaj si gunïn nej nuguanꞌ gaꞌmin nej sí gakï̱nꞌïn; sani̱ si hua̱ ꞌngo̱ sí ni̱ niꞌin Ma̱ꞌan Ñaꞌanj an ni̱ nitaj si giꞌhiaj sôꞌ gakï̱nꞌïn, ni̱ dagahuin sôꞌ sa garanꞌ ruhuâ Ma̱ꞌan Ñaꞌanj an, ni̱ gu̱nïn Ma̱ꞌan Ñaꞌanj an nej nuguanꞌ gaꞌmin sôꞌ.
Àsìj nâ ni̱ nitaj àmàn gunïnꞌ si giꞌhiaj ꞌngo̱ síi ganayigï̀n rune ñan ꞌngo̱ sí hua̱ du̱chri nga gaꞌnga sôꞌ mánj.
Ni̱ si sê Ma̱ꞌan Ñaꞌanj an gaꞌnḯn gaꞌnaꞌ sí nânj, ni̱ nitaj nùnj huin si ga̱ꞌhue gi̱ꞌhiaj sôꞌ mánj.
Nanikàj nej sí dânj ni̱ gataj nej sôꞌ:—Sòꞌ ni̱ gaꞌngaꞌ riñan gakï̱nꞌïn. Ni̱ ruhuâꞌ gidigânꞌ nej ñûnj na̱nj nîꞌ.Huê danj ni̱ giri nej sij ruhuâ si-nùhuì nej sij sí dânj.
Nanikàj sí dânj ni̱ gataj sôꞌ:—Ga̱ta̱j rèꞌ ahuin hiôꞌ ni̱ gùyùmàn ruhuâj niꞌín Ma̱ꞌan na̱nj Señor.
Nanikàj Ma̱ꞌan Jesús ni̱ gata:—Gàꞌ giniꞌînꞌ Ma̱ꞌan, ni̱ sa ngà aꞌminꞌ, ni̱ huê Ma̱ꞌan huin na̱nj ánj.
Hiôꞌ ni̱ ganikïnꞌ rúdàkòj sí dânj ni̱ ginûn na̱ꞌa̱nj sôꞌ Ma̱ꞌan Jesús. Ni̱ gataj sôꞌ:—Guyumân ruhuâj niꞌín Ma̱ꞌân rèꞌ Señor;
Ni̱ gataj Ma̱ꞌan Jesús:—Si̱ gaꞌnaꞌ ga̱ya̱ka̱j guendâj dàj giꞌhiaj nej guiì màn ruhuâ yumiguì nânj; daꞌnga ni̱ nej guiì du̱chri, ni̱ ga̱ꞌhue gi̱ni̱ꞌhiaj ninj, ni̱ nej sí giniꞌhiaj ni̱ ga̱huin nej sôꞌ sí du̱chri na̱nj ánj.
Hiôꞌ ni̱ nga gunïn da̱ꞌa̱j nej sí fariseo ni̱kï̱nꞌ ngà Ma̱ꞌan Jesús, ni̱ gataj nej sôꞌ:—Hiôꞌ ni̱ hua̱ du̱chri nej ñûnj nga na̱nj nîꞌ.
Nanikàj Ma̱ꞌan Jesús ni̱ gata:—Ni̱ si huin nej suj sí du̱chri, hiôꞌ ni̱ nitaj gakï̱nꞌïn ata nej suj saj mánj, sani̱ ñan gataj nej suj: Nitaj si hua̱ du̱chri nej ñûnj, hiôꞌ ni̱ hua̱ na̱nj hua̱ si-ga̱kïnꞌ nej suj na̱nj ánj.
Nuguanꞌ rán aꞌmin rayiꞌî yingâ màn matsïj ï’Yàngàꞌ ni̱ yàngàꞌ hia nï̀nꞌ tâ: Ni̱ sí nitaj si gatûj riñan yingâ ñan màn nej matsïj ï, ni̱ guêj sôꞌ raa̱ yingâ ni̱ gatûj sôꞌ ruhuâ yingâ, sí dânj huin sí tu̱u, ni̱ sí huej raa̱ yingâ.
Sani̱ sí gatûj riñan yingâ, ni̱ sôꞌ huin sí ni̱kï̱nꞌ dugumîn nej matsïj màn ruhuâ yingâ.
Ni̱ ganaꞌnï̂nj sí ni̱kï̱nꞌ dugumîn riñan yingâ ga̱tu̱ sí dânj, ni̱ gunïn nej matsïj ï si-nànè sôꞌ; ni̱ gaꞌmin sôꞌ siyu̱gui daꞌ goꞌngo̱ nej matsïj dânj, ni̱ giri sôꞌ ruhuâ yingâ nej matsïj dânj.
Ni̱ nga giri sôꞌ neꞌ ye̱ꞌ yingâ daranꞌ nej dân sôꞌ matsïj ï, ni̱ hua̱j sôꞌ neꞌ ña̱an riñan nej yôꞌ; ni̱ nìkòꞌ nej yôꞌ rukû sôꞌ huaj nej yôꞌ, dadinꞌ niꞌin nej yôꞌ si-nànè sôꞌ.
Sani̱ nga nun na̱ni̱ꞌin nej yôꞌ si sê rikiꞌ nej yôꞌ huin ꞌngo̱ sí dânj huê danj ni̱ nitaj si nìkòꞌ nej yôꞌ, dànanj gunânj nej yôꞌ riñan sí dânj, dadinꞌ nun niꞌin nej yôꞌ si-nànè aꞌngô síi mánj.
Garânj sun Ma̱ꞌan Jesús nuguanꞌ rán nânj; sani̱ nun ga̱ra̱n daꞌngaꞌ ruhuâ nej sij nej nuguanꞌ gataj Ma̱ꞌan mánj.
Ma̱ꞌan Jesús huin sa dugumîn nej matsïj ïNanikàj ñûn Ma̱ꞌan Jesús ni̱ gata:—Yàngàꞌ ni̱ yàngàꞌ hia nï̀nꞌ gatâ: Ñùnj huin rahueꞌ ñan ga̱tu̱ nej matsïj ï.
Daranꞌ nej sí gaꞌnaꞌ si̱nï̱n gàꞌ daꞌ ñùnj, ni̱ gahuin nej sôꞌ sí tu̱u, ni̱ gahuin nej sôꞌ sí guêj raa̱ yingâ; sani̱ nun gu̱nïn nej matsïj ï si-nùguànꞌ nej sôꞌ.
Ñùnj huin riñan rahueꞌe; sí ga̱tu̱ riñan rahueꞌ dânj ni̱ ga̱na̱ni̱n sôꞌ; ni̱ ga̱tu̱ sôꞌ, ni̱ ga̱hui̱ sôꞌ, ni̱ gìrìꞌ sôꞌ sa ya̱ sôꞌ.
’Sí tu̱u ni̱ mân si gaꞌnaꞌ sôꞌ guendâ gi̱ꞌhiaj tu̱ sôꞌ, guendâ da̱gahuiꞌ sôꞌ, guendâ gu̱du̱rëꞌ sôꞌ; sani̱ ñùnj ni̱ gaꞌná guendâ gi̱ꞌhia si ga̱na̱huin nìꞌnàꞌ nej guiì, ni̱ ga̱ne nìgànj ninj.
Ñùnj huin sí ûta dugumîn nej matsïj ï; ni̱ sí dugumîn hueꞌê nej matsïj ï ni̱ gaꞌnïnꞌ ruhuâ sôꞌ gàhuìꞌ sôꞌ rayiꞌî dân sôꞌ matsïj ï.
Sani̱ sí hua̱ duꞌhue, ni̱ sê sí ni̱kï̱nꞌ dugumîn nej matsïj huin sôꞌ, ni̱ sê dân sôꞌ huin nej matsïj dânj, ni̱ nga giniꞌin sôꞌ ꞌnaꞌ yuku stuj uj, ni̱ gudunâj sôꞌ nej matsïj ï ni̱ gunânj sôꞌ ni̱ gaꞌanj sôꞌ, huê danj ni̱ gidaꞌa yuku stuj uj nej matsïj ï ni̱ duyaꞌnï̀n yôꞌ nej matsïj ï.
Dadinꞌ hua̱ duꞌhue sôꞌ, sani̱ nitaj si ganahuij ruhuâ sôꞌ niꞌin sôꞌ nej matsïj ïj.
“Ñùnj huin sí ûta hueꞌê dugumîn nej matsïj ï; ni̱ niꞌin hueꞌê nej dán matsïj ïn ñùnj,
’Dàj rûnꞌ niꞌin Ma̱ꞌan Rê ñùnj, ni̱ huê danj niꞌín Ma̱ꞌan Rê; ni̱ hua̱ ruhuâj gàhuìj rayiꞌî nej dán matsïj ï.
Ni̱ nìkà aꞌngô nej matsïj ï sani̱ sê nej matsïj màn ruhuâ yingâ nânj huin nej yôꞌ mánj; sani̱ daꞌhuí ga̱ꞌa̱nj gànàkà nej yôꞌ, ni̱ gu̱nïn nej yôꞌ si-nùguànꞌànj; ni̱ ga̱ ꞌngo̱ rïn yiꞌnïnꞌïn ni̱ ga̱ ꞌngo̱ rïn sí ga̱nikïnꞌ du̱gumîn nej yôꞌ na̱nj ánj.
’Rayiꞌî dan ni̱ ꞌì ruhuâ Ma̱ꞌan Rê niꞌin ñùnj, dadinꞌ hua̱ ruhuâj gàhuìj rayiꞌî nej dán matsïj ï, sani̱ ga̱ꞌhue ga̱na̱huin nìꞌnàꞌ ñûn Ma̱ꞌán gi̱ꞌhia na̱nj ánj.
Sê nej síi giri ra̱ si gàhuìj mánj, Ma̱ꞌán ganï̂n ruhuâ gàhuìꞌ. Ga̱ꞌhue gàhuìj sani̱ ga̱ꞌhue gànàꞌnï̀nj ñún. Dadinꞌ hue dànanj giyiꞌnïnꞌ suun riñânj giꞌhiaj Ma̱ꞌan Rê Ñaꞌanj an.
Nga gunïn nej sí judío nuguanꞌ gaꞌmin Ma̱ꞌan Jesús ni̱ giyichraꞌ da̱ꞌa̱j ñûn nej sôꞌ.
Ûta gàꞌì ranꞌ nej sôꞌ gataj:—Sa nàsàꞌa nun ruhuâ nimân sí nânj, ni̱ sinûn sôꞌ; nùnj huin si ꞌhiaj nej suj gunïn nej suj sa gaꞌmin sij gàꞌ ûnj.
Ni̱ gataj aꞌngô da̱ꞌa̱j nej sí dânj:—Nej nuguanꞌ nan ni̱ sê si-nùguànꞌ sí nu̱n sa nàsàꞌa ruhuâ nimân huin mánj. Ga̱ꞌhue gànàyìgï̀n rune ñan ꞌngo̱ sí du̱chri gi̱ꞌhiaj sa nàsàꞌa na̱nj nîꞌ.
Naꞌhuej nej judío ga̱na̱huin raꞌa nej sôꞌ Ma̱ꞌan JesúsDiû gahiu ꞌhueꞌe, gahuin nga gananun si-gi̱ꞌña̱nj nûhui nìko nne ruhuâ yumanꞌ Jerusalén.
Ni̱ aché nun Ma̱ꞌan Jesús ñan nne nûhui nìko riñan rahueꞌ ni̱ka̱j siyu̱gui Salomón.
Nanikàj Ma̱ꞌan Jesús ni̱ gata:—Huê gàꞌ gatâ, sani̱ naꞌhuej nej suj gùyùmàn ruhuâ nej suj niꞌin nej suj ñùnj mánj; nga giꞌhia ganahuin nej guiì ni̱ garânj sunj siyu̱gui Ma̱ꞌan Rê, ni̱ huê nej sa giꞌhia dânj ganataꞌ rayiꞌí;
sani̱ naꞌhuej nej suj gùyùmàn ruhuâ nej suj niꞌin nej suj ñùnj, dadinꞌ sê dán matsïj ï huin nej suj mánj.
Nej dán matsïj ï ni̱ gunïn nej xuj si-nùguànꞌànj, ni̱ niꞌín nej xuj, ni̱ nìkòꞌ nej xuj ñùnj.
Ni̱ ñùnj gi̱ꞌhiaj ga̱ne nìgànj nej guiì guyumân ruhuâ niꞌin ñùnj; ni̱ nitaj si huaj gàhuìꞌ nìgànj ninj, ni̱ gàꞌ si ꞌngo̱ síi si̱ gaꞌnêj nej guiì dânj raꞌá mánj.
Ni̱ Ma̱ꞌan Rê Ñaꞌanj an rikî nej guiì nânj raꞌá, ni̱ sa nìko staꞌuu huin Ma̱ꞌan riñan nej guiì nânj, ni̱ gàꞌ si ꞌngo̱ síi si̱ gaꞌhue ga̱ꞌne̱ nej guiì nânj raꞌa Ma̱ꞌan Rê mánj.
Ñùnj ngà Ma̱ꞌan Rê ni̱ ꞌngo̱ rïn nguèj ñûnj huin.
Hiôꞌ ni̱ gidaꞌa ñûn nej síchìj judío hiëj guendâ ga̱rru̱n nej sôꞌ Ma̱ꞌan Jesús.
Nanikàj Ma̱ꞌan Jesús ni̱ gata:—Ûta gàꞌì nej sa hua̱ hueꞌê gidigân Ma̱ꞌan reꞌ giꞌhia; ni̱ ahuin rayiꞌî goꞌngo̱ nej sa hua̱ hueꞌê dânj ga̱rru̱n nej suj hiëj ñùnj ràꞌaj.
Nanikàj nej sí judío, ni̱ gataj nej sôꞌ:—Sê rayiꞌî nej sa hueꞌê giꞌhiâꞌ dan ga̱rru̱n nej ñûnj hiëj sòꞌ mánj, rayiꞌî guendâ gaꞌminꞌ kï̱jꞌ; dadinꞌ sòꞌ ni̱ síi huînꞌ ni̱ gatajꞌ si gu̱ña̱n chre huînꞌ ngà Ma̱ꞌan Ñaꞌanj an.
Nanikàj Ma̱ꞌan Jesús ni̱ gata:—Sê huê danj gàꞌ nnunj riñan si-ley nej suj: Ni̱ gataj Ma̱ꞌan Ñaꞌanj an. “Si ñaꞌanj an huin nej suj ràꞌ saj ûnꞌ.”
Ni̱ si Ma̱ꞌan Ñaꞌanj an gataj si ñaꞌanj an huin nej sí ri̱ña̱n guyumân si-nùguànꞌanj ni̱ si̱ gaꞌhue ga̱ꞌne̱ꞌ si-nùguànꞌ Ma̱ꞌan Ñaꞌanj an mánj,
Ni̱ nagiꞌhiaj gè Ma̱ꞌan Rê Ñaꞌanj an ñùnj ni̱ gaꞌnïn gaꞌná ruhuâ yumiguìi, ni̱ gataj nej suj gu̱nḯn: Gaꞌmin kï̱jꞌ riñan Ma̱ꞌan Ñaꞌanj an, rayiꞌî guendâ gatâ: Si huín Daꞌní Ma̱ꞌan Ñaꞌanj an na̱nj nîꞌ.
Ni̱ si nitaj si giꞌhiâ nej sa hueꞌê gidigân Ma̱ꞌan Rê Ñaꞌanj an, ni̱ si̱ guyumân ruhuâ nej suj niꞌin nej suj ñùnj mánj.
Ni̱ si giꞌhiâ nej sa hua̱ hueꞌê ni̱ nùnj huin sisi̱ si̱ guyumân ruhuâ nej suj niꞌin nej suj ñùnj, ni̱ gùyùmàn ruhuâ nej suj niꞌin nej suj sa hueꞌê giꞌhiâ, daꞌnga ni̱ gaꞌhue gi̱ni̱ꞌin nej suj ni̱ gùyùmàn ruhuâ nej suj si nne Ma̱ꞌan Rê ngàj, ni̱ nné ngà Ma̱ꞌan Rê.
Ni̱ ûta huin ruhuâ nej sij gi̱daꞌa nej sij Ma̱ꞌan Jesús guendâ gu̱ne̱ꞌ nej sij dukuâ gaꞌa, sani̱ guxunj Ma̱ꞌan riñan nej sij.
Ni̱ gaꞌanj ñûn Ma̱ꞌan Jesús ané duꞌhua kïn Jordán, ñan duguataꞌ nne si̱nï̱n Juan nej guiì; ni̱ guna hiuj dânj.
Ni̱ gaꞌnaꞌ gi̱niꞌhiaj ûta gàꞌì nej guiì Ma̱ꞌan Jesús, ni̱ gataj ninj:—Yàngàꞌ ni̱ Juan, ni̱ nitaj gàꞌ si ꞌngo̱ daꞌngaꞌa giꞌhiaj sôꞌ gi̱niꞌin nej ñûnj; sani̱ daranꞌ nej nuguanꞌ gataj sôꞌ rayiꞌî sí nânj, ni̱ sa yàngàꞌ huin sa gataj sôꞌ.
Ni̱ ûta gàꞌì nej guiì màn hiuj dânj guyumân ruhuâ niꞌin Ma̱ꞌan Jesús.
Gahuiꞌ LázaroHiôꞌ ni̱ aꞌnanꞌ ꞌngo̱ sí gùꞌnàj Lázaro, ni̱ yiñán sôꞌ huin Betania, ni̱ huê yumanꞌ dânj huin yiñán nguèj yu̱guej sôꞌ María ngà Marta.
Ni̱ yuguej María huin Lázaro ni̱ aꞌnanꞌ sôꞌ nngaj sôꞌ, ni̱ huê siyànà nânj huin sa gachrîj nne gï̀nꞌ dàj a Ma̱ꞌan Jesús, ni̱ guta nne riñanj dakó Ma̱ꞌan Jesús ni̱ duna̱koj ngà duhuê ahui dakó Ma̱ꞌan Jesús.
Ni̱ gaꞌnḯn nguèj yu̱guij siyànà nânj, nuguanꞌan gaꞌanj riñan Ma̱ꞌan Jesús ni̱ gataj nguèj ninj:—Señor, aꞌnanꞌ Lázaro sa ni̱ka̱j duguiꞌ ngà Ma̱ꞌân rèꞌ.
Ni̱ nga gunïn Ma̱ꞌan Jesús nuguanꞌ nânj ni̱ gata:—Sê si̱ gàhuìꞌ sij gi̱ꞌhiaj yiꞌì dânj mánj, giranꞌ sij dànanj guendâ ga̱ꞌmi̱n hueꞌê nej guiì yiꞌî Ma̱ꞌan Ñaꞌanj an, ni̱ huê danj na̱nj ga̱ꞌmi̱n hueꞌê ninj rayiꞌî na̱nj ánj.
Ni̱ ꞌì ruhuâ Ma̱ꞌan Jesús niꞌin Marta ngà yugui María ni̱ huê danj na̱nj ꞌì ruhuaj niꞌin Lázaro.
Ni̱ nga gunïn Ma̱ꞌan Jesús si aꞌnanꞌ Lázaro, ni̱ gahuin ranj ahuîj gui ñan nne.
Ni̱ neꞌ rùkù nej nânj ni̱ gataj Ma̱ꞌan Jesús gu̱nïn nej sí ꞌna̱ꞌ ga̱huin chru̱n riñanj:—Ga̱ꞌa̱nj ñûn nêꞌ Judea.
Ni̱ gataj nej sí ꞌnaꞌ ga̱huin riñanj:—Maestrûj, sê hia̱j ûta ña̱ꞌa̱n huin ruhuâ nej judío ga̱rru̱n nej sij hiëj sòꞌ, ni̱ ga̱ꞌa̱nj ñûn rèꞌ hiuj dan na̱nj nîꞌ.
Nanikàj Ma̱ꞌan Jesús ni̱ gata:—Sê yùhuìj ora nikaj ꞌngo̱ gui ràꞌ saj ûnꞌ. Sí aché neꞌ gu̱niꞌñanj an, ni̱ nitaj si geꞌëj dakó sôꞌ, dadinꞌ giyigï̀n giniꞌhiaj sôꞌ giꞌhiaj gui ni̱kï̱nꞌ ruhuâ yumiguì nânj;
Sani̱ guiì gaché neꞌ ñànꞌan, ni̱ ganatûj ninj dadinꞌ nitaj si giyigï̀n giniꞌhiaj ninj mánj.
Neꞌ rùkù nga gisîj gaꞌmin Ma̱ꞌan Jesús nej nuguanꞌ nânj, ni̱ gata:—Si̱ atoj Lázaro sí ni̱ka̱j duguiꞌ ngà nêꞌ nngaj sôꞌ; sani̱ ga̱ꞌa̱nj du̱naꞌnï̂nj ñânj sôꞌ.
Sani̱ gaꞌmin Ma̱ꞌan Jesús dànanj dadinꞌ gàꞌ gahuiꞌ Lázaro; sani̱ ganï̂n ruhuâ nej sí ꞌna̱ꞌ ga̱huin chru̱un si yàngàꞌ atoj Lázaro.
Hiôꞌ ni̱ gataj niꞌnï̀nj Ma̱ꞌan Jesús:—Gàꞌ gahuiꞌ yàngà Lázaro na̱nj ánj.
Ni̱ ganahuin nìhiàꞌ ruhuâj niꞌín nej suj, dadinꞌ nun ga̱ne nej suj ñan nngaj sôꞌ gahuiꞌ sôꞌ, sani̱ ga̱ꞌa̱nj nêꞌ ñan nngaj sôꞌ.
Hiôꞌ ni̱ gataj Tomás sôꞌ gùꞌnàj ñaꞌàan, gu̱nïn aꞌngô nej sí ꞌna̱ꞌ ga̱huin chru̱n ngà sôꞌ:—Ga̱ꞌa̱nj nêꞌ ni̱ gàhuìꞌ nêꞌ, ngà Ma̱ꞌan Maestrû na̱nj ánj.
Ma̱ꞌan Jesús gi̱ꞌhiaj gànàꞌnï̀nj ni̱ ga̱na̱huin nìꞌnàꞌ nej nîmanHiôꞌ ni̱ gaꞌnaꞌ Ma̱ꞌan Jesús, ni̱ ganariꞌij si gàꞌ gisîj gaꞌânj gui gachinꞌ nej sôꞌ Lázaro.
Ni̱ ꞌngo̱ si huàꞌnï̀nj kilometru gahuin nìchrùnꞌ nngaj Betania, ngà yumanꞌ snàꞌànj Jerusalén;
ni̱ gaꞌnaꞌ ûta gàꞌì nej judío ñan nne Marta ngà María, ni̱ gaꞌnaꞌ gi̱ꞌhiaj nej sôꞌ si ga̱na̱huin nìhiàꞌ ruhuâ nguèj yu̱gui rayiꞌî guendâ gahuiꞌ yuguej ngue Lázaro.
Hiôꞌ ni̱ nga gunïn Marta si ꞌna̱ꞌ Ma̱ꞌan Jesús, ni̱ gahui Marta gaꞌanj ga̱na̱huin ra̱ꞌa Ma̱ꞌan Jesús; sani̱ gunâj María ñan nne hueꞌe.
Ni̱ gataj Marta gu̱nïn Ma̱ꞌan Jesús:—Señor, si nu̱n gane Ma̱ꞌân rèꞌ hiuj nânj, ni̱ nun gàhuìꞌ yugue saj mánj.
Sani̱ niꞌín si daranꞌ nej sa gàchìnj Ma̱ꞌân rèꞌ riñan Ma̱ꞌan Ñaꞌanj an, ni̱ ga̱ꞌhue gi̱ri̱kij na̱nj ánj.
Gataj Ma̱ꞌan Jesús:—Gànàꞌnï̀nj yuguejt siganï̂nj nej nîman na̱nj ánj.
Gataj Marta:—Niꞌín si gànàꞌnï̀nj yuguê, nej gui ga̱ꞌna̱ꞌ neꞌ ña̱an.
Gataj Ma̱ꞌan Jesús:—Ñùnj huin sa gi̱ꞌhiaj gànàꞌnï̀nj nej nîman; guiì guyumân ruhuâ niꞌin ñùnj, ni nùnj huin si gàꞌ gahuiꞌ ninj sani̱ gànàꞌnï̀nj ninj.
Ni daranꞌ nej guiì nne nìꞌnàꞌ ni̱ gùyùmàn ruhuâ ninj niꞌin ninj ñùnj ni̱ si̱ gahuiꞌ nìgànj nï̀nꞌ ninj mánj. Yumân ruhuâꞌ nej nuguanꞌ nânj nîꞌ.
Ni̱ gataj Marta:—Yumân ruhuâj Señor; yumân ruhuâj si Ma̱ꞌân rèꞌ huin Cristo, ni̱ huê Ma̱ꞌân rèꞌ huin Daꞌní Ma̱ꞌan Ñaꞌanj an, ni̱ gaꞌnaꞌ rèꞌ ruhuâ yumiguì nânj.
Dugueꞌe Ma̱ꞌan Jesús nikïnj ñan gachinꞌ nej sij LázaroNga gisîj gataj Marta dànanj, ni̱ gaꞌanj ga̱kïn yugui María, ni̱ gaꞌmin huij yiꞌnḯn rakïj María ni̱ gata:—Ma̱ꞌan Maestrû nikïnꞌ hiuj nan ni̱ gakïn ga̱ꞌa̱nj râj.
Ni̱ nga gunïn María, nuguanꞌ nânj, ni̱ nda nanè chre ganayumanj ni̱ gaꞌan ñan ni̱kï̱nꞌ Ma̱ꞌan Jesús.
Ni̱ hua̱ nun ga̱tu̱ Ma̱ꞌan Jesús ruhuâ yumanꞌ dânj, dadinꞌ hua̱ nï̀nꞌ nikïnj ñan ganariꞌ Marta.
Ni̱ giꞌhiaj nej sí judío nne dukuâ María si ga̱na̱huin nìhiàꞌ ruhuaj, ni̱ nga giniꞌin nej sôꞌ si nda nanè chre ganayumàn María ni̱ gahui neꞌ ye̱ꞌ hueꞌ dânj ni̱ gaꞌan, ni̱ nìkòꞌ nej sôꞌ rukuj dadinꞌ gataj nej sôꞌ: Hua̱j ga̱ꞌa̱nj du̱gueꞌe ñan gachinꞌ nej sôꞌ Lázaro.
Ni̱ nga guchiꞌ María ñan ni̱kï̱nꞌ Ma̱ꞌan Jesús, giniꞌin ni̱ ganikïnꞌ rúdàko yiꞌî Ma̱ꞌan Jesús, ni̱ gata:—Señor, si nu̱n gane Ma̱ꞌân rèꞌ hiuj nânj, hiôꞌ ni̱ si̱ gahuiꞌ yuguê saj mánj.
Hiôꞌ ni̱ nga giniꞌin Ma̱ꞌan Jesús dugueꞌe María, ni̱ huê danj na̱nj dugueꞌe nej síchìj judío, ꞌna̱ꞌ nngaj, ni̱ ûta gahuin ruhuâ nimanj ni̱ gananï̂n staꞌu ruhuaj,
ni̱ gataj Ma̱ꞌan Jesús:—Dànèꞌ gachinꞌ nej suj sôꞌ ràꞌaj.Ni̱ gataj nej sí dânj: Señor, ga̱ꞌna̱ꞌ Ma̱ꞌân rèꞌ ni̱ gi̱ni̱ꞌin Ma̱ꞌân rèꞌ.
Ni̱ dugueꞌe Ma̱ꞌan Jesús.
Hiôꞌ ni̱ gataj nej sí judío:—Niꞌhiaj nej suj dadinꞌ ûta ꞌì ruhuâ sij niꞌin sij Lázaro àj nï̂n.
Hiôꞌ ni̱ gataj da̱ꞌa̱j nej sí dânj:—Si giꞌhiaj Jesús si ganahuin rune ñan nej sí du̱chri ni̱ si̱ gaꞌhue gi̱ꞌhia sisi̱ si̱ gahuiꞌ Lázaro ràꞌ saj ûnꞌ.
Ganaꞌnï̂nj Lázaro giꞌhiaj Ma̱ꞌan JesúsNi̱ ûta gananï̂n àko ñûn ruhuâ Ma̱ꞌan Jesús, ngà nda ruhuâ nimanj, ni̱ gaꞌnaꞌ gi̱niꞌhia ñan gachinꞌ nej sôꞌ nneè kú Lázaro. Ni̱ riñan huej e nun hiuꞌuj ñan gachinꞌ nej sôꞌ, ni̱ garán nej sôꞌ ꞌngo̱ hiëj xi riñan hiuꞌuj dânj.
Ni̱ gataj Ma̱ꞌan Jesús:—Gu̱xu̱n nej suj hiëj garán riñan hiuꞌuj dânj.Ni̱ gataj Marta yuguej Lázaro sôꞌ gàꞌ gahuiꞌi:—Señor gàꞌ gïnꞌ ri̱ꞌhiuj man, dadinꞌ gàꞌ gisîj gaꞌânj gui gahuij na̱nj ánj.
Gataj Ma̱ꞌan Jesús:—Sê gàꞌ gatâ gunï̂nꞌ ni̱ si gùyùmàn ruhuâꞌ ni̱ gi̱ni̱ꞌînꞌ sa hueꞌê staꞌu gi̱ꞌhiaj Ma̱ꞌan Ñaꞌanj an ràꞌ saj ûnꞌ.
Hiôꞌ ni̱ guxunj nej sij hiëj garán riñan hiuꞌuj ñan gachinꞌ nej sij Lázaro. Ni̱ ganachi nikaj ñan Ma̱ꞌan Jesús, ni̱ giniꞌhia yàtàꞌa, ni̱ gata:—Taj, guruhuâ Ma̱ꞌân rèꞌ guendâ gunïn Ma̱ꞌân rèꞌ si-nùguànꞌànj.
Ni̱ nga gisîj gaꞌmin dànanj, ni̱ ûta nùkuaj gaꞌmin ni̱ gata:—Lázaro, ga̱hui̱ ga̱ꞌna̱ꞌ neꞌ ye̱ꞌe na̱nj ánj.
Ni̱ gahui sí gàꞌ gahuiꞌ dânj neꞌ ye̱ꞌe, ni̱ a̱nu̱min atsîj gàtsìi raꞌa sôꞌ ngà dakó sôꞌ, ni̱ garán ꞌngo̱ atsîj gàtsìi riñan sôꞌ. Ni̱ gataj Ma̱ꞌan Jesús:—Ga̱na̱chi nej suj atsîj a̱nu̱min raꞌa sij, ngà dakó sij, ni̱ gàꞌnï̀nj nej suj ga̱che̱ sij na̱nj ánj.
Gi̱daꞌa nej sij Ma̱ꞌan Jesús guendâ da̱gahuiꞌ nej sij<TS3>(<a href="tw://bible.*?40.26.1-5">Mt. 26:1-5</a>; <a href="tw://bible.*?41.14.1-2">Mr. 14:1-2</a>; <a href="tw://bible.*?42.22.1-2">Lc. 22:1-2</a>)Hiôꞌ ni̱ ûta gàꞌì nej síchìj judío gaꞌnaꞌ nàgàꞌhuìꞌ chrej nùkuaj ruhuâ riñan María ngà Marta, ni̱ nga giniꞌin nej sôꞌ sa giꞌhiaj Ma̱ꞌan Jesús ni̱ guyumân ruhuâ nej sôꞌ niꞌin nej sôꞌ Ma̱ꞌan.
Sani̱ gaꞌanj da̱ꞌa̱j nej síchìj judío dânj riñan nej fariseo, ni̱ ganataꞌ nej sôꞌ sa hueꞌê staꞌu giꞌhiaj Ma̱ꞌan Jesús.
Hiôꞌ ni̱ naraꞌhuiꞌ nej rej huin ña̱an ngà nej sí fariseo riñan junta, ni̱ gataj nej sôꞌ:—Nùnj huin si gi̱ꞌhiaj nêꞌ ràꞌaj. Dadinꞌ ûta nìko hua nej daꞌngaꞌa giꞌhiaj sí nânj ràꞌaj.
Ni̱ si ga̱ꞌnï̱n nêꞌ gi̱ꞌhiaj sij dànanj, ni̱ gùyùmàn ruhuâ daranꞌ nej guiì niꞌin ninj sij; ni̱ gaꞌnaꞌ nej síchìj romano, ni̱ gu̱du̱rëꞌ nej sôꞌ ñan nne si-nùhuì nêꞌ, ni̱ dunahuij nej sôꞌ yiñán nêꞌ na̱nj ánj.
Hioꞌ dânj huin Kaifás, ꞌngo̱ nej rej huin ña̱an ni̱ gataj sôꞌ:—Nitaj nùnj niꞌin nej suj mánj.
Nûn garânj daꞌnga ruhuâ nej suj si dànanj dùgùnàj huaj si gàꞌhuìꞌ ꞌngo̱ síi riñan yumanꞌan gàꞌ daꞌ si gàhuìꞌ daranꞌ nej guiì màn ruhuâ yumanꞌan mínj.
Sani̱ sê guendâ ma̱ꞌan sôꞌ gaꞌmin sôꞌ nuguanꞌ nânj mánj, gaꞌmin sôꞌ dànanj dadinꞌ rej huin ña̱n nï̀nꞌïn huin sôꞌ hioꞌ dânj, ni̱ gataj sôꞌ si hua̱ ni̱ña̱n si gàhuìꞌ Ma̱ꞌan Jesús rayiꞌî nej israelita;
sani̱ sê man rayiꞌî ꞌngo̱ rïn nej israelita gàhuij, dadinꞌ gàhuij rayiꞌî aꞌngô nej daꞌní Ma̱ꞌan Ñaꞌanj an nej sôꞌ màn nï̀nꞌ gàchràꞌ ruhuâ yumiguìi.
Huê danj ni̱ àsìj gui dânj, ni̱ guchiꞌ nej sij ꞌngo̱ duꞌhua si da̱gahuiꞌ nej sij Ma̱ꞌan Jesús.
Huê danj ni̱, nitaj si gaché ràngàꞌ nìko Ma̱ꞌan Jesús siganï̂nj nej judío, ni guxunj Ma̱ꞌan hiuj dânj ni̱ gaꞌan riñan hioꞌó nngaj nìchrùnꞌ yiꞌnï̂n hioꞌó nàkò, huin ꞌngo̱ yumanꞌ snàꞌànj gùꞌnàj Efraín; ni̱ guna hiuj dânj ngà nej sí gaꞌnaꞌ ga̱huin chru̱n riñanj.
Ni̱ gàꞌ ꞌna̱ꞌ ga̱huin nìchrùnꞌ pascua huin si-gi̱ꞌña̱nj nej sí judío; ni̱ gaꞌanj ûta gàꞌì nej gui man riñan hioꞌó dânj ñan nngaj yumanꞌ snàꞌànj Jerusalén nga nï̀nꞌ ga̱chin gùyùmàn giꞌñanj pascua, guendâ na̱gi̱ꞌhiaj sàꞌ nej sij ma̱ꞌan nej sij.
Ni̱ nanaꞌhuiꞌ nej sij Ma̱ꞌan Jesús, nga mân nej sij ruhuâ nûhui, ni̱ ganachinꞌ naꞌanj nej sij daꞌ goꞌngo̱ nej duguiꞌ nej sij ni̱ gataj nej sij:—Dàj ganï̂n ruhuâ sòꞌ na̱nj únj. Ga̱ꞌna̱ꞌ sij giꞌñanj an ruhuâ sòꞌ nínj.
Ni̱ gaꞌnïnꞌ nej rej huin ña̱an ngà nej sí fariseo suun riñan nej guiì si ga̱ta̱j snàꞌànj ninj, asàꞌ giniꞌin ninj ñan ni̱kï̱nꞌ Ma̱ꞌan Jesús, ni̱ gànàtàꞌ ninj gunïn nej sôꞌ, daꞌnga ni̱ gidaꞌa nej sôꞌ Ma̱ꞌan Jesús.
Ni̱ gachrîj nej sij ga̱sîti Ma̱ꞌan Jesús nga nne Yumanꞌ Betania<TS3>(<a href="tw://bible.*?40.26.6-13">Mt. 26:6-13</a>; <a href="tw://bible.*?41.14.3-9">Mr. 14:3-9</a>)Ni̱ nï̀nꞌ gàchin gìsìj huàtànꞌ gui gùyùmàn giꞌñanj pascua, ni̱ gaꞌanj Ma̱ꞌan Jesús yumanꞌ Betania, ñan nne Lázaro, sí gàꞌ gahuiꞌi, sani̱ ganaꞌnï̂nj sôꞌ siganï̂nj nej nîman giꞌhiaj Ma̱ꞌan.
Ni̱ giꞌhiaj nej sij ꞌngo̱ nihia gahuin stiꞌnï̀ïn hiuj dânj; ni̱ Marta nun gunânj gi̱tsi, ni̱ Lázaro nne yiꞌnḯn mesa ngà Ma̱ꞌan Jesús.
Ni̱ gidaꞌa María ꞌngo̱ si da̱ꞌa̱j lîtruj nne gïnꞌ dàj gùꞌnàj nardo sa sàꞌ hia nï̀nꞌïn, ni̱ ûta du̱ꞌhue̱ nne gïnꞌ dàj dânj, ni̱ guta dakó Ma̱ꞌan Jesús, ni̱ neꞌ rùkù ni̱ duna̱koj ngà duhuê ahui; ni̱ nda gachra chre datòꞌ gïnꞌ dàj a ruhuâ hueꞌ ñan màn nej sij.
Ni̱ gataj Judas Iscariote ꞌngo̱ sí gaꞌnaꞌ ga̱huin chru̱n riñan Ma̱ꞌan Jesús, ni̱ huê sôꞌ huin daꞌní Simón, ni̱ sí nânj huin sí nàgàꞌhuìꞌ Ma̱ꞌan Jesús neꞌ rùkù doj, ni̱ gataj sôꞌ:
— Nùnj huin saj ni̱ nun gu̱du̱ꞌhue̱ nêꞌ nne gïnꞌ dàj nânj ni̱ gìrìꞌ nêꞌ huàꞌnï̀nj siêntu denario, ni̱ sanꞌanj nânj nadaꞌngôꞌ riñan nej guiì ga̱ni̱ki ràꞌaj.
Sani̱ gataj sôꞌ dànanj, sani̱ sê guendâ yàngàꞌ gàꞌhuìꞌ sôꞌ raꞌa nej ga̱ni̱ki gahuin sanꞌanj dânj, dadinꞌ huin sôꞌ ꞌngo̱ sí tu̱u, ni̱ dugumîn sôꞌ gosa nu̱n sanꞌanj an, ni̱ gidaꞌa huì sôꞌ sanꞌanj nu̱n ruhuâ gosa gutïnꞌ sôꞌ guendâ ma̱ꞌan sôꞌ.
Hiôꞌ ni̱ gataj Ma̱ꞌan Jesús:—Gu̱du̱nâj sòꞌ si gi̱ꞌhia dànanj ngàj; dadinꞌ giꞌhiaj yu̱gui ñùnj gui nga gàchìnꞌ nej sij ñùnj na̱nj ánj.
Dadinꞌ daranꞌ diû gimàn nej guiì ga̱ni̱ki ngà nej suj, sani̱ ñùnj ni̱ sê daranꞌ diû gané ngà nej suj mánj.
Ganï̂n ruhuâ nej rej da̱gahuiꞌ nej sij LázaroNi̱ ûta gàꞌì nej judío giniꞌin si nne Ma̱ꞌan Jesús hiuj dânj, ni̱ gaꞌnaꞌ nej sôꞌ, sani̱ sê man ꞌngo̱ rïn Ma̱ꞌan Jesús gaꞌnaꞌ gi̱niꞌhiaj nej sôꞌ, dadinꞌ gaꞌnaꞌ gi̱niꞌhiaj nej sôꞌ Lázaro, sí ganaꞌnï̂nj siganï̂nj nej nîman.
Sani̱ gàꞌ guchiꞌ nej rej ꞌngo̱ duꞌhua si da̱gahuiꞌ nej sôꞌ Lázaro,
dadinꞌ rayiꞌî sôꞌ ni̱ ûta gàꞌì nej sí judío gudunâj chrej yìñànj gidigân nej síchìj achij i ni̱ guyumân ruhuâ nej sôꞌ niꞌin nej sôꞌ Ma̱ꞌan Jesús.
Nga atûj Ma̱ꞌan Jesús hua ruhuâ yumanꞌ snàꞌànj Jerusalén ni̱ ûta huin nìhiàꞌ ruhuâ nej guiì hua̱j ngaj<TS3>(<a href="tw://bible.*?40.21.1-11">Mt. 21:1-11</a>; <a href="tw://bible.*?41.11.1-11">Mr. 11:1-11</a>; <a href="tw://bible.*?42.19.28-40">Lc. 19:28-40</a>)Aꞌngô gui dânj, ni̱ ûta gàꞌì nej guiì rìgìi gaꞌnaꞌ giꞌñanj dânj, ni̱ nga gunïn ninj si ꞌna̱ꞌ Ma̱ꞌan Jesús yumanꞌ snàꞌànj Jerusalén,
Ni̱ gidaꞌa ninj ñun ni̱ gahui ninj gaꞌanj ga̱na̱huin ra̱ꞌa ninj Ma̱ꞌan Jesús, ni̱ gaguâj nùkuaj ninj ni̱ gataj ninj:—Hosanna, ûta hueꞌê hua sa giꞌhiaj Ma̱ꞌan sa ꞌna̱ꞌ ngà siyu̱gui Ma̱ꞌan Señor, rey ni̱ka̱j su̱n riñan hioꞌó Israel.
Ni̱ giriꞌ Ma̱ꞌan Jesús ꞌngo̱ urruj u, ni̱ gaꞌanj gita̱a yichrá xuj, dàj rûnꞌ taj riñan ñanj si-nùguànꞌ Ma̱ꞌan Ñaꞌanj an.
Ni̱ àsìj sinï̱ïn ni̱ nun ga̱ra̱n daꞌnga ruhuâ nej sí ꞌna̱ꞌ ga̱huin chru̱n riñan Ma̱ꞌan Jesús nej nuguanꞌ nânj; sani̱ nga gahuiꞌ Ma̱ꞌan Jesús riñan rugutsìi ni̱ ganaꞌnïn siganï̂nj nîman ni̱ gananun ruhuâ nej sôꞌ ꞌna̱ꞌ ga̱huin chru̱n riñanj si huê danj aꞌmin riñan ñanj si-nùguànꞌ Ma̱ꞌan Ñaꞌanj an rayiꞌij, si hua̱ ni̱ña̱n si huê dànanj giꞌhiaj nej guiì ngà Ma̱ꞌan.
Ni̱ ganataꞌ nej guiì giniꞌin nga giꞌhiaj Ma̱ꞌan Jesús ganaꞌnï̂nj Lázaro ni̱ guduyaꞌnï̱n ninj nuguanꞌan rayiꞌî sa giniꞌin ninj riñan aꞌngô nej guiì.
Rayiꞌî dânj ni̱ gaꞌnaꞌ ga̱na̱huin ra̱ꞌa nej guiì Ma̱ꞌan Jesús, dadinꞌ gunïn ninj si giꞌhia ganaꞌnï̂nj Lázaro.
Sani̱ gaꞌmin nej ma̱ꞌan nej sí fariseo siganï̂nj nej sôꞌ ni̱ gataj nej sôꞌ:—Niꞌin nej suj si nitaj nùnj guyumân ruhuâ nej guiì niꞌin ninj nêꞌ dadinꞌ nitaj si gidaꞌa ninj si-nùguànꞌ nêꞌ. Ni̱ gi̱ni̱ꞌhiaj nej suj, dadinꞌ ûta nanikòꞌ daran nej guiì rukû sí dan àj nï̂n.
Nanaꞌhuiꞌ da̱ꞌa̱j nej sí griego Ma̱ꞌan JesúsNi̱ màn da̱ꞌa̱j nej sí ꞌnaꞌ riñan hioꞌó Grecia siganï̂nj nej sí gaꞌnaꞌ giꞌñanj dânj guendâ ginu̱n ña̱ꞌa̱nj nej sôꞌ.
Ni̱ gaꞌnaꞌ nichì nej sôꞌ ñan ni̱kï̱nꞌ Felipe, sôꞌ ꞌna̱ꞌ yumanꞌ Betsaida huin doꞌó Galilea, ni̱ ûta àko gachín niꞌhiaj nej sôꞌ ni̱ gataj nej sôꞌ:—Señor, ruhuâ nej ñûnj gi̱ni̱ꞌin nej ñûnj Ma̱ꞌan Jesús.
Ni̱ gaꞌanj ga̱ta̱j Felipe gunïn Andrés, ni̱ ni̱ka̱j duguiꞌ nguèj sôꞌ gaꞌanj gànàtàꞌ nguèj sôꞌ gu̱nïn Ma̱ꞌan Jesús.
Nanikàj Ma̱ꞌan Jesús ni̱ gata:—Ni̱ gàꞌ guyumân diû si ga̱ꞌmi̱n hueꞌê nej guiì ni̱ gi̱ni̱ꞌin ninj ahuin sa huin yàngàꞌ Daꞌní Ma̱ꞌan Ñaꞌanj an.
Yàngàꞌ ni̱ yàngàꞌ hia nï̀nꞌ tâ, ni̱ si nun gi̱ni̱nj ka̱n trigu riñan hioꞌóo ni̱ gahuij, ni̱ gùnàj ꞌngo̱ rïn; sani̱ si ginin riñan hioꞌóo ni̱ gahuij, hiôꞌ ni̱ gìyìchraj ni̱ ûta ga̱hiu ka̱n trigu raj.
Sí naꞌhuej ruhuâ gi̱ranꞌ sa̱ñu̱n ngà nneè kú, ni̱ ga̱ꞌa̱nj ni̱ꞌhia̱ sôꞌ; ni̱ sí nitaj si yuꞌhuiꞌ guendâ gi̱ranꞌ sa̱ñu̱n ruhuâ yumiguì nânj, ni̱ gànàrìꞌ sôꞌ ñan ga̱ne nìgànj sôꞌ.
Si hua̱ ꞌngo̱ nej suj gunânj gi̱ꞌtsi riñânj, ni̱ gi̱nikòꞌ nej suj ñùnj; ni̱ ñan gané, ni̱ hiuj dânj ga̱ne sí gu̱na̱nj gi̱ꞌtsi riñânj. Si hua̱ ꞌngo̱ sí gunânj gi̱ꞌtsi riñânj, ni̱ gi̱nikaj chrej Ma̱ꞌan Rê ngà sôꞌ.
Gataj Ma̱ꞌan Jesús si ga̱huij’Hia̱j ni̱ ûta gananï̂n ruhuâ ma̱ꞌan nimânj; ni̱ nùnj huin si gàtà hia̱j ràꞌaj: “Taj, gi̱ꞌhia sòꞌ si ga̱na̱ni̱nj riñan orâ chìꞌ nânj.” Sani̱ hua̱ ni̱ña̱n si gàhuìj dadinꞌ huê rayiꞌî guendâ gàhuìj huin gaꞌná na̱nj ánj.
Taj, na̱gi̱ꞌhiaj yàchìj Ma̱ꞌân rèꞌ siyu̱gui Ma̱ꞌân rèꞌ.Hiôꞌ ni̱ gaꞌmin ꞌngo̱ sa gaꞌmin nda yàtàꞌa:—Gàꞌ nagiꞌhiaj yàchì siyu̱gui, sani̱ na̱gi̱ꞌhiaj yàchìj ñûn siyu̱guí.
Ni̱ gunïn nej guiì rìgì màn hiuj dânj, nej nuguanꞌ gaꞌmin Ma̱ꞌan sa gaꞌmin nda neꞌ yàtàꞌa ni̱ gataj ninj, si duꞌhui gaguâj. Ni̱ aꞌngô ninj gataj:—ꞌNgo̱ ángel gaꞌmin na̱nj ánj.
Nanikàj Ma̱ꞌan Jesús ni̱ gata:—Nuguanꞌ nânj ni̱ gaꞌnaj sani̱ sê rayiꞌí huin gaꞌnaj mánj, gaꞌnaj rayiꞌî nej suj na̱nj ánj.
Ni̱ gàꞌ guyumân diû si ga̱na̱ka̱j guendâ Ma̱ꞌan Ñaꞌanj an dàj giꞌhiaj nej guiì màn ruhuâ yumiguì nânj; hia̱j ni̱ giri Ma̱ꞌan Ñaꞌanj an ga̱ꞌa̱nj sí aꞌnïnꞌ ni̱ka̱j su̱n ruhuâ yumiguì nânj neꞌ ye̱ꞌe.
Sani̱ nga go̱dokoꞌ rùgùtsì nej sij ñùnj riñan rugutsìi, ni̱ ga̱ꞌhue gi̱ꞌhia ga̱na̱ni̱n daranꞌ nej guiì màn nï̀nꞌ gàchràꞌ ruhuâ yumiguìi ni̱ ga̱ne ninj ñan ga̱né.
Ni̱ huê dànanj gaꞌmin Ma̱ꞌan Jesús ni̱ giꞌhia si ga̱ꞌhue ga̱ra̱n daꞌngaꞌ ruhuôꞌ dàj gi̱ꞌhiaj nej sij nga da̱gahuiꞌ nej sij Ma̱ꞌan.
Nanikàj nej guiì ni̱ gataj ninj:—Gunïn nej ñûnj dàj taj riñan si-nùguànꞌ Ma̱ꞌan Ñaꞌanj an, si Cristo ni̱ ga̱ne nìgànj nï̀nꞌïnj. Nùnj huin saj ni̱ gataj Ma̱ꞌân rèꞌ. Si ña̱ꞌa̱n huaj si go̱dokoꞌ nej sij riñan rugutsìi Daꞌní síi ràꞌaj. Ni̱ ahuin si huin daꞌní síi ràꞌaj.
Hiôꞌ ni̱ gataj Ma̱ꞌan Jesús:—Do̱j nï̀nꞌ diû ga̱ne sa yigï̀ïn siganï̂nj nej suj; ni̱ ga̱che̱ nej suj nga nï̀nꞌ nne sa yigï̀ïn ngà nej suj, daꞌnga ni̱ si̱ guyumân sa ru̱mi̱nꞌ dânj riñan nej suj, sí gaché ñan ru̱mi̱nꞌin ni̱ nun niꞌin daꞌnga sôꞌ dànèꞌ huaj sôꞌ.
Nga nï̀nꞌ nne sa yigï̀ïn ngà nej suj, ni̱ gùyùmàn ruhuâ nej suj niꞌin nej suj sa yigï̀n dânj, daꞌnga ni̱ gaꞌhue ga̱huin nej suj daꞌní sa yigï̀ïn.Huê nej nuguanꞌ nânj gaꞌmin Ma̱ꞌan Jesús, ni̱ gaꞌan ni̱ giyiꞌîj huij riñan nej sij.
Nitaj si yumân ruhuâ nej judío niꞌin nej sôꞌ Ma̱ꞌan JesúsNi̱ ûta nìko hua nej daꞌngaꞌ giꞌhiaj Ma̱ꞌan Jesús riñan nej sij, sani̱ gàꞌ danj ni̱ nun gùyùmàn ruhuâ nej sij niꞌin nej sij Ma̱ꞌan mánj.
Huê dànanj gahuin nej daꞌngaꞌa ni̱ gisîj nuguanꞌ gataj Isaias sôꞌ gataj dàj gahuin, nga gaꞌmin sôꞌ:Señor, ahuin nej guiì guyumân ruhuâ nej nuguanꞌ duyingaꞌ nej ñûnj ràꞌaj.Ni̱ ahuin nej guiì giniꞌin dàj nùkuaj Ma̱ꞌan Señor ràꞌaj.
Rayiꞌî guendâ naꞌhuej nej guiì gùyùmàn ruhuâ ninj, ni̱ gataj ñûn Isaias:
Giꞌhiaj du̱chri rune ñan nej guiì, ni̱ giꞌhia si ga̱na̱huin tsì nimân ninj;ni̱ si̱ giyigï̀n gi̱ni̱ꞌhiaj ninj,ni̱ si̱ gaꞌhue ga̱ra̱n daꞌngaꞌ ruhuâ ninj ngà ruhuâ nimân ninj,ni̱ si̱ gaꞌhue ga̱na̱du̱na̱ ninj ma̱ꞌan ninj, hiôꞌ ni̱ si̱ ganahuin ninj gi̱ꞌhiâ mánj.
Dànanj gataj Isaías dadinꞌ gàꞌ giniꞌin sôꞌ dàj nìko gi̱nikaj su̱n Ma̱ꞌan Jesús rayiꞌî dan gaꞌmin sôꞌ dànanj.
Huê danj, ni̱ guyumân ruhuâ da̱ꞌa̱j nej sí ni̱ka̱j suun, niꞌin nej sôꞌ Ma̱ꞌan Jesús, sani̱ ñan yuꞌhuiꞌ nej sôꞌ si gi̱ri̱ nej sí fariseo nej sôꞌ, ruhuâ si-nùhuì nej sôꞌ, huê danj ni̱ naꞌhuej ruhuâ nej sôꞌ gànàtàꞌ nej sôꞌ si guyumân ruhuâ nej sôꞌ niꞌin sôꞌ Ma̱ꞌan Jesús.
Dadinꞌ dànanj garanꞌ ruhuâ nej sôꞌ si ga̱ꞌmi̱n hueꞌê nej síi rayiꞌî nej sôꞌ, gàꞌ daꞌ si ga̱ꞌmi̱n hueꞌê Ma̱ꞌan Ñaꞌanj an rayiꞌî nej sôꞌ.
Si-nùguànꞌ Ma̱ꞌan Jesús huin sa na̱gi̱ꞌhiaj guendâ ngà nej guiìGaꞌmin nùkuaj Ma̱ꞌan Jesús ni̱ gata:—Guiì guyumân ruhuâ niꞌin ñùnj, ni̱ sê ñùnj huin sa guyumân ruhuâ ninj mánj, guyumân ruhuâ ninj niꞌin ninj Ma̱ꞌan sa gaꞌnḯn gaꞌná na̱nj ánj;
Ñùnj, huin sa yigï̀ïn, ni̱ gaꞌná ruhuâ yumiguì nânj, daꞌnga ni̱ daranꞌ nej guiì guyumân ruhuâ niꞌin ñùnj ni̱ si̱ gane ninj ñan ru̱mi̱nꞌin mánj.
Ni̱ guiì gunïn si-nùguànꞌanj, sani̱ nitaj si dagahuin ninj, ni̱ sê ñùnj huin sa ga̱ꞌmi̱n gakï̱nꞌ riñan ninj mánj; dadinꞌ sê si gaꞌná guendâ ga̱ꞌmi̱n gakḯn riñan nej guiì mánj, dadinꞌ gaꞌná guendâ gi̱ꞌhia ga̱na̱ni̱n nej guiì.
Guiì naꞌhuej gùyùmàn ruhuâ niꞌin ñùnj, ni̱ naꞌhuej ruhuâ ninj ga̱na̱huin ra̱ꞌa ninj si-nùguànꞌànj, ni̱ hua sa gayakaj guendâ sa giꞌhiaj ninj, nuguanꞌ gaꞌmînj riñan ninj, nuguanꞌ dânj huin sa gànàchìnꞌ guendâ riñan ninj nej gui ga̱ꞌna̱ꞌ neꞌ ña̱an.
Dadinꞌ sê si̱ gaꞌmînj guendâ Ma̱ꞌan mánj; Ma̱ꞌan Rê huin sa gaꞌnïnꞌ suun riñânj, dàj gàtà ni̱ dàj gàꞌmìn si-nùguànꞌanj riñan nej suj na̱nj ánj.
Ni̱ niꞌín si nej nuguanꞌ giyiꞌnïnꞌ su̱n giꞌhiaj Ma̱ꞌan Rê Ñaꞌanj an huin sa gi̱ꞌhiaj ni̱ ga̱ꞌhue ga̱ne nìgànj nej guiì ngà Ma̱ꞌan. Huê danj ni̱, nej nuguanꞌ gaꞌmînj, ni̱ dàj rûnꞌ gataj Ma̱ꞌân Rê Ñaꞌanj an gunḯn ni̱ huê danj gaꞌmînj na̱nj ánj.
Ganaꞌnïnꞌ Ma̱ꞌan Jesús dakó nej sôꞌ gaꞌnaꞌ ga̱huin chru̱n riñanjNga nï̀nꞌ gàchin gùyùmàn giꞌñanj pascua, ni̱ niꞌin Ma̱ꞌan Jesús si gàꞌ guyumân orâ gudunâj Ma̱ꞌan yumiguì nânj ni̱ naꞌanj ñan nne Ma̱ꞌan Rê Ñaꞌanj an, dàj rûnꞌ ꞌì ruhuâ Ma̱ꞌan niꞌin nej sí ginikaj duguiꞌ nngaj ruhuâ yumiguì nânj, ni̱ huê danj ga ꞌì ruhuâj niꞌin nej sij nda aꞌngô rïn gui gane riñan hioꞌóo nânj.
Ni̱ nga gahuin stiꞌnï̀n nej sij, ni̱ gàꞌ giꞌhiaj sa nàsàꞌa si ganï̂n ruhuâ nimân Judas Iscariote, sôꞌ huin daꞌní Simón, guendâ nàgàꞌhuìꞌ sôꞌ Ma̱ꞌan riñan nej sí fariseo.
Ni̱ niꞌin Ma̱ꞌan Jesús si gàꞌ nagaꞌhuiꞌ Ma̱ꞌan Re Ñaꞌanj an daranꞌ nej sa màn ruhuâ yumiguìi riñanj, ni̱ gàꞌ niꞌin si gahui gaꞌnaj ñan nne Ma̱ꞌan Ñaꞌanj an, ni̱ niꞌin hueꞌej si na̱nꞌ ñunj ñan nne Ma̱ꞌan Ñaꞌanj an,
ni̱ nga mân nej sij gahuin stiꞌnï̀n nej sij ni̱ ganayumàn Ma̱ꞌan Jesús, ni̱ guxunj atsîj ni̱kej, ni̱ gidaꞌa ꞌngo̱ toaya, ni̱ gumin gatïnj.
Ni̱ gaꞌnïn nnee ruhuâ ꞌngo̱ rago̱ꞌo, ni̱ gayi̱ꞌij ni̱ ganaꞌnïnj dakó nej sí ꞌna̱ꞌ ga̱huin chru̱n riñanj, ni̱ neꞌ rùkù ni̱ gidaꞌa toaya ànùmin gatïnj ni̱ duna̱koj dakó nej sôꞌ.
Hiôꞌ ni̱ gaꞌnaj riñan Simón Pedro; ni̱ nga giniꞌin sôꞌ gaꞌnaj riñan sôꞌ ni̱ gataj sôꞌ gu̱nïn:—Señor. Sòꞌ gànàꞌnï̀nꞌ dakó nanj nîꞌ.
Nanikàj Ma̱ꞌan Jesús ni̱ gata:—Sa giꞌhiâ ni̱ si̱ gaꞌhue ga̱ra̱n daꞌnga ruhuâꞌ hia̱j mánj; sani̱ neꞌ rùkù ni̱ ga̱ꞌhue ga̱ra̱n daꞌngaꞌ ruhuâꞌ na̱nj ánj.
Ni̱ gataj Pedro:—Nitaj àmàn huaj gànàꞌnï̀nꞌ rèꞌ dakô mánj.Nanikàj Ma̱ꞌan Jesús ni̱ gata:—Sisi̱ si̱ gaꞌhuej gànàꞌnï̀nj dakót, ni̱ si̱ gaꞌhue gi̱nikaj duguiꞌ ngàj mánj.
Ni̱ gataj Simón Pedro:—Señor, sê man ꞌngo̱ rïn dakó gànàꞌnï̀nꞌ Ma̱ꞌân rèꞌ mánj, gànàꞌnï̀nꞌ Ma̱ꞌân rèꞌ raꞌá ngà ahuí nej nanj ánj.
Ni̱ gataj Ma̱ꞌan Jesús:—Sa gàꞌ ganaruhui, ni̱ nitaj si huaj gànàꞌnï̀nꞌ mánj, dadinꞌ sa hua̱ ga̱na̱ru̱hui̱ huin dakót, dadinꞌ daranꞌ nneè kút ni̱ hua̱ sàꞌ man; ni̱ gàꞌ hua̱ sàꞌ nej suj, nùnj huin si sê daranꞌ nej suj hua sàꞌ mánj.
Dadinꞌ gàꞌ niꞌin Ma̱ꞌan Jesús ahuin sôꞌ nàgàꞌhuìꞌ Ma̱ꞌan; rayiꞌî dânj gata: “Sê daranꞌ nej suj hua sàꞌ mánj.”
Huê danj ni̱, neꞌ rùkù nga gisîj ganaꞌnïnꞌ Ma̱ꞌan Jesús dakó nej sí ꞌna̱ꞌ ga̱huin chru̱n riñanj, ni̱ gunutaj atsîj ni̱kej yichra, ni̱ gaꞌanj ga̱ne yiꞌnḯn mesa, ni̱ gata:—Garânj daꞌngaꞌ ruhuâ nej suj sa giꞌhiâ ngà nej suj nîꞌ.
Maestrû huín, ni̱ Señor huín taj nej suj; ni̱ dùgùnàj gataj nej suj, dadinꞌ huê danj huin yàngàꞌ.
Dadinꞌ si ñùnj, ni̱ huín Señor ni̱ huín Maestrû, ni̱ ganaꞌnḯn dakó nej suj, ni̱ huê danj ni̱ gànàꞌnï̀nꞌ nej suj dakó daꞌ goꞌngo̱ nej suj.
Dadinꞌ huê danj gàꞌ gidigán riñan nej suj, ni̱ huê dàj rûnꞌ giꞌhiâ, ni̱ huê danj gi̱ꞌhiaj nej suj.
Yàngàꞌ ni̱ yàngàꞌ hia nï̀nꞌ tâ: Dadinꞌ sí huin musu ni̱ sê si̱ huin sôꞌ doj gàꞌ daꞌ si-yi̱ruꞌhue sôꞌ mánj, ni̱ sí gaꞌanj ꞌngo̱ suun ni̱ sê si huin sôꞌ doj gàꞌ daꞌ sí gaꞌnḯn gaꞌanj sô sun dânj mánj.
Ni̱ si niꞌin nej suj si dànanj daꞌhui nej suj gi̱ꞌhiaj nej suj, ni̱ ga̱na̱huin nìhiàꞌ ruhuâ nej suj si huê dànanj dagahuin nej suj.
’Sê daranꞌ nej suj huin sa niꞌín aꞌmînj mánj; gàꞌ niꞌín ahuin nej suj ganaguîj; sani̱ guendâ gìsìj sa taj riñan ñanj si-nùguànꞌ Ma̱ꞌan Ñaꞌanj an: “Ni̱ sí yâ rachrúun ngàj, ni̱ sôꞌ huin sí nànìkàj gata rùhuà ñùnj.”
Ni̱ nga nï̀nꞌ gàchin gìsìj nej nuguanꞌ nânj ni̱ ga̱ꞌ gata si huê dànanj ga̱huin, ni̱ gùyùmàn ruhuâ nej suj niꞌin nej suj si hué huin.
Yàngàꞌ ni̱ yàngàꞌ hia nï̀nꞌ tâ: Ni̱ sí ganahuin ra̱ꞌa sí gaꞌnï̂n gaꞌanj, ni̱ ñùnj ganahuin ra̱ꞌa sôꞌ; ni̱ sí ganahuin ra̱ꞌa ñùnj, ni̱ ganahuin ra̱ꞌa sôꞌ Ma̱ꞌan sa gaꞌnḯn gaꞌná.
Gataj Ma̱ꞌan Jesús si Judas huin sí nàgàꞌhuìꞌ Ma̱ꞌan riñan nej rej<TS3>(<a href="tw://bible.*?40.26.20-25">Mt. 26:20-25</a>; <a href="tw://bible.*?41.14.17-21">Mr. 14:17-21</a>; <a href="tw://bible.*?42.22.21-23">Lc. 22:21-23</a>)Ni̱ nga gisîj gaꞌmin Ma̱ꞌan Jesús nej nuguanꞌ nânj, ni̱ ûta gananï̂n ruhuâj ni̱ ûta gahuin rùguìꞌi ruhuâj ngà nda ruhuâ nimanj ni̱ ganataj ni̱ gata:—Yàngàꞌ ni̱ yàngàꞌ hia nï̀nꞌ tâ, ni̱ ꞌngo̱ nej suj huin sí nàgàꞌhuìꞌ ñùnj.
Hiôꞌ ni̱ giniꞌhiaj daꞌ goꞌngo̱ nej sí ꞌna̱ꞌ gahuin chru̱un riñan daꞌ goꞌngo̱ nej duguiꞌ nej sôꞌ, ni̱ guruguiꞌ chìꞌ ruhuâ nej sôꞌ ahuin goꞌngo̱ nej sôꞌ huin niꞌin Ma̱ꞌan Jesús nga gaꞌmin dànanj.
Ni̱ yiꞌñanj Ma̱ꞌan Jesús, nnûn ahui ꞌngo̱ sí ꞌì ruhuâ niꞌin Ma̱ꞌan.
Ni̱ riñan sí nânj, giꞌhiaj ra̱ꞌa Pedro, si gàchìnj naꞌanj sôꞌ, ahuin sí ràyìꞌì huin gaꞌmin Ma̱ꞌan Jesús.
Nanikàj Ma̱ꞌan Jesús ni̱ gata:—Sí ra̱ꞌa gàꞌhuìj rachrún duguchrêj sí dânj huin.Ni̱ duguchre Ma̱ꞌan Jesús rachrúun, ni̱ gaꞌhuij raꞌa Judas Iscariote sí huin daꞌní síchìj gùꞌnàj Simón Iscariote.
Ni̱ neꞌ rùkù nga gisîj ya sôꞌ rachrúun, ni̱ gatûj sichre ruhuâ nimân sôꞌ. Hiôꞌ ni̱ gataj Ma̱ꞌan Jesús gu̱nïn sôꞌ:—Sa gi̱ꞌhiáꞌ, ni̱ râꞌñanj gi̱ꞌhiáꞌ râj.
Sani̱ gàꞌ si ꞌngo̱ nej sí nne yiꞌnḯn mesa ngà Ma̱ꞌan Jesús nun ga̱ꞌhue ga̱ra̱nꞌ daꞌngaꞌ ruhuâ nùnj huin saj ni̱ gataj Ma̱ꞌan Jesús dànanj.
Dadinꞌ da̱ꞌa̱j nej sôꞌ ganï̂n ruhuâ, si rayiꞌî guendâ ni̱ka̱j Judas sanꞌanj an ni̱ ga̱ꞌa̱nj gi̱ra̱n sôꞌ sa gi̱ni̱ꞌña̱nj nej sij giꞌñanj an; nej si gàꞌhuìꞌ sôꞌ do̱j sanꞌanj an raꞌa nej guiì ga̱ni̱ki.
Ni̱ nga gisîj ya sôꞌ rachrúun, ni̱ gahui sôꞌ ni̱ gaꞌanj sôꞌ; ni̱ gàꞌ gahuin ru̱mi̱nꞌ.
Su̱n nàkà giyiꞌnïnꞌ su̱nHiôꞌ ni̱ nga gahui Judas gaꞌanj sôꞌ, ni̱ gataj Ma̱ꞌan Jesús:—Hia̱j ni̱ na̱gi̱ꞌhiaj yàchìj Ma̱ꞌan Ñaꞌanj an ñùnj, ni̱ na̱gi̱ꞌhiaj yàchì rayiꞌî Ma̱ꞌan Ñaꞌanj an.
Ni̱ si ñùnj giꞌhiaj ni̱ gaꞌmin hueꞌê nej guiì rayiꞌî Ma̱ꞌan Ñaꞌanj an, ni̱ huê danj na̱nj gaꞌmin hueꞌê Ma̱ꞌan Ñaꞌanj an rayiꞌí riñan nej guiì, ni̱ ûta râꞌñanj ni̱ ga̱ꞌmin hueꞌê Ma̱ꞌan Ñaꞌanj an rayiꞌí.
Nej suj daꞌninj lij, hua̱ na̱nj gané doj sînj ngà nej suj. Ni̱ nànàꞌhuìꞌ nej suj ñùnj; sani̱ dàj rûnꞌ gatâ gu̱nïn nej judío, ni̱ huê danj ga̱ta̱ gunïn nej suj hia̱j: Ñan gàꞌàn, ni̱ si̱ gaꞌhue ga̱ꞌa̱nj nej suj mánj.
Ni̱ gìyìꞌnï̀nꞌ ꞌngo̱ sun nàkàa giꞌhiâ riñan nej suj: Ga̱ ꞌì ruhuâ nej suj niꞌin nej suj daꞌ goꞌngo̱ nej duguiꞌ nej suj; dàj rûnꞌ ga ꞌì ruhuâj niꞌín nej suj, ni̱ huê danj ga̱ ꞌì ruhuâ nej suj niꞌin nej suj daꞌ goꞌngo̱ nej duguiꞌ nej suj.
Ni̱ si ꞌì ruhuâ nej suj niꞌin nej suj daꞌ goꞌngo̱ nej duguiꞌ nej suj hiôꞌ ni̱ ga̱huin nej suj sí ꞌna̱ꞌ ga̱huin chru̱n riñânj.
Gàꞌ niꞌin Ma̱ꞌan Ma̱ꞌan Jesús si ga̱ta̱j Pedro si nun niꞌin sôꞌ Ma̱ꞌan<TS3>(<a href="tw://bible.*?40.26.31-35">Mt. 26:31-35</a>; <a href="tw://bible.*?41.14.27-31">Mr. 14:27-31</a>; <a href="tw://bible.*?42.22.31-34">Lc. 22:31-34</a>)Ni̱ gataj Simón Pedro:—Señor, dànèꞌ ga̱ꞌa̱nj Ma̱ꞌân rèꞌ ràꞌaj.Nanikàj Ma̱ꞌan Jesús ni̱ gata:—Ñan gàꞌàn, ni̱ si̱ gaꞌhue ga̱ꞌa̱njꞌ ngàj hia̱j mánj; sani̱ neꞌ rùkù ni̱ ga̱ꞌhue gùchìꞌ râj.
Ni̱ gataj Pedro:—Señor. Nùnj huin saj ni̱ si̱ gaꞌhue gàꞌàn ngà Ma̱ꞌân rèꞌ hia̱j ràꞌaj. Ga̱ꞌhue gàhuìj rayiꞌî Ma̱ꞌân rèꞌ na̱nj ánj.
Nanikàj Ma̱ꞌan Jesús ni̱ gata:—Ga̱ꞌhue gàhuìꞌ rayiꞌí na̱nj nîꞌ. Yàngàꞌ ni̱ yàngàꞌ hia nï̀nꞌ tâ: Ni̱ nga nï̀nꞌ gàchin ga̱gua̱j dêꞌlo̱j o, ni̱ gàꞌ gisîj huàꞌnï̀nj ga̱ta̱jꞌ si nun niꞌînꞌ ñùnj.
Jesús huin chrej e guendâ ga̱ꞌhue gùchìꞌ ñan nne Ma̱ꞌan Ñaꞌanj an’Ni̱ si ga̱huin chìꞌ ruhuâ nimân nej suj mánj; gùyùmàn ruhuâ nej suj niꞌin nej suj Ma̱ꞌan Ñaꞌanj an, ni̱ gùyùmàn ruhuâ nej suj niꞌin nej suj ñùnj.
Ñan nne dukuâ Ma̱ꞌan Rê Ñaꞌanj an ni̱ ûta gàꞌì hueꞌe mân; ni̱ si̱ sê danj huaj, ni̱ gàꞌ gatâ sa áj; gàꞌàn hiôꞌ ni gi̱ꞌhiaj yuguí ñan ga̱ne nej suj.
Ni̱ asàꞌ gaꞌan, ni̱ gi̱ꞌhiaj yu̱guí ꞌngo̱ lugâ, ni̱ ga̱ꞌna̱ꞌ ñún, ni̱ gànàkà nej suj huin si-nùhuìj, ni̱ ñan gané, ni̱ hiuj dânj ga̱ne nej suj.
Ni̱ gi̱ni̱ꞌin nej suj ñan gàꞌàn, ni̱ gi̱ni̱ꞌin nej suj chrej e.
Ni̱ gataj Tomás:—Señor, nun niꞌin nej ñûnj dànèꞌ gaꞌanj Ma̱ꞌân rèꞌ mánj; dàj gi̱ꞌhiaj nej ñûnj, gi̱ni̱ꞌin nej ñûnj, chrej ga̱ꞌa̱nj Ma̱ꞌân rèꞌ ràꞌaj.
Gataj Ma̱ꞌan Jesús:—Ñùnj huin chrej e, ni̱ hué huin sa yàngàꞌa, ni̱ hué huin sa gi̱ꞌhiaj ga̱na̱huin nìꞌnàꞌ nej guiì; ni̱ gàꞌ si ꞌngo̱ nej guiì si̱ gaꞌhue gùchìꞌ ñan nne Ma̱ꞌan Rê, si nuhuí gi̱ꞌhiaj mánj.
Si giniꞌin nej suj ñùnj, ni̱ gàꞌ giniꞌin nej suj Ma̱ꞌan Rê Ñaꞌanj an; ni̱ àsìj gui hia̱j ni̱ gàꞌ giniꞌin nej suj Ma̱ꞌan na̱nj ánj.
Ni̱ gataj Felipe:—Señor, gi̱di̱gân sòꞌ dàj hua Ma̱ꞌan Reꞌ Ñaꞌanj an, ni̱ nitaj si gi̱ꞌhiaj nej ñûnj gàchìnj naꞌanj nej ñûnj sòꞌ gàꞌ mánj.
Nanikàj Ma̱ꞌan Jesús ni gata:—Felipe ûta gàꞌì gui gané ngà nej suj, ni̱ hua̱ na̱nj nun niꞌin nej suj ñùnj ûnꞌ. Ni̱ guiì giniꞌin ñùnj, ni̱ gàꞌ giniꞌin ninj Ma̱ꞌan Rê Ñaꞌanj an; nùnj huin saj ni̱ gatajꞌ: Gi̱di̱gân sòꞌ Ma̱ꞌan Reꞌ Ñaꞌanj an riñan nej ñûnj.
Nun niꞌînꞌ si huín ngà Ma̱ꞌan Re Ñaꞌanj an, ni̱ nne Ma̱ꞌan Re Ñaꞌanj an ngàj ràꞌ saj ûnꞌ, nej nuguanꞌ gaꞌmînj, ni̱ sê si̱ gaꞌmînj guendâ Maꞌán mánj, dadinꞌ Ma̱ꞌan Re Ñaꞌanj an nne ngàj, huin sa giꞌhiaj nej sa sàꞌaj na̱nj ánj.
Gùyùmàn ruhuâ nej suj si nne Ma̱ꞌan Re Ñaꞌanj an ngàj ni̱ nné ngà Ma̱ꞌan; ni̱ si naꞌhue gùyùmàn ruhuâ nej suj niꞌin nej suj ñùnj ni̱ gùyùmàn ruhuâ nej suj rayiꞌî nej sa sàꞌ giꞌhiâ.
Yàngàꞌ ni̱ yàngàꞌ hiaꞌ nï̀nꞌ tâ: Guiì guyumân ruhuâ niꞌin ñùnj: Ni̱ dàj rûnꞌ giꞌhiâ nej sa sàꞌa, ni̱ huê danj gi̱ꞌhiaj ninj; ni̱ dànanj hua̱j doj ga̱ nej sa sàꞌ gi̱ꞌhiaj ninj gàꞌ daꞌ ñùnj, dadinꞌ gàꞌàn ñan nne Ma̱ꞌan Re Ñaꞌanj an.
Ni̱ daranꞌ nej sa gàchìnj nej suj riñan Ma̱ꞌan Re Ñaꞌanj an ngà siyu̱guí, ni̱ rìkìj ni̱ ga̱ꞌmi̱n hueꞌê nej guiì rayiꞌí ni̱ huê danj na̱nj ga̱ꞌmi̱n hueꞌê ninj rayiꞌî Ma̱ꞌan Re Ñaꞌanj an.
Ni̱ si gàchìnj nej suj ngà siyu̱guí ni̱ rìkìj sa gàchìnj nej suj.
Gataj Ma̱ꞌan Jesús si ga̱ꞌnïn ga̱ꞌna̱ꞌ Ma̱ꞌan Espíritu Santo’Ni̱ si ꞌì ruhuâ nej suj niꞌin nej suj ñùnj, ni̱ da̱gahuin nej suj sun gaꞌnïnꞌ sùnj riñan nej suj.
Ni̱ gàchìnj niꞌhiâ riñan Ma̱ꞌan Rê, ni̱ ri̱ki̱ Ma̱ꞌan sa Na̱gi̱ꞌhiaj nùkuaj ruhuâ nej suj, hiôꞌ ni̱ ga̱ne ngà nej suj nìgànj nï̀nꞌ:
Ni̱ si̱ gudunâj ga̱ni̱kí nej suj mánj; gàꞌnàj ñan nne nej suj.
Do̱j nï̀nꞌ gui, ni̱ si̱ giniꞌin nej guiì màn ruhuâ yumiguìi nânj ñùnj mánj; sani̱ nej suj ni̱ gi̱ni̱ꞌin nej suj ñùnj; dadinꞌ hua̱ nìꞌnàj, ni̱ rayiꞌî dan ni̱ hua̱ nìꞌnàꞌ nej suj.
Gui dânj ni̱ gi̱ni̱ꞌin nej suj si nné ngà Ma̱ꞌan Rê, ni̱ nne nej suj ngàj, ni̱ nné ngà nej suj.
Guiì ni̱ka̱j si-nùguànꞌànj, ni̱ dagahuin ninj, ni̱ guiì dânj huin sa ꞌì ruhuâ niꞌin ñùnj; ni̱ ga̱ ꞌì ruhuâ Ma̱ꞌan Rê Ñaꞌanj an niꞌin ninj ni̱ huê danj ga̱ ꞌì ruhuâj niꞌín ninj, ni̱ gi̱di̱gân Maꞌán riñan ninj.
Ni̱ gataj Judas Tadeo:—Señor. Nùnj huin saj ni̱ man riñan nej ñûnj gi̱di̱gân rèꞌ Maꞌân rèꞌ, ni̱ si̱ gidigân rèꞌ Ma̱ꞌan rèꞌ riñan nej guiì màn ruhuâ yumiguìi ràꞌaj.
Nanikàj Ma̱ꞌan Jesús ni̱ gata:—Si hua̱ ꞌngo̱ guiì ꞌì ruhuâ niꞌin ñùnj, ni̱ dagahuin ninj si-nùguànꞌànj; ni̱ ga̱ ꞌì ruhuâ Ma̱ꞌan Rê niꞌin ninj, ni̱ ga̱ꞌna̱ꞌ nej ñûnj, ni̱ ga̱ne nej ñûnj ngà ninj.
Nej guiì nitaj si ꞌì ruhuâ niꞌin ñùnj, ni̱ nitaj si dagahuin ninj si-nùguànꞌànj; dadinꞌ nej nuguanꞌ gunïn ninj gaꞌmînj ni̱ sê si-nùguànꞌànj huin mánj, si-nùguànꞌ Ma̱ꞌan Rê Ñaꞌanj an huin dadinꞌ huej gaꞌnḯn gaꞌná.
’Huê nej nuguanꞌ nânj gaꞌmînj ngà nï̀nꞌ nné ngà nej suj.
Sani̱ Ma̱ꞌan sa Na̱gi̱ꞌhiaj nùkuaj ruhuâ nej suj, huej huin Ma̱ꞌan Espíritu Santo, ni̱ ngà siyu̱guí gaꞌnḯn Ma̱ꞌan Rê Ñaꞌanj an gaꞌnaj, ni̱ huê Ma̱ꞌan huin sa gi̱di̱gân daranꞌ nuguanꞌ sàꞌaj riñan nej suj, ni̱ du̱nanunj ruhuâ nej suj daranꞌ nej nuguanꞌ gaꞌmînj riñan nej suj.
’Ni̱ gu̱du̱na sa dïnꞌïnj dânj riñan nej suj, ni̱ sa dïnꞌïnj dânj huin siꞌhiâ ni̱ rìkìj riñan nej suj; ni̱ si rikîj dàj rûnꞌ riki yumiguìi mánj. Ni̱ si̱ guruguiꞌ chìꞌ ruhuâ nimân nej suj, ni̱ si̱ guyuꞌhuiꞌ nej suj mánj.
Ga̱ꞌ gunïn nej suj dàj gatâ: Gàꞌàn, sani̱ ga̱ꞌna̱ꞌ ñûn ni̱ gané ngà nej suj. Ni̱ si ꞌì ruhuâ nej suj niꞌin nej suj ñùnj, hiôꞌ ni̱ ga̱na̱huin nìhiàꞌ ruhuâ nej suj niꞌin nej suj ñùnj.
Sani̱ nga nï̀nꞌ ga̱chin ga̱huin ni̱ gàꞌ gatâ, hiôꞌ ni̱ nga gahuin dàj rûnꞌ gatâ, hiôꞌ ni̱ gùyùmàn ruhuâ nej suj.
’Si̱ gaꞌmin ni̱kó ngà nej suj gàꞌ mánj; dadinꞌ ꞌna̱ꞌ sí aꞌnïnꞌ ni̱ka̱j su̱n nne ruhuâ yumiguì nânj, sani̱ nitaj si ni̱ka̱j su̱n sôꞌ riñânj.
Sani̱ guendâ gi̱ni̱ꞌin nej guiì màn ruhuâ yumiguìi si ꞌì ruhuâj niꞌín Ma̱ꞌan Rê Ñaꞌanj an, ni̱ dàj rûnꞌ gaꞌnïnj suun riñânj nga gaꞌná, ni̱ huê danj giꞌhia. Gànàyùmàn nej suj, ni̱ ga̱ꞌa̱nj nêꞌ.
Jesús huin chrun uba yàngàꞌa’Ñùnj huin chrun uba yàngàꞌa, ni̱ Ma̱ꞌan Rê Ñaꞌanj an huin sa giꞌhiaj sun ngàj.
Ni̱ si hua̱ ꞌngo̱ raꞌa chrun nnùn riñânj nitaj si gahiu chruj uba, ni̱ ga̱ꞌne̱ Ma̱ꞌan Reꞌ Ñaꞌanj an riñânj; sani̱ si ga̱hiu chruj uba raꞌa chrun nnùn riñanj ni̱ na̱gi̱ꞌhiaj sàꞌaj doj, daꞌnga ni̱ gahiu doj uba.
Ni̱ gàꞌ ganahuin hueꞌê nej suj rayiꞌî nej nuguanꞌ gaꞌmînj riñan nej suj.
Daranꞌ diû gi̱nikaj duguiꞌ nej suj ngàj, hiôꞌ ni̱ gi̱nikaj duguiꞌí ngà nej suj. Dàj rûnꞌ raꞌa ꞌngo̱ chrun uba ni̱ si̱ gaꞌhue ga̱hiu chruj uba raꞌa, si nitaj si nnunj riñan chrun uba mánj, ni̱ huê danj na̱nj nej suj ni̱ si̱ gaꞌhue giꞌhiaj nej suj sa sàꞌa, si nitaj si ni̱ka̱j duguiꞌ nej suj ngàj daranꞌ diû mánj.
’Ñùnj huin chrun uba, ni̱ nej suj huin chrun raꞌá; ni̱ guiì ni̱ka̱j duguiꞌ ngàj daranꞌ diû ni̱ gi̱nikaj duguiꞌí ngà ninj, guiì nânj ga̱ꞌhue gi̱ꞌhiaj ûta nìko sa sàꞌaj; dadinꞌ si nitaj si ni̱ka̱j duguiꞌí ngà nej suj ni̱ nitaj nùnj ga̱ꞌhue gi̱ꞌhiaj nej suj mánj.
Guiì nitaj si ni̱ka̱j duguiꞌ ngàj, ni̱ gi̱ꞌhiaj anê ninj riñânj dàj rûnꞌ gaꞌneꞌ nej sij chrun nitaj si gahiu chruj uba, ni̱ ganako̱ man; ni̱ ga̱na̱ranꞌ nej guiì, ni̱ ga̱ꞌnï̱nj ninj riñan ñaꞌaan ni̱ ga̱ka̱ man.
’Ni̱ si ni̱ka̱j duguiꞌ nej suj ngàj, ni̱ ni̱ka̱j duguiꞌ si-nùguànꞌànj ngà nej suj, ni̱ gàchìnj nej suj riñânj daranꞌ sa garanꞌ ruhuâ nej suj ni̱ rìkìj ga̱na̱huin ra̱ꞌa nej suj.
Ni̱ si ûta giꞌhiaj nej suj sa sàꞌa ni̱ ûta ga̱ꞌmi̱n hueꞌê nej guiì rayiꞌî Ma̱ꞌan Rê Ñaꞌanj an, ni̱ ga̱ꞌhue ga̱huin nej suj guiì gi̱nikòꞌ rukû Maꞌán.
Dàj rûnꞌ ga ꞌì ruhuâ Ma̱ꞌan Rê Ñaꞌanj an niꞌin ñùnj, ni̱ huê danj ga ꞌì ruhuâj niꞌín nej suj; ni̱ dàj rûnꞌ ga ꞌì ruhuâj niꞌín nej suj ni̱ huê danj ga̱ ꞌì ruhuâ nej suj niꞌin nej suj ꞌngo̱ ni̱ aꞌngô nej duguiꞌ nej suj.
Si da̱gahuin nej suj sun giyiꞌnïnꞌ giꞌhiâ riñan nej suj, ni̱ daranꞌ diû ga̱ ꞌì ruhuâj niꞌín nej suj; dàj rûnꞌ ꞌì ruhuâ Ma̱ꞌan Rê Ñaꞌanj an niꞌin ñùnj, dadinꞌ dagahuín daranꞌ sun gaꞌnïnꞌ su̱nj riñânj.
’Huê nej nuguanꞌ nan gaꞌmînj, daꞌnga ni̱ ga̱na̱huin nìhiàꞌ ruhuâ nej suj ngàj, ni̱ ûta ga̱na̱huin nìhiàꞌ ruhuâ nej suj.
Huê nan huin sun gaꞌnïnꞌ su̱nj riñan nej suj: Ni̱ ga̱ ꞌì ruhuâ nej suj niꞌin nej suj ꞌngo̱ ni̱ aꞌngô nej duguiꞌ nej suj, dàj rûnꞌ giꞌhiâ ga̱ ꞌì ruhuâj niꞌín nej suj.
Si ꞌngo̱ síi ga ruhuâ gahuiꞌ rayiꞌî ꞌngo̱ sí ni̱ka̱j duguiꞌ ngà sôꞌ, ni̱ si ꞌì staꞌu ruhuâ sôꞌ niꞌin sôꞌ sí danj rayiꞌî dan giꞌhiaj sôꞌ dànanj.
Ni̱ nej suj huin guiì ni̱ka̱j duguiꞌ ngàj, si dagahuin nej suj sun gaꞌnïnꞌ sùnj riñan nej suj.
Ni̱ si̱ gatâ si huin nej suj musu gàꞌ mánj, dadinꞌ guiì huin musu ni̱ nun niꞌin ninj sa giꞌhiaj si-yi̱ruꞌhue ninj mánj; ni̱ gàtà si huin nej suj guiì ni̱ka̱j duguiꞌ ngàj, dadinꞌ daranꞌ nej nuguanꞌ gunḯn gataj Ma̱ꞌan Rê, ni̱ nadigán riñan nej suj.
Huê dànanj, gaꞌnïnꞌ sùnj riñan nej suj: Ni̱ ga̱ ꞌì ruhuâ nej suj niꞌin nej suj ꞌngo̱ ni̱ aꞌngô nej duguiꞌ nej suj.
Gininj ꞌì Ma̱ꞌan Jesús ngà nej guiì nìkòꞌ rukuj riñan nej guiì nitaj si dagahuin riñan Ma̱ꞌan Ñaꞌanj an’Ni̱ si gininj ꞌì nej suj riñan nej guiì nàsìnùnj un, ni̱ ga̱ya̱ka̱j guendâ nej suj si gàꞌ si̱nï̱n ñùnj gininj ꞌì riñan ninj gàꞌ da̱ꞌ nej suj na̱nj ánj.
Ni̱ si huin nej suj dàj rûnꞌ huin nej guiì màn ruhuâ yumiguìi, hiôꞌ ni̱ ga̱ ꞌì ruhuâ ninj niꞌin ninj nej suj dàj rûnꞌ ꞌì ruhuâ ninj niꞌin ninj nej duguiꞌ ninj; sani̱ ñan nitaj si huin nej suj dàj rûnꞌ huin nej guiì nânj, dadinꞌ gàꞌ ganaguîj nej suj siganï̂nj nej guiì nàsìnùnj un, ni̱ rayiꞌî dan ni̱ gininj ꞌì nej suj riñan ninj.
Ga̱na̱nun ruhuâ nej suj niꞌin nej suj nej nuguanꞌ gaꞌmînj riñan nej suj: “Gàꞌ si ꞌngo̱ musu ni̱ sê si̱ huin sôꞌ doj gàꞌ daꞌ si-yi̱ruꞌhue sôꞌ mánj.” Ni̱ si gata rùhuà nej sij ñùnj, ni̱ huê danj ga̱ta̱ rùhuà nej sij nej suj; si dagahuin nej suj si-nùguànꞌànj, ni̱ nga gaꞌmin nej suj riñan nej sij ni̱ da̱gahuin nej sij si-nùguànꞌ nej suj.
Sani̱ huê dànanj gi̱ranꞌ sa̱ñu̱n nej suj rayiꞌí gi̱ꞌhiaj nej sij, dadinꞌ nun niꞌin nej sij Ma̱ꞌan sa gaꞌnḯn gaꞌná mánj.
’Si nuhuiꞌ si gaꞌná, ni̱ nuhuiꞌ si gaꞌmînj si-nùguànꞌ Ma̱ꞌan Ñaꞌanj an riñan nej sij, hiôꞌ ni̱ nitaj gakï̱nꞌïn hua̱ riñan nej sij saj mánj, sani̱ hia̱j ni̱ nitaj sa gìrìꞌ nej sij ga̱chru̱n nej sij rayiꞌî si-ga̱kïnꞌ nej sij gàꞌ mánj.
Si gininj ꞌìj riñan nej guiì, ni̱ huê danj na̱nj gi̱ni̱nj ꞌì Ma̱ꞌan Rê riñan ninj.
Ga̱ꞌ si ꞌngo̱ gakï̱nꞌïn nitaj si hua̱ riñan nej sij, si nuhuiꞌ si giniꞌin nej sij giꞌhiâ ganahuin nej guiì siganï̂nj nej sij saj mánj, dadinꞌ gàꞌ si ꞌngo̱ síi nun gi̱ꞌhia̱j nej sa giꞌhia mánj, sani̱ ga̱ꞌ giniꞌin nej sij si ganahuin nej guiì giꞌhiâ, sani̱ gàꞌ danj, ni̱ hua̱ na̱nj gininj ꞌìj riñan nej sij ni̱ huê danj na̱nj gininj ꞌì Ma̱ꞌan Rê riñan nej sij.
Sani̱ huê dànanj ga̱huin daꞌnga ni̱ gisij nuguanꞌ nnùn riñan ñanj si-nùguànꞌ Ma̱ꞌan Ñaꞌanj an: “Nitaj gàꞌ si ꞌngo̱ sa yiꞌìi giꞌhiâ riñan nej sij sani̱ gininj ꞌìj riñan nej sij.”
’Sani̱ nga ga̱ꞌna̱ꞌ Ma̱ꞌan sa Na̱gi̱ꞌhiaj nùkuaj ruhuâ nej suj, ni̱ nne ngà Ma̱ꞌan Rê Ñaꞌanj an ni̱ gàꞌnï̀n ga̱ꞌna̱ꞌ Ma̱ꞌan riñan nej suj, ni̱ huej huin Ma̱ꞌan Espíritu yàngàꞌa, ni̱ huej huin sa ga̱na̱nï̱n riñan nej guiì rayiꞌí.
Ni̱ huê danj na̱nj ga̱na̱nï̱n nej suj rayiꞌí riñan aꞌngô nej guiì, dadinꞌ àsìj nga gàyìꞌì sìnï̀nj gidigán si-nùguànꞌ Ma̱ꞌan Ñaꞌanj an ni̱ gàꞌ gane nej suj ngàj na̱nj ánj.
’Huê rayiꞌî nej nuguanꞌ nânj gaꞌmînj riñan nej suj, daꞌnga ni̱ si̱ gu̱dunâj nej suj si gi̱nun ñan nej suj ñùnj.
Ni̱ gi̱ri̱ nej sij ruhuâ si-nùhuì nej sij nej suj; ni̱ gùyùmàn ꞌngo̱ gui ni̱ si hua̱ ꞌngo̱ sí da̱gahuiꞌ ꞌngo̱ nej suj nìkòꞌ rukú, ni̱ ga̱nï̱n ruhuâ sôꞌ si dagahuin nej sôꞌ riñan Ma̱ꞌan Ñaꞌanj an.
Ni̱ dànanj giꞌhiaj nej sôꞌ dadinꞌ nun niꞌin nej sôꞌ Ma̱ꞌan Rê ni̱ nun niꞌin nej sôꞌ ñùnj mánj.
Sani̱ huê dànanj gatâ, hiôꞌ ni̱ nga gùyùmàn gui dânj riñan nej suj, hiôꞌ ni̱ ga̱na̱nun ruhuâ nej suj si huê dànanj ga̱huin dadinꞌ gàꞌ danj gatâ riñan nej suj.’Àsìj si̱nï̱ïn ni̱ nun gàtà nej nuguanꞌ nânj riñan nej suj, dadinꞌ nï̀nꞌ nné ngà nej suj.
Sun giꞌhiaj Ma̱ꞌan Espíritu SantoSani̱ hia̱j ni̱ na̱ꞌa̱nj ñan nne Ma̱ꞌan sa gaꞌnḯn gaꞌná; ni̱ gàꞌ si ꞌngo̱ nej suj nitaj si gachín naꞌanj: Dànèꞌ ga̱ꞌa̱nj Ma̱ꞌân rèꞌ ràꞌaj.
Sani̱ do̱ꞌ, si gananï̂n ruhuâ nej suj, rayiꞌî guendâ gatâ nej nuguanꞌ nânj riñan nej suj.
Sani̱ yàngàꞌ hia huin sa gatâ: Sani̱ dùgùnàj huaj si gàꞌàn: Dadinꞌ sisi̱ si̱ gaꞌân, ni̱ si̱ gaꞌnaꞌ Ma̱ꞌan sa Na̱gi̱ꞌhiaj nùkuaj ruhuâ nej suj mánj; sani̱ si gàꞌàn, hiôꞌ ni̱ gàꞌnï̀n gàꞌnaj riñan nej suj.
Ni̱ nga ga̱ꞌna̱ꞌ Ma̱ꞌan sa Na̱giꞌhiaj nùkuaj ruhuâ nej guiì, ni̱ gi̱ꞌhia si ga̱na̱ka̱j guendâ nej guiì rayiꞌî si-ga̱kïnꞌ ninj, ni̱ giꞌhia si ga̱ dïnꞌïnj ruhuâ nej guiì giꞌhiaj sa ni̱ka̱a, ni̱ hua̱ ni̱ña̱n si gànàchìnꞌ Ma̱ꞌan Ñaꞌanj an guenda riñan daꞌ goꞌngo̱ nej guiì.
Rayiꞌî gakï̱nꞌïn, guendâ nun gùyùmàn ruhuâ ninj niꞌin ninj ñùnj;
rayiꞌî guiì giꞌhiaj sa ni̱ka̱a, dadinꞌ gàꞌàn ñan nne Ma̱ꞌan Rê Ñaꞌanj an huê danj ni̱ si̱ giniꞌin nej suj ñùnj gàꞌ mánj.
Ni̱ gànàchìnꞌ Ma̱ꞌan Ñaꞌanj an guenda riñan sí huin ña̱n ni̱ka̱j su̱n ruhuâ yumiguì nânj dadinꞌ gàꞌ ganakaj guendâ Ma̱ꞌan rayiꞌî nej gakï̱nꞌ giꞌhiaj sôꞌ.
’Hua̱ ûta gàꞌì nuguanꞌ gàtà gu̱nïn nej suj, sani̱ si̱ gaꞌhue ga̱na̱chra sàꞌ nej suj daranꞌanj mánj.
Sani̱ nga ga̱ꞌna̱ꞌ Ma̱ꞌan Espíritu yàngàꞌa, ni̱ Ma̱ꞌan huin sa gi̱di̱gân daranꞌ sa yàngàꞌa; sani̱ sê guendâ Ma̱ꞌan huin sa ga̱ꞌmin mánj, daranꞌ nej nuguanꞌ gunïn ni̱ huê nej nuguanꞌ dânj huin sa ga̱ꞌmin, ni̱ ga̱na̱taj dàj ga̱huin nej gui ga̱ꞌna̱ꞌ neꞌ ña̱an na̱nj ánj.
Ni̱ Ma̱ꞌan huin sa ga̱ꞌmi̱n hueꞌê rayiꞌí; dadinꞌ gi̱daꞌa nej nuguanꞌ niꞌín ni̱ gi̱di̱ganj riñan nej suj.
Daranꞌ nej sa hua̱ riñan Ma̱ꞌan Rê Ñaꞌanj an ni̱ siꞌhiâ huin nej sa hua̱ riñan Ma̱ꞌan; rayiꞌî dan gatâ si gi̱daꞌa nej sa huin siꞌhiâ, ni̱ nej sa huin siꞌhiâ ga̱na̱di̱ganj riñan nej suj.
Do̱j ga̱na̱nï̱n ruhuâ nej sij ni̱ neꞌ rùkù ni̱ ga̱na̱huin nìhiàꞌ ruhuâ nej sij’Ga̱chi̱n do̱j gui, ni̱ si̱ giniꞌin nej suj ñùnj mánj; sani̱ neꞌ rùkù doj, ni̱ gi̱ni̱ꞌin ñûn nej suj ñùnj; dadinꞌ gàꞌàn ñan nne Ma̱ꞌan Rê Ñaꞌanj an.
Hiôꞌ ni̱ gataj nej sí ꞌna̱ꞌ ga̱huin chru̱un gunïn ꞌngo̱ ni̱ aꞌngô nej duguiꞌ nej sôꞌ:—Nùnj huin si ga̱ta̱j Ma̱ꞌan Jesús ruhuaj nga gata dànanj: Do̱j nï̀nꞌ gui ni̱ si̱ giniꞌin nej suj ñùnj; sani̱ neꞌ rùkù doj, ni̱ gi̱niꞌin ñûn nej suj ñùnj; dadinꞌ gàꞌàn ñan nne Ma̱ꞌan Rê.
Ni̱ gataj nej sôꞌ: Nùnj huin si ga̱ta̱j Maꞌan ruhuaj nga gata: “Do̱j gui.” Ni̱ naꞌhue ga̱ra̱n daꞌngaꞌ ruhuôꞌ sa gaꞌmin gàꞌ ûnj.
Yàngàꞌ ni̱ yàngà hia nï̀nꞌ gàtà, ni̱ gu̱du̱gue̱ꞌe nej suj ni̱ ga̱gua̱j hia nej suj, sani̱ nej guiì màn ruhuâ yumiguìi ni̱ dànanj ûta ganahuin nìhiàꞌ ruhuâ ninj; sani̱ nùnj huin si ûta ga̱na̱nï̱n ruhuâ nej suj, sani̱ sa gananîn ruhuâ nej suj dânj, ni̱ nda nanè chre gi̱yi̱ꞌne, ni̱ ga̱na̱huin nìhiàꞌ ruhuâ nej suj.
Nga ga̱ꞌnga̱ daꞌní ꞌngo̱ siyànà dânj, ni̱ ûta aꞌì nneè ku, dadinꞌ gàꞌ gisîj orâ ga̱ꞌnga̱ daꞌnin neꞌej; sani̱ neꞌ rùkù nga gisîj gaꞌnga daꞌní siyànà dânj ni̱ ꞌngo̱ neꞌej naꞌu huin neꞌej dânj, ni̱ si̱ gananun ruhuaj si ûta sàꞌ gàꞌì nneè ku gàꞌ mánj, dadinꞌ gaꞌnga ꞌngo̱ síi ruhuâ yumiguìi.
Huê danj na̱nj nej suj ni̱ ga̱na̱nï̱n ruhuâ nej suj hia̱j; sani̱ neꞌ rùkù ni̱ gi̱ni̱ꞌin ñûn nej suj ñùnj, ni̱ ga̱na̱huin nìhiàꞌ ruhuâ nimân nej suj, ni̱ gàꞌ si ꞌngo̱ síi si gaꞌnêj sa ga̱na̱huin nìhiàꞌ ruhuâ nej suj mánj.
’Gui dânj ni̱ nitaj nùnj sa gàchìnj nej suj riñânj gàꞌ mánj. Yàngàꞌ ni̱ yàngàꞌ hia nï̀nꞌ gàtà, si daranꞌ sa gàchìnj nej suj riñan Ma̱ꞌan Rê ngà siyu̱guí, ni̱ ri̱kij sa gàchìnj nej suj.
Nda akuanꞌ nï̀n ni̱ nitaj nùnj gachín nej suj ngà siyu̱guí; sani̱ gàchìnj nej suj ni̱ ga̱na̱huin ra̱ꞌa nej suj, hiôꞌ ni̱ ga̱na̱huin nìhiàꞌ staꞌu ruhuâ nej suj.
Ma̱ꞌan Jesús huin sa gunukuaj giꞌhiaj ga̱nan nej guiì nitaj si dagahuin riñanj’Nej nuguanꞌ nânj gaꞌmîn ni̱ garânj sûnj nej rasu̱un nga gaꞌmînj nuguanꞌ ráan riñan nej suj; sani̱ gùyùmàn gui ni̱ gàꞌmìn sani̱ si garânj sûnj nej rasu̱un ngà nuguanꞌ ráan nga gàꞌmìn riñan nej suj gàꞌ mánj, ni̱ nda niꞌnï̀nj chre gàꞌmìn rayiꞌî Ma̱ꞌan Rê.
Gui dânj ni̱ gàchìnj nej suj ngà siyu̱guí, ni̱ sê gàꞌ gatâ si gaꞌmin àkó rayiꞌî nej suj riñan Ma̱ꞌan Rê ràꞌ saj ûnꞌ.
Dadinꞌ ꞌì ruhuâ Ma̱ꞌan rê Ñaꞌanj an niꞌin nej suj, dadinꞌ ꞌì ruhuâ nej suj niꞌin nej suj ñùnj, dadinꞌ guyumân ruhuâ nej suj si gahuî gaꞌná ñan nne Ma̱ꞌan Rê Ñaꞌanj an.
Gahuî gaꞌná ñan nne Ma̱ꞌan Rê Ñaꞌanj an, ni̱ guyumanj ruhuâ yumiguì nânj; sani̱ gu̱du̱naj ñún yumiguì nânj, ni̱ nàꞌànj ñan nne Ma̱ꞌan Rê Ñaꞌanj an.
Ni̱ gataj nej sí ꞌna̱ꞌ gahuin chru̱n riñan Ma̱ꞌan Jesús:—Hia̱j ni̱ nda niꞌnï̀nj chre gaꞌmin Ma̱ꞌân rèꞌ, ni̱ nitaj si gaꞌmin rán Ma̱ꞌân rèꞌ riñan nej ñûnj mánj.
Hia̱j ni̱ niꞌin nej ñûnj si yàngàꞌ hia nï̀nꞌ ni̱ niꞌin Ma̱ꞌân rèꞌ daranꞌanj, ni̱ nitaj si ànàꞌhuìj Ma̱ꞌân rèꞌ si gàchìnj naꞌanj nej síi Ma̱ꞌân rèꞌ dadinꞌ gàꞌ niꞌin Ma̱ꞌân rèꞌ daranꞌ sa anï̂n ruhuâ nej sij: Rayiꞌî dan ni̱ guyumân ruhuâ nej ñûnj si gahui Ma̱ꞌân rèꞌ gaꞌnaꞌ Ma̱ꞌân rèꞌ ñan nne Ma̱ꞌan Ñaꞌanj an.
Nanikàj Ma̱ꞌan Jesús ni̱ gata:—Guyumân ruhuâ nej suj hia̱j nîꞌ.
Hia̱j ni̱ ꞌna̱ꞌ gùyùmàn ora, ni̱ gàꞌ guyumanj, ni̱ gàyàꞌnï̀n nej suj ni̱ ga̱ꞌa̱nj daꞌ goꞌngo̱ nej suj si-chrej nej suj, ni̱ gu̱du̱nâj nej suj ꞌngo̱ rḯn; sani̱ sê si̱ ga̱ne ꞌngo̱ rḯn mánj, dadinꞌ nne Ma̱ꞌan Rê Ñaꞌanj an ngàj na̱nj ánj.
Gatâ nej nuguanꞌ nânj gu̱nïn nej suj hiôꞌ ni̱ ga̱ dïnꞌïnj ruhuâ nej suj niꞌin nej suj ñùnj. Ni̱ gi̱ranꞌ sa̱ñu̱n nej suj ruhuâ yumiguì nânj; sani̱ gùyùmàn ruhuâ nej suj niꞌin nej suj ñùnj, dadinꞌ gàꞌ gunukuâ giꞌhiaj ga̱nânj yumiguìi na̱nj ánj.
Gachín nìꞌhiaj Ma̱ꞌan Jesús rayiꞌî nej sí unïnꞌ nngajNej nuguanꞌ nânj gaꞌmin Ma̱ꞌan Jesús: Ni̱ ganachi nikaj ñanj yàtàꞌa, ni̱ gata:—Taj: Gàꞌ guyumân orâ gi̱ranꞌ sàñùnj; ni̱ ga̱ꞌmi̱n hueꞌê nej guiì rayiꞌí, ni̱ huê danj na̱nj ga̱ꞌmi̱n hueꞌê ninj rayiꞌî Ma̱ꞌân rèꞌ gi̱ꞌhia;
dadinꞌ Ma̱ꞌân rèꞌ riki si gi̱nikaj sùnj riñan daranꞌ nej guiì, gaꞌnḯn Ma̱ꞌân rèꞌ gaꞌnaꞌ riñânj, ni̱ ga̱ꞌhue na̱gi̱ꞌhiaj nìꞌnàj ni̱ gane nìgànj ninj gi̱ꞌhia.
Ni̱ gi̱ni̱ꞌin ninj sòꞌ, ni̱ ga̱na̱huin nìꞌnàꞌ ninj ni̱ ga̱ne nìgànj ninj. Dadinꞌ ꞌngo̱ rïnꞌ Ma̱ꞌân rèꞌ huin Ma̱ꞌan Ñaꞌanj yàngàꞌa, ni̱ gi̱ni̱ꞌin ninj si hué huin Ma̱ꞌan Jesucristo, Ma̱ꞌan sa gaꞌnḯn Ma̱ꞌân rèꞌ gaꞌnaꞌ ruhuâ yumiguìi.
’Gàꞌ gaꞌmin hueꞌé rayiꞌî Ma̱ꞌân rèꞌ riñan hioꞌóo; ni̱ gàꞌ ganahui giꞌhiaj sûnj sun gataj Ma̱ꞌân rèꞌ gi̱ꞌhia.
Hia̱j ni̱ na̱ri̱ki̱ ñûn Ma̱ꞌân rèꞌ sun ginikâ, nga gané ngà Ma̱ꞌân rèꞌ nga nï̀nꞌ gàchin ga̱huin yumiguìi.
’Nej guiì ganagui Ma̱ꞌân rèꞌ ruhuâ yumiguìi ni̱ narikî Ma̱ꞌân rèꞌ riñânj; ni̱ gidigán riñan ninj ahuin sa huin Ma̱ꞌân rèꞌ, ni̱ gi̱ꞌhia si ga̱huin ninj daꞌní Ma̱ꞌan rèꞌ, ni̱ narikî Ma̱ꞌan rèꞌ ninj riñânj, ni̱ dagahuin ninj si-nùguànꞌ Ma̱ꞌân rèꞌ giꞌhiâ.
Hia̱j ni̱ giniꞌin ninj si daranꞌ nej rasu̱un rikî Ma̱ꞌân rèꞌ raꞌá, ni̱ riñan Ma̱ꞌân rèꞌ gahui nej rasu̱n dânj gaꞌnaj;
dadinꞌ nej nuguanꞌ rikî Ma̱ꞌân rèꞌ riñânj, ni̱ nej nuguanꞌ dânj nagaꞌhuí raꞌa nej sij; ni̱ ganahuin ra̱ꞌa nej sij nej nuguanꞌ dânj, ni̱ giniꞌin yàngàꞌ nej sij si gahuî gaꞌná ñan nnê Ma̱ꞌân rèꞌ, ni̱ guyumân ruhuâ nej sij si Ma̱ꞌân rèꞌ gaꞌnḯn gaꞌná.
’Ni̱ gachín ni̱ꞌhia rayiꞌî nej sij; sani̱ sê si̱ gachín nìꞌhia rayiꞌî nej guiì màn ruhuâ yumiguìi mánj, gachín ni̱ꞌhia rayiꞌî nej guiì rikî Ma̱ꞌan rèꞌ raꞌá; dadinꞌ daꞌní Ma̱ꞌân rèꞌ huin ninj.
Daranꞌ nej sa huin siꞌhiâ huin siꞌhiaj Ma̱ꞌân rèꞌ, ni̱ nej sa huin siꞌhiaj Ma̱ꞌân rèꞌ huin siꞌhiâ; ni̱ gaꞌmin hueꞌê nej guiì rayiꞌí ngà nej dânj.
’Si̱ gané ruhuâ yumiguì nânj gàꞌ mánj; sani̱ nej guiì huin daꞌní Maꞌân rèꞌ ni̱ ga̱ne ninj ruhuâ yumiguì nânj, ni̱ ñùnj ni̱ gùnùkuìj ñan nne Ma̱ꞌân rèꞌ na̱nj Tâꞌ, ni̱ sa gè nï̀nꞌïn huin Ma̱ꞌân rèꞌ, nej guiì girikî Ma̱ꞌân rèꞌ riñânj, ni̱ du̱gumîn hueꞌe Ma̱ꞌân rèꞌ nej guiì dânj ngà siyu̱gui Ma̱ꞌân rèꞌ, daꞌnga ni̱ gahuin ninj ꞌngo̱ rïn guiì, dàj rûn huin nêꞌ.
Nga gané ngà ninj ruhuâ yumiguìi, ni̱ dugumînj ninj ngà siyu̱gui Ma̱ꞌân rèꞌ; nej guiì rikî Ma̱ꞌân rèꞌ riñânj, ni̱ gàꞌ si ꞌngo̱ ninj nun ga̱ꞌa̱nj ni̱ꞌhia̱ gi̱ꞌhia mánj, man sí gaꞌanj ni̱ꞌhia̱ huin sí huin daꞌní sa gaꞌanj ni̱ꞌhia̱a, ni̱ huê dànanj ga̱huin daꞌnga ni̱ gisîj sa taj riñan ñanj si-nùguànꞌ Ma̱ꞌan Ñaꞌanj an.
’Hia̱j gùnùkuìj ñan nne Ma̱ꞌan rèꞌ; ni̱ dànanj gaꞌmînj nga nï̀nꞌ nné ruhuâ yumiguìi, daꞌnga ni̱ ganahuin nìhiàꞌ ruhuâ nej sij dàj rûnꞌ hua nìhiàꞌ ruhuâj.
Gaꞌhuí si-nùguànꞌ Ma̱ꞌân rèꞌ riñan nej sij; sani̱ gininj ꞌì nej sij riñan nej guiì màn ruhuâ yumiguìi, dadinꞌ sê nej guiì màn ruhuâ yumiguì nânj huin nej sij, ni̱ huê danj na̱nj ñùnj ni̱ sê sí màn ruhuâ yumiguì nânj huín.
Sê si̱ gachín ni̱ꞌhia si ga̱ꞌne̱ Ma̱ꞌân rèꞌ nej sij ruhuâ yumiguì nânj mánj, gachín ni̱ꞌhia si du̱gumîn Ma̱ꞌân rèꞌ nej sij riñan sa yìꞌìi.
Na̱gi̱ꞌhiaj gè Ma̱ꞌân rèꞌ nej sij ngà nuguanꞌ yàngàꞌa; ni̱ nuguanꞌ yàngàꞌa huin si-nùguànꞌ Ma̱ꞌân rèꞌ.
Dàj rûnꞌ gaꞌnḯn Ma̱ꞌân rèꞌ gaꞌân ruhuâ yumiguìi, ni̱ huê danj na̱nj gaꞌnï̂n gaꞌanj nej sij ruhuâ yumiguìi.
Ni̱ rayiꞌî nej sij nagiꞌhiaj gèj Maꞌán, daꞌnga ni̱ ganahuin gè nej sij ngà nuguanꞌ yàngàꞌa.
’Sani̱ sê man rayiꞌî nej sôꞌ màn nânj gachín ni̱ꞌhia riñan Ma̱ꞌan rèꞌ mánj, gachín ni̱ꞌhia riñan Ma̱ꞌan rèꞌ rayiꞌî nej sôꞌ gùyùmàn ruhuâ niꞌin Ma̱ꞌân rèꞌ ngà nej nuguanꞌ ga̱ꞌmi̱n nej daꞌní Ma̱ꞌân rèꞌ.
Gachín ni̱ꞌhia si gi̱ꞌhiaj Ma̱ꞌân rèꞌ si ga̱ nùguànꞌàn ruhuâ nej sij; dàj rûnꞌ hua nùguànꞌàn ruhuâ nguèj nêꞌ, ni̱ ga̱ nùguànꞌàn ruhuâ nej sij ngòꞌ, daꞌnga ni̱ guyumân ruhuâ nej guiì màn ruhuâ yumiguìi si gaꞌnḯn Ma̱ꞌân rèꞌ gaꞌná.
Sun rikî Ma̱ꞌan rèꞌ raꞌá, ni̱ huê sun dânj gaꞌhuí raꞌa nej sij, daꞌnga ni̱ ga̱huin nej sij ꞌngo̱ rïn guiì, dàj rûnꞌ huin nguèj nêꞌ.
Ñùnj nikaj duguiꞌ ngà nej sij, ni̱ sòꞌ nikaj duguiꞌ ngàj, ni̱ gahuin yàngàꞌ nej sij ꞌngo̱ rïn guiì, daꞌnga ni̱ giniꞌin nej guiì màn ruhuâ yumiguìi si sòꞌ gaꞌnḯn gaꞌná, ni̱ giniꞌin ninj si ꞌì ruhuâ Ma̱ꞌân rèꞌ niꞌin rèꞌ ñùnj, ni̱ ꞌì ruhuâꞌ Ma̱ꞌân rèꞌ niꞌîn rèꞌ nej sij dàj rûnꞌ ꞌì ruhuâ Ma̱ꞌân rèꞌ niꞌîn rèꞌ ñùnj.
’Tâj, nej guiì rikî Ma̱ꞌân rèꞌ riñânj, ni̱ garanꞌ ruhuâj si ñan gané, ni̱ hiuj dânj ga̱ne ninj ngàj, daꞌnga ni̱ giniꞌin ninj dàj hua sun nìkà giꞌhiaj Ma̱ꞌân rèꞌ; dadinꞌ ga ꞌì ruhuâ Ma̱ꞌân rèꞌ niꞌîn rèꞌ ñùnj àsìj nga nï̀nꞌ ga̱chin gi̱ꞌhiaj Ma̱ꞌân rèꞌ yumiguìi.
Tâj Ma̱ꞌân rèꞌ huin sa giꞌhiaj sa nìkàa, sani̱ nun gi̱ni̱ꞌin nej guiì nàsìnùnj un sòꞌ mánj, sani̱ nej sôꞌ man nânj ni̱ giniꞌin nej sôꞌ si gaꞌnḯn Ma̱ꞌán rèꞌ gaꞌná.
Ni̱ gidigán siyu̱gui Ma̱ꞌân rèꞌ riñan nej sij, ni̱ hua̱ na̱nj gi̱di̱gán doj rayiꞌî Maꞌân rèꞌ riñan nej sij, hiôꞌ ni̱ sa ꞌì ruhuâ Ma̱ꞌân rèꞌ ngàj, ni̱ sa ꞌì dânj ga̱ne ngà nej sij.
Ginikaj nej sij Ma̱ꞌan Jesús gaꞌanj nej sij dukuâ gaꞌa<TS3>(<a href="tw://bible.*?40.26.47-56">Mt. 26:47-56</a>; <a href="tw://bible.*?41.14.43-50">Mr. 14:43-50</a>; <a href="tw://bible.*?42.22.47-53">Lc. 22:47-53</a>)Nga gisîj gaꞌmin Ma̱ꞌan Jesús nej nuguanꞌ nânj, ni̱ gahui gaꞌan ni̱ gachinj ané yiné nne ꞌna̱ꞌ riñan hioꞌó Sedrón, ni̱ hiuj dânj mân chrun gahiu chruj tsìꞌi, ni̱ siganï̂nj nej chrun nânj gatûj Ma̱ꞌan Jesús ngà nej sí ꞌna̱ꞌ ga̱huin chru̱n riñanj.
Ni̱ gàꞌ niꞌin Judas, sôꞌ nagaꞌhuiꞌ Ma̱ꞌan Jesús, ñan màn nej chrun nânj, dadinꞌ gàꞌ ûta gàꞌì gaꞌanj Ma̱ꞌan Jesús ngà nej sí ꞌna̱ꞌ ga̱huin chrun riñan hiuj nânj.
Ni̱ gaꞌanj ꞌngo̱ yiꞌnïnꞌ nìko nej stâdu, ni̱ huê danj na̱nj gaꞌanj ꞌngo̱ yiꞌnïnꞌ nej sí ni̱kï̱nꞌ dugumîn giꞌhiaj nej rej huin ña̱an ni̱ nej sí fariseo ngà Judas ni̱ ni̱ka̱j nej sôꞌ chrun tàj ñaꞌan dugùun huaj nej sôꞌ, ni̱ ni̱ka̱j nej sôꞌ yîti huaj nej sôꞌ.
Sani̱ gàꞌ niꞌin Ma̱ꞌan Jesús, dàj gi̱ranꞌanj rayiꞌî dan ni̱ gaꞌmin si̱nïnj ni̱ gata gu̱nïn nej sôꞌ:—Ahuin si na̱na̱ꞌhui̱ꞌ nej suj ràꞌaj.
Nanikàj nej sí dânj ni̱ gataj nej sôꞌ:—Nanaꞌhuiꞌ nej ñûnj Ma̱ꞌan Jesús Nazareno.Ni̱ gataj Ma̱ꞌan Jesús:—Ñùnj huin na̱nj ánj.Ni̱ ni̱kï̱nꞌ Judas ngà nej sí dânj, sí nânj huin sí nagaꞌhuiꞌ Ma̱ꞌan Jesús.
Ni̱ nga gataj Ma̱ꞌan Jesús: “Ñùnj huin”, ni̱ nga gunïn nej sôꞌ nuguanꞌ nânj ni̱ gananikàj rùkù nej sôꞌ, ni̱ ganatûj nej sôꞌ riñan hioꞌóo.
Nanikàj ñûn Ma̱ꞌan Jesús, gachín naꞌan ni̱ gata:—Ahuin sí nanaꞌhuiꞌ nej suj ûnj.Ni̱ gataj nej sí dânj:—Ma̱ꞌan Jesús ꞌna̱ꞌ riñan hioꞌó Nazaret nanaꞌhuiꞌ nej ñûnj na̱nj ánj.
Nanikàj ñûn Ma̱ꞌan Jesús ni̱ gata:—Gàꞌ gatâ si hué huin; ni̱ si nanaꞌhuiꞌ nej suj ñùnj, ni̱ gàꞌnï̀nj raꞌa nej suj ga̱ꞌa̱nj nej sí màn ngàj.
Huê dànanj gataj Ma̱ꞌan Jesús daꞌnga ni̱ gisîj nej nuguanꞌ gaꞌmin Ma̱ꞌan nga gata: “Nej sí girikî Ma̱ꞌân rèꞌ raꞌá, ni̱ nun ga̱ꞌa̱nj ni̱ꞌhia gàꞌ si ꞌngo̱ nej sij gi̱ꞌhia mánj.”
Hiôꞌ ni̱ ni̱ka̱j Simón Pedro, ngo̱ yîti, ni̱ giri sôꞌ yiti dânj ruhuâ nnïnj nìkòꞌ yiꞌnḯn sôꞌ, ni̱ guduranꞌ yiꞌì sôꞌ Malco, sí huin si-musû rej huin ña̱n nï̀nꞌïn, ni̱ gaꞌneꞌ sôꞌ rakïj neꞌ hua̱ꞌ sí dânj.
Hiôꞌ ni̱ gataj Ma̱ꞌan Jesús gunïn Pedro:—Gànàꞌnï̀nj sàꞌ sòꞌ si-yitît ruhuâ nnïnj nùnj ánj; sê hua̱ ni̱ña̱n si gòꞌòj sa nu̱n ruhuâ basu riki Ma̱ꞌan Rê ni̱ hua̱ ni̱ña̱n si gi̱ranꞌ sàñùnj ràꞌ saj ûnꞌ.
Ni̱kï̱nꞌ Ma̱ꞌan Jesús riñan rej huin ña̱n nï̀nꞌin<TS3>(<a href="tw://bible.*?40.26.57-58">Mt. 26:57-58</a>; <a href="tw://bible.*?41.14.53-54">Mr. 14:53-54</a>; <a href="tw://bible.*?42.22.54">Lc. 22:54</a>)Hiôꞌ ni̱ gidaꞌa, yiꞌnïnꞌ nej stadû ngà sí aꞌnïnꞌ riñan nej sôꞌ ni̱ nej sí dugumîn riñan nuhuî nìko huin si-nùhuì nej judío, Ma̱ꞌan Jesús ni̱ gumînj nej sôꞌ,
ni̱ gàꞌ si̱nï̱n ginikaj nej sôꞌ Ma̱ꞌan Jesús gaꞌanj nej sôꞌ riñan síchìj Anás, dadinꞌ sí nânj huin rej yìchèj Kaifás, ni̱ huin sôꞌ rej huin ña̱n nï̀nꞌïn hioꞌ dânj.
Ni̱ Kaifás huin sí nagaꞌhuiꞌ chrej e riñan nej judío, ni̱ gataj sôꞌ si dùgùnàj huaj si gàhuìꞌ ngo̱ rïn síi riñan yumanꞌan.
Ni̱kï̱nꞌ Pedro riñan dukuâ Anás<TS3>(<a href="tw://bible.*?40.26.69-70">Mt. 26:69-70</a>; <a href="tw://bible.*?41.14.66-68">Mr. 14:66-68</a>; <a href="tw://bible.*?42.22.55-57">Lc. 22:55-57</a>)Ni̱ nìkòꞌ Simón Pedro ngà aꞌngô sí gaꞌnaꞌ ga̱huin chru̱n riñan Ma̱ꞌan Jesús gaꞌanj nguèj sôꞌ rukû Ma̱ꞌan Jesús. Ni̱ niꞌin hueꞌê rej huin ña̱n nï̀nꞌïn sí nânj, ni̱ gatûj sôꞌ ngà Ma̱ꞌan Jesús nda riñan rahueꞌ huin dukuâ rej huin ña̱n nï̀nꞌïn;
sani̱ gunâj Pedro neꞌ ye̱ꞌ hueꞌ dânj, ni̱ ni̱kï̱nꞌ nìchrùnꞌ sôꞌ riñan rahueꞌe. Ni̱ gaꞌanj sí gaꞌnaꞌ ga̱huin chru̱n riñan Ma̱ꞌan Jesús, riñan siyànà ni̱kï̱nꞌ ganaꞌnï̂nj riñan rahueꞌe ni̱ gachín nìꞌhiaj sôꞌ si ga̱na̱ꞌnï̱n siyànà dânj riñan rahueꞌe ga̱tu̱ Pedro, huê danj ni̱ ganaꞌnï̂nj siyànà dânj gatûj Pedro.
Hiôꞌ ni̱ gataj siyànà ꞌnï̱nj sun ganaꞌnï̂nj riñan rahueꞌe gunïn Pedro:—Sê huêꞌ huin sa gaꞌnaꞌ ga̱huin chru̱n riñan reꞌ nan ràꞌ saj ûnꞌ.Ni̱ gataj Pedro:—Sê huín mánj.
Ni̱ ni̱kï̱nꞌ ga̱hia nej sí huin si-musû rej huin ña̱n nï̀nꞌïn, dadinꞌ si̱ màn nej sôꞌ ganahuin gï̀n nej sôꞌ ñaꞌaan hiuj dânj; ni̱ huê danj na̱nj nï̱kï̱nꞌ Pedro ganahuin gï̀n sôꞌ ñaꞌaan ngà nej sí dânj.
Gachín naꞌanj Anás Ma̱ꞌan Jesús<TS3>(<a href="tw://bible.*?40.26.59-66">Mt. 26:59-66</a>; <a href="tw://bible.*?41.14.55-64">Mr. 14:55-64</a>; <a href="tw://bible.*?42.22.66-71">Lc. 22:66-71</a>)Ni̱ gachín naꞌanj rej huin ña̱an Ma̱ꞌan Jesús rayiꞌî nej sí nìkòꞌ rukuj ni̱ rayiꞌî nej yìꞌnï̀nꞌ nej nuguanꞌ gidiganj.
Nùnj huin saj ni̱ gachín naꞌanjꞌ ñùnj ràꞌaj. Gàchìnj naꞌanj sòꞌ nej sí gunïn, ahuin rayiꞌî nej nuguanꞌ gaꞌmînj; dadinꞌ nej sôꞌ, huin nej sí niꞌin ahuin rayìꞌì gaꞌmînj.
Nga gisîj gaꞌmin Ma̱ꞌan Jesús nej nuguanꞌ nânj, ni̱ garaꞌhui ngo̱ sí ni̱kï̱nꞌ dugumîn riñan nûhui nìko yiꞌnḯn riñan Ma̱ꞌan Jesús ni̱ gataj sôꞌ:—Dànanj gaꞌminꞌ riñan rej huin ña̱n nï̀nꞌïn na̱nj nîꞌ.
Nanikàj Ma̱ꞌan Jesús ni̱ gata:—Si gaꞌmînj ꞌngo̱ nuguanꞌ aꞌnanꞌan, ni̱ gataj sòꞌ ahuin rayìꞌì nuguanꞌ aꞌnanꞌ gaꞌmînj àj nï̂n; ni̱ si gaꞌmînj ꞌngo̱ nuguanꞌ hua̱ hueꞌê, ni̱ nùnj huin saj ni̱ gaꞌhuiꞌ niꞌhiâ nga nï̂nꞌ.
Hiôꞌ ni̱ gumînj Anás Ma̱ꞌan Jesús ni̱ gaꞌnḯn sôꞌ gaꞌan riñan Kaifás, rej huin ña̱n nï̀nꞌïn.
Gataj ñûn Pedro si nun niꞌin sôꞌ Ma̱ꞌan Jesús<TS3>(<a href="tw://bible.*?40.26.71-75">Mt. 26:71-75</a>; <a href="tw://bible.*?41.14.69-72">Mr. 14:69-72</a>; <a href="tw://bible.*?42.22.58-62">Lc. 22:58-62</a>)Hiôꞌ ni̱ nï̱kï̱nꞌ Pedro, ganahuin gï̀n sôꞌ ñaꞌaan. Ni̱ gataj nej sí màn hiuj dânj gu̱nïn sôꞌ:—Sê sòꞌ huin sí nìkòꞌ rukû sí na̱n nej ràꞌ saj ûnꞌ.Nun ga̱ꞌhue̱j Pedro si huê sôꞌ huin ni̱ gataj sôꞌ:—Sê huin mánj.
ꞌNgo̱ si-musû rej huin ña̱n nï̀nꞌïn, sí dùguìꞌ gaꞌneꞌ Pedro rakïj, gataj:—Sê giniꞌín nikï̂nꞌ ngà sij ñan màn chrun gahiu chruj tsìꞌi ràꞌ saj ûnꞌ.
Ni̱ gataj ñûn Pedro si nun niꞌin sôꞌ Ma̱ꞌan Jesús; neꞌ rùkù nga gisîj gaꞌmin sôꞌ dànanj ni̱ gaguâj dêꞌlo̱j o.
Ni̱kï̱nꞌ Ma̱ꞌan Jesús riñan Pilato<TS3>(<a href="tw://bible.*?40.27.1-2">Mt. 27:1-2</a>, <a href="tw://bible.*?40.27.11-14">11-14</a>; <a href="tw://bible.*?41.15.1-5">Mr. 15:1-5</a>; <a href="tw://bible.*?42.23.1-5">Lc. 23:1-5</a>)Ñan nne dukuâ Kaifás mân nej sij huê danj ni̱ ginikaj nej sij gaꞌanj nej sij Ma̱ꞌan Jesús, ñan nne dukuâ si-su̱n Pilato. Ni̱ neꞌ ni̱gaꞌan huin nga ginikaj nej sij gaꞌanj nej sij Ma̱ꞌan Jesús, ni̱ nun ga̱tu̱ nej sij ruhuâ dukuâ sun dânj, dadinꞌ naꞌhuej ruhuâ nej sij ga̱na̱huin nej sij sí gakï̱nꞌïn, daꞌnga ni̱ gaꞌhue ga̱tu̱ nej sij ya̱ nej sij pascua.
Hiôꞌ ni̱ gahui Pilato ruhuâ dukuâ si-su̱n sôꞌ ni̱ gataj sôꞌ gu̱nïn nej sij:—Ahuin ràyìꞌì garânj ruhuâ nej suj rayiꞌî sí nânj ràꞌaj.
Nanikàj nej sí dânj ni̱ gataj nej sôꞌ:—Si sê sí aꞌnanꞌan huin sí nânj, ni̱ nitaj si gi̱ꞌhiaj nej ñûnj gi̱nikaj nej ñûnj ga̱ꞌna̱ꞌ nej ñûnj riñanꞌ saj mánj.
Hiôꞌ ni̱ gataj Pilato:—Gi̱daꞌa nej suj sí dânj, ni̱ giꞌhiaj hia nej suj rayiꞌî sij dàj rûnꞌ giri daꞌngaj riñan si-ley nej suj.Ni̱ gataj nej judío:—Nitaj si aꞌnï̂nj si-ley nej ñûnj si da̱gahuiꞌ nej ñûnj gàꞌ si ꞌngo̱ guiì mánj;
Huê dànanj gahuin daꞌnga ni̱ gisîj nuguanꞌ gataj Ma̱ꞌan Jesús, ni̱ rikij ga̱ra̱n daꞌngaꞌ ruhuôꞌ si ga̱huij riñan rugutsìi.
Hiôꞌ ni̱ gatûj ñûn Pilato ruhuâ dukuâ si-su̱n sôꞌ, ni̱ gakḯn sôꞌ gaꞌnaꞌ Ma̱ꞌan Jesús ni̱ gataj sôꞌ gunïn:—Huê rèꞌ huin Rey ni̱ka̱j su̱n riñan nej judío nîꞌ.
Nanikàj Ma̱ꞌan Jesús ni̱ gata:—Raa̱ Ma̱ꞌânꞌ giriꞌ nej nuguanꞌ dânj nîꞌ, si aꞌngô nej síi gataj nej nuguanꞌ dânj gu̱nïnꞌ sàꞌ.
Nanikàj Pilato ni̱ gataj sôꞌ:—Sí judío huín nej nanj nîꞌ. Ni̱ gaꞌnḯn riñan yumanꞌ yiñânꞌ na̱nj nîꞌ, sê nej rej huin ña̱an, narikî sòꞌ riñânj ràꞌ saj ûnꞌ. Nùnj huin si gi̱ꞌhiaꞌ na̱nj ûnj.
Nanikàj Ma̱ꞌan Jesús ni̱ gata:—Sê ruhuâ yumiguì nan huin ñan gi̱nikaj sùnj mánj; ni̱ si ñan gi̱nikaj sùnj huin ruhuâ yumiguì nânj, ni̱ hua̱ nej guiì gu̱na̱nj gi̱tsi riñânj ni̱ gùtàꞌ ninj ni̱ du̱naꞌhuej ninj rayiꞌí huê danj ni̱ si̱ gidaꞌa nej sí judío ñùnj sa mánj; sani̱ sê hiuj nânj huin ñan gi̱nikaj sùnj mánj.
Hiôꞌ ni̱ gataj Pilato:—Rey huînꞌ nîꞌ.Nanikàj Ma̱ꞌan Jesús ni̱ gata:—Sòꞌ taj si rey huín. Ni̱ nga gaꞌngâj ruhuâ yumiguì nânj ni̱ hua̱ ni̱ña̱n si rey gahuín, ni̱ huê rayiꞌî sun dânj gaꞌná ruhuâ yumiguì nânj, guendâ gànàtàj rayiꞌî nuguanꞌ yàngàꞌa, ni̱ daranꞌ nej sí huin daꞌní Ma̱ꞌan Ñaꞌanj yàngàꞌa, ni̱ gunïn nej sôꞌ si-nùguànꞌànj.
Ni̱ gataj Pilato:—Ahuin sa huin sa yàngàꞌa ràꞌaj.Ni̱ nga gisîj gaꞌmin sôꞌ nuguanꞌ nânj, ni̱ gahui sôꞌ ni̱ gaꞌanj ñûn sôꞌ ñan màn nej judío, ni̱ gataj sôꞌ:—Gàꞌ si ꞌngo̱ gakï̱nꞌïn nun gànàrìꞌìj giꞌhiaj sí nânj mánj.
Giriꞌ nìꞌhiaj Ma̱ꞌan Jesús ga̱huij<TS3>(<a href="tw://bible.*?40.27.15-31">Mt. 27:15-31</a>; <a href="tw://bible.*?41.15.6-20">Mr. 15:6-20</a>; <a href="tw://bible.*?42.23.13-25">Lc. 23:13-25</a>)Sani̱ ni̱ka̱j nej suj chrej yìñànj an, ni̱ daꞌ guyumân giꞌñanj pascua, ni̱ ganaꞌnḯn raꞌa nej suj ꞌngo̱ sí giꞌhiaj gakï̱nꞌïn. Ni̱ ruhuâ nej suj, si gànàꞌnï̀nj raꞌá ga̱ꞌa̱nj rey ni̱ka̱j su̱n riñan nej judío nîꞌ.
Hiôꞌ ni̱ gaꞌmin gu̱ña̱n nej sí dânj aꞌngô ñûn, ni̱ gataj nej sôꞌ:—Nun ga̱ra̱nꞌ ruhuâ nej ñûnj si gànàꞌnï̀nj raꞌâꞌ sí dan mánj, ruhuâ nej ñûnj si gànàꞌnï̀nj raꞌâꞌ sí gùꞌnàj Barrabás.Ni̱ Barrabás huin ꞌngo̱ sí tu̱u.
Hiôꞌ nga ni̱, gaꞌnïnꞌ Pilato suun si ga̱chri̱ nej si-stadû sôꞌ nneꞌe yichrá Ma̱ꞌan Jesús.
Ni̱ ganachrâj nej stâdu ꞌngo̱ korona tanj an, ni̱ gaꞌnḯn nej sôꞌ ahui Ma̱ꞌan Jesús, ni̱ gutaꞌ nej sôꞌ ꞌngo̱ atsîj ma̱re yichrá Ma̱ꞌan Jesús;
Ni̱ gataj nej sôꞌ:—Nne nìꞌnàꞌ, Ma̱ꞌan Rey ni̱ka̱j sun riñan nej judío,ni̱ garaꞌhui nej sôꞌ yiꞌnḯn riñan Ma̱ꞌan Jesús.
Hiôꞌ ni̱ gahui ñûn Pilato, ni̱ gataj sôꞌ:—Gi̱niꞌhiaj nej suj, dadinꞌ girîj sij ni̱ nìkà gaꞌná neꞌ ye̱ꞌe, daꞌnga ni̱ ga̱ra̱n daꞌngaꞌ ruhuâ nej suj si nitaj gakï̱nꞌïn ata sij mánj.
Ni̱ gahui Ma̱ꞌan Jesús, ni̱ nu̱n korona tanj an ahui ni̱ nunj ꞌngo̱ atsîj ma̱re. Ni̱ gataj Pilato:—Huê sí dan nikïnꞌ riñan nej suj na̱nj ánj.
Ni̱ nga giniꞌin nej rej huin ña̱an ni̱ nej sí policia ni̱ gaguâj nùkuaj nej sôꞌ ni̱ gataj nej sôꞌ:—Du̱nikòꞌ rùgùtsì rèꞌ sí dânj, du̱nikòꞌ rùgùtsì rèꞌ sí dânj.Ni̱ gataj Pilato:—Gi̱nikaj nej suj ga̱ꞌa̱nj nej suj sij, ni̱ du̱nikòꞌ rùgùtsì nej ma̱ꞌan nej suj sij na̱nj ánj; dadinꞌ nun gànàrìꞌìj gàꞌ si ꞌngo̱ gakï̱nꞌïn gi̱ꞌhiaj sij mánj.
Nanikàj nej sí judío ni̱ gataj nej sôꞌ:—Ni̱ka̱j nej ñûnj ꞌngo̱ chrej yìñànj an, ni̱ chrej yìñànj dânj taj si daꞌhui sij gàhuìꞌ sij, dadinꞌ gataj sij si huin sij Daꞌní Ma̱ꞌan Ñaꞌanj an.
Nga gunïn Pilato gataj nej sij nej nuguanꞌ nânj, ni̱ ûta guyuꞌhuiꞌ sôꞌ.
Ni̱ gatûj ñûn Pilato ruhuâ dukuâ si-su̱n sôꞌ ni̱ gataj sôꞌ gu̱nïn Ma̱ꞌan Jesús:—Dànèꞌ huin yiñánt ràꞌaj.Sani̱ gàꞌ si ꞌngo̱ nuguanꞌan nun du̱nanikàj Ma̱ꞌan Jesús riñan sôꞌ.
Nanikàj Ma̱ꞌan Jesús ni̱ gata:—Nitaj gàꞌ si ꞌngo̱ suun nikajꞌ riñânj, si nuhuiꞌ Ma̱ꞌan Ñaꞌanj nne yàtàꞌa rikî sun dânj riñanꞌ mánj; hia̱j ni̱ sí ganarikî ñùnj riñanꞌ ni̱ dànanj nìko gakï̱nꞌïn ata sôꞌ gàꞌ daꞌ na̱nj ánj.
Àsìj gui dânj ni̱ ûta huin ruhuâ Pilato gànàꞌnï̀nj raꞌa sôꞌ Ma̱ꞌan Jesús; sani̱ ûta gaguâj nej judío ni̱ gataj nej sôꞌ:—Si gànàꞌnï̀nj raꞌâꞌ sí nânj, ni̱ nitaj si̱ ni̱ka̱j duguiꞌ ngà César mánj; dadinꞌ daranꞌ sí gataj si huin sôꞌ ꞌngo̱ rey, ni̱ unïnꞌ sôꞌ ngà César.
Nga gunïn Pilato, nej nuguanꞌ nânj ni̱ giri sôꞌ neꞌ ye̱ꞌe Ma̱ꞌan Jesús, ni̱ ni̱ka̱j sôꞌ gaꞌanj sôꞌ ñan ganachrâj nej sij hiëj gàchràꞌa, ni̱ hiuj danj ni̱kï̱nꞌ ꞌngo̱ chrun yîla ñan huaꞌanj ga̱ne sij nga giꞌhiaj hia sij gakï̱nꞌïn.
Gui nânj giꞌhiaj yu̱gui nej sij guendâ ya̱ nej sij giꞌñanj pascua. Ni̱ nga gisîj agaꞌ yùhuìj i, hiôꞌ ni̱ gataj Pilato gunïn nej sí judío:—Si-Rey nej suj nikïnꞌ hiuj nânj na̱nj ánj.
Sani̱ gaguâj nùkuaj nej sí dânj ni̱ gataj nej sôꞌ:—Ga̱hui̱ꞌ sí dan, ni̱ ga̱hui̱ꞌ sí dan, ni̱ dunikôꞌ rèꞌ riñan rùgùtsìꞌ sij.Ni̱ gataj Pilato:—Ni̱ dunikòꞌ rùgùtsìj si-Rey nej suj na̱nj nîꞌ.Nanikàj nej rej huin ña̱an ni̱ gataj nej sôꞌ:—Nitaj aꞌngô rey hua riñan nej ñûnj dadinꞌ ꞌngo̱ rïn César huin rey riñan nej ñûnj na̱nj ánj.
Huê danj ni̱ nagaꞌhuiꞌ Pilato Ma̱ꞌan Jesús raꞌa nej sij ni̱ gaꞌanj dunikòꞌ nej sij riñan rugutsìi. Ni̱ gidaꞌa nej sij Ma̱ꞌan Jesús, ni̱ ginikaj nej sij gaꞌanj nej sij.
Dunikòꞌ nej sij riñan rugutsìi Ma̱ꞌan Jesús<TS3>(<a href="tw://bible.*?40.27.32-44">Mt. 27:32-44</a>; <a href="tw://bible.*?41.15.21-32">Mr. 15:21-32</a>; <a href="tw://bible.*?42.23.26-43">Lc. 23:26-43</a>)Ni̱ gahui Ma̱ꞌan Jesús, gaꞌan ñan gùꞌnàj dakan ñan màn kúu, ni̱ gata rugutsìi hua, ni̱ Golgota gùꞌnàj dakan dânj sani̱ huin nânj hebreo.
Ni̱ hiuj dânj dunikòꞌ rùgùtsì nej sij Ma̱ꞌan Jesús riñan rugutsìi, ni̱ huê danj na̱nj dunikòꞌ rùgùtsì nej sij huìj ranꞌ sí dânj ànèj ané raꞌa Ma̱ꞌan, ni̱ da̱nï̱n nguèj sí dânj nikòꞌ Ma̱ꞌan Jesús.
Ni̱ gachrûn Pilato letra, neꞌ rà rugutsì nìkòꞌ Ma̱ꞌan Jesús, ni̱ taj letra dânj: “JESÚS NAZARENO, REY NI̱KA̱J SUN RIÑAN NEJ JUDÍO.”
Ni̱ ûta gàꞌì nej judío gahia nuguanꞌ nnùn raa̱ Ma̱ꞌan Jesús; dadinꞌ nìchrùnꞌ duꞌhua yumanꞌ snàꞌànj Jerusalén nngaj ñan dunikòꞌ rùgùtsì nej sij Ma̱ꞌan, ni̱ nej nânj gachrûn nej sij huin nânj hebreo, nânj griego, nânj latín.
Ni̱ gataj nej rej huin ña̱n riñan nej judío gunïn Pilato:—Si̱ gachrûn sòꞌ: “Rey ni̱ka̱j su̱n riñan nej judío mánj”; sa ga̱chru̱n sòꞌ ga̱huin, sí nânj gataj si huin sôꞌ: “Ñùnj huin rey ni̱ka̱j su̱n riñan nej judío.”
Nanikàj Pilato ni̱ gataj sôꞌ:—Sa gachrúnj ni̱ huê danj gàꞌ gachrúnj.
Nga gisîj dunikòꞌ rùgùtsì nej stâdu Ma̱ꞌan Jesús, ni̱ ganakaj nej sôꞌ atsîj ye̱ꞌe̱ nu̱n Ma̱ꞌan, ni̱ gaꞌneꞌ nej sôꞌ gaꞌânj dasû atsîj dânj, ni̱ ganakaj da̱ꞌ goꞌngo̱ nej sôꞌ ꞌngo̱ dasû, ni̱ ganakaj nej sôꞌ si-gatô Ma̱ꞌan Jesús, sani̱ sê atsîj ganachrâj nej sôꞌ huin atsîj dânj, ni̱ man ꞌngo̱ rïn man yeꞌèe huin atsîj dânj.
Hiôꞌ ni̱ gataj nej sí dânj gu̱nïn daꞌ goꞌngo̱ nej dùguìꞌ nej sôꞌ:—Si̱ guꞌchra da̱ꞌa̱j nêꞌ gatô dan mánj, gu̱duku nêꞌ número ngà gatô dan, ni̱ gi̱ni̱ꞌinꞌ ahuin riñan goꞌngo̱ nêꞌ gu̱na.Huê dànanj gahuin daꞌnga ni̱ gisîj sa taj si-nùguànꞌ Ma̱ꞌan Ñaꞌanj an, dadinꞌ ta: “Gùchràꞌ da̱ꞌa̱j nej sij atsîj ye̱ꞌe̱ nùnj, ni̱ gu̱du̱guêj nej sij número rayiꞌî si-gató.” Ni̱ huê danj giꞌhiaj nej stâdu.
Ni̱ nìchrùnꞌ yiꞌî rugutsì nìkòꞌ Ma̱ꞌan Jesús nikïnꞌ nni, ni̱ hiuj dânj nikïnꞌ yuguij nni, ni̱ hiuj dânj nikïnꞌ María nika sôꞌ gùꞌnàj Cleofas, ni̱ huê danj na̱nj ni̱kï̱nꞌ María Magdalena.
Ni̱ nga giniꞌin Ma̱ꞌan Jesús nikïnꞌ nni hiuj dânj, ni̱ giniꞌin nikïnꞌ sôꞌ gaꞌnaꞌ gahuin chru̱n riñanj ni̱ sí nânj huin sí ûta ꞌì ruhuâj niꞌin,—ni̱ gata gu̱nïn nni, hiuj dan nikïnꞌ daꞌní rèꞌ na̱nj ánj.
Neꞌ rùkù ni̱ gata gunïn sí gaꞌnaꞌ ga̱huin chru̱n riñanj:—Siyànà ni̱kï̱nꞌ hiuj dânj ga̱na̱huin nnî râj.Ni̱ àsìj orâ dânj ni̱ ganahuin ra̱ꞌa sí dânj María ni̱ gane María dukuâ sôꞌ.
Gahuiꞌ Ma̱ꞌan Jesús<TS3>(<a href="tw://bible.*?40.27.45-56">Mt. 27:45-56</a>; <a href="tw://bible.*?41.15.33-41">Mr. 15:33-41</a>; <a href="tw://bible.*?42.23.44-49">Lc. 23:44-49</a>)Neꞌ rùkù nga gisîj gaꞌmin Ma̱ꞌan Jesús nej nuguanꞌ nânj, ni̱ niꞌin si gàꞌ gisîj daranꞌ nej nuguanꞌ nnùn riñan ñanj rayiꞌij, ni̱ gata, guendâ gìsìj si-nùguànꞌ Ma̱ꞌan Ñaꞌanj an:—Ganakó nnee.
Ni̱ nne ꞌngo̱ sigù nu̱n nne ganachej uba ngà nne naꞌhui hiu̱u hiuj dânj; ni̱ gutaꞌ nej sij ꞌngo̱ rumin lij gachïj ï raa̱ ꞌngo̱ chrun ni̱ duguchre nej sij gachïj dânj ngà nne ganachej dânj, ni̱ gachrûn nej sij duꞌhua Ma̱ꞌan Jesús.
Ni̱ nga gisîj goꞌo Ma̱ꞌan Jesús nne ganachej uba ngà naꞌhui hiu̱u, ni̱ gata:—Gàꞌ ganahuij daranꞌanj dagahuín na̱nj ánj.Ni̱ guduguaꞌaj ahui ni̱ nagaꞌhuij nanè nimanj huê danj ni̱ gahuij.
Gachîn lansa yiru̱kua̱ Ma̱ꞌan JesúsNi̱ ñan huin gui giꞌhiaj yu̱gui nej sí judío, guendâ ya̱ nej sij giꞌñanj pascua, ni̱ nun daꞌhui gùnàj nneè kú nej nîman gi̱nikoj riñan rugutsìi nga gùyùmàn gui ganarânj ruhuâ (dadinꞌ ûta nìko hua giꞌñanj dânj gui ganarânj rûhua giꞌhiaj nej sij), ni̱ gachín nìꞌhiaj nej sij riñan Pilato si du̱guachranꞌ sôꞌ daꞌman nej sí nìkòꞌ riñan rugutsì dânj, daꞌnga ni̱ gaꞌhue gu̱xu̱n nej sij nneè kú nej sôꞌ riñan rugutsìi.
Hiôꞌ ni̱ gaꞌnaꞌ nej stâdu, ni̱ duguachranꞌ nej sôꞌ nguèj daꞌman nguèj sí dunikòꞌ rùgùtsì nej sij ngà Ma̱ꞌan Jesús.
Sani̱ nga guchiꞌ nej sôꞌ riñan Ma̱ꞌan Jesús, ni̱ giniꞌin nej sôꞌ si gàꞌ gahuiꞌ Ma̱ꞌan Jesús, huê danj ni̱ nun du̱guachranꞌ nej sôꞌ nguèj daꞌmanj gàꞌ mánj.
Ni̱ gidigï̂j ꞌngo̱ nej sí stadû dânj si-lansa sôꞌ yiru̱kua̱ Ma̱ꞌan Jesús, ni̱ orâ chre ni̱ gahui tun ngà nnee ñan gatûj raa̱ lansa.
Ni̱ sí giniꞌin dàj gahuin ni̱ huê sôꞌ ganataꞌ, ni̱ sa yàngàꞌa huin nuguanꞌ ganataꞌ sôꞌ; ni̱ niꞌin sôꞌ si yàngàꞌ huin sa gataj sôꞌ, daꞌnga ni̱ ga̱ꞌhue gùyùmàn ruhuâ nej suj sa ganataꞌ sôꞌ.
Ni̱ hua̱ ni̱ña̱n si huê dànanj gahuin daꞌnga ni̱ gisîj nej nuguanꞌ nnùn riñan ñanj si-nùguànꞌ Ma̱ꞌan Ñaꞌanj an: “Ni̱ si̱ gachranꞌ gàꞌ si ꞌngo̱ kú sij mánj.”
Ni̱ huê danj taj aꞌngô hiuj u riñan ñanj si-nùguànꞌ Ma̱ꞌan Ñaꞌanj an: “Ni̱ giniꞌhiaj nej sij dàj huaj nga gisîj gachrîj nej sij lansa.”
Gachinꞌ nej sij Ma̱ꞌan Jesús<TS3>(<a href="tw://bible.*?40.27.57-61">Mt. 27:57-61</a>; <a href="tw://bible.*?41.15.42-47">Mr. 15:42-47</a>; <a href="tw://bible.*?42.23.50-56">Lc. 23:50-56</a>)Neꞌ rùkù nga gisîj gahuin daranꞌ nej nânj, ni̱ José ꞌna̱ꞌ yumanꞌ Arimetea, huin ꞌngo̱ nej sí gaꞌnaꞌ gahuin chru̱n riñan Ma̱ꞌan Jesús, ni̱ gaꞌanj huì sôꞌ riñan Pilato dadinꞌ yuꞌhuiꞌ sôꞌ niꞌin sôꞌ nej judío, ni̱ gaꞌmin àko sôꞌ riñan Pilato si ga̱ra̱n yina Pilato ni̱ ginikaj sôꞌ nneè kú Ma̱ꞌan Jesús gaꞌanj sôꞌ; huê danj ni̱ garânj yina Pilato ni̱ nagaꞌhuiꞌ sôꞌ nneè kú Ma̱ꞌan Jesús. Hiôꞌ ni̱ gaꞌnaꞌ sôꞌ, ni̱ ganakaj sôꞌ nneè kú Ma̱ꞌan Jesús ni̱ gaꞌanj sôꞌ.
Ni̱ huê danj na̱nj gaꞌnaꞌ Nicodemo, sí gaꞌanj giniꞌhiaj neꞌ niìn ñan gane Ma̱ꞌan Jesús, ni̱ gaꞌnaꞌ sôꞌ ni̱ ni̱ka̱j sôꞌ daꞌnga ꞌngo̱ si ko̱ chi̱ꞌ kilu sikí gùꞌnàj mirra ni̱ ganachej duguiꞌij nga sa gùꞌnàj áloes.
Ni̱ ñan dunikòꞌ rùgùtsì nej sij Ma̱ꞌan Jesús, nngaj nìchrùnꞌ ñan màn chrun gahiu chruj tsìꞌi, ni̱ hiuj dânj nun ꞌngo̱ hiuꞌuj nàkà gàꞌ hua̱ yu̱gui ni̱ gàꞌ si ꞌngo̱ nîman nun ga̱chi̱nꞌ nej sij ruhuâ hiuꞌuj dânj.
Ni̱ hiuj dânj gachinꞌ nej sij nneè kú Ma̱ꞌan Jesús, dadinꞌ nu̱n nìchrùnꞌ hiuꞌuj u hiuj dânj ni̱ gàꞌ doj gàyìꞌì gui ganarânj ruhuâ nej sí judío.
Ganaꞌnï̂nj Ma̱ꞌan Jesús siganï̂nj nej nîman<TS3>(<a href="tw://bible.*?40.28.1-10">Mt. 28:1-10</a>; <a href="tw://bible.*?41.16.1-8">Mr. 16:1-8</a>; <a href="tw://bible.*?42.24.1-12">Lc. 24:1-12</a>)Ni̱ nga nï̀nꞌ hua ru̱mi̱nꞌ nga gàràngàꞌ gui gu̱dûngu, ni̱ gaꞌanj María Magdalena ñan gachinꞌ nej sij nneè kú Ma̱ꞌan Jesús; ni̱ giniꞌin si gàꞌ giyîꞌnej hiëj garán duꞌhua hiuꞌuj dânj.
Hiôꞌ ni̱ gunan gaꞌan ñan nne Simón ngà aꞌngô sôꞌ gaꞌnaꞌ ga̱huin chru̱n riñan Ma̱ꞌan Jesús, sí ꞌì ruhuâ Jesús niꞌin, ni̱ gata gunïn nguèj sôꞌ:—Giri nej guiì ruhuâ hiuꞌuj ñan gachinꞌ ninj Ma̱ꞌan Jesús ni̱ ni̱ka̱j ninj gaꞌanj ninj, ni̱ nun niꞌînꞌ dànèꞌ nikaj ninj gaꞌanj ninj gàꞌ mánj.
Huê danj ni̱ gaꞌanj Pedro ngà aꞌngô sí gaꞌnaꞌ ga̱huin chru̱un ñan gachinꞌ nej sij Ma̱ꞌan Jesús.
Ni̱ guñan chre gunânj nguèj sij gaꞌanj nguèj sij; sani̱ gunânj hio aꞌngô sí gaꞌnaꞌ ga̱huin chru̱n riñan Ma̱ꞌan Jesús gaꞌanj sôꞌ neꞌ ña̱n doj riñan Pedro, ni̱ gàꞌ si̱nï̱n sôꞌ guchiꞌ ñan gachinꞌ nej sij Ma̱ꞌan Jesús.
Ni̱ guduguaꞌ sôꞌ ma̱ꞌan sôꞌ ni̱ giniꞌhiaj sôꞌ ruhuâ hiuꞌuj dânj, sani̱ man atsîj garán nej sij nneè kú Ma̱ꞌan Jesús tá giniꞌin sôꞌ, sani̱ nun ga̱tu̱ sôꞌ ruhuâ hiuꞌuj dânj.
Ni̱ neꞌ rùkù doj ni̱ guchiꞌ Pedro rukû sí nânj, ni̱ gatûj sôꞌ ruhuâ hiuꞌuj ñan gachinꞌ nej sij Ma̱ꞌan Jesús, ni̱ giniꞌin sôꞌ si man atsîj nadutâj ñan giranꞌ yiꞌìi ngaj hiuj dânj,
huê danj na̱nj giniꞌin sôꞌ atsîj, gudutâj nej sij ahui Ma̱ꞌan Jesús, sani̱ nitaj si nngaj nùguànꞌàn nguèj atsîj dânj, sani̱ hua̱ narumin ngue nngaj anêj ngue.
Hiôꞌ ni̱ gatûj aꞌngô sí gaꞌnaꞌ ga̱huin chru̱n riñan Ma̱ꞌan Jesús, sí guyumân si̱nï̱n hiuj dânj ruhuâ hiuꞌuj ñan gachinꞌ nej sij Ma̱ꞌan Jesús; ni̱ giniꞌin sôꞌ ni̱ guyumân ruhuâ sôꞌ.
Dadinꞌ hua̱ nun ga̱ra̱n dangaꞌ ruhuâ nej sij dàj taj riñan ñanj si-nùguànꞌ Ma̱ꞌan Ñaꞌanj an, si ña̱ꞌa̱n ni̱ña̱n huaj si gànàꞌnï̀nj Ma̱ꞌan Jesús siganï̂nj nej nîman.
Ni̱ nanꞌ nguèj sí gaꞌnaꞌ ga̱huin chru̱un ñan màn nej sôꞌ ni̱ka̱j duguiꞌ ngà nguèj sôꞌ.
Ganikïnꞌ Ma̱ꞌan Jesús riñan María Magdalena<TS3>(<a href="tw://bible.*?41.16.9-11">Mr. 16:9-11</a>)Ni̱ dugueꞌe María nikïnj nìchrùnꞌ neꞌ ye̱ꞌ ñan gachinꞌ nej sij Ma̱ꞌan Jesús; ni̱ nga nï̀nꞌ dugueꞌe nikïnj, ni̱ guduguaꞌaj ma̱ꞌan ni̱ giniꞌhia ruhuâ hiuꞌuj ñan gachinꞌ nej sij Ma̱ꞌan Jesús;
ni̱ giniꞌin nne huìj ángel ñan gingaj nneè kú Ma̱ꞌan Jesús ni̱ nu̱n nguèj ángel dânj atsîj gàtsìi, ni̱ ꞌngo̱ ángel dânj nne neꞌ gingaj ahui Ma̱ꞌan Jesús ni̱ aꞌngô ángel dânj nne ñan gingaj dakó Ma̱ꞌan Jesús.
Ni̱ gataj nguèj ángel dânj:—Nùnj huin saj ni̱ dugueꞌê rèꞌ ràꞌaj yu̱guej.Ni̱ gata gu̱nïn nguèj ángel dânj:—Dugueꞌé dadinꞌ ni̱ka̱j ninj gaꞌanj ninj si-Señoj, ni̱ nun niꞌín dànèꞌ ni̱ka̱j ninj gaꞌanj ninj mánj.
Nga gisîj gata nej nuguanꞌ nânj, ni̱ nanikàj rùkuj ni̱ giniꞌhiaj ñunj, ni̱ giniꞌin nikïnꞌ Ma̱ꞌan Jesús hiuj nânj; sani̱ nun ga̱na̱ni̱ꞌin si Ma̱ꞌan Jesús huin sa ni̱kï̱nꞌ hiuj dânj.
Ni̱ gataj Ma̱ꞌan Jesús gu̱nïn siyànà dânj:—Nùnj huin saj ni̱ dugueꞌêꞌ ràꞌaj, ahuin si nanaꞌhuîꞌ ràꞌaj.Sani̱ ganï̂n ruhuâ siyànà dânj, si do̱ꞌ sí dugumîn nej chrun ahiu chruj tsìꞌi huin sí ni̱kï̱nꞌ gaꞌmin nngaj, ni̱ gata gu̱nïn sôꞌ:—Yu̱guej, si sòꞌ ni̱ka̱j gaꞌanj si-Señoj, ni̱ gataj sòꞌ dànèꞌ gaꞌanj gùtàꞌ, ni̱ ginikâ gàꞌàn nneè kú Ma̱ꞌan na̱nj ánj.
Hiôꞌ ni̱ gataj Ma̱ꞌan Jesús:—María.Ni̱ nanikàj María ni̱ gata:—Raboni. —Nuguanꞌ nan ruhuaj ga̱ta, maestrûj.
Ni̱ gataj Ma̱ꞌan Jesús:—Si gaganꞌ raꞌâꞌ ñùnj, dadinꞌ hua̱ nun gànàhuì gàꞌàn ñan nne Ma̱ꞌan Rê gàꞌ mánj; sani̱ ga̱ꞌa̱njꞌ ñan nne nej dinï̂n, ni̱ gànàtàꞌ gu̱nïn nej sij: Si gàꞌàn ñan nne Ma̱ꞌan Rê ni̱ ñan nne Ma̱ꞌan Rêj nej suj, Ma̱ꞌan sa huin Daꞌân ni̱ Ma̱ꞌan sa huin Daꞌanj nej suj.
Huê danj ni̱ gaꞌanj gànàtàꞌ María Magdalena riñan aꞌngô nej sôꞌ gaꞌnaꞌ ga̱huin chru̱un si giniꞌin Ma̱ꞌan Señor Jesús, ni̱ ganataj si huê Ma̱ꞌan Jesús huin sa gataj nej nuguanꞌ nânj gunïn.
Ganikïnꞌ Ma̱ꞌan Jesús riñan nej sôꞌ gaꞌnaꞌ ga̱huin chru̱n riñanj<TS3>(<a href="tw://bible.*?40.28.16-20">Mt. 28:16-20</a>; <a href="tw://bible.*?41.16.14-18">Mr. 16:14-18</a>; <a href="tw://bible.*?42.24.36-49">Lc. 24:36-49</a>)Nga gahuin dàchrèj nin gui dânj, ni̱ gui gudûngu gahuin gui dânj, ni̱ hua̱ garán riñan rahueꞌ mân nej sí gaꞌnaꞌ ga̱huin chru̱n riñan Ma̱ꞌan Jesús dadinꞌ yuꞌhuiꞌ nej sôꞌ niꞌin nej sôꞌ nej sí judío, ni̱ ganikïnꞌ Ma̱ꞌan Jesús da̱nï̱n ñan màn nej sôꞌ, ni̱ gata gu̱nïn nej sôꞌ:—Ga̱ dïnꞌïnj ruhuâ nej suj na̱nj ánj.
Ni̱ nga gata nej nuguanꞌ nânj, ni̱ gidiganj raꞌa ñan gatûj gakḯï ni̱ gidiganj yirùkuàj ñan gatûj lansa. Ni̱ ûta ganahuin nìhiàꞌ ruhuâ nej sí gaꞌnaꞌ ga̱huin chru̱n riñanj niꞌin nej sôꞌ Ma̱ꞌan.
Hiôꞌ ni̱ gataj ñûn Ma̱ꞌan Jesús:—Ga̱huin dïnꞌïnj ruhuâ nej suj na̱nj ánj. Dàj rûnꞌ gaꞌnḯn Ma̱ꞌan Rê gaꞌná, ni̱ huê danj gàꞌnï̀n ga̱ꞌa̱nj nej suj.
Ni̱ nga gisîj gaꞌmin Ma̱ꞌan Jesús nej nuguanꞌ nânj, ni̱ gaꞌñan riñan nej sij ni̱ gata:—Ga̱na̱huin ra̱ꞌa nej suj Ma̱ꞌan Espíritu Santo.
Ni̱ si gachín nìꞌhiaj ꞌngo̱ síi riñan nej suj rayiꞌî si-ga̱kïnꞌ sôꞌ ni̱ ginikaj nej suj nimân nìko rayiꞌî si-ga̱kïnꞌ sôꞌ huê danj ni̱ gi̱nikaj Ma̱ꞌan Ñaꞌanj an nimân nìko rayiꞌî si-ga̱kïnꞌ sôꞌ, sani̱ si nun gànàchìnꞌ sôꞌ nimân nìko riñan nej suj rayiꞌî si-ga̱kïnꞌ sôꞌ huê danj ni̱ hua̱ na̱nj nun gi̱nikaj Maꞌan Ñaꞌanj an nimân nìko rayiꞌî si-ga̱kïnꞌ sôꞌ mánj.
Naꞌhue gùyùmàn ruhuâ Tomás si ganaꞌnï̂nj Ma̱ꞌan JesúsSani̱ nitaj Tomás nne nga guyumân Ma̱ꞌan Jesús, ni̱ huê sôꞌ huin ꞌngo̱ nej yùhuìj sí ni̱ka̱j duguiꞌ ngà Ma̱ꞌan Jesús, ni̱ huê sôꞌ gùꞌnàj ñaꞌàan.
Ni̱ gataj aꞌngô da̱ꞌa̱j nej sí gaꞌnaꞌ ga̱huin chru̱un gunïn Tomás:—Giniꞌin nej ñûnj Ma̱ꞌan Señor na̱nj ánj.Sani̱ gataj Tomás nga gunïn sôꞌ nuguanꞌ nânj:—Sisi̱ si̱ giniꞌín dàj hua ñan gatûj gakḯï raꞌa Ma̱ꞌan Señor ni̱ sisi̱ si̱ gidigï̂ dë̂j raꞌá ñan gatûj gakḯï, ni̱ sisi̱ si̱ gidigï̂ dë̂j raꞌá ñan gatûj lansa yiru̱kua̱ Ma̱ꞌan, ni̱ si̱ guyumân ruhuâj mánj gataj sôꞌ.
Ni̱ gachin tï̱nj gui, ni̱ màn ñûn nej sí gaꞌnaꞌ gahuin chru̱un ruhuâ hueꞌe, ni̱ nne Tomás ngà nej sij, ni̱ hua̱ rán riñan rahueꞌe mân nej sij, ni̱ ganikïnꞌ ñûn Ma̱ꞌan Jesús da̱nï̱n ñan màn nej sij ni̱ gata:—Ga̱huin dïnꞌïnj ruhuâ nej suj.
Ni̱ gataj Ma̱ꞌan Jesús gunïn Tomás:—Di̱gïj sòꞌ dë̂j raꞌât hiuj na̱n ni̱ gi̱ꞌniꞌhiaj dàj hua nguèj raꞌá; ni̱ du̱guatûj dë̂j raꞌât yirùkuàj; ni̱ si guruguiꞌ chìꞌ ruhuâꞌ mánj, gahuin sòꞌ ꞌngo̱ sí gùyùmàn ruhuâ.
Ni̱ gataj Ma̱ꞌan Jesús gunïn Tomás:—Dadinꞌ guendâ giniꞌînꞌ ñùnj, ni̱ guyumân ruhuâꞌ; ga̱na̱huin nìhiàꞌ ruhuâ nej guiì nun gi̱ni̱ꞌin ñùnj, dadinꞌ guyumân ruhuâ ninj.
Rayiꞌî Ma̱ꞌan Jesús huin sa ña̱ꞌa̱n gananï̂n librû nânjNi̱ ûta gàꞌì hua aꞌngô nej sa hueꞌê giꞌhiaj Ma̱ꞌan Jesús giniꞌin nej sí gaꞌnaꞌ gahuin chru̱n riñanj, sani̱ nun gàtàꞌ nej sa hueꞌê giꞌhia riñan ñanj librû nânj mánj.
Sani̱ gachrûn nej ñûnj rayiꞌî nej sa sàꞌ giꞌhiaj Ma̱ꞌan Jesús riñan ñanj librû nânj daꞌnga ni̱ gùyùmàn ruhuâ nej suj si Ma̱ꞌan Jesús huin Cristo, ni̱ huej huin Daꞌní Ma̱ꞌan Ñaꞌanj an, ni̱ si gùyùmàn ruhuâ nej suj niꞌin nej suj Ma̱ꞌan, ni̱ ga̱na̱huin nìꞌnàꞌ nej suj ngà siyu̱gui Ma̱ꞌan na̱nj ánj.
Ganikïnꞌ Ma̱ꞌan Jesús riñan chi̱j nej sôꞌ gaꞌnaꞌ ga̱huin chru̱n riñanjNeꞌ rùkù nga gahuin nej nânj, ni̱ ganikïnꞌ ñûn Ma̱ꞌan Jesús riñan nej sí gaꞌnaꞌ ga̱huin chru̱n riñanj nga mân nej sôꞌ nìchrùnꞌ duꞌhua nne ña̱ꞌa̱nj gùꞌnàj Tiberia; ni̱ dànanj gidigán Ma̱ꞌan riñan nej sôꞌ:
Nu̱n nùguànꞌàn Simón Pedro ngà Tomás sôꞌ gùꞌnàj ñaꞌàan, ni̱ nu̱n Natanael sí ꞌna̱ꞌ Kaná huin doꞌó Galilea, nej daꞌní Zebedeo, ni̱ nu̱n ahuîj ranꞌ sí gaꞌnaꞌ ga̱huin chru̱n riñanj.
Ni̱ gataj Simón Pedro gunïn aꞌngô nej sôꞌ màn hiuj dânj:—Ga̱ꞌa̱nj gìrìj yukuaj a ruhuâ nne ña̱ꞌa̱nj ni̱ gàꞌnàj.Ni̱ gataj nej sí màn hiuj dânj gunïn sôꞌ:—Ga̱ꞌa̱nj gi̱ri̱ nej ñûnj yukuaj a ngàꞌ nej na̱nj ánj.Huê danj ni̱ gatûj nej sij, ruhuâ barku ni̱ gaꞌanj nej sij; sani̱ gàꞌ si ꞌngo̱ yukuaj a nun gi̱ri̱ nej sij ñanꞌ dânj.
Sani̱ nga ruhuâ giyigï̀n mánj, ni̱ guchiꞌ Ma̱ꞌan Jesús duꞌhua nne ña̱ꞌa̱nj; sani̱ nun ga̱na̱ꞌin nej sí ꞌna̱ꞌ ga̱huin chru̱n riñanj si huej huin sa nï̱kï̱nꞌ hiuj dânj.
Ni̱ gataj Ma̱ꞌan gunïn nej sij:—Nej daꞌninj lij, ni̱ka̱j nej suj do̱j sa yo̱ꞌ nîꞌ.Nanikàj nej sij, ni̱ gataj nej sij.—Nitaj si ni̱ka̱j nej ñûnj mánj.
Ni̱ gataj Ma̱ꞌan Jesús gunïn nej sij:—Gàꞌnï̀nj nej suj nnanj giri yukuaj a neꞌ huàꞌ barku aché riñan nne ña̱ꞌa̱nj, ni̱ gìrìꞌ nej suj yukuaj a na̱nj ánj.Hiôꞌ ni̱ gaꞌnḯn nej sij nnanj giri yukuaj a dàj rûnꞌ gataj Ma̱ꞌan Jesús, ni̱ naꞌhue gùnùkuaj nej sij giri nej sij nnanj, dadinꞌ nda nìchra chre mân yukuaj a ruhuâj.
Hiôꞌ ni̱ gataj sí ꞌì ruhuâ niꞌin Ma̱ꞌan Jesús gunïn Pedro:—Simón Pedro, Ma̱ꞌan Señor huin na̱nj ánj.Ni̱ nga gunïn sôꞌ si Ma̱ꞌan Jesús huin, ni̱ nda nanè chre ni̱ gananun sôꞌ siganꞌ sôꞌ, dadinꞌ hua̱ daj nneè kú sôꞌ, ni̱ guduguêj sôꞌ Ma̱ꞌan sô ruhuâ nne ña̱ꞌa̱nj.
Ni̱ ni̱ka̱j aꞌngô da̱ꞌa̱j nej sí gaꞌnaꞌ ga̱huin chru̱un barku ꞌna̱ꞌ nej sôꞌ ni̱ gunùkuaj nej sôꞌ nnanj màn yukuaj a ꞌna̱ꞌ nej sôꞌ, dadinꞌ nitaj si nda ûta ga̱nꞌ mân nej sôꞌ duꞌhua nne ña̱ꞌa̱nj dadinꞌ daꞌnga ꞌngo̱ si ꞌngo̱ siêntu metru ga̱nꞌ mân nej sôꞌ.
Ni̱ nga guyumân nej sij riñan hioꞌóo, ni̱ giniꞌin nej sij si nda ane chre hua ñaꞌaan nùnj hiuj dânj, ni̱ tàj ꞌngo̱ yukuaj ginitï̂n yôꞌ riñan ñaꞌan dânj, ni̱ màn rachrúun nej.
Ni̱ gataj Ma̱ꞌan Jesús:—Gi̱nikaj nej suj ga̱ꞌna̱ꞌ nej suj yukuaj hia̱j giriꞌ nej suj ruhuâ nne ña̱ꞌa̱nj.
Gahui Simón Pedro, ni̱ giri sôꞌ nnanj màn yukuaj a ni̱ ni̱ka̱j sôꞌ gaꞌnaꞌ sôꞌ duꞌhua hioꞌó nàkòo, ni̱ nda nìchra chre ruhuâ nnanj dânj mân nej yukuaj yàchìj xi, ni̱ ꞌngo̱ siêntu tá huìj xia yàꞌnï̀nj nej yukuaj a huin; ni̱ ûta gàꞌì nej yôꞌ huin sani̱ gàꞌ dânj ni̱ nun gùyùtù nnanj giri yukuaj a mánj.
Ni̱ gataj Ma̱ꞌan Jesús gunïn nej sij:—Ga̱ꞌna̱ꞌ nej suj, ni̱ ya̱ nej suj.Ni̱ gàꞌ si ꞌngo̱ nej sí gaꞌnaꞌ ga̱huin chru̱un nun gìsìj ruhuâ gàchìnj naꞌanj: Ni̱ gataj nej sôꞌ, ahuin sí huin sòꞌ ràꞌaj. Dadinꞌ gàꞌ niꞌin nej sôꞌ si Ma̱ꞌan Señor huin sa nne ngà nej sôꞌ.
Gaꞌnaꞌ Ma̱ꞌan Jesús, ni̱ gidaꞌa rachrúun, ni̱ gaꞌhuij yâ nej sôꞌ, ni̱ huê danj na̱nj gaꞌhuij yukuaj a yâ nej sôꞌ.
Ni̱ nânj huin gisîj huàꞌnï̀nj gidigân Jesús Ma̱ꞌan riñan nej sí gaꞌnaꞌ ga̱huin chru̱n riñanj, neꞌ rùkù nga gisîj ganahuin nìꞌnàj siganï̂nj nej nîman.
Gataj Ma̱ꞌan Jesús gu̱nïn Simón Pedro, du̱gumîn sòꞌ dán matsïj ïNga gisîj gahuin rá ruhuâ nej sij, ni̱ gataj Ma̱ꞌan Jesús gunïn Simón Pedro:—Simônj, daꞌní Jonás, ꞌì doj ruhuâꞌ niꞌînꞌ ñùnj gàꞌ daꞌ nej sôꞌ màn hiuj nânj nîꞌ.Nanikàj Pedro ni̱ gataj sôꞌ:—ꞌÌ doj ruhuâj niꞌín sòꞌ na̱nj Señor; ni̱ gàꞌ niꞌin Ma̱ꞌân rèꞌ si ꞌì doj ruhuâj niꞌín Ma̱ꞌân rèꞌ na̱nj ánj.Ni̱ gataj Ma̱ꞌan Jesús:—Gàꞌhuìꞌ sòꞌ ya̱ nej dán matsïj ꞌnìnj lij na̱nj ánj.
Ni̱ nânj huin gisîj huàꞌ gataj Ma̱ꞌan Jesús gunïn Pedro:—Simón, huin daꞌní Jonás, ꞌì ruhuâꞌ niꞌînꞌ ñùnj nîꞌ.Nanikàj Pedro ni̱ gataj sôꞌ:—ꞌÌ ruhuâj niꞌín sòꞌ na̱nj Señor; huê gàꞌ niꞌin Ma̱ꞌân rèꞌ si ꞌì ruhuâj niꞌín Ma̱ꞌân rèꞌ na̱nj ánj.Ni̱ gataj Ma̱ꞌan Jesús:—Dugumîn sòꞌ nej dán matsïj ï na̱nj ánj.
Ni̱ nânj huin gisîj huàꞌnï̀nj gataj Ma̱ꞌan Jesús:—Simón, huin daꞌní Jonás, ꞌì ruhuâꞌ niꞌînꞌ ñùnj nîꞌ.Ni̱ gananï̂n ruhuâ Pedro dadinꞌ nânj huin gàꞌ gisîj huàꞌnï̀nj gachín naꞌan si ꞌì ruhuâ sôꞌ niꞌin sòꞌ Ma̱ꞌan. Ni̱ gataj sôꞌ:—Señor, gàꞌ niꞌîn Ma̱ꞌân rèꞌ daranꞌanj ni̱ gàꞌ niꞌîn Ma̱ꞌân rèꞌ si ꞌì ruhuâj niꞌín Ma̱ꞌân rèꞌ na̱nj ánj.Hiôꞌ ni̱ gataj Ma̱ꞌan Jesús:—Gàꞌhuìꞌ ya̱ nej dán matsïj na̱nj ánj.
Yàngàꞌ ni̱ yàngàꞌ hia nï̀nꞌ gàtà gunï̂nꞌ: Ni̱ nga gahuînꞌ sí hua lij, ni̱ gananun ma̱ꞌânꞌ sigânt, ni̱ huaꞌanj dànèꞌ garanꞌ ruhuâꞌ, sani̱ nga ga̱huînꞌ ꞌngo̱ belu, ni̱ du̱nukuâꞌ raꞌât ni̱ gànàꞌnï̀nj aꞌngô nej sij sigânt, ni̱ gi̱ni̱kaj nej sij ga̱ꞌa̱nj nej sij sòꞌ ñan nun ga̱ra̱nꞌ ruhuâꞌ ga̱ꞌa̱njꞌ na̱nj ánj.
Dànanj gataj Ma̱ꞌan Jesús, ni̱ gidiganj dàj gi̱ranꞌ sa̱ñu̱n Pedro nga gàhuìꞌ sôꞌ ni̱ dàj na̱gi̱ꞌhiaj yàchìj sôꞌ siyu̱gui Ma̱ꞌan Ñaꞌanj an. Ni̱ nga gisîj gaꞌmin nej nuguanꞌ nânj, ni̱ gata gu̱nïn sôꞌ:—Gi̱nikòꞌ sòꞌ rukú.
Sôꞌ gaꞌnaꞌ ga̱huin chru̱n ꞌì doj ruhuâ Ma̱ꞌan Jesús niꞌinNi̱ nga nanikàj Pedro giniꞌhiaj sôꞌ, ni̱ giniꞌin sôꞌ si̱ nìkòꞌ sí ꞌì ruhuâ Ma̱ꞌan Jesús niꞌin, huê gè sí nânj gachrûn ahui yiꞌñanj Ma̱ꞌan nga mân nej sij gahuin stiꞌnï̀n nej sij nga gachín naꞌanj sôꞌ ni̱ gataj sôꞌ: “Señor, ahuin sí nàgàꞌhuìꞌ sòꞌ ràꞌaj.”
Ni̱ nga giniꞌin Pedro sí nânj, ni̱ gataj sôꞌ gunïn Ma̱ꞌan Jesús:—Señor, ni̱ dàj gi̱ranꞌ sí nânj ràꞌaj.
Ni̱ gataj Ma̱ꞌan Jesús:—Ni̱ si garanꞌ ruhuâj si gùnàj sij nda gui nànìkàj ñûn gàꞌnàj, ni̱ nùnj huin si gi̱ꞌhiâꞌ ganahuîꞌ ruhuâꞌ ràꞌaj. Gi̱nikòꞌ sòꞌ ñùnj na̱nj ánj.
Ni̱ gayaꞌnï̀n nuguanꞌ gataj Ma̱ꞌan Jesús siganï̂nj nej sí gaꞌnaꞌ gahuin chru̱n riñanj, ni̱ ganï̂n ruhuâ nej sôꞌ sisi̱ si̱ gahuiꞌ sí nânj. Sani̱ sê si̱ gataj Ma̱ꞌan Jesús si guendâ gahuiꞌ sôꞌ huin mánj, ni̱ gataj Ma̱ꞌan Jesús gunïn Pedro: “Si ñùnj garanꞌ ruhuâ. Si gùnàj sôꞌ ga̱ne sôꞌ nda gui nànìkàj ñûn gàꞌnàj. Ni̱ nùnj huin si gi̱ꞌhiâꞌ ganahuîꞌ ruhuâꞌ ûnj.”
Huê sí gaꞌnaꞌ gahuin chru̱n riñan Ma̱ꞌan Jesús huê sôꞌ huin sí ganataꞌ dàj gahuin, ni̱ gachrûn sôꞌ nej sa gahuin; ni̱ niꞌin hueꞌê nêꞌ si yàngàꞌ hia nï̀nꞌ gahuin nej nuguanꞌ ganataꞌ sôꞌ.
Ni̱ hua̱ aꞌngô nej daꞌngaꞌ giꞌhiaj Ma̱ꞌan Señor, ni̱ si gàchrùnj daꞌ goꞌngo̱ nej daꞌnga giꞌhiaj Ma̱ꞌan riñan ñanj, ni̱ ganï̂n ruhuâj sisi̱ si̱ guchiꞌ ruhuâ yumiguì nânj gimàn nej librû dânj mánj. Ni̱ huê danj huin rûꞌhuaj na̱nj ánj.
<font color=teal>NEJ SA GIꞌHIAJ</font><font color=teal size=-1><b>nej Apóstol</b></font>Gataj Ma̱ꞌan Jesús si ga̱ꞌnïn ga̱ꞌna̱ꞌ Ma̱ꞌan Espíritu SantoDi̱nï̂nj Teófilo, riñan ñanj gachrûn sìnï̀nj guchiꞌ riñanꞌ, ni̱ gaꞌmînj rayiꞌî nej nuguanꞌ gayiꞌì Ma̱ꞌan Jesús giꞌhia ni̱ gidigân sìnï̀nj.
Neꞌ rùkù nga gisîj giranꞌ sa̱ñu̱n Ma̱ꞌan ni̱ gahuij riñan rugutsìi, sani̱ ganaꞌnïn ni̱ ganikïnj riñan nej sij, ni̱ hua̱ nìꞌnàꞌ gej ni̱ nitaj si huaj gùrùguìꞌ chìꞌ ruhuôꞌ niꞌînꞌ Ma̱ꞌan, ni̱ gàꞌì ganikïnj riñan nej sij riki huìj xia gui ni̱ ganataj si-nùguànꞌ Ma̱ꞌan Ñaꞌanj an riñan nej sij.
Ni̱ nga mân nùguànꞌàn nej sij, ni̱ gaꞌnïnꞌ Ma̱ꞌan Jesús suun riñan nej sij ni̱ gata:—Sisi̱ si̱ gahui nej sij ga̱ꞌa̱nj nej sij neꞌ ye̱ꞌ yumanꞌ snàꞌànj Jerusalén, dadinꞌ daꞌhui nej sij gànàꞌhuìj nej sij nda ga̱na̱huin ra̱ꞌa nej sij Ma̱ꞌan Espíritu Santo dàj rûnꞌ gataj Ma̱ꞌan Re, ni̱ huê danj gaꞌmin, ni̱ gàꞌ gunïn nej suj dàj gata.
Ni̱ gataj Ma̱ꞌan gu̱nïn nej guiì, Juan ni̱ duguataꞌ nne sôꞌ nej guiì ruhuâ nnee, sani̱ nej suj ni̱ si̱ gachîn gàꞌì gui ni̱ gàtàꞌ nne nej suj ngà Ma̱ꞌan Espíritu Santo.
Gahui Ma̱ꞌan Jesús gaꞌan yàtàꞌaNi̱ gachín naꞌanj nej guiì ganaraꞌhuiꞌ hiuj dânj Ma̱ꞌan Jesús, ni̱ gataj ninj:—Giꞌhiaj Ma̱ꞌân rèꞌ si ga̱na̱huin Israel ꞌngo̱ país diû nan nînꞌ.
Ni̱ gataj Ma̱ꞌan Jesús:—Sê nej suj huin sa daꞌhui gi̱ni̱ꞌin àmàn ga̱huin ni̱ dàj gi̱ꞌhiaj Ma̱ꞌan Rê, dadinꞌ ꞌngo̱ rïn huin sa niꞌin dàj giꞌhia ni̱ àmàn na̱gi̱ꞌhia ga̱na̱huin yumanꞌ Israel ꞌngo̱ país na̱nj ánj.
Sani̱ nga gaꞌnaꞌ Ma̱ꞌan Espíritu Santo riñan nej suj, ni̱ ga̱na̱huin nùkuaj nej suj gi̱ꞌhia, ni̱ gàyìꞌì nej suj ni̱ gànàtàꞌ si̱nï̱n nej suj rayiꞌí àsìj Jerusalén, ni̱ ga̱ꞌa̱nj nej suj daꞌ hua̱ nï̀nꞌ gàchràꞌ riñan hioꞌó Judea, ni̱ nï̀nꞌ gàchràꞌ riñan hioꞌó Samaria, ni̱ ga̱ꞌa̱nj ga̱ꞌmi̱n nej suj nï̀nꞌ gàchràꞌ riñan nej hioꞌó màn ruhuâ yumiguìi.
Ni̱ nga gisîj gaꞌmin Ma̱ꞌan Jesús nej nuguanꞌ nânj, ni̱ niꞌhiaj riñan nej sij mân nej sij ni̱ gahui gaꞌan yàtàꞌa, ni̱ gaꞌnaꞌ ꞌngo̱ nnga ni̱ gahuin huij riki nga dânj, huê danj ni̱ nun gi̱ni̱ꞌin nej sij dànèꞌ gaꞌan gàꞌ mánj.
Ni̱ màn nej sij niꞌhiaj nej sij neꞌ yàtàꞌa, nga nï̀nꞌ gahui Ma̱ꞌan Jesús hua neꞌ yàtàꞌa, ni̱ ñan màn nej sij dânj ganikïnꞌ huìj sí dânj ni̱ nda gàtsì chre hua atsîj nun nguèj sôꞌ.
Ni̱ gataj nguèj sôꞌ gunïn nej sij:—Nej suj sí ꞌnaꞌ yumanꞌ Galilea, nùnj huin saj ni̱ giniꞌhiaj nej suj yàtàꞌa ràꞌaj. Dàj rûnꞌ giniꞌin nej suj, gahui Ma̱ꞌan Jesús gaꞌan yàtàꞌa, ni̱ huê dànanj gi̱ni̱ꞌin nej suj nànìkàj ñunj ga̱ꞌnaj na̱nj ánj.
Ganagui nej sij Matías ni̱ sôꞌ ga̱na̱tu̱ si-lugâ Judas IscarioteRaa̱ kïj gùꞌnàj Olibo mân nej sij ni̱ nanikàj nej sij nanꞌ nej sij yumanꞌ snàꞌànj Jerusalén, dadinꞌ ni̱kï̱nꞌ nìchrùnꞌ kïj dânj ñan nngaj yumanꞌ snàꞌànj Jerusalén ni̱ ꞌngo̱ gui ganarânj rûhua nika gaché nej sij guchiꞌ nej sij ñan ni̱kï̱nꞌ kïj dânj.
Ni̱ nga gunumân nej sij ruhuâ yumanꞌ snàꞌànj dânj, ni̱ gaꞌanj nej sij ñan nne ꞌngo̱ hueꞌ ganataꞌ yàtàꞌa, ñan nne Pedro, Jacobo, Juan, Andrés, Felipe, Tomás, Bartolomé, Mateo, Jacobo sôꞌ huin daꞌní Alfeo, Simón sôꞌ gùꞌnàj Zelote ni̱ Judas sôꞌ huin dinḯn Jacobo.
Ni̱ hua̱ yìtï̀nj ruhuâ daranꞌ nej sij ni̱ hua̱ gu̱ña̱n ruhuâ nej sij mân nej sij ni̱ gachín nìꞌhiaj nej sij ni̱ ûta àko gaꞌmin nej sij riñan Ma̱ꞌan Ñaꞌanj an, ni̱ màn nej siyànàa ngà nej sij, ni̱ nne nni Ma̱ꞌan Jesús ngà nej sij ni̱ nne nej dinïn ngà nej sij.
Ni̱ nej gui dânj ni̱ ganahuin ña̱n Pedro riñan nej dinï̂nt (ni̱ nej guiì naraꞌhuiꞌ hiuj dânj huin daꞌnga ꞌngo̱ siêntu tá ko̱), ni̱ gataj sôꞌ:
—Ginun ruhuâ nej suj di̱nï̂nj, si ña̱ꞌa̱n ni̱ña̱n huaj si gìsìj nej nuguanꞌ gaꞌmin Ma̱ꞌan Espíritu Santo nga garânj sunj duꞌhua David rayiꞌî Judas, dadinꞌ sôꞌ gahuin sí gidigân nga ga̱ꞌna̱ꞌ gi̱daꞌa nej sí dânj Ma̱ꞌan Jesús.
Dadinꞌ huê sôꞌ huin ꞌngo̱ nej yùhuìj sí gaꞌnaꞌ ga̱huin chru̱n ngà nêꞌ, ni̱ giꞌhiaj sun nùguànꞌàn sôꞌ ngà nêꞌ.
Ni̱ sanꞌanj gahuin duꞌhue sôꞌ nga guduꞌhuêj sôꞌ Ma̱ꞌan Jesús, girânj sôꞌ ꞌngo̱ hioꞌóo, ni̱ gininj sôꞌ ni̱ gaꞌhuiꞌ sôꞌ ahui sôꞌ riñan hioꞌó, ni̱ gisitsiꞌ riki sôꞌ ni̱ gahui daranꞌ nej yichriꞌ sôꞌ.
Ni̱ giniꞌin daranꞌ nej guiì màn yumanꞌ snàꞌànj Jerusalén dàj giranꞌ sôꞌ, ni̱ dugûꞌnàj nej sôꞌ nânj aꞌmin nej sôꞌ hioꞌó dânj, hioꞌó gahuin duꞌhue tun.
Dadinꞌ huê danj nnunj riñan librû gùꞌnàj Salmos:Ni̱ gùnàj ꞌngo̱ rïn dukuâ sij,ni̱ si̱ gane nej guiì ruhuaj.Huê danj nnunj riñanj ni̱:Ga̱na̱ka̱j aꞌngô síi si-su̱n sij.
’Huê danj ni̱ ña̱ꞌa̱n huaj si ga̱na̱chru̱n su̱n nêꞌ ꞌngo̱ sí ga̱na̱ka̱j si-su̱n Judas, ni̱ daꞌhui sôꞌ ga̱huin sôꞌ goꞌngo̱ sí gaché nùguànꞌàn ngà nêꞌ daranꞌ diû nga gahui Ma̱ꞌan Jesús huaꞌan ni̱ nanikàj ñunj gunumanj siganï̂nj nêꞌ,
sí giniꞌin nga gataꞌ nne Ma̱ꞌan Jesús giꞌhiaj Juan ni̱ sí giniꞌin nga ganaꞌnï̂nj Ma̱ꞌan Jesús siganï̂nj nej nîman ni̱ giniꞌin sôꞌ nga gahui Ma̱ꞌan Jesús gaꞌan yàtàꞌa, huê sí danj huin si gànànùn sun ni̱ ga̱na̱ka̱j duguiꞌ sôꞌ nga nêꞌ.
Ni̱ ganagui nej sij huìj ranꞌ nej sôꞌ nne ngà nej sij hiuj dânj: Ni̱ ꞌngo̱ sôꞌ huin José ni̱ huê sôꞌ gùꞌnàj Barsabás, ni̱ huê sôꞌ gùꞌnàj sí giꞌhiaj sa ni̱ka̱a, ni̱ aꞌngô sôꞌ gùꞌnàj Matías.
Ni̱ gaꞌmin nej sij ngà Ma̱ꞌan Ñaꞌanj an ni̱ gataj nej sij:—Señor, Ma̱ꞌân rèꞌ huin sa niꞌin dàj hua ruhuâ nimân nej guiì, ni̱ gi̱di̱gân Ma̱ꞌân rèꞌ ahuin ꞌngo̱ nguèj sí nânj ganagui Ma̱ꞌân rèꞌ,
ni̱ sôꞌ ga̱na̱huin ra̱ꞌa sun ginikaj Judas, dadin gaꞌanj ni̱ꞌhia̱ nìgànj sôꞌ rayiꞌî gakï̱nꞌ giꞌhiaj sôꞌ ni̱ gaꞌanj sôꞌ ñan daꞌhui sôꞌ ga̱ꞌa̱nj sôꞌ.
Ni̱ gachrûn nej sij siyu̱gui nguèj sôꞌ ni̱ guduku nguèj sôꞌ número ni̱ gininj número riñan siyu̱gui sôꞌ gùꞌnàj Matías; ni̱ àsìj orâ dânj ni̱ ganakaj su̱n sôꞌ ni̱ ganakaj duguiꞌ sôꞌ ngà aꞌngô nej yàn nej sôꞌ gaꞌnaꞌ gahuin chru̱n riñan Ma̱ꞌan Jesús.
Guyumân Ma̱ꞌan Espíritu SantoNga guyumân gui gi̱nun giꞌñanj Pentecostés, ni̱ hua̱ gu̱ña̱n ruhuâ daranꞌ nej sôꞌ nìkòꞌ rukû Ma̱ꞌan Jesús ni̱ màn nùguànꞌàn nej sôꞌ ruhuâ hueꞌe.
Ni̱ nàsìnùnj chre gaꞌnaꞌ ꞌngo̱ sa gari̱n xi dânj neꞌ yàtàꞌa ni̱ gahuin dàj rûnꞌ nùkuaj gaꞌhuiꞌ nanèe, ni̱ gachra nï̀nꞌ sa gari̱n dânj ruhuâ hueꞌ ñan màn nej sij.
Ni̱ guruguiꞌ gàꞌì nej nânj aꞌmin nej guiì ni̱ dàj rûnꞌ hua ñaꞌaan huaj, ni̱ gayaꞌnïnj ñan màn nej sij, ni̱ gataj ahui nej sij.
Ni̱ nda nìchra chre gachra Maꞌan Espíritu Santo ruhuâ nimân nej sij, ni̱ gayiꞌì nej sij gaꞌmin nej sij aꞌngô nej nânj aꞌmin nej guiì, dàj gaꞌhuiꞌ Ma̱ꞌan Espíritu Santo ga̱ꞌmi̱n nej sij.
Hiôꞌ ni̱ diû nânj ni̱ màn ûta gàꞌì nej judío gayaꞌnï̀n gaꞌanj aꞌngô nej yumanꞌ ri̱ña̱n ginikaj ñuꞌunj Roma, ni̱ ꞌì ruhuâ nej sôꞌ niꞌin nej sôꞌ Ma̱ꞌan Ñaꞌanj an, ni̱ nej gui dânj ni̱ nne nej sôꞌ ruhuâ yumanꞌ snàꞌànj Jerusalén.
Ni̱ nda gaꞌanj ñùn ruhuâ ninj ni̱ gahuin ña̱ꞌanj ruhuâ ninj, ni̱ taj ni̱nj:—Niꞌhiaj nej suj, ni̱ sê nej guiì màn yumanꞌ Galilea huin nej guiì nânj ràꞌ saj ûnꞌ. Ni̱ nùnj huin saj ni̱ aꞌmin ninj dànanj ràꞌaj.
Nùnj huin saj ni̱ gunï̂nꞌ gaꞌmin daꞌ goꞌngo̱ ninj nej nânj aꞌminꞌ daꞌ goꞌngo̱ nêꞌ nuguanꞌ gahuin chru̱nꞌ gaꞌmin àsìj ga liꞌ ràꞌaj.
Dadinꞌ màn nej duguiꞌ ꞌna̱ꞌ yumanꞌ Partia, nej sôꞌ ꞌna̱ꞌ riñan hioꞌó Media, riñan hioꞌó Elam, riñan hioꞌó Mesopotamia, riñan hioꞌó Judea, riñan hioꞌó Kapodacia, riñan hioꞌó Ponto, riñan hioꞌó Asia,
riñan hioꞌó Frigia riñan hioꞌó Panfilia, riñan hioꞌó Egipto riñan hioꞌó Africa, riñan hioꞌó Sirene, ni̱ nej sôꞌ màn yumanꞌ snàꞌànj Roma, ni̱ huê danj na̱nj màn nej judío ni̱ màn nej sí guyumân ruhuâ niꞌin nej nuguanꞌ gidigân nej judío.
Nej sôꞌ ꞌna̱ꞌ riñan hioꞌó Creta, riñan hioꞌó Arabia, ni̱ gunïnꞌ gaꞌmin ninj nej nânj gaꞌmin nêꞌ ni̱ gataj ninj si sa sàꞌ nï̀nꞌïn huin Ma̱ꞌan Ñaꞌanj an.
Ni̱ ûta gahuin ña̱ꞌanj ruhuâ nej sij, ni̱ ûta guruguiꞌ chìꞌ ruhuâ nej sij, ni̱ gataj nej sij gunïn daꞌ goꞌngo̱ nej duguiꞌ nej sij:—Nùnj huin si ga̱ta̱j nânj ruhuâꞌ ràꞌaj.
Sani̱ da̱ꞌa̱j nej sí màn dânj gaꞌmin duku, ni̱ aꞌngô da̱ꞌa̱j nej sôꞌ gataj:—Si àyìnï̀n nej sôꞌ mân nej sôꞌ hiuj nânj.
Nânj huin nga gayiꞌì si̱nï̱n Pedro gaꞌmin sôꞌHiôꞌ ni̱ ganayumàn Pedro, ni̱ huê danj na̱nj ganayumàn aꞌngô nej yàn nej sôꞌ gaꞌnaꞌ gahuin chru̱n riñan Ma̱ꞌan Jesús, ni̱ ûta nùkuaj gaꞌmin Pedro ni̱ gataj sôꞌ:—Nej suj màn yumanꞌ Judea, ni̱ daranꞌ nej suj nne ruhuâ yumanꞌ snàꞌànj Jerusalén, ni̱ daranꞌ nej suj giniꞌin dàj gahuin ni̱ gu̱nïn nej suj sa gàꞌmìn.
Ni̱ gachej ruhuâ nej suj dadinꞌ ganï̂n ruhuâ nej suj si àyìnï̀n nej ñûnj, sani̱ hia̱j gisîj gaꞌ ꞌï̀n neꞌ ni̱ganꞌan.
Dadinꞌ huê dànanj ga̱huin gataj Joel sôꞌ gataj dàj ga̱huin:
Ni̱ gataj Ma̱ꞌan Ñaꞌanj an, si nej gui ga̱ꞌna̱ꞌ neꞌ ña̱an,ni̱ gàꞌnï̀n ga̱ꞌna̱ꞌ Ma̱ꞌan Espíritu Santo riñan daranꞌ nej suj,ni̱ ga̱ta̱j daꞌnin naꞌu nej suj ni̱ daꞌnin yànà nej suj dàj ga̱huin diû ga̱ꞌna̱ꞌ neꞌ ña̱an;ni̱ nej sí ña̱an ngà nej siyànà ña̱an, ni̱ ga̱nï̱n Ma̱ꞌan Ñaꞌanj an sa gi̱ni̱ꞌin nej sôꞌ,ni̱ nga atoj nej síchìj achij i ni̱ gàꞌnï̀nꞌ nej sôꞌ gi̱ꞌhiaj Ma̱ꞌan Ñaꞌanj an.
Nej gui dânj ni̱ gàꞌnï̀n ga̱ꞌna̱ꞌ Ma̱ꞌan Espíritu Santo, riñan nej guiì ganahuij ruhuâ gi̱ꞌhiaj sun si-sùnj,ni̱ ga̱ꞌnaj riñan nej síi ngà riñan nej siyànàa, ni̱ gànàtàꞌ nej sôꞌ ni̱ ga̱ta̱j nej sôꞌ dàj ga̱huin nej gui ga̱ꞌna̱ꞌ neꞌ ña̱an.
Ni̱ gi̱ꞌhiâ si gi̱ni̱ꞌin nej guiì daꞌngaꞌa neꞌ yàtàꞌa,ni̱ gi̱ni̱ꞌin ninj daꞌngaꞌa riñan hioꞌóo,ni̱ gi̱ni̱ꞌin ninj tun, ni̱ ñaꞌaan, ni̱ dàj rûnꞌ gimân nga huê danj gimàn gatse̱ꞌe riñan hioꞌóo.
Ni̱ ga̱huin ru̱mi̱nꞌ riñan gui,ni̱ dàj rûnꞌ ma̱re hua tun huê danj ga̱ ma̱re riñan ahuii.Ni̱ gàꞌ si̱nï̱n ga̱huin dànanj daꞌnga ni̱ guyumân gui nga ga̱ꞌna̱ꞌ Ma̱ꞌan Señor, ni̱ na̱gi̱ꞌhia guendâ ngà nej guiì màn ruhuâ yumiguìi,ûta nìko ga̱ sa ga̱huin gui dânj ni̱ gi̱ni̱ꞌin daranꞌ nej guiì sa ga̱huin.
Ni̱ daranꞌ nej guiì gànàtàꞌ duꞌhua siyu̱gui Ma̱ꞌan ni̱ ga̱na̱ni̱n ninj gi̱ꞌhiaj Ma̱ꞌan.
’Gu̱nïn daranꞌ nej suj màn yumanꞌ Israel nuguanꞌ gàꞌmìn: Dadinꞌ gànànï̀nj rayiꞌî Ma̱ꞌan Jesús ꞌna̱ꞌ yumanꞌ Nazaret, daranꞌ nêꞌ niꞌin si Ma̱ꞌan Ñaꞌanj an gaꞌnḯn Ma̱ꞌan Jesús gaꞌnaj siganï̂nj nêꞌ ni̱ giꞌhia ûta gàꞌì nej sa sàꞌa, ni̱ giꞌhia daꞌngaꞌa giniꞌin nêꞌ, dàj rûnꞌ gàꞌ niꞌin nej suj;
huê sí nânj, huin sí nagaꞌhuiꞌ nej yìꞌnï̀nꞌ nej rej, dadinꞌ huê dànanj gi̱ranꞌ ni̱ña̱n sôꞌ gataj Ma̱ꞌan Ñaꞌanj an, gi̱da̱ꞌa nej suj sij, ni̱ nàgàꞌhuìꞌ nej suj sij raꞌa nej sí romano, ni̱ godokoꞌ nej sôꞌ sij riñan rugutsìi ni̱ gàhuìꞌ sij.
Sani̱ ganaꞌnï̂nj sij giꞌhiaj Ma̱ꞌan Ñaꞌanj an, dadinꞌ si̱ gaꞌhue gàꞌ ꞌngo̱ gàhuìꞌ sij ni̱ si̱ gaꞌhue gùnàj sij daranꞌ diû siganï̂nj nej nîman mánj.
Dadinꞌ àsìj nâ gàꞌ gaꞌmin David rayiꞌî sij ni̱ gataj sôꞌ:Daranꞌ diû giniꞌín Ma̱ꞌan si-Señoj ni̱ hua neꞌ ña̱an riñânj;dadinꞌ ni̱kïnj raꞌá neꞌ huàꞌàj, ni̱ si̱ guyuꞌhuí mánj.
Rayiꞌî dan ni̱ hua̱ dïnꞌïnj ruhuâ nimânj, ni̱ ganahuin nìhiàꞌ ruhuâj ni̱ gachrâ chraꞌa,ni̱ daranꞌ diû gànàꞌhuì si gu̱ru̱gûñuꞌunj Ma̱ꞌan si-Señoj ñùnj.
Dadinꞌ si̱ gudunâj Ma̱ꞌân rèꞌ ma̱ꞌan nimânj ñan màn nej nîman,ni̱ si̱ gaꞌnï̂nj Ma̱ꞌân rèꞌ si gi̱ri̱ꞌhiuj nneè kú.
Ni̱ gidigân Ma̱ꞌân rèꞌ chrej gàchè nga gané riñan hioꞌóo;ni̱ ûta ganahuin nìhiàꞌ ruhuâj giꞌhiaj Ma̱ꞌân rèꞌ dadinꞌ nne Ma̱ꞌân rèꞌ ngàj na̱nj ánj.
’Gu̱nïn nej suj di̱nï̂nj, dadinꞌ gaꞌmin nîꞌnï̀n rayiꞌî sachij David riñan nej suj, dadinꞌ gahuiꞌ sôꞌ ni̱ gachinꞌ nej sij nneè kú sôꞌ, ni̱ niꞌinꞌ nêꞌ ñan nngaj nneè kú sôꞌ nda gui hia̱j.
Sani̱ David huin sí gataj dàj ga̱huin, ni̱ gaꞌ niꞌin sôꞌ si Ma̱ꞌan Ñaꞌanj an gataj si yàngàꞌ hia nï̀nꞌ ga̱na̱chinika, siganï̂nj nej daꞌní sôꞌ Ma̱ꞌan Cristo guendâ ga̱ne gi̱nikaj sunj ñan gane sôꞌ gi̱nikaj su̱n sôꞌ.
Ni̱ àsìj diû dânj ni̱ gàꞌ niꞌin David si gànàꞌnï̀nj Ma̱ꞌan Cristo, ni̱ gaꞌmin sôꞌ si hua̱ ni̱ña̱n si gàhuìꞌ Ma̱ꞌan Cristo sani̱ ga̱na̱ꞌnïn siganï̂nj nej nîman, ni̱ si̱ giriꞌhiuj nneè ku mánj.
Ni̱ daranꞌ nêꞌ giniꞌin si ganaꞌnï̂nj Ma̱ꞌan Jesús giꞌhiaj Ma̱ꞌan Ñaꞌanj an.
Huê danj, ni̱ ginika Ma̱ꞌan Jesús gaꞌan ni̱ gunej raꞌa neꞌ huàꞌaj, ni̱ huê Ma̱ꞌan gaꞌhuiꞌ Espíritu Santo ra̱ꞌa Ma̱ꞌan Jesús, hia̱j ni̱ Ma̱ꞌan Jesús gaꞌnḯn gaꞌnaꞌ Ma̱ꞌan Espíritu Santo riñan nêꞌ.
Dadinꞌ gàꞌ niꞌînꞌ si sê David gahui gaꞌanj yàtàꞌa mánj; dadinꞌ gataj sij:Gataj Ma̱ꞌan Ñaꞌanj an gu̱nïn si-Seño maꞌán:“Ganê sòꞌ raꞌá neꞌ huàꞌàj,
nda gùchrù gi̱ngaj nej sí gunïnꞌ ngàꞌ riki dakót.”
Ni̱ nga gunïn daranꞌ nej guiì nej nuguanꞌ nânj, ni̱ ûta gahuin ruhuâ ninj ngà nda ruhuâ nimân ninj, ni̱ gataj ninj riñan Pedro ngà riñan aꞌngô nej sí gidigân si-nùguànꞌ Ma̱ꞌan Ñaꞌanj an:—Nùnj huin si gi̱ꞌhiaj nej ñûnj ni̱ ga̱ꞌhue gi̱nikaj Ma̱ꞌan Ñaꞌanj an nimân nìko rayiꞌî si-ga̱kïnꞌ nej ñûnj ràꞌaj di̱nï̂nj.
Ni̱ gataj Pedro:—Nànìkàj ruhuâ nej suj rayiꞌî si-ga̱kïnꞌ nej suj, ni̱ gàtàꞌ nne daꞌ goꞌngo̱ nej suj ngà siyu̱gui Ma̱ꞌan Jesucristo daꞌnga ni̱ gaꞌhue gi̱nikaj Ma̱ꞌan Ñaꞌanj an nimân nìko rayiꞌî si-ga̱kïnꞌ nej suj; ni̱ ga̱ꞌhue ga̱na̱huin ra̱ꞌa nej suj Ma̱ꞌan Espíritu Santo.
Dadinꞌ gàꞌ gataj Ma̱ꞌan Ñaꞌanj an si ri̱kij Ma̱ꞌan Espíritu Santo ga̱ne ngà nej suj, ni̱ huê danj na̱nj ga̱ne ngà nej daꞌní nej suj, ni̱ huê danj na̱nj ga̱ne ni̱ gi̱ꞌhia ga̱na̱ni̱n daranꞌ nej guiì màn nï̀nꞌ gàchràꞌ ruhuâ yimiguìi.
Ni̱ dunaꞌnga Pedro ni̱ gaꞌmin sôꞌ riñan nej guiì màn hiuj dânj, ni̱ gataj sôꞌ:—Akï̂n si ga̱ꞌna̱ꞌ nej suj riñan Ma̱ꞌan Ñaꞌanj an ni̱ gi̱ꞌhia si ga̱na̱ni̱n nej suj riñan sañun gàꞌ hua̱ yu̱gui ga̱na̱huin ra̱ꞌa nej guiì kï̱j huaa.
Huê danj ni̱ guyumân ruhuâ nej guiì niꞌin ninj si-nùguànꞌ Ma̱ꞌan Ñaꞌanj an ni̱ gataꞌ nne ninj, ni̱ huàꞌnï̀nj mîn ninj huin; ni̱ ganakaj duguiꞌ ninj ngà nej dinï̂nt.
Ni̱ guyumân ruhuâ ninj niꞌin ninj nej nuguanꞌ gidigân nej sôꞌ gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an, ni̱ hua̱ nùguànꞌàn ruhuâ daranꞌ ninj, ni̱ yâ nùguànꞌàn daranꞌ ninj, ni̱ màn nùguànꞌàn ninj aꞌmin ninj ngà Ma̱ꞌan Ñaꞌanj an.
Dàj giꞌhiaj nej cristiano gimân nga gayiꞌì nuhuî si̱nï̱ïnNi̱ gaꞌnaꞌ sa yuꞌhuiꞌi riñan daranꞌ nej guiì; ni̱ ûta nìko hua sa giꞌhiaj nej sí gidigân si̱nï̱n si-nùguànꞌ Ma̱ꞌan Ñaꞌanj an ni̱ ûta hua nej daꞌngaꞌa giꞌhiaj nej sôꞌ.
Ni̱ hua̱ nùguànꞌàn ruhuâ daranꞌ nej sôꞌ guyumân ruhuâ niꞌin si-nùguànꞌ Ma̱ꞌan Ñaꞌanj an, ni̱ guruguñuꞌunj nej sôꞌ sa gàchin riñan ꞌngo̱ ni̱ aꞌngô nej duguiꞌ nej sôꞌ;
ni̱ guduꞌhuêj nej sôꞌ doꞌó nej sôꞌ ngà nej sa hua̱ riñan nej sôꞌ, ni̱ gunuchraꞌ da̱ꞌa̱j nej sôꞌ nej rasu̱n dânj, dàj gachîn ma̱ꞌan riñan daꞌ goꞌngo̱ nej sôꞌ.
Ni̱ hua̱ gu̱ña̱n ruhuâ nej sôꞌ ni̱ nitaj si giyichinꞌ ruhuâ nej sôꞌ guendâ ga̱ꞌa̱nj nej sôꞌ nûhui, ni̱ huê danj na̱nj gidaꞌa nej sôꞌ si-sena Ma̱ꞌan Señor, ni̱ nda nìhiàꞌ chre hua ruhuâ nej sôꞌ ni̱ ya nùguànꞌàn nej sôꞌ ngà nej duguiꞌ nej sôꞌ.
Ni̱ gaꞌmin hueꞌê nej sôꞌ yiꞌî Ma̱ꞌan Ñaꞌanj an, ni̱ huê danj na̱nj gaꞌmin hueꞌê nej guiì yùmànꞌan rayiꞌî nej sôꞌ. Ni̱ daꞌ gui ni̱ gaꞌnḯn Ma̱ꞌan Ñaꞌanj an gaꞌnaꞌ nej guiì gananikàj ruhuâ rayiꞌî si-ga̱kïnꞌ ñan màn nej sij.
Ganahuin sí naꞌhue ga̱che̱Ni̱ ꞌngo̱ agaꞌ huàꞌnï̀nj ïn huaj nùguànꞌàn Pedro ngà Juan ñan nne nuhuî nìko guendâ ga̱ꞌmi̱n nguèj sôꞌ ngà Ma̱ꞌan Ñaꞌanj an, dadinꞌ orâ dânj ganaraꞌhuiꞌ nej judío guendâ ga̱ꞌmi̱n nej sôꞌ ngà Ma̱ꞌan Ñaꞌanj an.
Ni̱ ni̱ka̱j nej síi gaꞌnaꞌ nej sôꞌ ꞌngo̱ sí naꞌhuej ga̱che̱ dadinꞌ àsìj gaꞌnga sôꞌ naꞌhue ga̱che̱ sôꞌ, ni̱ daran nej gui guchruj nej sij nngaj sí dânj ñan nu̱n riñan rahueꞌ gùꞌnàj sa nìhiàꞌa, ni̱ nngaj sôꞌ hiuj nânj gachín sôꞌ karida riñan nej guiì gatûj ruhuâ nuhuî nìko.
Ni̱ nga giniꞌin sí nânj, si hua̱j ga̱tu̱ Pedro ngà Juan ruhuâ nuhuî nìko, ni̱ gachín nìꞌhiaj sôꞌ si gàꞌhuìꞌ Pedro ngà Juan sanꞌanj an riñan sôꞌ.
Ni̱ ûta hueꞌê gaꞌnḯn ñan, Juan ngà Pedro riñan sí nânj, ni̱ gataj Pedro gu̱nïn sôꞌ:—Gi̱niꞌhiaj sòꞌ riñan nguèj ñûnj àj nï̂n.
Hiôꞌ ni̱ ûta hueꞌê giniꞌhiaj sí dânj riñan nguèj sij, dadinꞌ ànàꞌhuìj sôꞌ ga̱na̱huin ra̱ꞌa sôꞌ ꞌngo̱ rasu̱un gàꞌhuìꞌ Pedro ngà Juan.
Sani̱ gataj Pedro gu̱nïn sôꞌ:—Nitaj si ni̱ka̱ sanꞌanj plata ngà sanꞌanj oro rìkìj raꞌâꞌ, sani̱ rìkìj sa ni̱ka̱ riñanꞌ râj; ni̱ ngà siyu̱gui Ma̱ꞌan Jesús ꞌna̱ꞌ yumanꞌ snàꞌànj Nazaret, ni̱ ga̱na̱chî sòꞌ ni̱ ga̱che̱ râj.
Ni̱ gidaꞌa Pedro raꞌa neꞌ huàꞌ sí dânj ni̱ ganachi ni̱ka̱j sôꞌ sí dânj; ni̱ orâ danj ni̱ ganahuin nùkuaj nguèj sirùhuìj sí dânj ngà nguèj dakó sôꞌ;
ni̱ huêj sôꞌ, ni̱ ganikïnꞌ ga̱hia sôꞌ ni̱ gaché sôꞌ; ni̱ gatûj sôꞌ ruhuâ nuhuî nìko ngà Pedro ni̱ ngà Juan, huêj sôꞌ ni̱ gaꞌmin hueꞌê sôꞌ yiꞌî Ma̱ꞌan Ñaꞌanj an.
Ni̱ giniꞌin daꞌ hua̱ gè yumanꞌan aché sí dânj ni̱ giniꞌin nej guiì si gaꞌmin hueꞌê sôꞌ yiꞌî Ma̱ꞌan Ñaꞌanj an.
Ni̱ naniꞌin nej sôꞌ si sí nânj huin sí nne gachín karida riñan nûhui nìko, ñan nu̱n rahueꞌ gùꞌnàj sa nìhiàꞌa; ni̱ ûta gahuin ña̱ꞌanj ruhuâ nej guiì màn hiuj dânj ni̱ guyuꞌhuiꞌ ninj nga giniꞌin ninj sa gahuin hiuj dânj.
Nuguanꞌ gaꞌmin Pedro nga nikïnꞌ sôꞌ riñan rahueꞌ ni̱ka̱j siyu̱gui SalomónNi̱ àràꞌhuèꞌ ran sí ga̱na̱huin dânj Pedro ngà Juan, ni̱ ûta gahuin ña̱ꞌanj, ruhuâ daranꞌ nej guiì yùmànꞌan, ni̱ naraꞌhui ninj ñan nu̱n rahueꞌ gùꞌnàj Salomón dadinꞌ hiuj dânj nikïnꞌ Pedro ngà Juan.
Ni̱ giniꞌin Pedro si naraꞌhuiꞌ nej guiì rigìi hiuj dânj, ni̱ gataj sôꞌ gu̱nïn nej guiì dânj:—Nej suj huin Israelita. Nùnj huin saj ni̱ gahuin ña̱ꞌanj ruhuâ nej suj rayiꞌî sa gahuin nânj ràꞌaj. Nùnj huin saj ni̱ gaꞌnḯn ñan nej suj riñan nej ñûnj, ni̱ ganï̂n ruhuâ nej suj si nej ñûnj giꞌhiaj gaꞌhue gaché si nânj ràꞌaj.
Ñaꞌanj nìkòꞌ sachij Abraham, ni̱ sachij Isaac, ni̱ sachij Jacob, ni̱ huej huin Ñaꞌanj nìkòꞌ nêꞌ, ni̱ huê Ma̱ꞌan huin sa nagiꞌhiaj nìko Ma̱ꞌan Jesús, ni̱ nej suj nagaꞌhuiꞌ Ma̱ꞌan Jesús guendâ da̱gahuiꞌ nej sí romano ni̱ nga gataj Pilato si gàꞌnï̀nj raꞌa sôꞌ Ma̱ꞌan Jesús ni̱ nun ga̱ꞌhue̱j nej suj mánj.
Sani̱ nun ga̱ꞌhue̱j nej suj ga̱na̱huin ra̱ꞌa nej suj Ma̱ꞌan sa gèe ni̱ Ma̱ꞌan sa giꞌhiaj sa Ni̱ka̱a, ni̱ gachín nìꞌhiaj nej suj si ga̱hui̱ sí dagahuiꞌ guiì ruhuâ dukuâ gaꞌa.
Ni̱ dagahuiꞌ nej suj Ma̱ꞌan sa giꞌhiaj ga̱na̱huin nìꞌnàꞌ nej guiì, ni̱ huê Ma̱ꞌan huin sa ganaꞌnï̂nj siganï̂nj nej nîman giꞌhiaj Ma̱ꞌan Ñaꞌanj an, ni̱ nej ñûnj huin nej sí giniꞌin dàj giranꞌanj.
Ni̱ guendâ guyumân ruhuâ nej ñûnj niꞌin nej ñûnj siyu̱gui Ma̱ꞌan Jesús, ni̱ rayiꞌî dan ni̱ ganahuin hueꞌê nneè kú sí ni̱kï̱nꞌ giniꞌhiaj nej suj hiuj nânj.
’Di̱nï̂nj sani̱ niꞌín si nun ga̱ra̱n daꞌngaꞌ ruhuâ nej suj màn yumanꞌ Israel sa giꞌhiaj nej suj, ni̱ huê danj na̱nj nun gi̱ni̱ꞌin daꞌngaꞌ nej sí ni̱ka̱j su̱n riñan nej suj sa giꞌhiaj nej sôꞌ.
Sani̱ gàꞌ gataj Ma̱ꞌan Ñaꞌanj an, nga garânj sunj gaꞌmin nej sôꞌ gataj dàj gahuin, si hua̱ ni̱ña̱n si gi̱ranꞌ sa̱ñu̱n si-Cristo Ma̱ꞌan.
Dadinꞌ àsìj si̱nï̱ïn ni̱ gàꞌ giꞌhiaj yu̱gui ni̱ gàꞌnïn ga̱ꞌna̱ꞌ Ma̱ꞌan Jesús, ni̱ rayiꞌî dan guyumân Ma̱ꞌan Jesús.
Ni̱ hua̱ ni̱ña̱n si ga̱ne Ma̱ꞌan Jesucristo yàtàꞌa nda gui ga̱na̱huin nàkà daranꞌ nej sa màn riñan hioꞌóo, dadinꞌ huê danj gàꞌ gataj Ma̱ꞌan Ñaꞌanj an duꞌhua nej sôꞌ gataj dàj ga̱huin nej sôꞌ gimân diû ri̱ki.
Dadinꞌ gataj Moisés gunïn nej sachij gimân diû ri̱ki: “Ma̱ꞌan Señor huin Daꞌanj nej suj ga̱na̱chi ni̱ka̱j ꞌngo̱ sôꞌ gànàtàꞌ dàj ga̱huin siganï̂nj nej dinḯn nej suj, dàj rûnꞌ giꞌhia ngàj; ni̱ gu̱nïn nej suj daranꞌ nej nuguanꞌ ga̱ꞌmi̱n sôꞌ;
ni̱ daranꞌ ma̱ꞌan nimân nej guiì nun gu̱nïn sa gaꞌmin sôꞌ gataj dàj gahuin, ni̱ si̱ gaꞌhue ga̱huin yiñán ninj ñan nne Ma̱ꞌan Ñaꞌanj an gàꞌ mánj. Huê dànanj gataj Moisés.”
’Daranꞌ nej sôꞌ gataj dàj ga̱huin àsìj gayiꞌij ngà Samuel gaꞌnaꞌ neꞌ ña̱an, ni̱ gaꞌmin nej sôꞌ, ni̱ gataj nej sôꞌ dàj ga̱huin rayiꞌî nej gui nânj.
Nej suj huin daꞌní nej sôꞌ gataj dàj gahuin, dadinꞌ huê danj gàꞌ guchiꞌ Ma̱ꞌan Ñaꞌanj an ꞌngo̱ duꞌhua ngà rej nêꞌ, ni̱ gata gu̱nïn sachij Abraham: “ꞌNgo̱ nej daꞌnít ni̱ ûta hueꞌê hua sa gi̱ꞌhia ngà daranꞌ nej guiì màn ruhuâ yumiguìi.”
Hia̱j ni̱ giꞌhiaj Ma̱ꞌan Ñaꞌanj an si gànàꞌnï̀nj Daꞌnin siganï̂nj nej nîman, ni̱ gaꞌnïn gaꞌnaꞌ Daꞌnin guendâ na̱gi̱ꞌhiaj hueꞌej nej suj, si na̱du̱na̱ nej suj ma̱ꞌan nej suj riñan nej sa kï̱j giꞌhiaj nej suj na̱nj ánj.
Ni̱kï̱nꞌ Pedro ngà Juan riñan junta nìko ni̱ka̱j ñuꞌunj nej rejNi̱ nga nï̀nꞌ aꞌmin nej sij si-nùguànꞌ Ma̱ꞌan Ñaꞌanj an riñan nej guiì yùmànꞌan, huê danj ni̱ gaꞌnaꞌ nej rej huin ña̱an ngà sí aꞌnïnꞌ riñan nej sí ni̱kï̱nꞌ dugumîn riñan nûhui nìko, huê danj na̱nj gaꞌnaꞌ yiꞌnïnꞌ nej sí saduseo ñan ni̱kï̱nꞌ nej sij.
Ni̱ ûta ginaꞌan ruhuâ nej sôꞌ guendâ gidigân nej sij si-nùguànꞌ Ma̱ꞌan Ñaꞌanj an riñan nej guiì yùmànꞌan, rayiꞌî guendâ gataj nej sij si ganaꞌnï̂nj Ma̱ꞌan Jesús siganï̂nj nej nîman.
Ni̱ gidaꞌa nej sij Pedro ngà Juan, ni̱ gachrîj nej sij dukuâ gaꞌa nguèj sôꞌ dadinꞌ gàꞌ ginìn gui dânj ni̱ gane nguèj sôꞌ dan hua̱ gè ñanꞌ dânj dukuâ gaꞌa ni̱ giri nej sij nguèj sôꞌ dukuâ gaꞌa nda garangaꞌ aꞌngô gui.
Sani̱ ûta gàꞌì nej guiì gunïn si-nùguànꞌ Ma̱ꞌan Ñaꞌanj an, ni̱ guyumân ruhuâ ninj niꞌin ninj Ma̱ꞌan Ñaꞌanj an; ni̱ daꞌnga ꞌngo̱ si ùnꞌùnꞌ mîn huin nej guiì guyumân ruhuâ ginikòꞌ rukû Ma̱ꞌan Jesús.
Ni̱ aꞌngô gui dânj, ni̱ ganahuin chre̱ꞌ nej sí ni̱ka̱j suun, ni̱ nej síchìj achij i ni̱ ngà nej sí chru̱n ley,
ni̱ ganahuin chre̱ꞌ nej rej huin ña̱n nï̀nꞌ gùꞌnàj, Anás, Kaifás, Juan ni̱ Alejandro, ni̱ daranꞌ nej dùguìꞌ nej rej.
Ni̱ ganï̂n nej sôꞌ danï̱n nguèj sij, ni̱ gachín naꞌanj nej sôꞌ nguèj sij ni̱ gataj nej sôꞌ:—Ahuin si riki sun nânj, ni̱ ahuin ngà siyu̱gui, giꞌhiaj nguèj suj dànanj ràꞌaj.
Hiôꞌ ni̱ nda nìchra chre, nun Ma̱ꞌan Espíritu Santo ruhuâ nimân Pedro, ni̱ gayiꞌì sôꞌ ni̱ gataj sôꞌ:—Nej suj nej sí ni̱ka̱j su̱n riñan yumanꞌan, ni̱ nej suj nej síchìj achij màn ruhuâ yumanꞌ Israel.
Ni̱ gachín naꞌanj nej suj nguèj ñûnj rayiꞌî sí aꞌnanꞌ ngà nneè kú, dadinꞌ gàꞌ ganahuin sàꞌ nneè kú sôꞌ,
ni̱ gaꞌ giniꞌin daranꞌ nej suj dàj gahuin, ni̱ giniꞌin daranꞌ nej guiì màn yumanꞌ Israel, si ngà siyu̱gui Ma̱ꞌan Jesús ꞌna̱ꞌ yumanꞌ Nazaret, Ma̱ꞌan sa dunikòꞌ nej suj riñan rugutsìi ni̱ Ma̱ꞌan sa ganaꞌnï̂nj siganï̂nj nej nîman giꞌhiaj Ma̱ꞌan Ñaꞌanj an, ni̱ huê Ma̱ꞌan giꞌhiaj ganahuin sí ni̱kï̱nꞌ giniꞌhiaj nej suj dânj.
Ni̱ giꞌhiaj nej suj, dàj rûnꞌ giꞌhiaj nej sí giꞌhiaj hueꞌe, dadinꞌ gudunâj nej sôꞌ ꞌngo̱ hiëj ganï̂n ruhuâ nej sôꞌ si nitaj si niꞌñan, sani̱ hiëj gunâj dânj, huej huin hiëj nìko nne sikûj hueꞌe.
Ni̱ nitaj si hua̱ aꞌngô sa gi̱ꞌhiaj ga̱na̱ni̱n nêꞌ gàꞌ mánj; dadinꞌ nitaj aꞌngô siyu̱gui hua riki yàtàꞌa, rikî Ma̱ꞌan Ñaꞌanj an, si gi̱ꞌhia ga̱na̱ni̱nꞌ mánj.
Ni̱ niꞌhiaj nej sí dânj si nitaj si yuꞌhuiꞌ Pedro ngà Juan ga̱ꞌmi̱n nguèj sôꞌ, ni̱ niꞌin sàꞌ nej sij si nitaj si chru̱n nguèj sôꞌ, ni̱ ûta gahuin ña̱ꞌanj ruhuâ nej sij, sani̱ gananiꞌin nej sij si gaché nguèj sôꞌ ngà Ma̱ꞌan Jesús.
Ni̱ giniꞌin nej sij si ni̱kï̱nꞌ sí ganahuin sàꞌ nneè kú dânj ngà Pedro ni̱ ngà Juan, ni̱ nitaj aꞌngô nuguanꞌ ga̱ꞌhue gìrìꞌ nej sij ga̱ꞌmi̱n nej sij gàꞌ mánj.
Hiôꞌ ni̱ gaꞌnïnꞌ nej rej suun si ga̱hui̱ nej sij ga̱ꞌa̱nj nej sij neꞌ ye̱ꞌ ñan màn yiꞌnïnꞌ nej sí ni̱ka̱j suun, ni̱ gayiꞌì nej sôꞌ ni̱ ganarïsnaꞌanj nej sôꞌ siganï̂nj nej ma̱ꞌan nej sôꞌ,
ni̱ gataj nej sôꞌ:—Nùnj huin si gi̱ꞌhiaj nêꞌ ngà nej sí nânj ràꞌaj. Dadinꞌ yàngàꞌ ni̱ ganahuin ꞌngo̱ sí aꞌnanꞌan giꞌhiaj nej sôꞌ, ni̱ giniꞌin daranꞌ nej guiì màn yumanꞌ snàꞌànj Jerusalén sa gahuin, ni̱ si̱ gaꞌhue ga̱ta̱j nêꞌ si sê danj gahuin mánj.
Sani̱ guendâ, si̱ gayaꞌnï̀n doj nej nuguanꞌ gidigân nej sij riñan nej guiì yùmànꞌan, ni̱ na̱gi̱ꞌhiaj ha̱i̱ nêꞌ sisi̱ si̱ gaꞌmin nej sij riñan nej guiì siyu̱gui Jesús gàꞌ mánj.
Ni̱ gakḯn nej sij nguèj sôꞌ, ni̱ duyuꞌhuiꞌ nej sij ni̱ nagiꞌhiaj ha̱i̱ nej sij si gàꞌ ꞌngo̱ si̱ garânj sun nej sôꞌ siyu̱gui Ma̱ꞌan Jesús nga ga̱ꞌmi̱n nej sôꞌ.
Sani̱ nanikàj Pedro ngà Juan ni̱ gataj nguèj sôꞌ:—Niꞌhiaj nej suj si dùgùnàj huaj riñan Ma̱ꞌan Ñaꞌanj an si gàꞌ si̱nï̱n da̱gahuin nej ñûnj riñan nej suj gàꞌ daꞌ riñan Ma̱ꞌan Ñaꞌanj an;
dadinꞌ si̱ gaꞌhue gu̱du̱naj nej ñûnj guendâ ga̱ꞌmi̱n nej ñûnj sa giniꞌin nej ñûnj ngà sa gunïn nej ñûnj mánj.
Huê danj ni̱ nagiꞌhiaj ha̱i̱ staꞌu nej sij riñan nej sôꞌ ni̱ ganaꞌnḯn raꞌa nej sij nej sôꞌ, ni̱ nun gìrìꞌ nej sij sa ga̱chru̱n nej sij guendâ gàꞌhuìꞌ nej sij kastîgu nej sôꞌ, dadinꞌ yuꞌhuiꞌ nej sij niꞌin nej sij nej guiì yùmànꞌan; dadinꞌ daranꞌ ninj gaꞌmin hueꞌê rayiꞌî Ma̱ꞌan Ñaꞌanj an ngà rayiꞌî sa gahuin,
dadinꞌ gachîn riñan hioꞌ huìj xia, huaj sí ganahuin hueꞌê nneè kú dânj.
Ni̱ nga gunïn nej sôꞌ nej nuguanꞌ ganataꞌ nguèj sij, ni̱ gachín nìꞌhiaj nùguànꞌàn nej sij riñan Ma̱ꞌan Ñaꞌanj an, ni̱ gataj nej sij:—Huê Ma̱ꞌân rèꞌ huin Ma̱ꞌan Señor ni̱ka̱j sun nìko, ni̱ huê Ma̱ꞌân rèꞌ huin Ma̱ꞌan Ñaꞌanj giꞌhiaj yàtàꞌa ngà hioꞌóo, nne ña̱ꞌa̱nj ni̱ daranꞌ nej sa màn ruhuâ nnee;
ni̱ garânj sun Ma̱ꞌân Espíritu Santo ni̱ gaꞌmin David ni̱ gataj sôꞌ:Nùnj huin saj ni̱ ûta huin duꞌhua nej guiì,ni̱ ganï̂n ruhuâ ninj rayiꞌî nej sa nitaj si niꞌñanj an ràꞌaj.
Ni̱ ganahuin chre̱ꞌ nej rey ni̱ka̱j sun riñan hioꞌóo,ni̱ ganahuin chre̱ꞌ nej sí aꞌnïnꞌïn ni̱ gu̱ña̱n guchiꞌ nej sôꞌ ꞌngo̱ duꞌhua, guendâ si̱ ganahuin ra̱ꞌa nej sôꞌ Ma̱ꞌan Ñaꞌanj an,ni̱ si̱ ganahuin ra̱ꞌa nej sôꞌ si-Cristo Ma̱ꞌan Ñaꞌanj an. Huê dànanj gaꞌmin David.
’Dadinꞌ yàngàꞌ hia nï̀nꞌ ni̱ ganakaj duguiꞌ Herodes ngà Poncio Pilato, ni̱ nej sí màn yumanꞌ Roma, ni̱ nej sí Israelita màn ruhuâ yumanꞌ snàꞌànj nânj, guendâ dagahuiꞌ nej sôꞌ Ma̱ꞌan Cristo, Ma̱ꞌan sa ganagui Ma̱ꞌân rèꞌ ga̱huin Rey riñan nej ñûnj.
Ni̱ huê dànanj ga̱huin daꞌnga ni̱ gisîj nuguanꞌan, dàj rûnꞌ ganï̂n ruhuâ Ma̱ꞌan Ñaꞌanj an àsìj nâ.
Señor, hia̱j ni̱ gi̱niꞌhiaj Ma̱ꞌân rèꞌ dadinꞌ aꞌmin hu̱e nej sij riñan nej ñûnj, ni̱ gurugûꞌñunj Ma̱ꞌân rèꞌ rukû nej ñûnj ni̱ si̱ guyuꞌhuiꞌ nej ñûnj ga̱ꞌmi̱n nej ñûnj si-nùguànꞌ Ma̱ꞌân rèꞌ riñan nej guiì mánj,
gu̱ru̱gûñuꞌunj Ma̱ꞌân rèꞌ si ga̱na̱huin nej guiì gi̱ꞌhiaj nej ñûnj, ni̱ nda nanè chre gi̱yi̱ne̱ si-yìꞌì ninj ni̱ huê danj ga̱ nej daꞌngaꞌa gi̱ꞌhiaj nej ñûnj, hiôꞌ ni̱ ga̱ꞌmi̱n hueꞌê nej guiì rayiꞌî Ma̱ꞌân Jesús, dadinꞌ huej huin sa gaꞌnaꞌ gu̱na̱nj gi̱tsî riñan Ma̱ꞌân rèꞌ.
Ni̱ nga gisîj gaꞌmin nej sij ngà Ma̱ꞌan Ñaꞌanj an, ni̱ gaꞌhuij ñûn ñan màn sij; ni̱ nda gachra chre ruhuâ nimân nej sij ginun Ma̱ꞌan Espíritu Santo, hiôꞌ ni̱ nitaj si guyuꞌhuiꞌ nej sij ga̱ꞌmi̱n nej sij si-nùguànꞌ Ma̱ꞌan Ñaꞌanj an gàꞌ mánj.
Hua̱ nùguànꞌan ruhuâ daranꞌ nej sijNi̱ hua̱ gu̱ña̱n ruhuâ nej guiì rìgì guyumân ruhuâ niꞌin Ma̱ꞌan Jesús ni̱ hua̱ gu̱ña̱n ruhuâ ma̱ꞌan nimân ninj; ni̱ gàꞌ si ꞌngo̱ nej guiì dânj nitaj si taj si si-ꞌhiaj ꞌngo̱ rïn ninj huin nej sa hua̱ riñan ninj, ni̱ taj ninj si si-ꞌhiaj daranꞌ ninj huin nej rasu̱n hua̱ riñan daꞌ goꞌngo̱ ninj.
Ni̱ nitaj si yuꞌhuiꞌ nej sij gi̱di̱gân nej sij ni̱ gànàtàꞌ nej sij si hia nï̀nꞌ ganaꞌnï̂nj Ma̱ꞌan Jesús siganï̂nj nej nîman, ni̱ ûta giꞌhiaj su̱nu̱j Ma̱ꞌan Ñaꞌanj an ngà nej sij.
Ni̱ nitaj gàꞌ si ꞌngo̱ nej sí ranꞌ àko hua siganï̂nj nej sij; dadinꞌ daranꞌ nej sí hua̱ doꞌó ngà dukuâ ni̱ naduꞌhuej nej sôꞌ, ni̱ ni̱ka̱j nej sôꞌ sanꞌanj gahuin duꞌhue nej rasu̱n dânj gaꞌnaꞌ nej sôꞌ,
ni̱ gaꞌhuiꞌ nej sôꞌ sanꞌanj dânj raꞌa nej sôꞌ gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an; ni̱ gunuchraꞌ da̱ꞌa̱j nej sôꞌ sanꞌanj dânj ni̱ gaꞌhuiꞌ nej sôꞌ dàj gachín ma̱ꞌan riñan daꞌ goꞌngo̱ nej duguiꞌ nej sôꞌ.
Ni̱ huê danj na̱nj giꞌhiaj José sôꞌ dugûꞌnàj nej sij Bernabé ni̱ guduꞌhuêj sôꞌ siꞌhiaj sôꞌ, (ni̱ Bernabé ruhuaj ga̱ta, sí nagiꞌhiaj nùkuaj ruhuâ nêꞌ) ni̱ levita huin sôꞌ ni̱ gaꞌnga sôꞌ riñan hioꞌó Chipre,
ni̱ hua̱ ꞌngo̱ doꞌó sôꞌ, ni̱ guduꞌhuêj sôꞌ hioꞌó dânj, ni̱ ni̱ka̱j sôꞌ gaꞌnaꞌ sôꞌ sanꞌanj gahuin duꞌhue doꞌó sôꞌ ni̱ nagaꞌhuiꞌ sôꞌ raꞌa nej sí gaꞌanj gi̱di̱gân si̱nï̱n.
Gakï̱nꞌ giꞌhiaj Ananías ngà SafiraSani̱ hua̱ ꞌngo̱ sí dânj ni̱ gùꞌnàj sôꞌ Ananías, ni̱ Safira huin nika sôꞌ, ni̱ guduꞌhuêj nguèj ni̱ka̱ sôꞌ ꞌngo̱ doꞌó nguèj ni̱ka̱ sôꞌ.
Ni̱ gaꞌmin gu̱ña̱n nguèj ni̱ka̱ sôꞌ, ni̱ gidaꞌa nguèj sôꞌ sanꞌanj gahuin duꞌhue doꞌó nguèj sôꞌ, ni̱ man do̱j sanꞌanj an nagaꞌhuiꞌ nguèj sôꞌ raꞌa nej sí gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an.
Ni̱ gataj Pedro:—Ananías nùnj huin saj ni̱ guyumân ruhuâꞌ giꞌhiaj sichre, ni̱ gachrîj huìꞌ sanꞌanj an gahuin duꞌhue doꞌót, ni̱ ganï̂n ruhuâꞌ si ga̱ꞌhue gi̱di̱gañuꞌunj Ma̱ꞌan Espíritu Santo na̱nj nînj.
Ni̱ sê doꞌôt huin hioꞌó dan ra̱ꞌ saj ûnꞌ, ni̱ si guduꞌhuêjꞌ ni̱ sê si-sa̱nꞌa̱nj huin sanꞌanj dan ra̱ꞌ saj ûnꞌ. Nùnj huin saj ni̱ guyumân ruhuâꞌ ni̱ giꞌhiâꞌ dànanj ràꞌaj. Sê riñan nej ñûnj gidigañuꞌunj mánj, riñan Ma̱ꞌan Ma̱ꞌan Ñaꞌanj an gidigañuꞌunj na̱nj ánj.
Ni̱ nga gunïn Ananías nej nuguanꞌ nânj, ni̱ ganatûj sôꞌ gaꞌanj sôꞌ ni̱ orâ chre ni̱ gahuiꞌ sôꞌ. Ni̱ ûta guyuꞌhuiꞌ nej guiì gunïn dàj gahuin.
Huê danj ni̱ gaꞌnaꞌ nej sí ña̱n màn hiuj dânj, ni̱ duriꞌñânj nej sôꞌ atsîj i yichrá sí gahuiꞌ dânj, ni̱ giri nej sôꞌ neꞌ ye̱ꞌ hueꞌ dânj, ni̱ gaꞌanj ga̱chi̱nꞌ nej sôꞌ.
Ni̱ gachîn daꞌnga ꞌngo̱ si huàꞌnï̀nj ora, ni̱ guyumân Safira huin nika Ananías ruhuâ hueꞌ dânj, sani̱ nun gi̱ni̱ꞌin ñûnꞌ nùnj huin si gahuin.
Hiôꞌ ni̱ gataj Pedro:—Ga̱ta̱j hia sòꞌ, si huê dànanj huin duꞌhue hioꞌó guduꞌhuêj nguèj nikaa râj.Ni̱ gataj yugûnꞌ dânj:—Huê dan huin duꞌhuej na̱nj ánj.
Ni̱ gataj Pedro gunïn ñûnꞌ:—Nùnj huin saj ni̱ gaꞌmin gu̱ña̱n nguèj nikaa ni̱ ganï̂n ruhuâ nguèj eꞌ gi̱di̱gañuꞌunj nguèj eꞌ Ma̱ꞌan Espíritu Santo ràꞌaj. Hia̱j gunumân nej sí ña̱n gaꞌanj gàchìnꞌ nikat, ni̱ akuanꞌ nï̱n ni̱ ga̱ꞌa̱nj gàchìnꞌ nej sij sòꞌ na̱nj ánj.
Ni̱ orâ chre ni̱ ganatûj yugûnꞌ dânj ñan ni̱kï̱nꞌ Pedro ni̱ gahuiꞌ ñûnꞌ; ni̱ gatûj nej sí ña̱an ruhuâ hueꞌ dânj; ni̱ ganachi nikaj nej sôꞌ, ni̱ gaꞌanj gàchìnꞌ nej sôꞌ yugûnꞌ dânj ñan nngaj nika ñûnꞌ.
Ni̱ guyuꞌhuiꞌ daranꞌ nej guiì nìkòꞌ rukû Ma̱ꞌan Jesús, ni̱ huê danj na̱nj guyuꞌhuiꞌ daranꞌ nej guiì gunïn dàj gahuin hiuj dânj.
Ûta ganahuin nej guiì giꞌhiaj nej sijNi̱ garânj sun Ma̱ꞌan Ñaꞌanj an nej sôꞌ gaꞌanj gànàtàꞌ si̱nï̱n si-nùguànꞌanj ni̱ nga gutaꞌ nej sôꞌ raꞌa nej sôꞌ ni̱ ganahuin ûta gàꞌì nej guiì aꞌnanꞌan ni̱ ûta nìko hua sa giꞌhiaj nej sôꞌ ruhuâ yumanꞌan; ni̱ hua̱ nùguànꞌàn ruhuâ daranꞌ nej sij mân nej sij ñan nu̱n riñan rahueꞌ gùꞌnàj Salomón.
Ni̱ naꞌhuej ruhuâ aꞌngô nej guiì gi̱nikaj duguiꞌ ninj ngà nej sí nìkòꞌ rukû Ma̱ꞌan Jesús; sani̱ ûta hueꞌê gaꞌmin nej guiì yùmànꞌan rayiꞌî nej sij.
Ni̱ daꞌ gui ni̱ guyumân ruhuâ gàꞌì nej síi ni̱ gàꞌì nej siyànà ni̱ nanikòꞌ nej sij rukû Ma̱ꞌan Jesús.
Huê danj ni̱ giri nej sij nej guiì aꞌnanꞌan ni̱ guchruj nej sij ruhuâ chrej gàchràꞌ huaj riki yumanꞌan, ni̱ tàj nej sôꞌ riñan nna nngaj nej sôꞌ, ni̱ nngaj nej sôꞌ riñan huée, ni̱ nga gachîn Pedro huaj sôꞌ, ni̱ ganahuin nej guiì aꞌnanꞌan ñan gachîn si-gàxùnꞌ sôꞌ.
Gata ra̱ꞌa nej sí dânj Pedro ngà JuanHuê danj ni̱ ûta gahuin yìkòj ruhuâ rej aꞌnïnꞌ nï̀nꞌïn, ni̱ huê danj na̱nj gahuin yìkòj ruhuâ daranꞌ nej sí saduseo;
Ni̱ gidaꞌa nej sij nguèj sí gaꞌanj gi̱di̱gan si̱nï̱n si-nùguànꞌ Ma̱ꞌan Ñaꞌanj an ni̱ gachrîj nej sij dukuâ gaꞌa nguèj sôꞌ;
Sani̱ nga nne nguèj sij ruhuâ dukuâ gaꞌa, ni̱ ruhuâ ña̱nꞌ mánj ni̱ gaꞌanj gànàꞌnï̀nj ángel riñan nej rahueꞌ nu̱n riñan dukuâ gaꞌa, ni̱ girij neꞌ yeꞌe nguèj sij ni̱ gata gu̱nïn nguèj sij:
—Ga̱ꞌa̱nj nguèj suj ruhuâ nuhuî nìko ni̱ ga̱nikïnꞌ nguèj suj hiuj dânj, ni̱ gànàtàꞌ nguèj suj nuguanꞌ ga̱ꞌhue giꞌhiaj ga̱na̱huin nìꞌnàꞌ nej guiì.
Ni̱ nga gunïn nguèj sij nej nuguanꞌ nânj, ni̱ hua ni̱ganꞌ ni̱ gatûj nguèj sij ruhuâ nûhui nìko ni̱ gidigân nguèj sij si-nùguànꞌ Ma̱ꞌan Ñaꞌanj an riñan nej guiì.Huê danj ni̱ nagiꞌhiaj chreꞌ rej aꞌnïnꞌ nï̀nꞌïn nej sí ni̱ka̱j duguiꞌ ngà sôꞌ, ni̱ huê danj na̱nj nagiꞌhiaj chre̱ꞌ sôꞌ yiꞌnïnꞌ nej sí ni̱ka̱j sun riñan yumanꞌan ngà daranꞌ nej síchìj achij huin daꞌní Israel, ni̱ gaꞌnḯn nej sôꞌ si ga̱ꞌa̱nj gi̱ri̱ nej policia Pedro ngà Juan ruhuâ dukuâ gaꞌa.
Sani̱ nga guchiꞌ nej sí dugumîn nûhui ñan nne dukuâ gaꞌa, ni̱ nitaj Pedro ngà Juan ꞌnïnj ruhuâ dukuâ gaꞌa ganariꞌ nej sôꞌ; huê danj ni̱ nanikàj nej sôꞌ ni̱ gaꞌanj gànàtàꞌ nej sôꞌ riñan rej aꞌnïnꞌïn,
Ni̱ gataj nej sôꞌ:—Yàngàꞌ, ni̱ nda hueꞌê chre hua rán riñan dukuâ gaꞌa ganariꞌ nej ñûnj, ni̱ huê danj nanj ni̱kï̱nꞌ nej policia dugumîn nej sôꞌ neꞌ ye̱ꞌ riñan dukuâ gaꞌa; sani̱ nga ganaꞌnï̂nj nej ñûnj riñan dukuâ gaꞌa, ni̱ nitaj gàꞌ si ꞌngo̱ nguèj sij ꞌnïnj neꞌ rùhuàa ganariꞌ nej ñûnj gàꞌ mánj.
Ni̱ nga gunïn rej aꞌnïnꞌ nï̀nꞌïn ni̱ huê danj na̱nj gunïn sí aꞌnïnꞌ riñan nej sí ni̱kï̱nꞌ dugumîn riñan nuhuî nìko, ni̱ nej rej huin ña̱an, ni̱ guruguiꞌ chìꞌ ruhuâ nej sôꞌ rayiꞌî nej sa gahuin.
Sani̱ guyumân ꞌngo̱ sí dânj, ni̱ gataj sôꞌ:—Nej sí gachrîj nej suj dukuâ gaꞌa nikïnꞌ gidigân ruhuâ nûhui, riñan nej guiì yùmànꞌan na̱nj ánj.
Huê danj ni̱ gaꞌanj sí aꞌnïnꞌ riñan nej sí dugumîn nûhui nìko ngà nej sí dugumîn nuhuî nìko, ni̱ ginikaj nej sô gaꞌnaꞌ nej sôꞌ Pedro ngà Juan riñan junta sani̱ nun gi̱ꞌhiaj hu̱e nej sôꞌ ngà nguèj sij, dadinꞌ yuꞌhuiꞌ nej sôꞌ si ga̱rru̱n nej guiì yùmànꞌan hiëj nej sôꞌ.
Ni̱ ginikaj nej sij gaꞌnaꞌ nej sij nguèj sôꞌ, ni̱ nagaꞌhuiꞌ nej sij nguèj sôꞌ raꞌa yiꞌnïnꞌ nej sí ni̱ka̱j su̱n riñan yumanꞌan, ni̱ gachín naꞌanj rej aꞌnïnꞌ nï̀nꞌïn nguèj sôꞌ ni̱ gataj nej sí dânj:
—Sê gàꞌ ûta gaꞌnïnꞌ su̱n nej ñûnj riñan nguèj suj si si̱ garânj sun nguèj suj siyu̱gui sí dan nga ga̱ꞌmi̱n nguèj suj ûnꞌ. Hia̱j ni̱ gàꞌ ꞌngo̱ gachra nï̀nꞌ ruhuâ yumanꞌ snàꞌànj Jerusalén gidigân nej suj nej yìꞌnï̀nꞌ nuguanꞌ dânj, ni̱ ruhuâ nej suj si gànàtàꞌ tun sí dan yichrá nej ñûnj na̱nj nîꞌ.
Nanikàj Pedro ngà aꞌngô nej sôꞌ gaꞌanj gi̱di̱gân si̱nï̱n si-nùguànꞌ Ñaꞌanj an ni̱ gataj nej sôꞌ:—Ña̱ꞌa̱n huaj si da̱gahuin si̱nï̱n nej ñûnj nuguanꞌ gataj Ma̱ꞌan Ñaꞌanj an gàꞌ daꞌ si da̱gahuin nej ñûnj nuguanꞌ ga̱ta̱j nej síi na̱nj ánj.
Ma̱ꞌan Ñaꞌanj guyumân ruhuâ rej nej ñûnj giꞌhiaj ganaꞌnï̂nj Ma̱ꞌan Jesús siganï̂nj nej nîman, ni̱ huê Ma̱ꞌan huin sa dunikòꞌ nej suj riñan rugutsìi.
Ni̱ huê Ma̱ꞌan Jesús, huin ganachinikaj Ma̱ꞌan Na̱ꞌanj an ni̱ gunej raꞌa neꞌ huàꞌaj ni̱ giꞌhia si gàꞌnïnj ni̱ gi̱ꞌhia si ga̱na̱ni̱n nej guiì, ni̱ gi̱ꞌhia si gànànìkàj ruhuâ nej guiì màn Israel rayiꞌî si-ga̱kïnꞌ ninj, ni̱ gi̱nika nimân nìko rayiꞌî si-ga̱kïnꞌ ninj na̱nj ánj.
Ni̱ nej ñûnj huin nej sí giniꞌin dàj gahuin, ni̱ huê danj na̱nj giniꞌin Ma̱ꞌan Espíritu Santo, ni̱ gaꞌhuiꞌ Ma̱ꞌan Ñaꞌanj an Ma̱ꞌan Espíritu Santo riñan nej sí dagahuin hueꞌê riñanj.
Ni̱ nga, gunïn nej sí nânj nej nuguanꞌ nânj, ni̱ ûta ginaꞌan ruhuâ nej sôꞌ, ni̱ ruhuâ nej sôꞌ da̱gahuiꞌ nej sôꞌ nej sij.
Hiôꞌ ni̱ ganayumàn ꞌngo̱ sí fariseo gùꞌnàj Gamaliel riñan junta dânj, ni̱ huin sôꞌ ꞌngo̱ maestrû chru̱n ley, ni̱ ûta nikaj chre̱j nej guiì yùmànꞌan ngà sôꞌ, ni̱ gaꞌnïnꞌ sôꞌ suun si gi̱ri̱ nej sij ga̱ꞌa̱nj nej sôꞌ gidigân si̱nï̱n si-nùguànꞌ Ma̱ꞌan Ñaꞌanj an neꞌ ye̱ꞌe,
ni̱ gataj sôꞌ gu̱nïn nej sij:—Nej suj ni̱ka̱j su̱n riñan yumanꞌ Israel, hueꞌê ga̱nï̱n ruhuâ nej suj dàj giꞌhiaj nej suj ngà nej sí nânj.
Ga̱na̱nun ruhuâ nej suj dadinꞌ gachín ꞌngo̱ diû ni̱ gane ꞌngo̱ sí gùꞌnàj Teudas siganï̂nj nêꞌ, ni̱ gataj sôꞌ si huin sôꞌ sí ña̱ꞌa̱n doj riñan nej guiì. Ni̱ ganakaj duguiꞌ ꞌngo̱ si gaꞌânj sientu nej síi ngà sôꞌ, sani̱ nga gahuiꞌ sôꞌ, ni̱ gayaꞌnï̀n daranꞌ nej sí dagahuin sa gataj sôꞌ, ni̱ nitaj sí dugunïnꞌ rayiꞌî yiꞌnïnꞌ dânj gàꞌ mánj.
Neꞌ rùkù nga gahuiꞌ sí dânj ni̱ ganachi nikaj aꞌngô sí gùꞌnàj Judas sí ꞌna̱ꞌ riñan hioꞌó Galilea ma̱ꞌan sôꞌ, nej gui nga nagiꞌhiaj nej sij guenda andaj guiì mân Israel, ni̱ ûta gàꞌì yumanꞌan ginikòꞌ rukû sôꞌ. Sani̱ nga gahuiꞌ sôꞌ, ni̱ huê danj na̱nj nitaj sí du̱gunïnꞌ rayiꞌî yiꞌnïnꞌ dânj gàꞌ mánj.
Nàrìkìj chrej e riñan nej suj: Ni̱ si̱ garanꞌ ñuꞌunj nej suj nej sij mánj, ni̱ gàꞌnï̀nj raꞌa nej suj nej sij; dadinꞌ si sa giri raa̱ nej ma̱ꞌan nej sij huin sa giꞌhiaj nej sij ni̱ ga̱na̱hui;
sani̱ si Ñaꞌanj an huin sa gataj si huê danj gi̱di̱gân nej sij, ni̱ si gaꞌhue gu̱du̱rëꞌ nej suj nej nuguanꞌ gaꞌmin nej sij mánj; dadinꞌ si nuhuij ni̱ ngà Ma̱ꞌan Ñaꞌanj an nun nej suj gunïnꞌ nej suj, ni̱ garânj yina nej sij nuguanꞌ gataj síchìj nânj.
Huê danj ni̱ gakḯn nej sij gaꞌnaꞌ nej sí gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an, ni̱ neꞌ rùkù nga gisîj duguañun nej sij nej sôꞌ, ni̱ nagiꞌhiaj ha̱i̱ nej sij si si̱ gununâ nej sôꞌ siyu̱gui Ma̱ꞌan Jesús, huê danj ni̱ ganaꞌnḯn raꞌa nej sij nej sôꞌ.
Ni̱ gahui nej sôꞌ gaꞌanj nej sôꞌ riñan junta hua̱ hiuj dânj, ni̱ ûta ganahuin nìhiàꞌ ruhuâ nej sôꞌ rayiꞌî guendâ giranꞌ sa̱ñu̱n nej sôꞌ rayiꞌî siyu̱gui Ma̱ꞌan Jesús.
Ni̱ daranꞌ nej gui, huaꞌanj nej sij ruhuâ nûhui, ni̱ ruhuâ nej hueꞌe, ni̱ nitaj àmàn gaꞌnïnꞌ ruhuâ nej sij guendâ gi̱di̱gân nej sij si-nùguànꞌ Ma̱ꞌan Jesucristo riñan nej guiì mánj.
Ganagui nej sij chi̱j diákonoNej gui dânj, ni̱ ñan ûta gahuin gàꞌì nej sí gaꞌnaꞌ gahuin chru̱un, ni̱ gaꞌmin nej sí judío aꞌmin nânj griego rayiꞌî nej sí aꞌmin nânj hebreo, ni̱ gataj nej sôꞌ si daranꞌ nej gui ni̱ nun gìrìꞌ hueꞌê nej siyànà minj judía aꞌmin nânj griego ya̱ ninj.
Hiôꞌ ni̱ nagiꞌhiaj chre̱ꞌ nej yùhuìj nej sí gaꞌnaꞌ gahuin chru̱n riñan Ma̱ꞌan Jesús daranꞌ nej sí ꞌnaꞌ ga̱huin chru̱n riñan nej sôꞌ, ni̱ gataj nej sôꞌ gu̱nïn nej sí dânj:—Nitaj si dùgùnàj huaj si gu̱du̱nâj nêꞌ si-nùguànꞌ Ma̱ꞌan Ñaꞌanj an, ni̱ gàꞌhuìꞌ sa ya̱ nej guiì mánj.
Nànàꞌhuìꞌ nej suj chi̱j nej dinï̂nt siganï̂nj nej suj, nej sôꞌ ràyìꞌì gaꞌmin hueꞌê nej guiì, nej sôꞌ hua̱ nìchra ruhuâ nimân ngà Ma̱ꞌan Espíritu Santo, ni̱ nej sôꞌ ûta hueꞌê garânj daꞌngaꞌ ruhuâ, ni̱ raꞌa nej sôꞌ gàꞌhuìꞌ nej suj sun dânj.
Ni̱ gahuin nìhiàꞌ ruhuâ ni̱ ga gu̱ña̱n ruhuâ daranꞌ nej sí gaꞌnaꞌ gahuin chru̱un nga gunïn nej sôꞌ nej nuguanꞌ nânj; ni̱ ganagui nej sôꞌ Esteban, ni̱ ûta nìko guyumân ruhuâ sôꞌ niꞌin sôꞌ Ma̱ꞌan Ñaꞌanj an, ni̱ nda nìchra chre ruhuâ nimân sôꞌ nun Ma̱ꞌan Espíritu Santo, ni̱ ganagui nej sôꞌ Felipe, Prócoro, Nicanor, Timón, Parmenas, Nicolás sí guyumân ruhuâ ni̱ huin sôꞌ sí ꞌna̱ꞌ yumanꞌ snàꞌànj Antioquía.
Ni̱ka̱j nej sij gaꞌanj nej sij nej sí nânj riñan nej sôꞌ gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an, ni̱ gachín nìꞌhiaj nej sôꞌ riñan Ma̱ꞌan Ñaꞌanj an, rayiꞌî nej sí nânj, ni̱ gutaꞌ nej sôꞌ raꞌa nej sôꞌ ahui nej sí nânj.
Ni̱ gayaꞌnï̀n si-nùguànꞌ Ma̱ꞌan Señor, ni̱ ûta giyiꞌnanj nej sí gahuin chru̱n si-nùguànꞌ Ma̱ꞌan Señor ruhuâ yumanꞌ snàꞌànj Jerusalén; ni̱ ûta gàꞌì nej rej guyumân ruhuâ niꞌin si-nùguànꞌ Ma̱ꞌan Señor.
Gidaꞌa nej sij Esteban guendâ ga̱chri̱ nej sij dukuâ gaꞌaNi̱ ûta gininj hueꞌê sa giꞌhiaj Esteban riñan nej guiì ni̱ ûta nùkuaj garânj sun Ma̱ꞌan Ñaꞌanj an sôꞌ, ni̱ ûta ganahuin nej guiì giꞌhiaj sôꞌ ni̱ ûta nìko hua sa giꞌhiaj sôꞌ ruhuâ yumanꞌan.
Hiôꞌ ni̱ gayiꞌì ꞌngo̱ yiꞌnïnꞌ nej sí gùꞌnàj libertos, ni̱ nej sí ꞌnaꞌ riñan hioꞌó Sirene, nej sí ꞌnaꞌ riñan hioꞌó Alejandría, nej sí ꞌnaꞌ riñan hioꞌó Silisia ni̱ nej sí ꞌnaꞌ riñan hioꞌó Asia, ni̱ gaꞌmin ꞌngo̱ ni̱ gaꞌmin aꞌngô nej sí dânj riñan Esteban ni̱ gunïnꞌ nej sí dânj ngà Esteban rayiꞌî si-nùguànꞌ Ma̱ꞌan Señor.
Sani̱ naꞌhue gùnùkuaj nej sí dânj giꞌhiaj ga̱nan nej sôꞌ Esteban dadinꞌ ûta nìko niꞌin sôꞌ si-nùguànꞌ Ma̱ꞌan Señor ni̱ ûta ran hua nej nuguanꞌ gaꞌmin sôꞌ giꞌhiaj Ma̱ꞌan Espíritu Santo.
Hiôꞌ ni̱ guruꞌhue huì nej sí dânj duꞌhue huìj, huàꞌnï̀nj ranꞌ nej síi guendâ ga̱ra̱n ruhuâ nej sôꞌ nuguanꞌ gidigañuꞌunj un ni̱ gataj nej sôꞌ si gunïn nej sôꞌ gaꞌmin kï̱j Esteban yiꞌî sachij Moisés ngà yiꞌî Ma̱ꞌan Ñaꞌanj an.
Ni̱ giꞌhiaj nej sij ganachej ruhuâ nej guiì yùmànꞌan niꞌin ninj Esteban, ni̱ huê danj na̱nj ganachej ruhuâ nej síchìj achij i, ni̱ ganachej ruhuâ nej sí chru̱n ley, ni̱ gayiꞌì nej sôꞌ ni̱ gidaꞌa nej sôꞌ ni̱ gunùkuaj nej sôꞌ, ni̱ ni̱ka̱j nej sôꞌ gaꞌnaꞌ nej sôꞌ riñan yiꞌnïnꞌ nej sí ni̱ka̱j su̱n riñan yumanꞌan.
Ni̱ ganï̂n nej sij nej sí ganataꞌ nuguanꞌ gidigañuꞌunj un ni̱ gataj nej sôꞌ:—Nitaj si giyichinꞌ ga̱ꞌmi̱n sí nânj nuguanꞌ kï̱j huaa rayiꞌî nûhui nìko ngà rayiꞌî si-ley Ma̱ꞌan Ñaꞌanj an mánj;
Ni̱ gunïn nej nûnj gataj sij si sí gùꞌnàj Jesús ꞌnaꞌ yumanꞌ snàꞌànj Nazaret gu̱du̱rëꞌ nuhuî nânj, ni̱ na̱du̱na̱ sôꞌ nej chrej gidigân sachij Moisés.
Hiôꞌ ni̱ nga giniꞌhiaj daranꞌ nej sí ni̱ka̱j ñuꞌunj junta, riñan Esteban, ni̱ giniꞌin nej sôꞌ si dàj rûnꞌ nun riñan ꞌngo̱ ángel nun riñan Esteban.
Dunaꞌhuej Esteban rayiꞌî sôꞌHiôꞌ ni̱ gataj rej huin ña̱n nï̀nꞌïn gunïn Esteban:—Yàngàꞌ huin daranꞌ nej nuguanꞌ nânj nîꞌ.
Ni̱ gataj Esteban:—Gu̱nïn nej suj di̱nï̂nj ni̱ gu̱nïn nej suj huin nej sachij i. Dadinꞌ gàꞌ gunïn nej suj si ganikïnꞌ Ma̱ꞌan Ñaꞌanj an riñan rej nêꞌ Abraham, nga gane sôꞌ riñan hioꞌó Mesopotamia, nga nï̀nꞌ ga̱chin ga̱ꞌna̱ꞌ sôꞌ ga̱ne sôꞌ riñan hioꞌó Harán.
Ni̱ gata gunïn sôꞌ: “Ga̱hui̱ sòꞌ riñan doꞌót ni̱ ñan màn nej duguiꞌ, ni̱ ga̱ꞌna̱ꞌ riñan hioꞌó gi̱di̱gán sòꞌ.”
Hiôꞌ ni̱ gahui sôꞌ ruhuâ yiñán nej sí Kaldeos ni̱ gaꞌanj ga̱ne sôꞌ riñan hioꞌó Harán; neꞌ rùkù ni̱ gahuiꞌ rej sôꞌ, huê danj ni̱ gakḯn Ma̱ꞌan Ñaꞌanj an ni̱ gaꞌnaꞌ sôꞌ riñan hioꞌó ñan nne nêꞌ nda gui hia̱j.
Ni̱ nùnj huin si gurûn sôꞌ riñan hioꞌó nânj sani̱ nun gìrìꞌ nìꞌhiaj sôꞌ ga̱ne sôꞌ riñan hioꞌó nânj, sani̱ gataj Ma̱ꞌan Ñaꞌanj an gu̱nïn sôꞌ si yàngàꞌ hia nï̀nꞌ ni̱ ga̱ꞌhuij hioꞌó nânj ga̱huin doꞌó nej daꞌní sôꞌ, sani̱ nga gataj Ma̱ꞌan Ñaꞌanj an dànanj gu̱nïn sôꞌ ni̱ nitaj daꞌní sôꞌ hua mánj.
Ni̱ gataj Ma̱ꞌan Ñaꞌanj an gunïn sôꞌ: Si ga̱ꞌnïn ga̱ꞌa̱nj nej daꞌní sôꞌ riñan aꞌngô hioꞌó ânèj e, ni̱ gi̱ꞌhia si ga̱huin nej daꞌní sôꞌ musu giꞌnïnj gi̱ꞌhiaj sun chre riñan nej sí màn yumanꞌ ñan gùchìꞌ nej sôꞌ ni̱ gaꞌânj siêntu hioꞌo gi̱ranꞌ sa̱ñu̱n nej sôꞌ gi̱ꞌhiaj nej sí màn ñan gùchìꞌ nej sôꞌ.
Ni̱ gataj Ma̱ꞌan Ñaꞌanj an: “Sani̱ gànàchìnj guenda, riñan país gi̱ꞌhiaj gi̱ranꞌ sa̱ñu̱n nej sij; ni̱ neꞌ rùkù ni̱ gu̱du̱nâj nej sij yiñán nej sí dânj ni̱ ga̱ꞌna̱ꞌ nej sij ni̱ gu̱na̱nj gi̱ꞌtsi nej sij riñânj riñan hioꞌó nânj.”
Ni̱ guchiꞌ Ma̱ꞌan Ñaꞌanj an ꞌngo̱ duꞌhua ngà sôꞌ ni̱ gata si ga̱ꞌne̱ꞌ sôꞌ nnïnj arán ga̱ni̱ka̱j raa̱ nneè nàꞌàj daꞌní sôꞌ; huê danj ni̱ gaꞌnga Isaac daꞌní Abraham, ni̱ nga gisîj Isaac tï̱nj gui ni̱ gaꞌneꞌ sôꞌ nnïnj arán raa̱ nneè nàꞌàj Isaac, ni̱ gaꞌnga daꞌní Isaac huin Jacob ni̱ gaꞌneꞌ sôꞌ nnïnj arán raa̱ nneè nàꞌàj Jacob, huê danj ni̱ gaꞌnga yùhuìj daꞌní Jacob ni̱ gaꞌneꞌ sôꞌ nnïnj arán raa̱ nneè nàꞌàj nej yùhuìj daꞌní sôꞌ.
’Sani̱ guendâ huin yìkòj ruhuâ nej sôꞌ niꞌin nej sôꞌ José ni̱ guduꞌhuêj nej sôꞌ gaꞌanj José riñan hioꞌó Egipto; sani̱ nne Ma̱ꞌan Ñaꞌanj an ngà José.
Ni̱ giꞌhiaj Ma̱ꞌan Ñaꞌanj an si ga̱na̱ni̱n sôꞌ riñan daranꞌ nej sañuun ga riñan sôꞌ, ni̱ ûta hueꞌê garânj daꞌngaꞌ ruhuâ sôꞌ ni̱ gininj hueꞌê sôꞌ riñan Faraón rey ni̱ka̱j su̱n riñan hioꞌó Egipto, rayiꞌî dânj ni̱ giꞌhiaj Faraón si ga̱huin sôꞌ gobernador riñan hioꞌó Egipto ni̱ ginikaj su̱n sôꞌ riñan nej guiì màn dukuâ Faraón.
’Hiôꞌ ni̱ gaꞌnaꞌ yiꞌnaa daꞌ hua̱ nï̀nꞌ gàchràꞌ riñan hioꞌó Egipto ni̱ nï̀nꞌ gàchràꞌ riñan hioꞌó Kanaán, ni̱ ûta giranꞌ sa̱ñu̱n nej guiì; ni̱ nun gìrìꞌ rej nêꞌ sa ya̱ nej sôꞌ rayiꞌî yiꞌna dânj.
Ni̱ nga gunïn sachij Jacob si màn trigu riñan hioꞌó Egipto, ni̱ gaꞌnḯn sôꞌ gaꞌanj si̱nï̱n rej nêꞌ riñan hioꞌó dânj.
Ni̱ nga gisîj huàꞌ gaꞌanj rej nêꞌ riñan hioꞌó Egipto, ni̱ nadigân José ma̱ꞌan sôꞌ riñan nej dinḯn sôꞌ, ni̱ ganataꞌ sôꞌ riñan Faraón si dinḯn sôꞌ huin rej nêꞌ.
Ni̱ gaꞌnḯn José, gaꞌanj ga̱na̱ka̱j nej dinḯn sôꞌ rej sôꞌ sachij Jacob, ni̱ gaꞌnaꞌ daranꞌ nej dùguìꞌ sôꞌ, ni̱ gaꞌnaꞌ daꞌngaꞌ ꞌngo̱ si huàꞌnï̀nj xia yi̱nu̱nꞌ nej guiì.
Huê danj ni̱ gaꞌnaꞌ sachij Jacob riñan hioꞌó Egipto, ni̱ hiuj dânj nne sôꞌ nga gahuiꞌ sôꞌ, ni̱ huê hiuj dânj nne nej rej nêꞌ ni̱ gahuiꞌ nej sôꞌ.
Sani̱ nanꞌ nneè kú nej sôꞌ riñan hioꞌó Siquem, hioꞌó ganarânj sachij Abraham riñan nej daꞌní Hamor, ni̱ ruhuâ huej nânj gachinꞌ nej sij nej nimân.
’Sani̱ nga ruhuâ ga̱na̱huij diû ga̱ne nej sij riñan hioꞌó Egipto, ni̱ dàj rûnꞌ yàngàꞌ hia gataj Ma̱ꞌan Ñaꞌanj an gu̱nïn sachij Abraham, ni̱ gachij yumanꞌan ni̱ giyiꞌnanj nej dùguìꞌ nej sij ruhuâ yumanꞌ Egipto.
Ni̱ ganakaj su̱n aꞌngô rey riñan yumanꞌ Egipto sani̱ nun niꞌin sôꞌ José.
Ni̱ huê gè diû dânj gaꞌnga sachij Moisés, ni̱ gininj hueꞌê sôꞌ riñan Ma̱ꞌan Ñaꞌanj an; ni̱ gane sôꞌ huàꞌnï̀nj ahuii dukuâ rej sôꞌ.
Sani̱ nga doj huaj gàhuìꞌ sôꞌ, ni̱ ganakaj daꞌnin yànà Faraón sôꞌ, ni̱ dugumîn siyànà dânj ni̱ gachij sôꞌ giꞌhia.
Ni̱ gahuin chru̱n Moisés daranꞌ nej sa niꞌin nej sí chru̱n màn yumanꞌ Egipto; ni̱ ûta ran gaꞌmin sôꞌ ni̱ ûta hueꞌê hua nej sa giꞌhiaj sôꞌ.
’Ni̱ nga gisîj sôꞌ huìj xia hioꞌo, ni̱ ganï̂n ruhuâ sôꞌ ga̱ꞌa̱nj gi̱niꞌhiaj sôꞌ ñan màn nej duguiꞌ sôꞌ, nej daꞌní Israel.
Ni̱ nga giniꞌin sôꞌ gaꞌhuiꞌ ꞌngo̱ sí màn yumanꞌ Egipto ꞌngo̱ sí Israelita, ni̱ dunaꞌhuej sôꞌ rayiꞌî sí Israelita, ni̱ guduranꞌ yiꞌì sôꞌ sí Egipto, guendâ gàꞌhuìꞌ sôꞌ niꞌhiaj nej sí Israelita.
Ni̱ ganï̂n ruhuâ sôꞌ si ga̱ra̱n daꞌnga ruhuâ nej dinḯn sôꞌ si Ñaꞌanj an gu̱ru̱gûñuꞌunj rukû sôꞌ ni̱ gi̱ꞌhia si ga̱hui̱ nej sôꞌ ruhuâ yumanꞌ Egipto; sani̱ nun ga̱ꞌhue ga̱ra̱nꞌ daꞌnga ruhuâ nej sí yiñán sôꞌ sa giꞌhiaj sôꞌ.
Aꞌngô gui dânj ni̱ gaꞌanj sôꞌ, ni̱ ganariꞌ sôꞌ si huìj ranꞌ nej sí yiñán sôꞌ nun ûtaꞌ, ni̱ gunuchraꞌ da̱ꞌa̱j sôꞌ nguèj síꞌ, ni̱ gataj sôꞌ gunïn nguèj sí dânj: “Nùnj huin saj ni̱ gunïnꞌ nguèj suj, ni̱ gaꞌhuiꞌ nguèj suj niꞌhiaj ꞌngo̱ ni̱ aꞌngô dinḯn nguèj suj ràꞌaj.”
Sani̱ nun ga̱na̱daꞌa sí gaꞌhuiꞌ niꞌhiaj dinḯn dânj si-nùguànꞌ sôꞌ, ni̱ gataj sí dânj gunïn sôꞌ: “Ahuin si rikî si gi̱nikaj su̱nꞌ, ni̱ ga̱huînꞌ guesì riñan nej ñûnj ràꞌaj.
Ruhuâꞌ da̱gahuîꞌ ñùnj, dàj rûnꞌ dagahuîꞌ gukï sí Egipto na̱nj nîꞌ.”
Ni̱ nga gunïn Moisés nej nuguanꞌ nânj, ni̱ gunânj sôꞌ gaꞌanj sôꞌ, ni̱ gaꞌanj ga̱ne nun akuanꞌ sôꞌ riñan hioꞌó Madián, ni̱ hiuj dânj nne sôꞌ nga gayakaj sôꞌ nika sôꞌ ni̱ gaꞌnga huìj daꞌnin naꞌu sôꞌ.
’Ni̱ gachin huìj xia hioꞌo, ni̱ ganikïnꞌ ꞌngo̱ si-ángel Ma̱ꞌan Ñaꞌanj an riñan Moisés nga nikïnꞌ sôꞌ riñan hioꞌó nàkò nngaj ñan ni̱kï̱nꞌ kïj gùꞌnàj Sinaí, ni̱ nda nariꞌñanj chre ganûn ñaꞌaan chrun nìkàꞌ lij zarza giniꞌin sôꞌ.
Hiôꞌ ni̱, giniꞌhiaj Moisés, ni̱ gahuin ña̱ꞌanj ruhuâ sôꞌ rayiꞌî sa giniꞌin sôꞌ; ni̱ gaꞌnaꞌ nichì sôꞌ guendâ gi̱niꞌhiaj hueꞌê sôꞌ doj, huê danj ni̱ gunïn sôꞌ gaꞌmin Ma̱ꞌan Señor ni̱ gata gunïn sôꞌ:
“Ñùnj huin Ma̱ꞌan Ñaꞌanj nìkòꞌ nej yît, ni̱ huê huin Danꞌanj Abraham, Danꞌanj Isaac, ni̱ Danꞌanj Jacob.” Ni̱ nda nagunanj nneè kû Moisés nga gunïn sôꞌ, ni̱ naꞌhuej ruhuâ sôꞌ gi̱niꞌhiaj sôꞌ ñan ganûn ñaꞌan dânj.
Ni̱ gataj Ma̱ꞌan Señor gu̱nïn sôꞌ: Gi̱ri̱ sòꞌ kanj ꞌnï̱nj dakôt dânj, dadinꞌ hioꞌó gèe huin ñan ni̱kï̱nꞌ dânj na̱nj ánj.
Giniꞌín si ûta giranꞌ sa̱ñu̱n nej daꞌnî nne riñan hioꞌó Egipto, ni̱ gunḯn si ûta àko huin duꞌhua nej sij, ni̱ rayiꞌî dan ginîn gaꞌná guendâ du̱naninj nej sij. Hia̱j ni̱ ga̱ꞌna̱ꞌ dadinꞌ gàꞌnï̀n ga̱ꞌa̱njꞌ nda Egipto.”
’Moisés nânj, huin sôꞌ nun ga̱ꞌhue̱j nej sij, ga̱na̱huin ra̱ꞌa nej sij, ni̱ gataj nej sij gunïn sôꞌ: “Ahuin si gataj si gi̱nikaj sunꞌ riñan nej ñûnj, ni̱ ga̱huînꞌ guesì riñan nej ñûnj ràꞌaj”, huê sôꞌ gaꞌnḯn Ma̱ꞌan Ñaꞌanj an gaꞌanj gi̱nikaj su̱n ni̱ giꞌhiaj sôꞌ si ga̱hui̱ nej sij ruhuâ yumanꞌ Egipto dadinꞌ hua̱j ángel gaꞌmin riñan tanj zarza ngà sij.
Ni̱ ûta nìko hua nej daꞌngaꞌ giꞌhiaj sôꞌ riñan hioꞌó Egipto, huê danj ni̱ giri sôꞌ nej sij neꞌ ye̱ꞌ hioꞌó dânj, ni̱ duguachîn sôꞌ nej sij ruhuâ nne ña̱ꞌa̱nj ma̱re, ni̱ gane nej sij ngà sôꞌ riñan hioꞌó nàkòo huìj xia hioꞌo.
Ni̱ huê Moisés nânj huin sôꞌ gataj gu̱nïn nej daꞌní Israel: “Ni̱ ga̱na̱chi nikaj Ma̱ꞌan Ñaꞌanj an ꞌngo̱ sôꞌ ga̱ta̱j dàj ga̱huin siganï̂nj nej suj, dàj rûnꞌ giꞌhia ngàj; ni̱ gu̱nïn nej suj sa ga̱ꞌmi̱n sôꞌ.”
Huê Moisés nânj huin si ginikaj su̱n riñan yumanꞌ Israel nga gimân nej sij riñan hioꞌó nàkòo ni̱ huê danj na̱nj gane ángel gaꞌmin ngà sij raa̱ kïj Sinaí ngà nej sij, ni̱ gane ngà nej sachij yi nêꞌ, ni̱ ganahuin ra̱ꞌa Moisés nuguanꞌ gi̱ꞌhiaj ga̱na̱huin nìꞌnàꞌ nêꞌ ni̱ narikî sôꞌ riñan nêꞌ.
’Sani̱ nun ga̱ꞌhue̱j yi nêꞌ da̱gahuin nej sôꞌ nej nuguanꞌ gunïn nej sôꞌ, ni̱ gudunâj nej sôꞌ nej nuguanꞌ dânj, ni̱ ganï̂n ruhuâ nimân nej sôꞌ si gànànìkàj ñûn nej sôꞌ na̱nꞌ nej sôꞌ yumanꞌ Egipto,
ni̱ gataj nej sôꞌ gu̱nïn Aarón: “Gi̱ꞌhiâ sòꞌ ñaꞌanj an ni̱ ga̱ꞌan neꞌ ña̱an riñan nêꞌ dadinꞌ Moisés sôꞌ giri nêꞌ riñan hioꞌó Egipto, ni̱ nun niꞌînꞌ nùnj huin si giranꞌ sôꞌ gàꞌ mánj.”
Hiôꞌ ni̱ giꞌhiaj ra̱ꞌa nej sij ꞌngo̱ rô gahuin daꞌanj nej sij, ni̱ dagahuiꞌ nej sij yuku riñan rô gahuin daꞌanj nej sij, ni̱ giꞌhiaj nej sij giꞌñanj an ni̱ ganahuin nìhiàꞌ ruhuâ nej sij ngà ñaꞌanj giꞌhiaj ra̱ꞌa nej síi.
Ni̱ guxun Ñaꞌanj an Ma̱ꞌan riñan nej sij, ni̱ guduna si ginùn ña̱ꞌa̱nj nej sij riñan nej atïꞌ màn neꞌ yàtàꞌa; dàj rûnꞌ taj riñan ñanj gachrûn nej sôꞌ gataj dàj ga̱huin àsìj diû ri̱ki:Nej suj huin dukuâ Israel, riki nej suj ni̱ dagahuiꞌ nej suj yuku riñânj,nga gane nej suj huìj xia hioꞌo riñan hioꞌó nàkòo na̱nj nîꞌ.
Sê dànanj ginikaj nej suj daꞌanj nej suj gùꞌnàj Moloc,ni̱ gane ruhuâ nuhuî atsîj giꞌhiaj nej suj,ni̱ huê ruhuâ nuhuî dânj gane atïꞌ gùꞌnàj Renfán ni̱ gahuin ñaꞌanj an riñan nej suj,nânj huin ñaꞌanj giꞌhiaj ra̱ꞌa nej suj guendâ ginùn ña̱ꞌa̱nj nej suj ràꞌ saj ûnꞌ.Rayiꞌî dan ni̱ gi̱nika ga̱ꞌa̱n nej suj nda neꞌ ña̱n doj riñan hioꞌó Babilonia na̱nj ánj.
’Ni̱ ni̱ka̱j yi nêꞌ nuhuî atsìj i huaj nej sij riñan hioꞌó nàkòo dàj rûnꞌ giyiꞌnïnꞌ suun ni̱ dàj rûnꞌ gidigân Ma̱ꞌan Ñaꞌanj an ni̱ dàj rûnꞌ garanꞌ ruhuaj ga̱ si-nùhuìj giꞌhiaj Moisés.
Ni̱ ganahuin ra̱ꞌa yi nêꞌ nuhuî atsîj dânj, ni̱ ni̱ka̱j nej sôꞌ huaj nej sôꞌ ngà Josué, nga ganakaj nej sôꞌ hioꞌó gaꞌnêj Ma̱ꞌan Ñaꞌanj an riñan nej sí nàsìnùnj un, ni̱ dugumîn nej sôꞌ nuhuî atsîj dânj nda gui gane sachij David.
Ni̱ ñan ûta garanꞌ ruhuâ Ma̱ꞌan Ñaꞌanj an niꞌin David, ni̱ gachín nìꞌhiaj sôꞌ si ga̱ra̱n yina Ma̱ꞌan Ñaꞌanj an ni̱ gi̱ꞌhiaj sôꞌ ꞌngo̱ nuhuî yìtï̀nj ïn ga̱ne Daꞌanj sachij Jacob.
Sani̱ garânj yina Ma̱ꞌan Ñaꞌanj an si daꞌní sôꞌ Salomón huin sí ga̱ꞌhue gi̱ꞌhiaj ꞌngo̱ hueꞌ yìtï̀nj ïn ñan gane Ma̱ꞌan Ñaꞌanj an;
sani̱ gàꞌ nitaj si nne Ma̱ꞌan Ñaꞌanj an ruhuâ nuhuî giꞌhiaj ra̱ꞌa nej síi, dàj rûnꞌ gaꞌmin nga garânj sunj duꞌhua sôꞌ gataj dàj ga̱huin:
Sê ñùnj giꞌhiaj gahuin daranꞌ nej nânj ràꞌ saj ûnꞌ.
’Ûta tsì hua ruhuâ nimân nej suj, —ni̱ ûta kï̱j hua nej suj dadinꞌ naꞌhue ga̱ra̱n daꞌngaꞌ ruhuâ nej suj —ni̱ daranꞌ diû naꞌhuej nej suj gùyùmàn ruhuâ nej suj sa taj Ma̱ꞌan Espíritu Santo; ni̱ dàj rûnꞌ giꞌhiaj nej yi nej suj, ni̱ huê gè danj giꞌhiaj nej suj na̱nj án.
Ahuin goꞌngo̱ nej sôꞌ gataj dàj ga̱huin nun ga̱ta̱ rùhuà yi nej suj ràꞌaj. Ni̱ sê dagahuiꞌ nej sij nej sí ganataꞌ si hua̱ ni̱ña̱n si ga̱ꞌna̱ꞌ sôꞌ gi̱ꞌhiaj sa ni̱ka̱a, ni̱ huê sôꞌ huin sí nagaꞌhuiꞌ nej suj ni̱ dagahuiꞌ nej suj ràꞌ saj ûnꞌ;
ángel girikî si-ley Ma̱ꞌan Ñaꞌanj an ganahuin ra̱ꞌa nej suj, sani̱ nun da̱gahuin nej suj mánj.
Dagahuiꞌ nej sij EstebanNi̱ nga gunïn nej sí nne riñan gunta nej nuguanꞌ nânj, ni̱ ûta gaꞌman ruhuâ nej sôꞌ ngà nda ruhuâ nimân nej sôꞌ, ni̱ nda yâ ru̱j ñanꞌ nej sôꞌ niꞌin nej sôꞌ Esteban.
Sani̱ nda nìchra chre nun Ma̱ꞌan Espíritu Santo ruhuâ nimân Esteban, ni̱ giniꞌhiaj sôꞌ yàtàꞌa, ni̱ giniꞌin sôꞌ si ûta nìko nikaj su̱n Ma̱ꞌan Ñaꞌanj an, ni̱ giniꞌin sôꞌ si ni̱kï̱nꞌ Ma̱ꞌan Jesús raꞌa neꞌ huàꞌ Ma̱ꞌan Ñaꞌanj an,
hiôꞌ ni̱ gataj Esteban:—Giniꞌín si hua̱ niꞌnï̀nj yàtàꞌa, ni̱ giniꞌín ni̱kï̱nꞌ Ma̱ꞌan Jesús raꞌa neꞌ huàꞌ Ma̱ꞌan Ñaꞌanj an.
Hiôꞌ ni̱ gayiꞌì nej sij ni̱ gaguâj nùkuaj staꞌu nej sij, ni̱ ganarán nej sij rakïj nej sij, huê danj ni̱ gayiꞌì daranꞌ nej sij ni̱ gu̱ña̱n chre gaꞌmin nej sij ni̱ gaꞌhuiꞌ nej sij nìꞌhiaj Esteban.
Huê danj ni̱ giri nej sij neꞌ ye̱ꞌ yumanꞌ snàꞌànj dânj Esteban, ni̱ garrûn nej sij hiëj sôꞌ; ni̱ guchruj nej sí giniꞌin dàj giranꞌ Esteban siganꞌ Esteban, yiꞌî ꞌngo̱ sí hua lij gùꞌnàj Saulo.
Ni̱ garrûn nej sij hiëj Esteban, ni̱ ni̱kï̱nꞌ rúdàkòj sôꞌ ni̱ gaꞌmin sôꞌ ngà Ma̱ꞌan Ñaꞌanj an ni̱ gataj sôꞌ:—Señor Jesús, ga̱na̱huin ra̱ꞌa Ma̱ꞌan rèꞌ nanè nimânj.
Ni̱ ni̱kï̱nꞌ rúdàkòj sôꞌ, ni̱ ûta nùkuaj gaꞌmin sôꞌ ni̱ gataj sôꞌ:—Señor, si̱ gayakaj guendâ rèꞌ gakï̱nꞌ giꞌhiaj nej sij mánj. Ni̱ nga gisîj gaꞌmin sôꞌ nej nuguanꞌ nânj ni̱ gahuiꞌ sôꞌ.
Gata ra̱ꞌa Saulo nej sôꞌ huin si-nùhuì Ma̱ꞌan JesúsNi̱ garanꞌ ruhuâ Saulo guendâ dagahuiꞌ nej sij Esteban.Ni̱ àsìj gui dânj ni̱ gayiꞌì sôꞌ ni̱ gata ra̱ꞌa sôꞌ nej sí huin si-nùhuì Ma̱ꞌan Jesús màn yumanꞌ snàꞌànj Jerusalén; ni̱ gayaꞌnï̀nꞌ daranꞌ nej sôꞌ nìkòꞌ rukû Ma̱ꞌan Jesús ni̱ gunânj nej sôꞌ gaꞌanj nej sôꞌ nï̀nꞌ gàchràꞌ riñan hioꞌó Judea ngà riñan hioꞌó Samaria, ni̱ man nej sôꞌ gidigân si̱nï̱n si-nùguànꞌ Ma̱ꞌan Ñaꞌanj an gunâj ruhuâ yumanꞌ snàꞌànj Jerusalén.
Ni̱ ganakaj nej sí ni̱ka̱j chrej riñan Ma̱ꞌan Ñaꞌanj an nneè kú Esteban ni̱ ni̱ka̱j nej sôꞌ gaꞌanj gàchìnꞌ nej sôꞌ, ni̱ ûta dugueꞌe nej sôꞌ.
Ni̱ ûta ganahuij ruhuâ Saulo ni̱ gatûj sôꞌ daꞌ hueꞌe, ni̱ gidaꞌa sôꞌ nej siyànàa ngà nej sôꞌ huin si-nùhuì Ma̱ꞌan Jesús guendâ ga̱chri̱ sôꞌ dukuâ gaꞌa nej sij.
Ganataꞌ nej sij si-nùguànꞌ Ma̱ꞌan Ñaꞌanj an riñan nej guiì màn yumanꞌ SamariaSani̱ nej sí gayaꞌnï̀n gaꞌanj ni̱ dànèꞌ gahuin ñan hua̱j nej sôꞌ ni̱ ganataꞌ nej sôꞌ si-nùguànꞌ Ma̱ꞌan Ñaꞌanj an riñan nej guiì màn ñan hua̱j nej sôꞌ.
Hiôꞌ ni̱ gaꞌanj Felipe ñan nngaj yumanꞌ snàꞌànj Samaria, ni̱ ganataꞌ sôꞌ rayiꞌî Ma̱ꞌan Cristo riñan nej guiì màn yumanꞌ snàꞌànj dânj.
Ni̱ ganahuin chre̱ꞌ daranꞌ nej guiì, ni̱ ûta hueꞌê gunïn ninj nej nuguanꞌ ganataꞌ Felipe, ni̱ giniꞌin ninj nej daꞌngaꞌ giꞌhiaj sôꞌ.
Ûta gàꞌì nej guiì nun nanè kï̱j huaa gaꞌanj riñan Felipe, ni̱ giri sôꞌ nej nanè kï̱j hua dânj ni̱ gaguâj nùkuaj nej nanè kï̱j hua dânj nga gahui ninj; ni̱ ganahuin ûta gàꞌì nej guiì naꞌhue gìsìkìꞌ nneè kú, ni̱ ganahuin gàꞌì nej guiì naꞌhue ga̱che̱.
Ni̱ ûta gahuin nìhiàꞌ ruhuâ nej guiì màn ruhuâ yumanꞌ snàꞌànj dânj.
Ni̱ ruhuâ yumanꞌ snàꞌànj Samaria nne ꞌngo̱ sí gùꞌnàj Simón, ni̱ àsìj nâ doj ni̱ sí ginikaj magia huin sôꞌ, ni̱ ûta gidigañuꞌunj sôꞌ nej guiì màn yumanꞌ snàꞌànj Samaria, ni̱ giꞌhiaj sôꞌ si huin sôꞌ ꞌngo̱ sí ni̱ka̱j sun nìko xi riñan nej guiì màn yumanꞌ snàꞌànj dânj.
Ni̱ ûta hueꞌê gananï̂n ra̱kïj nej guiì sa gaꞌmin sôꞌ, àsìj nej silíj hua̱ lij ni̱ nda nej síchìj achij i, ni̱ gataj nej sôꞌ:—Ûta nùkuaj giꞌhiaj sun Ma̱ꞌan Ñaꞌanj an ngà sij na̱nj ánj.
Ni̱ ûta hueꞌê gananï̂n ra̱kïj nej guiì sa giꞌhiaj sôꞌ, dadinꞌ ngà magia ni̱ka̱j sôꞌ gidigaꞌñunj sôꞌ nej guiì.
Sani̱ nga guchiꞌ Felipe yumanꞌ dânj ni̱ ganataꞌ sôꞌ si-nùguànꞌ Ma̱ꞌan Ñaꞌanj an riñan nej guiì màn hiuj dânj, ni̱ gananï̂n sôꞌ rayiꞌî Ma̱ꞌan Jesús, ni̱ gataꞌ nne nej síi ngà nej siyànàa giꞌhiaj sôꞌ.
Huê danj na̱nj guyumân ruhuâ Simón niꞌin sôꞌ Ma̱ꞌan Jesucristo, ni̱ gataꞌ nne sôꞌ; ni̱ daranꞌ diû gaché sôꞌ ngà Felipe, ni̱ nga giniꞌin sôꞌ dàj nìko hua nej daꞌngaꞌ giꞌhiaj Felipe, ni̱ ûta gahuin ña̱ꞌanj ruhuâ sôꞌ.
Ni̱ nga gunïn nej sôꞌ gaꞌnaꞌ ga̱huin chru̱n riñan Ma̱ꞌan Jesús, si ganahuin ra̱ꞌa nej guiì màn yumanꞌ Samaria si-nùguànꞌ Ma̱ꞌan Ñaꞌanj an, ni̱ gaꞌnḯn nej sôꞌ gaꞌanj gi̱niꞌhiaj Pedro ngà Juan.
Ni̱ nga guchi nguèj sôꞌ ñan màn nej sij, ni̱ gachín nìꞌhiaj nguèj sôꞌ riñan Ma̱ꞌan Ñaꞌanj an rayiꞌî nej sij, huê danj ni̱ ganahuin ra̱ꞌa nej sij Ma̱ꞌan Espíritu Santo;
dadinꞌ hua̱ nun gùyùmàn Ma̱ꞌan Espíritu Santo riñan gàꞌ si ꞌngo̱ nej sij, dadin man ngà siyu̱gui Ma̱ꞌan Jesús gataꞌ nne sij.
Hiôꞌ ni̱ gutaꞌ Pedro ngà Juan raꞌa nguèj sôꞌ ahui nej guiì màn hiuj dânj, ni̱ gataꞌ nne ninj ngà Ma̱ꞌan Espíritu Santo.
Ni̱ nga giniꞌin Simón si gutaꞌ nej sôꞌ gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an raꞌa nej sôꞌ ahui nej guiì ni̱ ganahuin ra̱ꞌa ninj Ma̱ꞌan Espíritu Santo, ni̱ gataj sôꞌ si gu̱ruꞌhue sôꞌ sanꞌanj an daꞌnga ni̱ ganahuin ra̱ꞌa sôꞌ Ma̱ꞌan Espíritu Santo,
Hiôꞌ ni̱ gataj Pedro gunïn sôꞌ:—Ga̱na̱huíꞌ ni̱ ga̱na̱huij si-sa̱nꞌa̱njt ngàꞌ raj, dadinꞌ ganï̂n ruhuâꞌ si ga̱ꞌhue gi̱ranꞌ ngà sanꞌanj an si-su̱n Ma̱ꞌan Ñaꞌanj an.
Si̱ gaꞌhue gi̱ꞌhiaj sunꞌ si-su̱n Ma̱ꞌan Ñaꞌanj an ngà nej ñûnj, dadinꞌ nitaj si hua ni̱ka̱ nimânt ngà Ma̱ꞌan Ñaꞌanj an mánj.
Gànànìkàj ruhuâꞌ ngà rayiꞌî si-ga̱kï̂nt, dadinꞌ ganï̂n aꞌnanꞌ ruhuâꞌ ni̱ gàchìnj nìꞌhiaꞌ si ga̱ꞌhuej Ma̱ꞌan Ñaꞌanj an ni̱ gi̱nika nimân nìko rayiꞌî sa aꞌnanꞌ ganï̂n ruhuâ nimânt na̱nj ánj;
dadinꞌ ganahuin hàìꞌ nï̀nꞌ ruhuâ nimânt ni̱ nitaj si hua̱ nìhiàꞌ ruhuâꞌ ni̱ niꞌhia ni̱ si̱ ꞌnïnj nìnï̀nꞌ riñan sa kï̱j huaa na̱nj ánj.
Hiôꞌ ni̱ nanikàj Simón, ni̱ gataj sôꞌ:—Ga̱ꞌmi̱n àko nej suj rayiꞌí riñan Ma̱ꞌan Señor, daꞌnga ni̱ si̱ guyumân gàꞌ si ꞌngo̱ nej sa aꞌnanꞌ gataj nej suj riñânj na̱nj ánj.
Ni̱ nga gisîj ganataꞌ nej sij si-nùguànꞌ Ma̱ꞌan Ñaꞌanj an, ni̱ nanikàj nej sij nanꞌ nej sij yumanꞌ snàꞌànj Jerusalén, ni̱ ganataꞌ nej sij riñan gàꞌì nej yumanꞌ màn riñan hioꞌó Samaria nuguanꞌ gi̱ꞌhiaj ga̱na̱ni̱n nej guiì.
Felipe ngà síchìj etíopeNi̱ gaꞌmin ꞌngo̱ si-ángel Ma̱ꞌan Señor riñan Felipe, ni̱ gata gu̱nïn sôꞌ:—Gànàyùmàn sòꞌ ni̱ gaꞌanj chrej ahui yumanꞌ snàꞌànj Jerusalén,ni̱ gaꞌan neꞌ ri̱ki ni̱ gachinj riñan hioꞌó nàkòo ni̱ guchij nda Gaza.
Hiôꞌ ni̱ ganayumàn sôꞌ ni̱ gaꞌanj sôꞌ. Ni̱ ganariꞌ duguiꞌ sôꞌ ngà ꞌngo̱ sí ꞌnaꞌ riñan hioꞌó Etiopia, ni̱ huin sí dânj ꞌngo̱ sí nitaj si huaj ga̱ daꞌní, ni̱ ni̱ka̱j su̱n sôꞌ riñan daranꞌ nej sa huin si-ꞌhiaj yugûnꞌ reyna gùꞌnàj Kandace ni̱ yugûnꞌ nânj nikaj su̱n riñan hioꞌó Etiopia, ni̱ hua̱j nanꞌ sôꞌ dadinꞌ gaꞌanj ginùn ña̱ꞌa̱nj sôꞌ riñan Ma̱ꞌan Ñaꞌanj an ruhuâ yumanꞌ snàꞌànj Jerusalén.
Ni̱ nanikàj sôꞌ huaj nanꞌ sôꞌ ni̱ nne sôꞌ ruhuâ karreta, ni̱ ahia sôꞌ librû gachrûn Isaias sôꞌ gataj dàj ga̱huin.
Ni̱ gataj Ma̱ꞌan Espíritu Santo gunïn Felipe:—Ga̱ꞌa̱nj nichì sòꞌ nìchrùnꞌ yiꞌnḯn karru dan na̱nj ánj.
Huê danj ni̱ gunânj Felipe ni̱ gaꞌanj nichì sôꞌ nìchrùnꞌ yiꞌnḯn karru dânj, ni̱ gunïn sôꞌ si gahia sí nânj librû gachrûn Isaías sôꞌ gataj dàj ga̱huin, ni̱ gataj Felipe gunïn sí dânj:—Garânj daꞌngaꞌ ruhuâꞌ nuguanꞌ ahiaꞌ dan nînj.
Nanikàj sí dânj ni̱ gataj sôꞌ:—Dàj gi̱ꞌhia ga̱ꞌhue ga̱ra̱n daꞌngaꞌ ruhuâj, si nitaj gàꞌ si ꞌngo̱ sí gi̱di̱gân ñùnj ràꞌaj.Ni̱ gataj sôꞌ si ga̱hui̱ Felipe ruhuâ si-karrû sôꞌ, huê danj ni̱ gaꞌanj ga̱ne Felipe yiꞌnḯn sôꞌ.
Ni̱ ahia sôꞌ librû gachrûn Isaias huaj sôꞌ, ni̱ taj riñan librû gahia sôꞌ:Ni̱ka̱j nej sij gaꞌanj nej sij Ma̱ꞌan,ni̱ dàj rûnꞌ giꞌhiaj matsïj hua̱j gàhuìꞌi huê danj giꞌhia;ni̱ dàj rûnꞌ giꞌhiaj matsïj ꞌnij in nga gaka nej síi to yôꞌ ni̱ nitaj si dugueꞌe yôꞌ, huê danj giꞌhia ni̱ dḯn ga duꞌhua na̱nj ánj.
Ni̱ nda ganari ninj chre aꞌngô nej síi Ma̱ꞌan sani̱ nitaj gàꞌ si ꞌngo̱ sí du̱naꞌhuej rayiꞌij;ni̱ ahuin sí gànàtàꞌ dàj ga̱huin ràꞌaj.Dadinꞌ dagahuiꞌ nej síi Ma̱ꞌan.
Nanikàj sí ni̱ka̱j su̱n riñan yugûnꞌ reina, ni̱ gataj sôꞌ gu̱nïn Felipe:—Gachín niꞌhia si ga̱ta̱j sòꞌ: Ahuin si ràyìꞌì gaꞌmin sôꞌ gataj dàj ga̱huin ràꞌaj; aꞌmin sij rayiꞌî ma̱ꞌan sij nîꞌ si gaꞌmin si rayiꞌî aꞌngô síi sàꞌ.
Àsìj nuguanꞌ nânj gayiꞌì Felipe, ni̱ gaꞌmin sôꞌ, ni̱ gidigân sôꞌ nùnj huin si ga̱ta̱j nuguanꞌ nânj ruhuaj, ni̱ gananï̂n sôꞌ rayiꞌî Ma̱ꞌan Jesucristo.
Huê danj ni̱ hua̱j nej sij chrej dânj, ni̱ guchiꞌ nej sij ñan nu̱n nnee, ni̱ gataj sí ni̱ka̱j su̱n riñan yugûnꞌ reina dânj:—Hiuj nânj nun nnee ni̱ ahuin si garanꞌ ñuꞌunj si gàtàꞌ nnêj ràꞌaj.
Ni̱ gataj Felipe:—Huê si guyumân yìtï̀nj ruhuâꞌ ngà daranꞌ nimânꞌ, hiôꞌ ni̱ ga̱ꞌhue gàtàꞌ nnêꞌ na̱nj ánj.Nanikàj sí dânj ni̱ gataj sôꞌ:—Guyumân ruhuâj si Ma̱ꞌan Jesucristo huin Daꞌní Ma̱ꞌan Ñaꞌanj an na̱nj ánj.
Ni̱ gaꞌnïnꞌ sij suun si ga̱nikïnꞌ karru nu̱n nguèj sij huaj nguèj sij; huê danj ni̱ gananinj nguèj sij ni̱ gatûj nguèj sij ruhuâ nnee, huê danj ni̱ duguataꞌ nne Felipe sí dânj.
Sani̱ nga gahui nguèj sij ruhuâ nnee, ni̱ ganachi nikaj Ma̱ꞌan Espíritu Santo Felipe ni̱ gaꞌanj sôꞌ, aꞌngô yumanꞌan huê danj ni̱ nun gi̱ni̱ꞌin sí dânj dànèꞌ gaꞌanj Felipe, sani̱ ûta nìhiàꞌ hua ruhuâ sôꞌ huaj nanꞌ sôꞌ yiñán sôꞌ.
Sani̱ nga giniꞌin Felipe ni̱ nda yumanꞌ Azoto nikïnꞌ sôꞌ, ni̱ gachin sôꞌ gaꞌanj sôꞌ ni̱ ganataꞌ sôꞌ si-nùguànꞌ Ma̱ꞌan Ñaꞌanj an riñan daranꞌ nej yumanꞌ snàꞌànj ñan gachin sôꞌ huaj sôꞌ, ni̱ huê danj na̱nj gaꞌmin sôꞌ si-nùguànꞌ Maꞌan Ñaꞌanj an nda guchiꞌ sôꞌ yumanꞌ Sesarea.
Nanikòꞌ Saulo rukû Ma̱ꞌan Jesús<TS3>(<a href="tw://bible.*?44.22.6-16">Hch. 22:6-16</a>; <a href="tw://bible.*?44.26.12-18">26:12-18</a>)Ni̱ ûta naꞌan ruhuâ Saulo ni̱ ûta huin ruhuâ sôꞌ da̱gahuiꞌ sôꞌ nej sí gaꞌnaꞌ ga̱huin chru̱n riñan Ma̱ꞌan Jesús, ni̱ gaꞌnaꞌ sôꞌ riñan rej aꞌnïnꞌ nï̀nꞌïn,
ni̱ gaꞌanj gàchìnj sôꞌ ñanj karta riñan rej aꞌnïnꞌïn guendâ gìrìꞌ sôꞌ permisu ni̱ ga̱tu̱ sôꞌ ruhuâ nej hueꞌ nûhui màn ruhuâ yumanꞌ snaꞌanj Damasco, dadinꞌ ruhuâ sôꞌ gi̱daꞌa sôꞌ nej síi ni̱ nej siyànà hua̱j si-chrej Ma̱ꞌan Señor, ni̱ ruhuâ sôꞌ gi̱da̱ꞌa sôꞌ ni̱ gi̱nikaj sôꞌ ga̱ꞌna̱ꞌ sôꞌ nej guiì dânj guendâ ga̱chri̱ sôꞌ dukuâ gaꞌ nne Jerusalén nej guiì dânj.
Ni̱ aché sôꞌ huaj sôꞌ chrej hua̱j Damasco, ni̱ nga huaj ga̱huin nichrunꞌ sôꞌ ñan nngaj yumanꞌ snàꞌànj Damasco, ni̱ nda nanè chre ganikàj neꞌ rùkù sôꞌ giyigï̀n ñaꞌan gaꞌnaꞌ neꞌ yàtàꞌa;
ni̱ ganatûj sôꞌ riñan hioꞌóo, ni̱ gunïn sôꞌ ꞌngo̱ sa gaꞌmin ni̱ gata gu̱nïn sôꞌ:—Saulo, Saulo, nùnj huin saj ni̱ gata rùhuàꞌ ñùnj ràꞌaj.
Ni̱ nanikàj sôꞌ ni̱ gataj sôꞌ:—Ahuin rèꞌ ràꞌaj Señor.Ni̱ gataj sa gaꞌmin dan gu̱nïn sôꞌ:—Ñùnj huin Ma̱ꞌan Jesús, sa gata rùhuàꞌ na̱nj ánj.
Ni̱ ûta nagunanj nneè kú sôꞌ ni̱ huê danj na̱nj ûta guyuꞌhuiꞌ sôꞌ, ni̱ gataj sôꞌ:—Señor, nùnj si gi̱ꞌhia ruhuâ rèꞌ ràꞌaj.Ni̱ gataj Ma̱ꞌan Señor gunïn sôꞌ:—Ga̱na̱chi sòꞌ ni̱ ga̱tu̱ꞌ ruhuâ yumanꞌ snàꞌànj Damasco, ni̱ hiuj dan gàꞌnï̀nꞌ nej sij suun nùnj huin si gi̱ꞌhiáꞌ na̱nj ánj.
Ni̱ ganikïnꞌ nej sí huaj ngà Saulo ni̱ ûta guyuꞌhuiꞌ nej sôꞌ, ni̱ yàngàꞌ ni̱ gunïn nej sôꞌ si-nànè sa gaꞌmin dânj, sani̱ nitaj dànèꞌ nikïnj gi̱ni̱ꞌin nej sôꞌ.
Hiôꞌ ni̱ ganayumàn Saulo nanikïnꞌ ga̱hia sôꞌ, ni̱ ganaguchraꞌ sôꞌ rune ñan sôꞌ sani̱ naꞌhue gùrùguìꞌ gi̱niꞌhiaj sôꞌ; huê danj ni̱ garaꞌhue̱ꞌ aꞌngô nej sí hua̱j ngà sôꞌ raꞌa sôꞌ, ni̱ ginikaj nej sôꞌ gaꞌanj nej sôꞌ sij ruhuâ yumanꞌ snàꞌànj Damasco.
Hiôꞌ ni̱ ruhuâ yumanꞌ snàꞌànj Damasco nne ꞌngo̱ sí gùꞌnàj Ananías ni̱ sí nìkòꞌ rukû Ma̱ꞌan Jesús huin sôꞌ, ni̱ ganikïnꞌ Ma̱ꞌan Jesús riñan sôꞌ ni̱ gata gu̱nïn sôꞌ:—Ananías. Nanikàj sôꞌ ni̱ gataj sôꞌ:Nùnj huin si gaj ràꞌaj Señor.
Ni̱ gataj Ma̱ꞌan Señor gunïn sôꞌ:—Gànàyùmàn sôꞌ ni̱ ga̱ꞌa̱nj chrej gàchràꞌ gùꞌnàj sa ni̱ka̱a, ni̱ nànàꞌhuìꞌ dukuâ sí gùꞌnàj Judas dadinꞌ hiuj dânj nne Saulo sí ꞌnaꞌ yumanꞌ Tarso; dadinꞌ nne sij aꞌmin sij ngà Ma̱ꞌan Ñaꞌanj an,
ni̱ gidigán riñan sij ni̱ giniꞌin sij sôꞌ gùꞌnàj Ananías, ni̱ gatûj sôꞌ huaj sôꞌ ñan nne sij, ni̱ gutaꞌ sôꞌ raꞌa sôꞌ ahui sij ni̱ gànàyìgï̀n rune ñan sij.
Hiôꞌ ni̱ gananikàj Ananías ni̱ gataj sôꞌ:—Señor, gunḯn rayiꞌî sí nânj ni̱ ûta nìko sa yiꞌìi giꞌhiaj sij ngà nej daꞌní rèꞌ màn ruhuâ yumanꞌ snàꞌànj Jerusalén.
Ni̱ gàꞌ ganahuin ra̱ꞌa sij suun giꞌhiaj nej rej aꞌnïnꞌ nne ruhuâ yumanꞌ snàꞌànj nânj guendâ gidaꞌa sij daranꞌ nej sí ganataꞌ duꞌhua siyu̱gui Ma̱ꞌan rèꞌ.
Sani̱ gataj Ma̱ꞌan Señor gunïn sij:—Ga̱ꞌa̱nj sòꞌ, dadinꞌ ꞌngo̱ sí gàꞌ ganaguîj huin sí nânj, dadinꞌ huê sij gàꞌnï̀n gaꞌanj gànàtàꞌ siyu̱guí riñan nej sí nàsìnùnj màn nï̀nꞌ gàchràꞌ ruhuâ yumiguìi, ni̱ huê danj na̱nj gànàtàꞌ sij siyu̱guí riñan nej rey, ni̱ gànàtàꞌ sij siyu̱guí riñan nej daꞌní Israel;
dadinꞌ gidigân nda andaj nìko daꞌhui sij gi̱ranꞌ sa̱ñu̱n sij rayiꞌî siyu̱guí.
Huê danj ni̱ gaꞌanj Ananías ni̱ gatûj sôꞌ ruhuâ hueꞌ nne Saulo, ni̱ gutaꞌ sôꞌ raꞌa sôꞌ ahui Saulo ni̱ gataj sôꞌ gunïn Saulo:—Di̱nï̂nj Saulo, Ma̱ꞌan Señor Jesús, Ma̱ꞌan sa ganikïnꞌ ruhuâ chrej ñan ꞌna̱ꞌ, huê Ma̱ꞌan gaꞌnḯn gaꞌná riñanꞌ daꞌnga ni̱ gànàyìgï̀n rune ñanꞌ gi̱ꞌhia ni̱ ganahuin ra̱ꞌa Ma̱ꞌan Espíritu Santo ni̱ nda ni̱chra chre ruhuâ nimânꞌ gi̱nunj.
Ni̱ orâ dânj ni̱ gininj sa hua̱ si-dàtànj yukuaj a ruhuâ rune ñan sôꞌ, ni̱ orâ chre ni̱ ganayigï̀n rune ñan sôꞌ; ni̱ ganayumàn sôꞌ ni̱ gaꞌanj gàtàꞌ nne sôꞌ.
Ni̱ nga gisîj ya Saulo, ni̱ ganariꞌ sôꞌ guesâ. Ni̱ gane sôꞌ do̱j nej gui ngà nej sí nìkòꞌ rukû Ma̱ꞌan Jesús ruhuâ yumanꞌ Damasco.
Gayiꞌî Saulo ni̱ gananï̂n sôꞌ si-nùguànꞌ Ma̱ꞌan Ñaꞌanj an riñan nej guiì màn DamascoHuê danj ni̱ ûta râꞌñanj gayiꞌì Saulo ni̱ ganataꞌ sôꞌ rayiꞌî Ma̱ꞌan Cristo ruhuâ hueꞌ huin nûhui nne hiuj dânj, ni̱ ganataꞌ sôꞌ si Ma̱ꞌan Jesús huin Daꞌní Ma̱ꞌan Ñaꞌanj an.
Ni̱ ûta gahuin ña̱ꞌanj ruhuâ daranꞌ nej guiì gunïn daranꞌ nej nuguanꞌ gaꞌmin sôꞌ, ni̱ gataj nej guiì dânj:—Sê sí nânj huin sí dunahuij daranꞌ nej sôꞌ nìkòꞌ rukû Ma̱ꞌan Jesús ruhuâ yumanꞌ snàꞌànj Jerusalén, ni̱ huê gue̱nda̱ dan gaꞌnaꞌ sij neꞌ dànanj, dadinꞌ gaꞌnaꞌ sij guendâ gi̱daꞌa sij nej sí nìkòꞌ rukû Ma̱ꞌan Jesús guendâ ga̱chri̱ sij dukuâ gaꞌa nej sôꞌ ni̱ nàgàhuìꞌ sij nej sôꞌ raꞌa nej rej huin ña̱an ràꞌ saj ûnꞌ.
Sani̱ dànanj ûta duguꞌnïnꞌ sôꞌ ni̱ ganataꞌ sôꞌ rayiꞌî Ma̱ꞌan Jesús, ni̱ duguachej sôꞌ ruhuâ nej judío nne ruhuâ yumanꞌ Damasco, ni̱ ganataꞌ sôꞌ si yàngàꞌ hia nï̀nꞌ si Ma̱ꞌan Jesús huin Ma̱ꞌan Cristo.
Gunânj Saulo gaꞌanj sij riñan nej judíoHuê danj ni̱ gachîn gàꞌì gui, ni̱ guchiꞌ nej judío ꞌngo̱ duꞌhua si da̱gahuiꞌ nej sôꞌ Saulo;
sani̱ gunïn Saulo si gataj nej sôꞌ si da̱gahuiꞌ nej sôꞌ sij. Ni̱ màn nej sôꞌ dugumîn nej sôꞌ neꞌ gu̱niꞌñanj an ngà neꞌ ñànꞌan riñan rahueꞌ ñan ga̱hui̱ Saulo dadinꞌ ganï̂n ruhuâ nej sôꞌ da̱gahuiꞌ nej sôꞌ sij.
Hiôꞌ ni̱ neꞌ ñànꞌan ni̱ gaꞌnḯn nej sí ꞌnaꞌ ga̱huin chru̱n riñan Ma̱ꞌan Jesús ruhuâ ꞌngo̱ yugûti Saulo ni̱ guduninj nej sôꞌ raa̱ chran anikàj rukû yumanꞌ Damasco huê danj ni̱ gunânj sij gaꞌanj sij riñan nej sí dânj.
Guchiꞌ Saulo ruhuâ yumanꞌ snàꞌànj JerusalénNi̱ nga guchiꞌ sij yumanꞌ snàꞌànj gùꞌnàj Jerusalén, ni̱ huin ruhuâ sij ga̱na̱ka̱j duguiꞌ sij ngà nej sí gaꞌnaꞌ ga̱huin chru̱n riñan Ma̱ꞌan Jesús, sani̱ yuꞌhuiꞌ nej sí dânj ga̱na̱ka̱j duguiꞌ nej sôꞌ ngà sij, ni̱ nitaj si guyumân ruhuâ nej sôꞌ si huin sij sí nìkòꞌ rukû Ma̱ꞌan Jesús.
Hiôꞌ ni̱ ginikaj Bernabé, gaꞌanj sôꞌ Saulo, riñan nej sij, ni̱ ganataꞌ sôꞌ dàj giranꞌ Saulo nga huaj sôꞌ ruhuâ chrej e nga giniꞌin sôꞌ Ma̱ꞌan Señor, dadinꞌ gaꞌmin Ma̱ꞌan ngà sôꞌ, dadinꞌ nga gane sôꞌ ruhuâ yumanꞌ Damasco ni̱ nitaj si yuꞌhuiꞌ sôꞌ ga̱na̱nï̱n sôꞌ siyu̱gui Ma̱ꞌan Jesús riñan nej guiì.
Ni̱ nne sij ngà nej sôꞌ ganataꞌ si̱nï̱n si-nùguànꞌ Ma̱ꞌan Ñaꞌanj an ruhuâ yumanꞌ snàꞌànj Jerusalén ni̱ nitaj sí gata rùhuà sij ni̱ gahui ganatûj sij siganï̂nj nej sôꞌ ganataꞌ si̱nï̱n si-nùguànꞌ Ma̱ꞌan Ñaꞌanj an.
Ni̱ ganarïsnaꞌanj sij ni̱ gananï̂n sij si-nùguànꞌ Ma̱ꞌan Ñaꞌanj an riñan nej sí aꞌmin nânj griego; sani̱ ñan naꞌhue gùnùkuaj nej sôꞌ gi̱ꞌhiaj ga̱nan nej sôꞌ sij ni̱ ûta huin ruhuâ nej sôꞌ da̱gahuiꞌ nej sôꞌ sij.
Ni̱ nga gunïn nej dinï̂nt si dànanj huaj rayiꞌî sij ni̱ ni̱ka̱j nej sôꞌ gaꞌanj nej sôꞌ nda yumanꞌ Sesarea sij, ni̱ hiuj dânj nne sij ni̱ gaꞌnḯn nej sôꞌ gaꞌanj sij yumanꞌ Tarso.
Huê danj ni̱ hua̱ dïnꞌïnj riñan daranꞌ nej dinï̂nt màn Judea, nga Galilea, ni̱ Samaria; ni̱ gahuin nùkuaj nej dinï̂nt ngà si-nùguànꞌ Ma̱ꞌan Ñaꞌanj an, ni̱ daranꞌ nej gui hua gu̱dadû nej sôꞌ ma̱ꞌan nej sôꞌ guendâ si̱ giꞌhiaj nej sôꞌ gakï̱nꞌïn, ni̱ gahuin gàꞌì ranꞌ nej sôꞌ ni̱ gahuin nùkuaj nej sôꞌ giꞌhiaj Ma̱ꞌan Espíritu Santo.
Ganahuin EneasHuê danj ni̱ gaché gi̱niꞌhiaj Pedro, ñan màn daranꞌ nej dinï̂nt, ni̱ gaꞌnaꞌ gi̱niꞌhiaj sôꞌ nej dinï̂nt nne ruhuâ yumanꞌ Lida.
Ni̱ nne ꞌngo̱ sí gùꞌnàj Eneas ruhuâ yumanꞌ dânj ganariꞌ sôꞌ, ni̱ gàꞌ gisîj hioꞌ tï̱nj ïn nngaj sí dânj riñan nna dadinꞌ naꞌhue gìsìkìꞌ nneè kú sôꞌ.
Ni̱ gataj Pedro gunïn sí dânj:—Eneas, Jesucristo gi̱ꞌhiaj ga̱na̱huînꞌ raj;ga̱na̱chi sòꞌ, ni̱ na̱gi̱ꞌhiaj hueꞌêꞌ riñan si-nât. Ni̱ orâ chre ni̱ ganachi sí dânj,
ni̱ giniꞌin daranꞌ nej guiì nne ruhuâ yumanꞌ Lida ni̱ huê danj na̱nj giniꞌin nej guiì nne yumanꞌ Sarón, ni̱ guyumân ruhuâ nej guiì dânj niꞌin ninj Ma̱ꞌan Señor.
Ganaꞌnînj DorcasNi̱ ruhuâ yumanꞌ snàꞌànj Jope nne ꞌngo̱ siyànà nìkòꞌ rukû Ma̱ꞌan Jesucristo ni̱ gu̱ꞌna Tabita, ni̱ nânj griego ruhuaj ga̱ta, Dorcas. Ni̱ ûta giꞌhiaj siyànà nânj sa sàꞌa, ni̱ guruguñuꞌun nej guiì ranꞌ àko.
Ni̱ nej gui dânj gaꞌnanꞌ siyànà nânj ni̱ gahuij. Neꞌ rùkù nga gisîj duguane nej guiì nneè kú siyànà dânj, ni̱ guchruj ninj nga ruhuâ ꞌngo̱ hueꞌ hua̱ niꞌnï̱nj ïn.
Dadinꞌ nìchrùnꞌ dânj nngaj yumanꞌ Lida ngà yumanꞌ snàꞌànj Jope, ni̱ gunïn nej sôꞌ gaꞌnaꞌ ga̱huin chru̱un si nne Pedro ruhuâ yumanꞌ snàꞌànj Jope, ni̱ gaꞌnḯn nej sôꞌ gaꞌanj ga̱ꞌmi̱n àko huìj síi riñan Pedro:—Ni̱ gataj nej sôꞌ si̱ gahuin rànꞌ ga̱ꞌna̱ꞌ ñan nne nej ñûnj mánj.
Hiôꞌ ni̱ giri Pedro, daranꞌ nej guiì màn ruhuâ hueꞌ dânj, ni̱ gaꞌanj ga̱nikïnꞌ rúdàkòj sôꞌ ni̱ gayiꞌì sôꞌ ni̱ gaꞌmin sôꞌ ngà Ma̱ꞌan Ñaꞌanj an; ni̱ giniꞌhiaj sôꞌ ñan nngaj nneè kú siyànà dânj, ni̱ gataj sôꞌ:—Tabita, ga̱na̱chi sòꞌ ánj.Ni̱ orâ chre ni̱ naguchraꞌ siyànà dânj rune ñanj, ni̱ nga giniꞌin nikïnꞌ Pedro hiuj dânj, ni̱ naga̱ne ga̱hia.
Ni̱ gidaꞌa sôꞌ raꞌa siyànà nânj, ni̱ ganachi nikaj sôꞌ; hiôꞌ ni̱ gakḯn sôꞌ gaꞌnaꞌ nichì nej sí hueꞌê dagahuin riñan Maꞌan Ñaꞌanj an, ni̱ huê danj na̱nj gaꞌnaꞌ nej siyànà minj in, ni̱ gàꞌ hua nìꞌnàꞌ siyànà dânj nga ganadigân sôꞌ riñan nej guiì màn hiuj dânj.
Ni̱ giniꞌin daranꞌ nej guiì màn yumanꞌ snàꞌànj Jope sa gahuin, ni̱ guyumân ruhuâ ûta gàꞌì ninj niꞌin ninj Ma̱ꞌan Señor.
Ni̱ gane Pedro ûta gàꞌì gui ruhuâ yumanꞌ snàꞌànj Jope dukuâ sí gùꞌnàj Simón, sí nagiꞌhiaj ni̱na̱j nnïnj yuku.
Pedro ngà CornelioNi̱ ruhuâ yumanꞌ Sesarea nne ꞌngo̱ sí gùꞌnàj Cornelio, ni̱ huin sôꞌ stadû kapitán ni̱ ni̱ka̱j ñuꞌunj sôꞌ riñan nej stadû ꞌna̱ꞌ Italia,
ni̱ ꞌì ruhuâ sôꞌ ni̱ dagahuin sôꞌ riñan Ma̱ꞌan Ñaꞌanj an ni̱ huê danj na̱nj giꞌhiaj daranꞌ nej duguiꞌ sô, ni̱ ûta guruguñuꞌunj sôꞌ daranꞌ nej guiì gànìki màn ruhuâ yumanꞌ dânj, ni̱ daranꞌ diû aꞌmin sôꞌ ngà Ma̱ꞌan Ñaꞌanj an.
Ni̱ nda hueꞌê chre giniꞌin sôꞌ ganikïnꞌ ngo̱ si-ángel Ma̱ꞌan Ñaꞌanj an ñan nne sôꞌ, daꞌngaꞌ ꞌngo̱ agaꞌ huàꞌnï̀nj neꞌ nìin, ni̱ gata gu̱nïn sôꞌ:—Cornelio.
Ni̱ ûta hueꞌê giniꞌhiaj sôꞌ ni̱ nu̱n yuꞌhuiꞌ ruhuâ sôꞌ, ni̱ gataj sôꞌ:—Ahuînꞌ ràꞌaj Señor.Ni̱ gataj ángel dânj gu̱nïn sôꞌ:—Nej nuguanꞌ gachínꞌ riñan Ma̱ꞌan Ñaꞌanj an ni̱ daranꞌ nej sa gaꞌhuiꞌ raꞌa nej guiì ga̱ni̱ki ni̱ gu̱nu̱kuij nda ñan nne Ma̱ꞌan Ñaꞌanj an ni̱ nej dânj giꞌhiaj si ga̱na̱nun ruhuâ Ma̱ꞌan Ñaꞌanj an niꞌin nej sàꞌ giꞌhiâꞌ.
Hia̱j ni̱ gàꞌnï̀nj sòꞌ gaꞌanj nej sí màn riñanꞌ dânj ruhuâ yumanꞌ snàꞌanj Jope, dadinꞌ hiuj dânj nne ꞌngo̱ sí gùꞌnàj Simón ni̱ aꞌngô siyu̱gui sij huin Pedro ni̱ gàkï̀nj gaꞌnaꞌ sij.
Ni̱ nne sij dukuâ Simón sí nagiꞌhiaj ni̱na̱j nnïnj yuku, ni̱ dukuâ sí nânj nne nìchrùnꞌ duꞌhua nne ña̱ꞌa̱nj; ni̱ sí dânj ga̱ta̱j nùnj huin si gi̱ꞌhiáꞌ.
Ni̱ nga gaꞌanj ángel gaꞌmin ngà Cornelio, ni̱ gakḯn sôꞌ gaꞌnaꞌ huìj si-musû sôꞌ ni̱ ꞌngo̱ stadû ûta hueꞌê dagahuin riñan sôꞌ ni̱ huê danj na̱nj ni̱ka̱j chre̱j sôꞌ riñan Ma̱ꞌan Ñaꞌanj an;
ni̱ nda hueꞌê chre gananï̂n sôꞌ daranꞌanj riñan nej sí nânj ni̱ neꞌ rùkù ni̱ gaꞌnḯn sôꞌ gaꞌanj nej sij yumanꞌ snàꞌànj Jope.
Aꞌngô gui dânj, ni̱ nga nï̀nꞌ aché nej sí nânj huaj gùchìꞌ nej sôꞌ ñan nngaj yumanꞌ snàꞌànj Jope, ni̱ daꞌnga ꞌngo̱ agaꞌ yùhuìj i gahui Pedro gaꞌanj sôꞌ yichrá hueꞌe guendâ ga̱ꞌmi̱n sôꞌ ngà Ma̱ꞌan Ñaꞌanj an.
Gayiꞌij ni̱ ganachinj yiꞌnaa riki sôꞌ, ni̱ ganï̂n ruhuâ sôꞌ ya̱ sôꞌ; sani̱ hia̱j huin yu̱gui nihia ya̱ sôꞌ, ni̱ orâ chre ni̱ ganï̂n Ma̱ꞌan Ñaꞌanj an ꞌngo̱ rasu̱un riñan sôꞌ;
ni̱ giniꞌin sôꞌ si ganayîꞌnïnj yàtàꞌa, ni̱ dàj rûnꞌ hua ꞌngo̱ atsîj manta xi hua rasu̱n dânj ni̱ ginin gaꞌnaj riñan sôꞌ; ni̱ ànùmin nneꞌe nej ga̱ꞌanj sikûj atsîj manta xi dânj ni̱ nìkoj yàtàꞌa;
ni̱ ruhuâ atsîj manta xi dânj mân gàꞌì yìꞌnï̀nꞌ nej yuku kï̱j nnùn gaꞌânj dakó màn riñan hioꞌó ni̱ màn nej yìꞌnï̀nꞌ nej yukuáa ni̱ màn nej yìꞌnï̀nꞌ nej yataj aché yàtàꞌa.
Ni̱ gunïn sôꞌ gaꞌmin ꞌngo̱ sa gaꞌmin nda neꞌ yàtàꞌa ni̱ gata gunïn sôꞌ:—Ga̱na̱chi sòꞌ ni̱ dagahuîꞌ nej yuku dan ni̱ ya̱ raj Pedro.
Hiôꞌ ni̱ gataj Pedro:—Si̱ gaꞌhue yàj nej sa dugu̱ꞌna hua dan man Señor; dadinꞌ nitaj àmàn yaj nneè nej yuku kï̱j hua dan man Señor.
Ni̱ gunïn ñûn sôꞌ gaꞌmin sa gaꞌmin nda neꞌ yàtàꞌa ni̱ gata:—Sa nagiꞌhiaj sàꞌ Ma̱ꞌan Ñaꞌanj an, ni̱ si̱ gatajꞌ si sa du̱guna huaa ni̱ sa kï̱j huaa huin mánj.
Ni̱ huê dànanj gahuin nda huàꞌnï̀nj; daꞌ ñùn ni̱ daꞌ ñùn ni̱ ganahui manta xi dânj gaꞌan neꞌ yàtàꞌa.
Nga nï̀nꞌ nadigiꞌñûn Pedro nikïnꞌ sôꞌ nùnj huin si ga̱ta̱j sa ganï̂n Ma̱ꞌan Ñaꞌanj an riñan sôꞌ, huê danj ni̱ gàꞌ guchiꞌ nej sí gaꞌnḯn Cornelio huaj ñan nne sôꞌ, ni̱ gachín naꞌanj nej sí dânj nej guiì dànèꞌ nne dukuâ Simón, ni̱ guchiꞌ nej sôꞌ riñan rahueꞌ dânj.
Ni̱ gaꞌmin nej sôꞌ ni̱ gachín naꞌanj nej sôꞌ si hueꞌ dânj nne sí gùꞌnàj Simón ni̱ huê sí dânj gùꞌnàj Pedro.
Ni̱ nga nikïnꞌ Pedro nadigiꞌñûn sôꞌ nùnj huin si ga̱ta̱j sa ganï̂n Ma̱ꞌan Ñaꞌanj an riñan sôꞌ, huê dan ni̱ gataj Ma̱ꞌan Espíritu Santo gu̱nïn sôꞌ:—Hiuj dan nikïnꞌ huàꞌnï̀nj síi ni̱ nanaꞌhuiꞌ nej sij sòꞌ na̱nj ánj.
Gànàyùmàn sòꞌ ni̱ ga̱na̱ni̱nj ga̱ꞌa̱njꞌ, ni̱ si̱ guruguiꞌ chìꞌ ruhuâꞌ ga̱ꞌa̱nj ngà nej sij mánj, dadinꞌ ñùnj gaꞌnḯn huaj nej sij riñanꞌ na̱nj ánj.
Hiôꞌ ni̱ gananinj Pedro, ni̱ gaꞌanj sôꞌ ñan ni̱kï̱nꞌ nej sí gaꞌnḯn Cornelio huaj nànàꞌhuìꞌ sôꞌ, ni̱ gataj sôꞌ gu̱nïn nej sí dânj:—Ñùnj huin sí nanaꞌhuiꞌ nej suj. Nùnj huin saj ni̱ gaꞌnaꞌ nànàꞌhuìꞌ nej suj ñùnj ràꞌaj.
Ni̱ gataj nej sí dânj:—Cornelio sí kapitán ni̱ka̱j ñuꞌunj riñan nej stâdu, huin ꞌngo̱ sí giꞌhiaj sa ni̱ka̱a ni̱ dagahuin sôꞌ riñan Ma̱ꞌan Ñaꞌanj an, ni̱ daranꞌ nej sí judío gaꞌmin hueꞌê rayiꞌî sôꞌ, ni̱ ganahuin ra̱ꞌa sôꞌ ꞌngo̱ nuguanꞌan giꞌhiaj ꞌngo̱ ángel, ni̱ gataj ángel dânj si gàkï̀nj sôꞌ ga̱ꞌna̱ꞌ dukuâ sôꞌ dadinꞌ hua̱ nuguanꞌ ga̱na̱nï̱nꞌ riñan sôꞌ.
Hiôꞌ ni̱ gakḯn sôꞌ gatûj nej sí dânj ruhuâ dukuâ sôꞌ ni̱ gunâj nej sí dânj ñanꞌ dânj ñan nne sôꞌ, ni̱ aꞌngô gui dânj, ni̱ ganachi nej sij, ni̱ gaꞌanj nej sij; ni̱ huê danj na̱nj gaꞌanj da̱ꞌa̱j nej dinï̂nt màn yumanꞌ snàꞌànj Jope ngà sij.
Ni̱ aꞌngô gui dânj ni̱ guchiꞌ nej sij ruhuâ yumanꞌ Sesarea. Ni̱ nne Cornelio anaꞌhuìj sôꞌ Pedro, ni̱ gakḯn sôꞌ gaꞌnaꞌ daranꞌ nej duguiꞌ sôꞌ, ni̱ aꞌngôꞌ nej sí ûta hueꞌê nikaj duguiꞌ ngà sôꞌ.
Ni̱ nga guchiꞌ Pedro ñan nne dukuâ Cornelio, ni̱ gahui sôꞌ guendâ ga̱na̱huin ra̱ꞌa sôꞌ Pedro, ni̱ ganikïnꞌ rúdàkòj sôꞌ riñan Pedro ni̱ ginûn ña̱ꞌa̱nj sôꞌ Pedro.
Ni̱ gaꞌmin sôꞌ ngà Cornelio, ni̱ gakḯn Cornelio ni̱ gatûj sôꞌ ruhuâ dukuâ Cornelio, ni̱ giniꞌin sôꞌ si ûta gàꞌì nej guiì naraꞌhuiꞌ hiuj dânj.
Ni̱ gataj Pedro:—Gàꞌ niꞌin nej suj si ûta ha̱i̱ huaj si gi̱nikaj duguiꞌ ꞌngo̱ sí judío ni̱ ha̱i̱ huaj si ga̱ꞌa̱nj sôꞌ dukuâ ꞌngo̱ sí nàsìnùnj un, sani̱ gidigân Ma̱ꞌan Ñaꞌanj an ñùnj si si̱ giꞌhia dànanj ni̱ si̱ gatâ si sí kï̱j huaa huin nej sí nàsìnùnj un mánj;
Sani̱ nga guchiꞌ nuguanꞌan si gakḯnꞌ gàꞌnàj ni̱ nun ga̱ꞌmi̱n chìꞌ nìkó mánj. Hiôꞌ ni̱ achín snaꞌân sòꞌ: Ni̱ ahuin ràyìꞌì huin gakḯnꞌ gaꞌná ràꞌaj.
Hiôꞌ ni̱ gataj Cornelio:—Gàꞌ gachîn gaꞌânj gui nné hua gìnìnè ni̱ ꞌngo̱ agaꞌ huàꞌnï̀nj in nné ruhuâ dukuá, ni̱ nné gaꞌmînj ngà Ma̱ꞌan Ñaꞌanj an, ni̱ giniꞌín ganikïnꞌ ꞌngo̱ sí dânj riñânj ni̱ nda ran chre hua siganꞌ sôꞌ.
Ni̱ gataj sôꞌ: “Cornelio, gàꞌ gunïn Ma̱ꞌan Ñaꞌanj an nej nuguanꞌ gachínꞌ riñanj, ni̱ gananun ruhuaj niꞌin nej sa gaꞌhuiꞌ riñan nej guiì ranꞌ àko.
Gàꞌnï̀nj sòꞌ gaꞌanj nej sí màn riñanꞌ, ruhuâ yumanꞌ snàꞌànj Jope, ni̱ gàkï̀nj nej sôꞌ ga̱ꞌna̱ꞌ Simón sí gùꞌnàj Pedro, dadinꞌ nne sôꞌ dukuâ sí gùꞌnàj Simón, sí nagiꞌhiaj ni̱na̱j nnïnj, ni̱ nìchrùnꞌ duꞌhua nne ña̱ꞌa̱nj nne dukuâ sôꞌ.”
Huê danj ni̱ nda nanè chre gaꞌnïn guchiꞌ gàkï̀nj nej sij ga̱ꞌna̱ꞌ dukuá; ni̱ dùgùnàj giꞌhiâꞌ gaꞌnaꞌ. Hia̱j ni̱ màn chre̱ꞌ daranꞌ nej ñûnj riñan Ma̱ꞌan Ñaꞌanj an, guendâ gu̱nïn nej ñûnj daranꞌ nej nuguanꞌ gaꞌnïnꞌ su̱n Ma̱ꞌan Ñaꞌanj an ga̱ꞌmi̱nꞌ riñan nej ñûnj.
Ganataꞌ Pedro si-nùguànꞌ Ma̱ꞌan Ñaꞌanj an riñan nej guiì màn dukuâ CornelioHiôꞌ ni̱ gayiꞌì Pedro, ni̱ gataj sôꞌ:—Yàngàꞌ ni̱ garânj daꞌnga ruhuâj si Ma̱ꞌan Ñaꞌanj an ni̱ nitaj si giꞌhiaj ni̱nïnj nej guiì riñanj dadinꞌ gu̱ña̱n huin daranꞌ ninj riñanj na̱nj ánj,
dadinꞌ huin nìhiàꞌ ruhuâ Ma̱ꞌan Ñaꞌanj an niꞌin daranꞌ nej guiì màn daranꞌ nej yumanꞌ màn ruhuâ yumiguìi, nej guiì dagahuin riñanj ni̱ nej guiì giꞌhiaj sa ni̱ka̱a riñan Ma̱ꞌan.
Gaꞌnḯn Ma̱ꞌan Ñaꞌanj an gaꞌnaꞌ si-nùguànꞌanj riñan nej daꞌní Israel, ni̱ ganataj nuguanꞌ gi̱ꞌhiaj ga̱na̱ni̱n nej guiì ni̱ ga̱huin dïnꞌïnj ruhuâ ninj rayiꞌî Ma̱ꞌan Jesucristo; ni̱ huej huin Ma̱ꞌan Señor ni̱ka̱j su̱n riñan daranꞌ ninj.
Ni̱ gàꞌ gunïn nej suj si gayaꞌnï̀n nuguanꞌ nânj daꞌ hua̱ nï̀nꞌ gàchràꞌ riñan hioꞌó Judea, ni̱ gayi̱ꞌij àsìj Galilea, neꞌ rùkù nga gisîj gaꞌmin Juan Bautista si hua̱ ni̱ña̱n si daꞌhui nej guiì gàtàꞌ nne ninj:
Gàꞌ niꞌin nej suj dàj giꞌhiaj Ma̱ꞌan Ñaꞌanj an ngà Ma̱ꞌan Jesús ꞌna̱ꞌ yumanꞌ snàꞌànj Nazaret, dadinꞌ gaꞌhuij Ma̱ꞌan Espíritu Santo riñan Ma̱ꞌan Jesús, ni̱ nagiꞌhiaj nùkua Ma̱ꞌan Jesús ꞌna̱ꞌ yumanꞌ snàꞌànj Nazaret, ni̱ gaché nun Ma̱ꞌan Jesús ni̱ giꞌhia sa sàꞌa ni̱ giꞌhia si ga̱na̱huin daranꞌ nej guiì giranꞌ sa̱ñu̱n giꞌhiaj sa nàsàꞌa, dadinꞌ nne Ma̱ꞌan Ñaꞌanj an ngà Ma̱ꞌanꞌ Jesús.
Ni̱ giniꞌin nej ñûnj daranꞌ sa giꞌhiaj Ma̱ꞌan Jesús nï̀nꞌ gàchràꞌ riñan hioꞌó Judea ni̱ dàj giꞌhia ruhuâ yumanꞌ snàꞌànj Jerusalén; ni̱ huê Ma̱ꞌan huin sa dagahuiꞌ nej sij ni̱ godokoꞌ nej sij riñan rugutsìi.
Ni̱ gachîn huàꞌnï̀nj gui ni̱ ganachi nikaj Ma̱ꞌan Ñaꞌanj an Ma̱ꞌan Jesús siganï̂nj nej nîman, ni̱ giniꞌin nej ñûnj Ma̱ꞌan Jesús;
sani̱ nun gi̱ni̱ꞌin daranꞌ nej guiì yùmànꞌan Ma̱ꞌan Jesús mánj, man nej ñûnj ya ni̱ goꞌo nngaj huin sa ganagui Ma̱ꞌan Ñaꞌanj an ni̱ giꞌhia si gi̱ni̱ꞌin nej ñûnj si ganaꞌnï̂nj Ma̱ꞌan Jesús siganï̂nj nej nîman.
Ni̱ Ma̱ꞌan Jesús gaꞌnïnꞌ suun si gànàtàꞌ nej ñûnj rayiꞌij riñan daꞌ hua̱ nï̀nꞌ gàchràꞌ nej yumanꞌan, ni̱ gànàtàꞌ nej ñûnj si riñan Ma̱ꞌan huin sa gaꞌhuiꞌ Ma̱ꞌan Ñaꞌanj an suun si ga̱huin guesì riñan nej guiì hua̱ nìꞌnàꞌa ni̱ gi̱nikaj su̱n Ma̱ꞌan riñan nej nîman.
Ni̱ huê rayiꞌî Ma̱ꞌan Jesús huin sa gaꞌmin daranꞌ nej sôꞌ gataj dàj ga̱huin, ni̱ gataj nej sôꞌ si daranꞌ nej guiì guyumân ruhuâ niꞌin Ma̱ꞌan Jesús, ni̱ ga̱ꞌhue gi̱nika nimân nìko rayiꞌî nej si-ga̱kïnꞌ ninj.
Ganahuin ra̱ꞌa nej sí nàsìnùnj un Ma̱ꞌan Espíritu SantoNga nï̀nꞌ gaꞌmin Pedro nej nuguanꞌ nânj, ni̱ gininj Ma̱ꞌan Espíritu Santo gaꞌnaj riñan daranꞌ nej guiì màn gunïn si-nùguànꞌ Ma̱ꞌan Ñaꞌanj an.
Ni̱ ûta gahuin ña̱ꞌanj ruhuâ nej sí hua̱ yìtï̀nj ruhuâ guendâ ga̱ꞌne̱ꞌ nej sij nnïnj arán raa̱ nneè nàꞌàj nej sij nga giniꞌin nej sôꞌ si gininj Ma̱ꞌan Espíritu Santo riñan nej sí nàsìnùnj un.
Dadinꞌ gunïn nej sij si gaꞌmin nej sôꞌ aꞌngô nuguanꞌan, ni̱ gaꞌmin hueꞌê nej sôꞌ riñan Ma̱ꞌan Ñaꞌanj an.
Hiôꞌ ni̱ nanikàj Pedro ni̱ gataj sôꞌ:—Ga̱ꞌhue ga̱ta̱j ꞌngo̱ síi sisi̱ si̱ gaꞌhue gàtàꞌ nne nej sí nânj ruhuâ nnee nga gàꞌ ganahuin ra̱ꞌa nej sij Ma̱ꞌan Espíritu Santo dàj rûnꞌ gataꞌ nne nêꞌ ngà Ma̱ꞌan Espíritu Santo na̱nj nîꞌ.
Ni̱ gaꞌnïnꞌ su̱n Pedro si gàtàꞌ nne nej sij ngà siyu̱gui Ma̱ꞌan Jesús. Hiôꞌ ni̱ gachín niꞌhiaj nej sij riñan Pedro si ga̱ne sôꞌ gàꞌì doj nej gui ngà nej sij hiuj dânj.
Gananï̂n Pedro dàj garânj sun Ma̱ꞌan Ñaꞌanj an sôꞌ siganï̂nj nej sí nàsìnùnj riñan nej dinï̂nt màn JerusalénNi̱ gunïn daranꞌ nej dinï̂nt màn riñan hioꞌó Judea ngà nej sôꞌ gaꞌanj gi̱digân si̱nï̱n si-nùguànꞌ Ma̱ꞌan Ñaꞌanj an, si ganahuin ra̱ꞌa nej sí nàsìnùnj un si-nùguànꞌ Ma̱ꞌan Ñaꞌanj an.
Ni̱ nga gaꞌanj Pedro yumanꞌ snàꞌànj Jerusalén, ni̱ gunïnꞌ nej yìꞌnï̀nꞌ nej sí hua̱ yìtï̀nj ruhuâ si gìyìꞌnèꞌ do̱j raa̱ nneè nàꞌàj ngà sôꞌ,
ni̱ gataj nej sôꞌ:—Nùnj huin saj ni̱ gatûjꞌ ruhuâ dukuâ nej sí nitaj si giyiꞌneꞌ do̱j raa̱ nneè nàꞌàj, ni̱ yaꞌ ngà nej sôꞌ ràꞌaj.
Hiô ni̱ gayiꞌì Pedro ni̱ ganataꞌ sôꞌ daꞌ nìkòꞌ duguiꞌ nej sa gahuin hiuj dânj, ni̱ gataj sôꞌ:
—Si nné aꞌmînj ngà Ma̱ꞌan Ñaꞌanj an ruhuâ yumanꞌ snàꞌànj Jope, ni̱ giniꞌín ganï̂n Ma̱ꞌan Ñaꞌanj an ꞌngo̱ rasu̱un riñânj; ni̱ huaj dàj rûnꞌ hua ꞌngo̱ atsîj manta xi ni̱ ginin gaꞌnaj, ni̱ ànumin nej ga̱ꞌanj sikûj atsîj manta dan ni̱ ginin gaꞌnaj yàtàꞌa ni̱ guyumanj riñânj.
Ni̱ nga giniꞌhiâ dàj hua sa màn ruhuâ atsîj manta xi dânj, ni̱ giniꞌín si màn nej yuku nnùn ga̱ꞌânj raꞌa, nej yuku aché riñan hioꞌóo, ni̱ màn nej yuku hu̱e, ni̱ màn nej yuku aka riki riñan hioꞌóo, ni̱ màn nej yataj aché yàtàꞌa ruhuâ manta xi dânj.
Ni̱ gunḯn gaꞌmin ꞌngo̱ sa gaꞌmin ni̱ gata gunḯn: “Nàyùmàn sòꞌ ni̱ dagahuîꞌ nej yuku dan ni̱ ya̱ꞌ raj.”
Huê danj ni̱ gaꞌmin ñûn Ma̱ꞌan sa gaꞌmin nda neꞌ yàtàꞌa ni̱ gata gunḯn: “Nej sa gàꞌ ganahuin sàꞌ giꞌhiaj Ma̱ꞌan Ñaꞌanj an, ni̱ si̱ gatajꞌ si hua̱ na̱nj hua̱ kï̱j man mánj.”
Ni̱ nda huàꞌnï̀nj ginin gaꞌnaj riñânj, huê danj ni̱ nanikàj ñunj naꞌanj yàtàꞌa.
Ni̱ gaꞌnḯn nej sij nda yumanꞌ Sesarea gaꞌnaꞌ huàꞌnï̀nj nej sí dânj ni̱ guyumân nej sôꞌ ñan nné.
Ni̱ gataj Ma̱ꞌan Espíritu Santo gunḯn sisi̱ si̱ guruguiꞌ chìꞌ ruhuâj guendâ gàꞌàn nga nej sôꞌ. Huê danj na̱nj gaꞌanj nej ga̱ꞌânj nej dinï̂nt nânj ngàj, ni̱ gatûj nej ñûnj dukuâ ꞌngo̱ sí dânj,
ni̱ ganataꞌ sôꞌ gunïn nej ñûnj si giniꞌin sôꞌ guchiꞌ ꞌngo̱ ángel dukuâ sôꞌ, ni̱ gataj ángel dânj gu̱nïn sôꞌ: Gàꞌnï̀nj ga̱ꞌa̱nj nej sí màn riñanꞌ ruhuâ yumanꞌ snàꞌànj Jope, ni̱ gàkï̀njꞌ gaꞌnaꞌ Simón, sí gùꞌnàj Pedro;
ni̱ sí dânj gànàtàꞌ nej nuguanꞌ gi̱ꞌhiaj ga̱na̱ni̱nꞌ, ni̱ huê danj na̱nj ga̱na̱ni̱n daranꞌ nej guiì màn ruhuâ dukuâꞌ.
Ni̱ nga gayiꞌìj gaꞌmînj si-nùguànꞌ Ma̱ꞌan Ñaꞌanj an riñan nej sôꞌ, ni̱ gininj Ma̱ꞌan Espíritu Santo gaꞌnaj riñan nej sôꞌ, dàj rûnꞌ ginin gaꞌnaj riñan nêꞌ àsìj sinï̱ïn.
Hiôꞌ ni̱ gananun ruhuâj dàj gataj Ma̱ꞌan Señor, nga gaꞌmin ni̱ gata: “Ni̱ duguataꞌ nne Juan ruhuâ nnee nej suj, sani̱ huê danj na̱nj gàtàꞌ nne nej suj gi̱ꞌhiaj Ma̱ꞌan Espíritu Santo.”
Ni̱ huê danj na̱nj gaꞌhuiꞌ Ma̱ꞌan Ñaꞌanj an, Espíritu Santo riñan nej sij dàj rûnꞌ girikij riñan nêꞌ guendâ guyumân ruhuôꞌ niꞌînꞌ Ma̱ꞌan Señor Jesús, hiôꞌ ni̱ ahuin si huín si ga̱ranꞌ ñuꞌun si-su̱n Ma̱ꞌan Ñaꞌanj an ràꞌaj.
Hiôꞌ ni̱ nga gunïn nej sij nej nuguanꞌ nânj, ni̱ dḯn gane duꞌhua nej sij, ni̱ gaꞌmin hueꞌê nej sij riñan Ma̱ꞌan Ñaꞌanj an, ni̱ gataj nej sij:—Hiôꞌ ni̱ huê danj na̱nj garanꞌ ruhuâ Ma̱ꞌan Ñaꞌanj an si gànànìkàj ruhuâ nej sí nàsìnùnj un ni̱ ganahuin nìꞌnàꞌ nej sôꞌ nga na̱nj huaj reꞌ.
Nej dinï̂nt màn ruhuâ yumanꞌ snàꞌànj AntioquíaNeꞌ rùkù nga gahuiꞌ Esteban, ni̱ gata rùhuà nej sí dânj daranꞌ nej sôꞌ nìkòꞌ rukû Ma̱ꞌan Jesús ni̱ gayaꞌnï̀n nej sôꞌ gaꞌanj nej sôꞌ, ni̱ gachîn nej sôꞌ nda riñan hioꞌó Fenicia, riñan hioꞌó Chipre, ni̱ riñan hioꞌó Antioquía, ni̱ nitaj riñan aꞌngô nej guiì gaꞌmin nej sôꞌ si-nùguànꞌ Ma̱ꞌan Ñaꞌanj an dadinꞌ man riñan nej sí judío gaꞌmin nej sôꞌ si-nùguànꞌ Ma̱ꞌan Ñaꞌanj an.
Sani̱ màn da̱ꞌa̱j nej sí ꞌna̱ꞌ riñan hioꞌó Chipre ngà riñan hioꞌó Sirene siganï̂nj nej sij, ni̱ nej sí nânj ni̱ nga gatûj nej sôꞌ ruhuâ yumanꞌ snàꞌànj Antioquía, ni̱ gaꞌmin nej sôꞌ ni̱ gananï̂n nej sôꞌ si-nùguànꞌ Ma̱ꞌan Señor Jesús riñan nej sí aꞌmin nânj griego.
Ni̱ guruguñuꞌunj Ma̱ꞌan Señor nej sôꞌ, ni̱ guyumân ruhuâ ûta gàꞌì nej guiì ni̱ ganadunâ ninj ma̱ꞌan ninj ni̱ ginikòꞌ ninj rukû Ma̱ꞌan Señor.
Ni̱ gunïn nej dinï̂nt nne ruhuâ yumanꞌ snàꞌànj Jerusalén dàj gahuin yumanꞌ snàꞌànj Antioquía; ni̱ gaꞌnḯn nej sôꞌ gaꞌanj gi̱niꞌhiaj Bernabé guendâ gi̱ni̱ꞌin sôꞌ dàj gahuin hiuj dânj.
Ni̱ nga guchiꞌ sôꞌ, ni̱ giniꞌin sôꞌ dàj giꞌhiaj Ma̱ꞌan Ñaꞌanj an sunuj u ngà nej sí nânj, ni̱ ûta ganahuin nìhiàꞌ ruhuâ sôꞌ ni̱ dunaꞌnga sôꞌ riñan nej sí nânj ni̱ gataj sôꞌ si hueꞌê da̱gahuin sí dânj riñan Ma̱ꞌan Señor.
Dadinꞌ Bernabé huin ꞌngo̱ sí sàꞌaj, ni̱ nda nìchra chre nun Ma̱ꞌan Espíritu Santo ruhuâ nimân sôꞌ ni̱ ûta nìko guyumân ruhuâ sôꞌ. Ni̱ ûta gàꞌì nej guiì nanikòꞌ rukû Ma̱ꞌan Señor nga gaꞌmin sôꞌ.
Ni̱ neꞌ rùkù ni̱ gaꞌanj nànàꞌhuìꞌ Bernabé nda ruhuâ yumanꞌ Tarso Saulo; ni̱ ganariꞌ sôꞌ ni̱ ni̱ka̱j sôꞌ gaꞌnaꞌ sôꞌ yumanꞌ Antioquía.
Ni̱ ꞌngo̱ gè hioꞌo gane nej sij ngà nej sôꞌ nìkòꞌ rukû Maꞌan Cristo màn yumanꞌ snàꞌànj nânj guendâ gidigân nej sij si-nùguànꞌ Ma̱ꞌan Ñaꞌanj an riñan ûta gàꞌì nej guiì; ni̱ nej sí gaꞌnaꞌ gahuin chru̱n riñan nej sij ni̱ dugûꞌnàj nej guiì màn hiuj dânj cristiano ni̱ yumanꞌ snàꞌànj nânj huin ñan gaꞌnga si̱nï̱n nuguanꞌ cristiano.
Nej gui dânj ni̱ gaꞌnaꞌ ꞌngo̱ nej sôꞌ gataj dàj ga̱huin ni̱ ꞌna̱ꞌ nej sôꞌ yumanꞌ snàꞌànj Jerusalén ni̱ guyumân nej sôꞌ ruhuâ yumanꞌ snàꞌànj Antioquía.
Ni̱ ganayumàn ꞌngo̱ sôꞌ, gùꞌnàj Agabo, ni̱ gaꞌmin sôꞌ giꞌhiaj Ma̱ꞌan Espíritu Santo ni̱ garânj daꞌngaꞌ ruhuâ sôꞌ si gùyùmàn ꞌngo̱ yiꞌna xi daꞌ hua̱ nï̀nꞌ gàchràꞌ riñan hioꞌó dânj, ni̱ guyumân yiꞌna dânj nga gane Claudio gahuin sôꞌ rey.
Hiôꞌ ni̱ guchiꞌ nej sôꞌ ꞌna̱ꞌ ga̱huin chru̱n màn Antioquía ꞌngo̱ duꞌhua, si gu̱ru̱gûñuꞌunj nej sôꞌ dàj nìko ma̱ꞌan huaj riñan nej sôꞌ rukû nej dinï̂nt màn riñan hioꞌó Judea;
ni̱ dàj rûnꞌ guchiꞌ nej sôꞌ ꞌngo̱ duꞌhua, ni̱ huê danj ganachi nikaj nej sôꞌ ofrenda ni̱ gaꞌhuiꞌ nej sôꞌ ginikaj Bernabé ngà Saulo ni̱ gaꞌanj nàgàꞌhuìꞌ nguèj sôꞌ raꞌa nej dinï̂nt huin ña̱n riñan nuhuî nne riñan hioꞌó Judea.
Gahuiꞌ Jacobo, ni̱ Pedro gatûj dukuâ gaꞌaNi̱ huê gè diû dânj gidaꞌa rey Herodes da̱ꞌa̱j nej sôꞌ huin si-nùhuì Ma̱ꞌan Jesús guendâ du̱guaꞌì sôꞌ nej sí dânj.
Ni̱ dagahuiꞌ rey Herodes Jacobo huin dinḯn Juan ngà yîti.
Ni̱ giniꞌin sôꞌ si gahuin nìhiàꞌ ruhuâ nej judío guendâ dagahuiꞌ sôꞌ Jacobo, huê danj ni̱ gidaꞌa sôꞌ Pedro. Ni̱ nej gui yâ nej sij rachrún nitaj si ꞌnï̱nj chru dunuꞌmanꞌan huin nej gui dânj.
Ni̱ gidaꞌa sôꞌ Pedro, ni̱ gachrîj sôꞌ dukuâ gaꞌa, ni̱ ganachrîj sôꞌ Pedro raꞌa ga̱ꞌânj yiꞌnïnꞌ nej stâdu guendâ dugumîn nej sôꞌ Pedro, ni̱ ga̱ꞌânj síi huin daꞌ yiꞌnïnꞌ dânj; ni̱ ganï̂n ruhuâ sôꞌ gi̱ri̱ sôꞌ dukuâ gaꞌa Pedro nga gachîn giꞌñanj pascua.
Ni̱ màn nej stâdu dugumîn nej sôꞌ Pedro nga nne sôꞌ dukuâ gaꞌa; ni̱ nitaj àmàn giyichinꞌ ruhuâ nej sôꞌ huin si-nùhuì Ma̱ꞌan Jesús guendâ gàchìnj niꞌhiaj nej sôꞌ riñan Ma̱ꞌan Ñaꞌanj an rayiꞌî Pedro.
Gahui Pedro ruhuâ dukuâ gaꞌaNi̱ nga huaj gi̱ri̱ Herodes Pedro ruhuâ dukuâ gaꞌa, ni̱ si̱ atoj Pedro nngaj sôꞌ ñanꞌ dânj da̱nï̱n huìj stâdu, ni̱ ànumin huìj agaꞌ kadena sôꞌ nngaj sôꞌ, ni̱ màn nej stâdu neꞌ ye̱ꞌ dukuâ gaꞌa dugumîn nej sôꞌ.
Ni̱ ganikïnꞌ ꞌngo̱ si-ángel Ma̱ꞌan Señor riñan sôꞌ, ni̱ nda giràn chre ruhuâ dukuâ gaꞌ dânj giꞌhiaj ángel; ni̱ dusikiꞌ ángel dânj yiru̱kua̱ sôꞌ, ni̱ ganaꞌnï̂nj ñanj sôꞌ ni̱ gata gu̱nïn sôꞌ:—Ûta hio ga̱na̱chi sòꞌ ánj.Ni̱ orâ chre ni̱ gininj nguèj kadena ànùmin raꞌa sôꞌ.
Ni̱ gahui ángel dânj neꞌ ye̱ꞌe, ni̱ nìkòꞌ sij rukû ángel dânj huaj sij; sani̱ nun ga̱nï̱n ruhuâ sij si sa yàngàꞌa huin sa giꞌhiaj ángel dânj ngà sij, dadinꞌ ganï̂n ruhuâ sij si man si ganïnj riñan sij.
Ni̱ gachîn nguèj sij ñan màn ꞌngo̱ yiꞌnïnꞌ nej stâdu ni̱ gachîn ꞌnguèj sij ñan màn huìj yiꞌnïnꞌ nej stâdu, ni̱ guchiꞌ nguèj sij ñan nu̱n rahueꞌ a̱gaꞌ ñan gatûj nej guiì ruhuâ yumanꞌ snàꞌànj dânj, ni̱ ganayîꞌnï̱nj ma̱ꞌan riñan rahueꞌ dânj; ni̱ gahui nguèj sij ruhuâ yumanꞌ snàꞌànj dânj ni̱ gachîn nguèj sij ané chrej gàchràꞌa, huê danj ni̱ guxunj ángel ma̱ꞌan riñan sij.
Huê danj ni̱, ganahuin sìkàꞌ ruhuâ Pedro, ni̱ gataj sôꞌ gu̱nïn ma̱ꞌan sôꞌ:—Hia̱j ni̱ garânj daꞌngaꞌ ruhuâj si yàngàꞌ hia ni̱ Ma̱ꞌan Señor gaꞌnḯn si-ángel gaꞌnaꞌ riñânj, ni̱ giꞌhia si gananinj riñan Herodes, ni̱ huê danj na̱nj gananînj riñan daranꞌ nej sí judío dadinꞌ ànàꞌhuìj nej sij gi̱daꞌa nej sij ñùnj.
Ni̱ nga garânj daꞌnga ruhuâ sij dàj giranꞌ sij, huê danj ni̱ gaꞌanj sij dukuâ María siyànà huin nni Juan, sí dugûꞌnàj nej sij Marcos, ni̱ ûta gàꞌì nej dinï̂nt mân chre̱ꞌ hiuj dânj ni̱ màn nej sôꞌ gachín nìꞌhiaj nej sôꞌ riñan Ma̱ꞌan Ñaꞌanj an.
Ni̱ nga guchiꞌ Pedro ñan nne dukuâ María ni̱ gita raꞌa sij riñan rahueꞌ nu̱n si̱nï̱n neꞌ ye̱ꞌe, ni̱ gahui ꞌngo̱ siyànà gùꞌnàj Rode dadinꞌ nne ñan màn nej dinï̂nt gachín nìꞌhiaj nej sôꞌ riñan Ma̱ꞌan Ñaꞌanj an, ni̱ gaꞌanj gu̱nïn ahuin sí gita raꞌa riñan hueꞌe.
Ni̱ nga gananiꞌin, si Pedro huin sa gaꞌmin, ni̱ guendâ ûta ganahuin nìhiàꞌ ruhuâj ni̱ nun ga̱na̱ꞌnïn riñan rahueꞌ dânj, ni̱ gunan gaꞌan ni̱ gatu ruhuâ hueꞌ ñan màn nej dinï̂nt, ni̱ ganataj gu̱nïn nej sôꞌ si ni̱kï̱nꞌ Pedro neꞌ ye̱ꞌ hueꞌ dânj.
Sani̱ gataj daranꞌ nej sôꞌ:—Si sinúnꞌ na̱nj ánj.Sani̱ gataj siyànà dânj si yàngàꞌ hia huin sa gunïn. Hiôꞌ ni̱ gataj nej sôꞌ:—Si-ángel sij huin.
Sani̱ dànanj ûta duguꞌnïnꞌ Pedro gita raꞌa sôꞌ riñan rahueꞌe; ni̱ nga ganaꞌnï̂nj nej sij riñan rahueꞌ dânj ni̱ ganaꞌin nej sij si yàngàꞌ hia ni̱ huê Pedro huin, ni̱ ûta gahuin ña̱ꞌanj ruhuâ nej sij.
Sani̱ giꞌhiaj Pedro si dḯn ga̱ne duꞌhua nej sij, ni̱ gayiꞌì sôꞌ ni̱ ganataꞌ sôꞌ dàj giꞌhiaj Ma̱ꞌan Señor nga girij ruhuâ dukuâ gaꞌa sôꞌ. Ni̱ gaꞌnïnꞌ su̱n sôꞌ:—Ga̱ꞌa̱nj nej suj ni̱ gànàtàꞌ nej suj gunïn Jacobo dàj giꞌhiaj Ma̱ꞌan Ñaꞌanj an ngàj ni̱ huê danj na̱nj gànàtàꞌ nej suj gunïn aꞌngô nej dinï̂nt.Ni̱ gahui sôꞌ ni̱ gaꞌanj sôꞌ aꞌngô lugâ.
Ni̱ nga gahuin neꞌ gu̱niꞌñanj an, ni̱ ûta gaguâj nej stâdu ni̱ ûta gaꞌmin nej sôꞌ dadinꞌ nun gi̱ni̱ꞌin nej sôꞌ dànèꞌ gaꞌanj Pedro ni̱ gataj nej sôꞌ: Nùnj huin si gahuin rayiꞌî Pedro gàꞌ únj.
Ni̱ gaꞌnïnꞌ su̱n Herodes si ûta nànàꞌhuìꞌ nej stâdu Pedro, sani̱ nun gànàrìꞌ nej sôꞌ. Huê danj ni̱ gutaꞌ sôꞌ gakï̱nꞌïn yichrá nej stâdu. Ni̱ giyiꞌnïnꞌ suun huê danj ni̱ dagahuiꞌ nej sij nej stadû ganikïnꞌ dugumîn riñan dukuâ gaꞌa. Neꞌ rùkù ni̱ gahui Herodes riñan hioꞌó judea ni̱ gaꞌanj ga̱ne sôꞌ riñan hioꞌó Sesarea.
Gahuiꞌ HerodesNi̱ ûta naꞌan ruhuâ Herodes niꞌin sôꞌ nej guiì màn yumanꞌ Tiro ngà yumanꞌ Sidón; sani̱ gaꞌmin gu̱ña̱n nej sí ni̱kï̱nꞌ riñan nguèj yumanꞌ dânj ni̱ gaꞌna nej sôꞌ riñan Blasto sí ni̱kï̱nꞌ riñan Herodes ni̱ gininj hueꞌê si-nùguànꞌ nej sôꞌ riñan sí nânj, ni̱ gachín nìꞌhiaj nej sij riñan sí nânj si ga̱ꞌmi̱n sôꞌ ngà rey dadinꞌ hua̱ ruhuâ nej sij ga̱na̱ꞌmi̱n nej sij ngà rey ni̱ si̱ gimân gu̱nï̱nꞌ nej sij gàꞌ, dadinꞌ riñan doꞌó rey dânj gahui nej sa yâ nej guiì màn nguèj yumanꞌ dânj.
Ni̱ guyumân ꞌngo̱ gui ganï̂n rey Herodes si gànàrìꞌ duguiꞌ nej sij, ni̱ gananun rey dânj ꞌngo̱ atsîj nu̱n nej rey, ni̱ gaꞌanj ga̱ne sôꞌ riñan chrun yilâ ni̱kï̱nꞌ ñan giꞌhiaj hia sôꞌ nej nuguaꞌan ni̱ gayiꞌì sôꞌ ni̱ gaꞌmin sôꞌ riñan nej guiì naraꞌhuiꞌ hiuj dânj.
Ni̱ gayiꞌì nej guiì màn hiuj dânj ni̱ gaꞌmin nùkuaj ninj ni̱ gataj ninj:—Dàj rûnꞌ hua̱ si-nànè ñaꞌanj an hua nuguanꞌ gaꞌminꞌ ni̱ nitaj si gaꞌminꞌ dàj rûnꞌ gaꞌmin nej síi mánj.
Sani̱ garânj yina sij si ñaꞌanj an huin sij huê danj ni̱ orâ chre ni̱ guduranꞌ yiꞌì ꞌngo̱ si-ángel Ma̱ꞌan Señor sij; ni̱ gayi̱ꞌij ni̱ gaꞌnanꞌ sij ni̱ gachra yilúu sij huê danj ni̱ gahuiꞌ sij.
Sani̱ dànanj duguꞌnïnꞌ nej sôꞌ nìkòꞌ rukû Ma̱ꞌan Jesús gananï̂n nej sôꞌ si-nùguànꞌ Ma̱ꞌan Señor ni̱ gahuin gàꞌì nej guiì ginikòꞌ rukû Ma̱ꞌan Señor.
Ni̱ nga gisîj gananï̂n Bernabé ngà Saulo si-nùguànꞌ Ma̱ꞌan Ñaꞌanj an, ni̱ gananikàj nguèj sôꞌ gaꞌnaꞌ nguèj sôꞌ Jerusalén, ni̱ ꞌna̱ꞌ Juan ngà nguèj sôꞌ, sí dugûꞌnàj nej sij Marcos.
Gaꞌanj Bernabé ngà Saulo guenda gànàtàꞌ sôꞌ si-nùguànꞌ Ma̱ꞌan Ñaꞌanj anNi̱ nne Bernabé ruhuâ si-nùhuì Ma̱ꞌan Jesús nne yumanꞌ snàꞌànj Antioquía, ni̱ huê danj na̱nj nne Simón sí gùꞌnàj sí maru̱u, Lucio sí ꞌna̱ꞌ riñan hioꞌó Sirene, Manaén sí gachij ngà Herodes, Saulo. Daranꞌ nej sôꞌ nânj huin sí gataj dàj ga̱huin ni̱ huê danj na̱nj gidigân nej sij siganï̂nj nej dinï̂nt màn Antioquía.
Màn nej sij ni̱ nnùn ña̱ꞌa̱nj nej sij riñan Maꞌan Ñaꞌanj an, ni̱ ga gi̱ni̱ne̱j nùgui nej sij, ni̱ gataj Ma̱ꞌan Espíritu Santo gunïn nej sij:—Gi̱ꞌhiaj ni̱nï̱n nej suj Bernabé ngà Saulo guendâ giꞌhiaj sun nguèj sôꞌ sun gàꞌ hua̱ yu̱gui gàꞌhuìj raꞌa nguèj sôꞌ na̱nj ánj.
Hiôꞌ ni̱ duguꞌnïnꞌ nej sij ga gi̱ni̱ne̱j nej sij ni̱ màn nej sij gaꞌmin nej sij ngà Ma̱ꞌan Ñaꞌanj an, ni̱ gutaꞌ nej sij raꞌa nej sij ahui nguèj sôꞌ, ni̱ gaꞌnḯn nej sij gaꞌanj nguèj sôꞌ.
Ganataꞌ nej apóstol si-nùguànꞌ Ma̱ꞌan Ñaꞌanj an riñan nej guiì màn ChipreHiôꞌ ni̱ gaꞌnḯn Ma̱ꞌan Espíritu Santo, ni̱ gaꞌanj nguèj sij yumanꞌ gùꞌnàj Seleucia, ni̱ hiuj dânj gidaꞌa nguèj sij barku ni̱ guchiꞌ nguèj sij yumanꞌ gùꞌnàj Chipre.
Ni̱ guchiꞌ nguèj sij yumanꞌ gùꞌnàj Salamina, ni̱ ganataꞌ nguèj sij si-nùguànꞌ Ma̱ꞌan Ñaꞌanj an ruhuâ hueꞌ huin si-nùhuì nej sí judío. Ni̱ nne Juan ngà nej sij ni̱ huin sôꞌ ꞌngo̱ sí guruguñuꞌunj nej sij.
Ni̱ gachîn nej sij riñan hioꞌó nu̱n ruhuâ nne ña̱ꞌa̱nj ni̱ guchiꞌ nej sij yumanꞌ gùꞌnàj Pafos, ni̱ ganariꞌ nej sij ꞌngo̱ sí stuꞌhuaj a ni̱ chru̱n sôꞌ ganakaj sôꞌ daꞌngaꞌa, ni̱ taj sôꞌ si huin sôꞌ ꞌngo̱ sí ganataꞌ dàj ga̱huin, ni̱ judío huin sôꞌ, ni̱ gùꞌnàj sôꞌ Barjesús,
ni̱ nne sí nânj ngà gobernador gùꞌnàj Sergio Paulo ni̱ ûta sàꞌ garânj daꞌngaꞌ ruhuâ sôꞌ. Ni̱ gakḯn sí nânj, Bernabé ngà Saulo, ni̱ hua̱ ruhuâ sôꞌ gu̱nïn sôꞌ si-nùguànꞌ Ma̱ꞌan Ñaꞌanj an.
Sani̱ naꞌhuej ruhuâ Elimas si gùyùmàn ruhuâ sij niꞌin sij si-nùguànꞌ Ma̱ꞌan Ñaꞌanj an (dadinꞌ Elimas ruhuaj ga̱ta sí stuꞌhuaj a) ni̱ ûta dagaꞌmin sôꞌ si gu̱dunâj gobernador si-nùguànꞌ Ma̱ꞌan Ñaꞌanj an.
Saulo, ni̱ huê sôꞌ huin sí gùꞌnàj Pablo, ni̱ nda nìchra chre ruhuâ nimân sôꞌ nun Ma̱ꞌan Espíritu Santo, ni̱ ûta sàꞌ giniꞌhiaj sôꞌ riñan sí nânj.
Ni̱ gataj sôꞌ:—Nda nìchra chre mân nej sa digañuꞌunj un ruhuâ nimânt, ni̱ ûta mân sa aꞌnanꞌan ruhuâ nimânt, daꞌní sa nàsàꞌa huînꞌ, ni̱ unïnꞌ ngà daranꞌ sa ni̱ka̱a. Àmàn duyiꞌchinꞌ si ga̱ranꞌ ñuꞌunj chrej ni̱ka̱ huin siꞌhiaj Ma̱ꞌan Ñaꞌanj an ràꞌaj.
Hia̱j ni̱ ri̱ki̱ Ma̱ꞌan Ñaꞌanj an kastîgu riñanꞌ, ni̱ ga̱huin du̱chrîꞌ, ni̱ si̱ giniꞌînꞌ riñan gui ga̱chin ꞌngo̱ diû mánj.Ni̱ orâ chre gahuin ru̱mi̱nꞌ rune ñan sôꞌ; ni̱ nda ru̱mi̱nꞌ chre hua nga giniꞌhiaj sôꞌ; ni̱ anikàj sôꞌ rukû nej sij nun sôꞌ, ni̱ nanaꞌhuiꞌ sôꞌ sí gàràꞌhuèꞌ raꞌa sôꞌ ni̱ sí gi̱di̱gân dànèꞌ ga̱che̱ sôꞌ.
Hiôꞌ ni̱ nga giniꞌin síchìj gobernador dàj gahuin, ni̱ guyumân ruhuâ sôꞌ niꞌin sôꞌ nej yìꞌnï̀nꞌ nuguanꞌ gidigân Ma̱ꞌan Jesús.
Sani̱ gachin nej sij, ñan nngaj yumanꞌ Perges, ni̱ guchiꞌ nej sij yumanꞌ Antioquía huin doꞌó Pisidia; ni̱ ꞌngo̱ gui ganarânj rûhua gatûj nej sij ruhuâ hueꞌ nuhuî nne hiuj dânj ni̱ gaꞌanj gane nej sij.
Ni̱ neꞌ rùkù nga gisîj gahia nej sí ni̱kï̱nꞌ riñan nuhuî nne hiuj dânj si-ley Ma̱ꞌan Ñaꞌanj an ngà ñanj gachrûn nej sôꞌ gataj dàj ga̱huin, ni̱ gataj nej sôꞌ:—Di̱nï̂nj, si ni̱ka̱j nej suj ꞌngo̱ nuguanꞌan gàꞌhuìꞌ nej suj riñan nej guiì yùmànꞌan, ni̱ ga̱ꞌmi̱n nej suj di̱nï̂nj.
Hiôꞌ ni̱ ganayumàn Pablo, ni̱ dugunûn raꞌa sôꞌ si dḯn ga̱ne duꞌhua nej guiì, ni̱ gataj sôꞌ:—Nej suj nej sí ꞌna̱ꞌ Israel, ni̱ nej suj nnùn ña̱ꞌa̱nj riñan Ma̱ꞌan Ñaꞌanj an ni̱ nej suj dagahuin riñan Ma̱ꞌan Ñaꞌanj an, ni̱ gu̱nïn nej suj.
Ñaꞌanj ni̱ka̱j su̱n riñan yumanꞌ Israel ganagui rej nêꞌ, ni̱ gahuin nùkuaj yumanꞌ dânj giꞌhiaj Ma̱ꞌan, dadinꞌ gahuin nej sôꞌ sí ꞌnaꞌ aꞌngô yumanꞌan nga gane nej sôꞌ riñan hioꞌó Egipto, ni̱ ngà si-guesâ Ma̱ꞌan Ñaꞌanj an girij nej sôꞌ ruhuâ yumanꞌ dânj.
Ni̱ huìj xia hioꞌo gunùkuaj Ma̱ꞌan Ñaꞌanj an gane ngà nej sij riñan hioꞌó nàkòo;
Ni̱ dunahuij Ma̱ꞌan Ñaꞌanj an chi̱j país màn riñan hioꞌó Kanaán, ni̱ nagaꞌhuij doꞌó nej sí dânj raꞌa nej sij.
Neꞌ rùkù, ni̱ ginikaj su̱n nej guesì daꞌnga ꞌngo̱ si ga̱ꞌanj sientu tá huij xia chi̱ꞌ hioꞌo, nda diû gane sachij Samuel sôꞌ ganataꞌ dàj gahuin.
Neꞌ rùkù ni̱ gachín nej sij rey, ni̱ gaꞌhuiꞌ Ma̱ꞌan Ñaꞌanj an Saúl daꞌní síchìj Cis gahuin rey riñan nej sij, sí nânj ꞌnaꞌ siganï̂nj yiꞌnïnꞌ huin nej dùguìꞌ Benjamín, ni̱ ginikaj su̱n sôꞌ huìj xia hioꞌo riñan nej sij.
Ni̱ gaꞌnêj Ma̱ꞌan Ñaꞌanj an suun riñan sôꞌ, ni̱ nagaꞌhuij sun dânj ginikaj su̱n David gahuin sôꞌ rey, ni̱ gaꞌmin hueꞌej rayiꞌî sôꞌ ni̱ gata: “Ganariꞌí David daꞌní Isaí, ni̱ giꞌhiaj sôꞌ dàj rûnꞌ garanꞌ ruhuâ nimânj, ni̱ giꞌhiaj sôꞌ daranꞌ sa garanꞌ ruhuâj.”
Ni̱ gataj Ma̱ꞌan Ñaꞌanj an si ga̱na̱chi nika ꞌngo̱ nej daꞌnin si̱ꞌnï̱n David ni̱ sí nânj gi̱ꞌhiaj ga̱na̱ni̱n yumanꞌ Israel, ni̱ dàj rûnꞌ gataj Ma̱ꞌan Ñaꞌanj an, ni̱ huê danj giꞌhia dadinꞌ ꞌngo̱ nej daꞌnin si̱ꞌnï̱n David huin Ma̱ꞌan Señor Jesús.
Nga nï̀nꞌ gàchin gàyìꞌì Ma̱ꞌan Jesús ga̱na̱taj si-nùguànꞌ Ma̱ꞌan Ñaꞌanj an, ni̱ gaꞌnaꞌ si̱nï̱n Juan Bautista ni̱ gataj sôꞌ si ña̱ꞌa̱n huaj si gànànìkàj ruhuâ nej guiì rayiꞌî si-ga̱kïnꞌ ninj ni̱ gàtàꞌ nne ninj.
Sani̱ nga huaj ga̱na̱huij Juan si-su̱n sôꞌ ni̱ gataj sôꞌ: Ahuin sí huín ruhuâ nej suj ràꞌaj. “Sê mesías huín mánj; sani̱ neꞌ rùkùj ꞌnaꞌ ꞌngo̱ sí dânj ni̱ gàꞌ nitaj guèndàj gìrìj kanj ꞌnï̱nj dakó sôꞌ.”
’Nej suj huin daꞌní sachij Abraham. Ni̱ nej suj huin sí nàsìnùnj nu̱n yuꞌhuiꞌ ruhuâ niꞌin Ma̱ꞌan Ñaꞌanj an, riñan nej suj ꞌna̱ꞌ nuguanꞌ nânj guendâ ga̱na̱ni̱n nej suj.
Dadinꞌ daranꞌ nej sí màn Jerusalén ni̱ nej sí ni̱ka̱j su̱n riñan si-país nêꞌ nun ga̱na̱ni̱ꞌin ahuin si huin Ma̱ꞌan Jesús, ni̱ daranꞌ nej gui ganarânj rûhua gahia nej sôꞌ ñanj gachrûn nej sôꞌ gataj dàj gahuin, sani̱ nun ga̱ra̱n daꞌngaꞌ ruhuâ nej sôꞌ si rayiꞌî Ma̱ꞌan Jesús gaꞌmin nej ñanj dânj, ni̱ rayiꞌî dan ni̱ gaꞌnïnꞌ nej sôꞌ suun si da̱gahuiꞌ nej sij Ma̱ꞌan Jesús, ni̱ nun niꞌin nej sôꞌ si gàꞌ danj nnunj riñan ñanj si hua̱ ni̱ña̱n si gàhuìꞌ Ma̱ꞌan Jesús.
Sani̱ nun gànàrìꞌ nej sij gàꞌ si ꞌngo̱ gakï̱nꞌ giꞌhiaj Ma̱ꞌan Jesús si daꞌhui ga̱huij, sani̱ dàñùn gachín nìꞌhiaj nej sij riñan Pilato si dagahuiꞌ sôꞌ Ma̱ꞌan nùnj si nitaj gakï̱nꞌïn giꞌhia.
Ni̱ nga gisîj ganûn daranꞌ nej nuguanꞌan dàj rûnꞌ gataj nej sí gataj dàj ga̱huin rayiꞌî Ma̱ꞌan Jesús, ni̱ guxun nej sij nneè kú Ma̱ꞌan riñan rugutsìi, ni̱ ganaduninj nej sij ni̱ gaꞌanj gàchìnꞌ nej sij Ma̱ꞌan ñan gachinꞌ nej sij nîman.
Sani̱ Ma̱ꞌan Ñaꞌanj an giꞌhiaj si ganaꞌnï̂nj Ma̱ꞌan Jesús siganï̂nj nej nîman.
Ni̱ ûta gàꞌì ganikïnꞌ Ma̱ꞌan Jesús siganï̂nj nej sôꞌ gaꞌnaꞌ gi̱nikòꞌ rukû Ma̱ꞌan àsìj Galilea ni̱ gaꞌanj nej sôꞌ nngaj ñan nngaj yumanꞌ snàꞌànj Jerusalén, hia̱j ni̱ huê nej sôꞌ huin nej sí gananï̂n rayiꞌij riñan nej guiì yumanꞌan.
’Ni̱ huê danj na̱nj ganataꞌ nej ñûnj nuguanꞌ giꞌhiaj ga̱na̱ni̱n nej guiì, dàj rûnꞌ hua nuguanꞌ gàꞌ gataj Ma̱ꞌan Ñaꞌanj an si gàꞌhuij raꞌa rej nêꞌ,
gàꞌ gudusîj Ma̱ꞌan Ñaꞌanj an nuguanꞌ gata, dadin gàꞌ giꞌhia si gànàꞌnï̀nj Ma̱ꞌan Jesús siganï̂nj nej nîman; dàj rûnꞌ taj riñan salmo Kapitulo huìj i: “Sòꞌ huin Daꞌní, ni̱ ñùnj giꞌhiaj rayiꞌî dan hua nìꞌnàꞌ.”
Gàꞌ gataj Ma̱ꞌan Ñaꞌanj an riñan si-nùguànꞌànj si hua̱ ni̱ña̱n si gànàꞌnï̀nj Ma̱ꞌan Jesús siganï̂nj nej nîman, ni̱ si̱ giꞌhia si gi̱ri̱ꞌhiuj nneè kú Ma̱ꞌan Jesús ruhuâ ñan gachinꞌ nej sôꞌ, ni̱ huê dànanj gata: “Gu̱ru̱gûñuꞌun ni̱ da̱gahuín daranꞌ nej nuguanꞌ gatâ gu̱nïn David.”
Ni̱ huê danj taj riñan aꞌngô salmo: “Si̱ gudunâj Ma̱ꞌân rèꞌ si gi̱ri̱ꞌhiuj nneè kú Ma̱ꞌan sa dagahuin hueꞌê riñan Ma̱ꞌân rèꞌ ñan gachinꞌ nej sij nimân mánj.”
Dadinꞌ yàngàꞌ ni̱ David, ni̱ ûta hueꞌê gunânj gi̱tsi sôꞌ riñan nej guiì yiñán sôꞌ dàj rûnꞌ gaꞌnïnꞌ Ma̱ꞌan Ñaꞌanj an suun riñan sôꞌ, sani̱ gahuiꞌ sôꞌ ni̱ gaꞌanj gàchìnꞌ nej sij nneè kú sôꞌ ñan nngaj nej duguiꞌ sôꞌ, ni̱ giriꞌhiuj nneè kú sôꞌ.
Sani̱ Ma̱ꞌan sa ganaꞌnï̂nj giꞌhiaj Ma̱ꞌan Ñaꞌanj an, ni̱ nun gi̱ri̱ꞌhiuj nneè ku mánj.
Gu̱nïn nej suj nej nuguanꞌ nânj, di̱nï̂nj: Si Ma̱ꞌan Jesús ràyìꞌì ganataꞌ nej ñûnj huin Ma̱ꞌan sa ga̱ꞌhue gi̱nikaj nimân nìko rayiꞌî daranꞌ nej si-ga̱kïnꞌ nej suj. Sani̱ ley ganahuin ra̱ꞌa Moisés ni̱ si̱ gaꞌhue gi̱ꞌhia ga̱na̱ni̱n nej suj riñan gakï̱nꞌïn mánj.
Sani̱ ni̱ka̱j Ma̱ꞌan Ñaꞌanj an nimân nìko rayiꞌî si-ga̱kïnꞌ nej guiì guyumân ruhuâ niꞌin Ma̱ꞌan Jesús.
Ga̱ gu̱dadû nej suj ni̱ si̱ gaꞌnaꞌ kastîgu riñan nej suj dàj rûnꞌ gataj nej sôꞌ gataj dàj gahuin àsìj diû riki:
Ûta gaꞌmin duku nej suj riñan Ma̱ꞌan Ñaꞌanj an, sani̱ hia̱j ni̱ ga̱huin ña̱ꞌanj ruhuâ nej suj, ni̱ gu̱na̱nj nej suj;dadinꞌ ûta gi̱ranꞌ sa̱ñu̱n nej guiì nitaj si guyumân ruhuâ ni̱ nej guiì nitaj si dagahuin,sani̱ gàꞌ dânj ni̱ si̱ guyumân ruhuâ nej suj, si hua̱ ꞌngo̱ sí ganataꞌ gunïn nej suj rayiꞌî sa ga̱huin mánj.
Ni̱ nga gahui Pablo ngà nej sí ni̱ka̱j duguiꞌ ngà sôꞌ ruhuâ hueꞌ huin si-nùhuì nej sí judío. Ni̱ gachín nìꞌhiaj nej sí nàsìnùnj un màn hiuj dânj si gànànìkàj Pablo aꞌngô tï̱nj gui huin gui ganarânj rûhua ni̱ gaꞌmin ñûn sôꞌ si-nùguànꞌ Ma̱ꞌan Ñaꞌanj an riñan nej sij.
Ni̱ nga guyumân ñun aꞌngô gui ganarânj rûhua ni̱ ganahuin chre̱ꞌ daꞌ hua̱ gè yumanꞌ snàꞌànj dânj guendâ gu̱nïn nej sôꞌ si-nùguànꞌ Ma̱ꞌan Ñaꞌanj an.
Sani̱ nga giniꞌin nej sí judío si ûta gàꞌì nej guiì rigìi naraꞌhuiꞌ hiuj, ni̱ ûta gahuin yìkòj ruhuâ nej sôꞌ, ni̱ gataj nej sôꞌ si nitaj si hua̱ hueꞌê nej nuguanꞌ gaꞌmin Pablo, ni̱ sê nuguanꞌ sàꞌa huin gataj nej sôꞌ ni̱ gaꞌmin kï̱j nej sôꞌ.
Hiôꞌ ni̱ nun ga̱ꞌmi̱n yuꞌhuiꞌ Pablo ngà Bernabé ni̱ gataj nguèj sôꞌ:—Yàngàꞌ ni̱ riñan nej suj huin judío huin sa ña̱ꞌa̱n si̱nï̱n ga̱ꞌmi̱n nej ñûnj si-nùguànꞌ Ma̱ꞌan Ñaꞌanj an; sani̱ guendâ nun ga̱ꞌhue̱j nej suj ga̱na̱huin ra̱ꞌa nej suj, ni̱ huê danj na̱nj nun ga̱na̱ka̱j guendâ nej suj rayiꞌî si-nùguànꞌ Ma̱ꞌan Ñaꞌanj an si rayiꞌî nuguanꞌ dânj ni̱ ga̱ꞌhue ga̱ne nìgànj nej suj, hia̱j ni̱ nànìkàj nej ñûnj ni̱ gàꞌànj nej ñûnj riñan nej sí nàsìnùnj un.
Dadinꞌ huê dànanj giyiꞌnïnꞌ suun riñan nej ñûnj giꞌhiaj Ma̱ꞌan Señor, ni̱ gata:Gi̱ꞌhiaj yu̱guí sòꞌ ni̱ ga̱huînꞌ sí du̱yiꞌngaꞌ nuguanꞌ gi̱ꞌhiaj ga̱ra̱n daꞌngaꞌ ruhuâ nej sí nàsìnùnj un,ni̱ sòꞌ ga̱ra̱n sûnj ni̱ giꞌhiâꞌ si gu̱nïn nej sij nuguanꞌ gi̱ꞌhiaj ga̱na̱ni̱n nej guiì màn nï̀nꞌ gàchràꞌ ruhuâ yumiguìi.
Ni̱ nga gunïn nej sí nàsìnùnj un nej nuguanꞌ nânj, ni̱ ûta gahuin nìhiàꞌ ruhuâ nej sôꞌ ni̱ ûta hueꞌê gaꞌmin nej sôꞌ rayiꞌî si-nùguànꞌ Ma̱ꞌan Señor, ni̱ guyumân ruhuâ daranꞌ nej sí gàꞌ hua̱ yu̱gui guendâ ga̱ne nìgànj nej sôꞌ ngà Ma̱ꞌan Ñaꞌanj an.
Ni̱ duyaꞌnï̀n nej sij si-nùguànꞌ Ma̱ꞌan Señor nï̀nꞌ gàchràꞌ riñan hioꞌó dânj.
Sani̱ gachrîj nej sí judío nuguanꞌ hia̱a riki nej siyànà ni̱ka̱j chrej riñan nej guiì ni̱ nej siyànà ꞌnï̱nj nikòꞌ huaj nûhui, ni̱ gachrîj nej sôꞌ chrej e riki nej sí aꞌnïnꞌ riñan yumanꞌ snàꞌànj dânj, ni̱ gayiꞌì nej sôꞌ ni̱ gata rùhuà nej sôꞌ Pablo ngà Bernabé, ni̱ giri nej sôꞌ neꞌ ye̱ꞌ riñan hioꞌó ni̱ka̱j su̱n nej sôꞌ nguèj sij.
Hiôꞌ ni̱, nagunanꞌ nguèj sij hioꞌó hia̱j màn riki dakó nguèj sij riñan nej sí dânj, huê danj ni̱ gaꞌanj nguèj sij yumanꞌ Iconio.
Ni̱ ûta ganahuin nìhiàꞌ ruhuâ nej sôꞌ gaꞌnaꞌ ga̱huin chru̱n nne ruhuâ yumanꞌ snàꞌànj Antioquía ni̱ ûta ganahuin nùkuaj nej sôꞌ giꞌhiaj Ma̱ꞌan Espíritu Santo.
Gaꞌanj Pablo ngà Bernabé yumanꞌ IconioNi̱ gahuin nga guchiꞌ nguèj sij ruhuâ yumanꞌ Iconio ni̱ gaꞌanj nguèj sij ruhuâ hueꞌ huin si-nùhuì nej sí judío, ni̱ gaꞌmin nguèj sij si-nùguànꞌ Ma̱ꞌan Ñaꞌanj an ni̱ ûta hueꞌê guruguñuꞌunj Ma̱ꞌan Ñaꞌanj an rukû nguèj sij ni̱ ûta gàꞌì nej sí judío guyumân ruhuâ, ni̱ huê danj na̱nj guyumân ruhuâ nej sí aꞌmin nânj griego si-nùguànꞌ Ma̱ꞌan Ñaꞌanj an.
Sani̱ nej judío nun gùyùmàn ruhuâ niꞌin nej nuguanꞌ nânj ni̱ duguachej nej sôꞌ ruhuâ nej sí nàsìnùnj un ni̱ rayiꞌî dânj ni̱ gayiꞌì nej sôꞌ ni̱ gata rùhuà nej sôꞌ nej dinï̂nt nìkòꞌ rukû Ma̱ꞌan Jesús.
Huê danj ni̱ gunâj Pablo ngà Bernabé ni̱ gane nguèj sij ûta gàꞌì gui ruhuâ yumanꞌ Iconio, ni̱ ûta nùkuaj ruhuâ nguèj sij niꞌin nguèj sij Ma̱ꞌan Ñaꞌanj an ni̱ ganataꞌ nguèj sij nuguanꞌ yàngà hia rayiꞌî Ma̱ꞌan Ñaꞌanj an riñan nej guiì. Huê danj ni̱ giꞌhiaj Ma̱ꞌan Ñaꞌanj an si ga̱na̱huin gàꞌì nej guiì giꞌhiaj nguèj sij ni̱ ûta gàꞌì nej sa hueꞌê ga giꞌhiaj nguèj sij.
Ni̱ giyiꞌchraꞌ da̱ꞌa̱j nej guiì màn ruhuâ yumanꞌ dânj ni̱ da̱ꞌa̱j ni̱nj ganakaj duguiꞌ ngà nej judío ni̱ aꞌngô da̱ꞌa̱j ni̱nj ganakaj duguiꞌ ngà nej sôꞌ gaꞌanj gànàtàꞌ si̱nï̱n si-nùguànꞌ Ma̱ꞌan Ñaꞌanj an.
Hiôꞌ ni̱ guchiꞌ nej judío ꞌngo̱ duꞌhua ngà da̱ꞌa̱j nej sí nàsìnùnj un ni̱ ngà nej sí ni̱ka̱j su̱n riñan yumanꞌ Iconio, si ga̱rru̱n nej sôꞌ hiëj ni̱ ganï̂n ruhuâ nej sôꞌ da̱gahuiꞌ nej sôꞌ Pablo ngà Bernabé,
sani̱ nga gunïn nguèj sij dàj ganï̂n ruhuâ nej sôꞌ giꞌhiaj nej sôꞌ ngà nguèj sij, huê danj ni̱ guxunj nguèj sij ma̱ꞌan nguèj sij ni̱ gaꞌanj nguèj sij yumanꞌ snàꞌànj Listra ngà yumanꞌ snàꞌànj Derbe, ni̱ gaꞌanj nguèj sij aꞌngô nej yumanꞌ snàꞌànj ni̱ka̱j ñuꞌunj Licaónia, ni̱ gaꞌanj nej sij daranꞌ nej yumanꞌ màn ganikàj rukú hioꞌó dânj,
ni̱ hiuj dânj gaꞌanj gànàtàꞌ nej sij nuguanꞌ gi̱ꞌhiaj ga̱na̱ni̱n nej guiì.
Garrûn nej sij hiëj Pablo ruhuâ yumanꞌ ListraNi̱ nne ꞌngo̱ sí màn yumanꞌ Listra, ni̱ nitaj si hua̱ hueꞌê nguèj dakó sôꞌ guendâ ga̱che̱ sôꞌ, ni̱ àsìj hua lij sôꞌ ni̱ nitaj àmàn gaché sôꞌ.
Ni̱ gunïn sôꞌ gaꞌmin Pablo, ni̱ ûta sàꞌ giniꞌhiaj Pablo riñan sôꞌ, ni̱ giniꞌin Pablo si guyumân ruhuâ sôꞌ guendâ ga̱na̱huin sôꞌ,
Ûta nùkuaj gaꞌmin Pablo ni̱ gataj sôꞌ:—Ga̱na̱chi sôꞌ ni̱ na̱ni̱kïnꞌ ni̱ka̱ nguèj dakót râj.Ni̱ guej sí nânj, ni̱ gaché sôꞌ.
Ni̱ nga giniꞌin nej guiì sa giꞌhiaj Pablo, ni̱ ûta nùkuaj gaguâj ninj, ni̱ gaꞌmin ninj nânj Licaónia:—Gininj ñaꞌanj an gaꞌnaj yàtàꞌa ni̱ huaj dàj rûnꞌ hua nej síi ni̱ ginin gaꞌnaj siganï̂nj nêꞌ.
Ni̱ Bernabé dugûꞌnàj nej sij ñaꞌanj Zeus, ni̱ Pablo duguꞌnàj nej sij ñaꞌanj Hermes, dadinꞌ Pablo huin sí ni̱ka̱j nuguanꞌan.
Ni̱ nne si-nùhuì síchìj rej gunânj gi̱ꞌtsi riñan ñaꞌanj Zeus, neꞌ ga̱tu̱ꞌ neꞌ ri̱ña̱n yumanꞌ snàꞌànj Listra, ni̱ ni̱ka̱j sôꞌ rô gaꞌnaꞌ sôꞌ ni̱ ganachrâj sôꞌ hia̱j a nikaj sôꞌ gaꞌnaꞌ sôꞌ riñan rahueꞌ nuhuî nânj, ni̱ ganï̂n ruhuâ nej sôꞌ dagahuiꞌ nej sôꞌ rô riñan Pablo ngà Bernabé dadinꞌ ganï̂n ruhuâ nej sôꞌ si ñaꞌanj an huin nguèj sij.
Nga giniꞌin Pablo ngà Bernabé si dànanj ganï̂n ruhuâ nej sij gi̱ꞌhiaj nej sij ngà nguèj sôꞌ, ni̱ gutù nguèj sij siganꞌ nguèj sij riñan nej sí dânj, ni̱ gunânj nguèj sij gaꞌanj nguèj sij ñan màn nej guiì rigì dânj, ni̱ gaꞌmin nùkuaj nguèj sij,
—ni̱ gataj nguèj sij: Nùnj huin saj ni̱ giꞌhiaj nej suj dànanj ràꞌaj. Sê ñaꞌanj an huin nguèj ñûnj mánj, síi huin nguèj ñûnj ni̱ huê dàj rûnꞌ hua nej suj huê danj hua nguèj ñûnj, ni̱ ganataꞌ nej ñûnj si-nùguànꞌ Ma̱ꞌan Ñaꞌanj an riñan nej suj ni̱ ga̱na̱du̱na̱ nej suj ma̱ꞌan nej suj ni̱ gi̱nikòꞌ nej suj Ma̱ꞌan Ñaꞌanj hua̱ nìꞌnàꞌa, dadinꞌ huej giꞌhiaj yàtàꞌa ni̱ huej giꞌhiaj hioꞌóo, ngà nne ña̱ꞌa̱nj, ni̱ daranꞌ nej sa màn guruguiꞌ giniꞌhioꞌ.
Diû gâchin ni̱ gudunâj Ma̱ꞌan Ñaꞌanj an si ga̱che̱ daranꞌ nej yumanꞌ màn ruhuâ yumiguìi si-chrej ma̱ꞌan ninj;
ni̱ daranꞌ diû gidigân Maꞌan Ñaꞌanj an dàj nìko hua Ma̱ꞌan riñan nej guiì ni̱ giꞌhia sa sàꞌa ngà ninj, ni̱ rikij gumàn ꞌna̱ꞌ yàtàꞌa riñan ninj, ni̱ rikij diû gimàn sa ya̱ ninj, ni̱ giꞌhia si ga̱chra ruhuâ si-gùchrù ninj, ni̱ giꞌhia si ga̱na̱huin nìhiàꞌ ruhuâ nimân ninj.
Ni̱ nùnj huin si dànanj gataj Bernabé ngà Pablo gunïn nej sí dânj, sani̱ ûta ꞌì garânj yina nej sôꞌ guendâ si̱ dagahuiꞌ nej sôꞌ rô riñan nguèj sij.
Hiôꞌ ni̱ guyumân nej sí judío ꞌna̱ꞌ yumanꞌ Antioquía ngà yumanꞌ Iconio, ni̱ gachrîj nej sôꞌ chrej aꞌnanꞌan riki nej sí rìgì màn hiuj dânj, ni̱ gayiꞌì nej sí dânj ni̱ garrûn nej sôꞌ hiëj Pablo, ni̱ ganï̂n ruhuâ nej sôꞌ si gàꞌ ꞌngo̱ gahuiꞌ Pablo ni̱ gunukuaj nej sôꞌ ni̱ giri nej sôꞌ nneè kú Pablo neꞌ ye̱ꞌ yumanꞌ snàꞌànj dânj.
Sani̱ ganikàj ga̱chrin nej sí ꞌna̱ꞌ ga̱huin chru̱n riñan Ma̱ꞌan Jesús rukû Pablo, huê danj ni̱ ganachi sij, ni̱ ginikaj nej sôꞌ gaꞌanj ñûn nej sôꞌ sij ruhuâ yumanꞌ snàꞌànj nânj; ni̱ nga garangaꞌ aꞌngô gui ni̱ gaꞌanj Bernabé ngà Pablo yumanꞌ gùꞌnàj Derbe.
ni̱ gaꞌhuiꞌ nej sij nuguanꞌ na̱gi̱ꞌhiaj nùkuaj ruhuâ nej sí ꞌna̱ꞌ ga̱huin chru̱un, ni̱ dunaꞌnga nej sij riñan nej sôꞌ ni̱ gataj nej sij si gùyùmàn yìtï̀nj ruhuâ nej sôꞌ ngà Ma̱ꞌan Ñaꞌanj an, ni̱ gataj nej sij gunïn nej sôꞌ: Hua̱ ni̱ña̱n si ga̱chi̱nꞌ riñan ûta gàꞌì sañuun daꞌnga ni̱ ga̱tu̱ꞌ ñan ni̱ka̱j su̱n Ma̱ꞌan Ñaꞌanj an na̱nj ánj.
Ni̱ ga gi̱ni̱ne̱j nùgui nguèj sij huê danj ni̱ ganï̂n nguèj sij ꞌngo̱ sí ganikïnꞌ riñan daꞌ goꞌngo̱ nej si-nùhuì Ma̱ꞌan Jesús, ni̱ gachín nìꞌhiaj nguèj sij riñan Ma̱ꞌan Señor dadinꞌ guyumân ruhuâ nguèj sij si gi̱ꞌhia sunuj u ni̱ du̱guminj nej sôꞌ màn daꞌ goꞌngo̱ nej si-nùhuì Ma̱ꞌan Jesús.
Gaꞌanj nej sij Siria ni̱ nanikàj nej sij gaꞌnaꞌ nej sij AntioquíaNi̱ gachín nguèj sij ñan nngaj yumanꞌ Pisidia ni̱ guyumân nguèj sij Panfilia.
Ni̱ nga gisîj ganataꞌ nguèj sij si-nùguànꞌ Ma̱ꞌan Ñaꞌanj an riñan nej guiì màn yumanꞌ Perge, ni̱ gaꞌanj nguèj sij yumanꞌ Atalia.
Ni̱ gatûj nguèj sij ruhuâ barku ni̱ nanikàj nguèj sij gaꞌnaꞌ nguèj sij ñan nngaj yumanꞌ Antioquía, dadinꞌ hiuj nânj giyiꞌnïnꞌ suun riñan nguèj sij giꞌhiaj Ma̱ꞌan Espíritu Santo, si ga̱ꞌa̱nj gàꞌhuìꞌ nguèj sij si-nùguànꞌ Ma̱ꞌan Ñaꞌanj an riñan aꞌngô nej yumanꞌan, ni̱ dagahuin nguèj sij nuguanꞌ giyiꞌnïnꞌ su̱n riñan nguèj sij.
Ni̱ nga guyumân nguèj sij hiuj dânj, ni̱ nagiꞌhiaj chre̱ꞌ nguèj sij nej dinï̂nt huin si-nùhuì Ma̱ꞌan Jesús, ni̱ ganataꞌ nguèj sij si ûta nìko hua sa giꞌhiaj Ma̱ꞌan Ñaꞌanj an ngà nguèj sij, dadinꞌ ganaꞌnïn ruhuâ nimân ûta gàꞌì nej sí nàsìnùnj un ni̱ guyumân ruhuâ nej sôꞌ niꞌin nej sôꞌ Ma̱ꞌan Ñaꞌanj an.
Ni̱ gane Pablo ngà Bernabé ûta gàꞌì gui ruhuâ yumanꞌ dânj ngà aꞌngô nej sôꞌ ꞌna̱ꞌ ga̱huin chru̱un.
Junta nìko ga JerusalénNej gui dânj ni̱ guyumân da̱ꞌa̱j nej sí màn riñan hioꞌó Judea yumanꞌ snàꞌànj Antioquía ni̱ gayiꞌì nej sôꞌ gidigân nej sôꞌ nej dinï̂nt ni̱ gataj nej sôꞌ: Si ga̱ꞌne̱ꞌ nej dinï̂nt do̱j raa̱ nneè nàꞌàj nej sôꞌ dàj rûnꞌ taj riñan si-ley Moisés, ni̱ sisi̱ si̱ gaꞌneꞌ nej sôꞌ do̱j raa̱ nneè nàꞌàj nej sôꞌ ni̱ si̱ ga̱na̱ni̱n nej sôꞌ gataj nej sì dânj.
Ni̱ ûta ganarïsnaꞌanj Pablo ngà Bernabé ngà nej sí gidigân dànanj ni̱ huê danj na̱nj ûta nùkuaj gunïnꞌ nej sij ngà nguèj sôꞌ, ni̱ guchiꞌ nej sij ꞌngo̱ duꞌhua si ga̱ꞌa̱nj Pablo ni̱ Bernabé ni̱ gaꞌanj aꞌngô nej dinï̂nt nda Jerusalén huin yumanꞌ snàꞌànj an, daꞌnga ni̱ gahuin hia nuguanꞌ nânj giꞌhiaj nej sôꞌ gaꞌanj gidigân si̱nï̱n si-nùguànꞌ Ma̱ꞌan Ñaꞌanj an ngà nej sôꞌ ni̱kï̱nꞌ riñan nûhui.
Ni̱ gaꞌnḯn si-nùhuì Ma̱ꞌan Jesús nne yumanꞌ snàꞌànj Antioquía gaꞌanj nej sij, ni̱ gachîn nej sij Fenicia ni̱ huê danj na̱nj gachîn nej sij Samaria, ni̱ gananï̂n nej sij riñan nej judío nìkòꞌ rukû Ma̱ꞌan Jesús si guyumân ruhuâ nej sí nàsìnùnj un niꞌin nej sôꞌ Ma̱ꞌan Ñaꞌanj an; ni̱ ûta ganahuin nìhiàꞌ ruhuâ nej dinï̂nt judío giꞌhiaj nej sij.
Ni̱ guchiꞌ Pablo ngà Bernabé yumanꞌ snàꞌànj Jerusalén, ni̱ ganahuin ra̱ꞌa nej sôꞌ gaꞌanj gi̱di̱gân si̱nï̱n ni̱ nej sôꞌ ni̱kï̱nꞌ riñan si-nùhuì Ma̱ꞌan Jesús nguèj sij, ni̱ ganataꞌ nguèj sij dàj nìko giꞌhiaj Ma̱ꞌan Ñaꞌanj an ngà nguèj sij.
Ni̱ màn nej sí guyumân ruhuâ niꞌin Ma̱ꞌan Jesús hiuj dânj ni̱ yiꞌnïnꞌ nej sí fariseo huin nej sôꞌ, ni̱ gayiꞌì nej sôꞌ gataj nej sôꞌ:—Ña̱ꞌa̱n huaj si gìyìꞌnèꞌ doj raa̱ nneè nàꞌàj nej sí nàsìnùnj guyumân ruhuâ niꞌin Ma̱ꞌan Jesús, ni̱ daꞌhuiꞌ nej sij da̱gahuin nej sij riñan si-ley Moisés.
Huê danj ni̱ ganahuin chre̱ꞌ nej sôꞌ gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an ngà nej sôꞌ ni̱kï̱nꞌ riñan nûhui guendâ na̱di̱giꞌñûn nej sôꞌ rayiꞌî nuguanꞌ nânj.
Ni̱ neꞌ rùkù nga gisîj ûta gunïnꞌ nej sij, ni̱ ganayumàn Pedro ni̱ gataj sôꞌ:—Gàꞌ niꞌin nej suj di̱nï̂nj, si àsìj ri̱ki doj ni̱ gàꞌ ganagui Ma̱ꞌan Ñaꞌanj an ñùnj si ga̱ꞌa̱nj gànàtàj si-nùguànꞌanj riñan nej sí nàsìnùnj un, daꞌnga ni̱ guyumân ruhuâ nej sij niꞌin nej sij Ma̱ꞌan.
Sani̱ Ma̱ꞌan Ñaꞌanj an niꞌin dàj hua ruhuâ nimân nej guiì, ni̱ gidiganj si ꞌì ruhuâj niꞌin nej guiì nàsìnùnj un, rayiꞌî dan gaꞌhuij Ma̱ꞌan Espíritu Santo riñan ninj, dàj rûn rikij Ma̱ꞌan Espíritu Santo riñan nêꞌ.
Ni̱ nun gi̱ꞌhiaj ni̱nïnj nej sij riñanj dadinꞌ dàj rûnꞌ giꞌhia ngà nêꞌ ni̱ huê danj giꞌhia ngà nej sij, guendâ guyumân ruhuâ nej sij ni̱ nagiꞌhiaj sàꞌaj ruhuâ nimân nej sij.
Nùnj huin saj ni̱ ruhuâ nej suj gu̱nï̱nꞌ nej suj ngà ma̱ꞌan Ñaꞌanj an rayiꞌî sa giꞌhia ràꞌaj. Ni̱ gutaꞌ nej suj igû àꞌì dânj yichrá nej sôꞌ, ni̱ gàꞌ rej nej suj ni̱ gàꞌ nêꞌ naꞌhue gùnùkuaj dagahuin sun gaꞌnïnꞌ Ma̱ꞌan Ñaꞌanj an ràꞌaj.
Sa si̱nï̱n guyumân ruhuâ nêꞌ huin si ꞌngo̱ rïn Ma̱ꞌan Jesús huin sa gi̱ꞌhiaj ga̱na̱ni̱n nêꞌ, ni̱ huê danj na̱nj guyumân ruhuâ nej sôꞌ si Ma̱ꞌan Jesús huin sa gi̱ꞌhiaj ga̱na̱ni̱n nej sôꞌ.
Huê danj ni̱ dḯn gahuin duꞌhua daranꞌ nej guiì màn hiuj dânj, ni̱ gunïn ninj nej nuguanꞌ gaꞌmin Bernabé ngà Pablo, dadinꞌ ganataꞌ nguèj sôꞌ dàj ûta nìko hua sa giꞌhiaj Ma̱ꞌan Ñaꞌanj an ni̱ dàj hueꞌê guruguñuꞌunj Ma̱ꞌan Ñaꞌanj an rukû nguèj sôꞌ siganï̂nj nej sí nàsìnùnj un.
Ni̱ nga gisîj gaꞌmin nguèj sôꞌ, ni̱ gaꞌmin Jacobo ni̱ gataj sôꞌ:—Gu̱nïn nej suj nej nuguanꞌ ga̱ꞌmi̱n di̱nï̂nj.
Gàꞌ gunïn nêꞌ dàj ganataꞌ Simón, si gaꞌnḯn si̱nï̱n Ma̱ꞌan Ñaꞌanj an gaꞌanj sôꞌ riñan nej sí nàsìnùnj un, guendâ ga̱na̱huin ra̱ꞌa nej sôꞌ si-nùguànꞌ Ma̱ꞌan Ñaꞌanj ni̱ gahuin nej sôꞌ yiñan ni̱ ga̱na̱ka̱j nej sôꞌ siyu̱gui Ma̱ꞌan.
Ni̱ huê dànanj ga̱huin dadinꞌ gàꞌ gataj Ma̱ꞌan Ñaꞌanj an riñan si-nùguànꞌanj nga garânj sunj gaꞌmin nej sôꞌ gataj dàj gahuin:
Neꞌ rùkù nânj ni̱ gànànìkàj ñûnni̱ na̱gi̱ꞌhiaj nàkàj ñan gane David nga ginikaj su̱n sôꞌ, dadinꞌ gàꞌ ganatûj man;ni̱ ga̱na̱chi nikâ ꞌngo̱ nej daꞌnin si̱ꞌnï̱n Davidni̱ sôꞌ huin sí gi̱nikaj su̱n riñânj.
Daꞌnga ni̱ ga̱ꞌna̱ꞌ nànàꞌhuìꞌ aꞌngô da̱ꞌa̱j nej sí nàsìnùnj màn aꞌngô país ñùnj,ni̱ gi̱ni̱ꞌin daranꞌ nej país ni̱ giꞌhia si ga̱huin nej sôꞌ sí gànàtàꞌ du̱ꞌhua siyu̱guí,
Huê danj gataj Ma̱ꞌan Señor, dadinꞌ àsìj diû ri̱ki gàꞌ gidiganj dàj ga̱huin.
’Huê danj ni̱ ganakaj guendâj, si nitaj si hua̱ hueꞌê man si gàchìnꞌ aꞌngô sa hua̱ chìꞌi da̱gahuin nej sí nàsìnùnj un, dadinꞌ gàꞌ gudunâj nej sôꞌ chrej yìñànj nâ guyumân ruhuâ nej sôꞌ ni̱ ginikòꞌ nej sôꞌ rukû Ma̱ꞌan Ñaꞌanj an,
ga̱chru̱nꞌ ñanj karta riñan nej sij ni̱ ga̱to̱ꞌ si si̱ ya nej sij nej sa gutaꞌ nej guiì riñan nej ñaꞌanj giꞌhiaj ra̱ꞌa nej síi, ni̱ si̱ ya nej sij nneè nej yuku gaꞌhiuj u, ni̱ si̱ ya nej sij tun nej yuku ni̱ si̱ gaꞌhue ga̱ne sìgìchràꞌ nej sij mánj.
Dadinꞌ àsìj nâ ni̱ gàꞌ ganï̂n nej sôꞌ chru̱n ley nej sí ganikïnꞌ riñan daꞌ goꞌngo̱ nej yumanꞌ snàꞌànj an, guendâ gànàtàꞌ nej sôꞌ si-ley Moisés riñan nej guiì, nej gui ganarânj rûhua na̱nj ánj.
Hiôꞌ ni̱ dùgùnàj hua nuguanꞌ nânj gataj nej sôꞌ gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an ni̱ huê danj na̱nj gataj nej sôꞌ huin si-nùhuì Ma̱ꞌan Jesús, huê danj ni̱ ganagui nej sôꞌ siganï̂nj nej sôꞌ nej sí hua̱ yu̱gui ni̱ gaꞌnḯn nej sôꞌ gaꞌanj nej sij yumanꞌ snàꞌànj Antioquía ngà Pablo ni̱ ngà Bernabé: Ni̱ nej sôꞌ nânj huin Judas sí dugûꞌnàj nej sij Barsabás, ni̱ Silas. Ni̱ huin nej sôꞌ sí huin ña̱n doj siganï̂nj nej dinï̂nt;
Dadinꞌ gunïn nej ñûnj si hua̱ da̱ꞌa̱j nej sí gahui siganï̂nj nej ñûnj ni̱ guchiꞌ nej sôꞌ ñan màn nej suj, sani̱ nun gàꞌnï̀nꞌ nej ñûnj suun riñan nej sôꞌ si gùchìꞌ nej sôꞌ ñan màn nej suj, ni̱ garanꞌ ñuꞌunj nej sôꞌ nej suj ni̱ giꞌhiaj nej sôꞌ si gùrùguìꞌ chìꞌ ruhuâ ma̱ꞌan nimân nej suj,
ni̱ nadigiꞌñûn nej ñûnj ni̱ guchiꞌ nej ñûnj ꞌngo̱ duꞌhua, si dùgùnàj huaj ni̱ gachrûn su̱n nej ñûnj nej dinï̂nt màn nuhuî nânj ni̱ gaꞌnḯn nej ñûnj huaj nej sôꞌ ngà dinï̂nt Bernabé ni̱ ngà dinï̂nt Pablo, nej sôꞌ ꞌì staꞌu ruhuâ nêꞌ,
nej sôꞌ nânj nun ga̱ yuꞌhuiꞌ ruhuâ guendâ gàhuìꞌ nej sôꞌ, dadinꞌ ûta hueꞌê dagahuin nej sôꞌ riñan Ma̱ꞌan Señor Jesucristo.
Ni̱ gaꞌnḯn nej ñûnj huaj Judas ngà Silas riñan nej suj, ni̱ huê gè dàj rûnꞌ taj riñanj ñanj ñânj ni̱ huê danj gànàtàꞌ nej sôꞌ gu̱nïn nej suj.
Dadinꞌ dùgùnàj huaj taj Ma̱ꞌan Espíritu Santo, ni̱ huê danj na̱nj dùgùnàj huaj ganï̂n ruhuâ nej ñûnj, sisi̱ si̱ gaꞌhue gùtàꞌ nej ñûnj aꞌngô karga àꞌì doj yichrá nej suj dadinꞌ man nej sa ña̱ꞌa̱n doj da̱gahuin nej suj huin nej nânj:
Ni̱ si̱ ya nej suj nihia gutaꞌ nej sôꞌ riñan nej ñaꞌanj giꞌhiaj ra̱ꞌa síi, ni̱ si̱ yâ nej suj tun nej yuku, ni̱ si̱ yâ nej suj nneè nej yuku gaꞌhiuj u, ni̱ si̱ gane sìgìchràꞌ nej suj; ni̱ si hua̱ gu̱dadû nej suj ma̱ꞌan nej suj riñan nej nânj, ni̱ dùgùnàj giꞌhiaj nej suj. Ga̱na̱huin ra̱ꞌa nej suj nuguanꞌ ni̱ꞌñanj an na̱nj ánj.”
Huê danj ni̱ gaꞌanj Bernabé, Pablo, Judas, Silas, yumanꞌ snàꞌànj Antioquía. Ni̱ nga guchiꞌ nej sij hiuj dânj, ni̱ nagiꞌhiaj chre̱ꞌ nej sij daranꞌ nej dinï̂nt hua̱j nûhui, ni̱ nagaꞌhuiꞌ nej sij ñanj karta ni̱ka̱j nej sij huaj nej sij raꞌa nej sôꞌ;
ni̱ nga gisîj gahia nej sij ñanj karta nânj, ni̱ ûta ganahuin nìhiàꞌ ruhuâ nej sôꞌ sa taj riñan ñanj dânj.
Ni̱ Judas ngà Silas huin nej sôꞌ sí ganataꞌ dàj gahuin, ni̱ giꞌhiaj nej sôꞌ si ga̱na̱huin nìhiàꞌ ruhuâ nej dinï̂nt naraꞌhuiꞌ hiuj dânj ni̱ nagiꞌhiaj yìtï̀nj nej sôꞌ ruhuâ nej dinï̂nt ngà ûta nìko si-nùguànꞌ Ma̱ꞌan Ñaꞌanj an.
Ni̱ gahuin ràn nej sôꞌ ꞌngo̱ diû yumanꞌ snàꞌànj dânj, huê danj ni̱ hua̱ dïnꞌïnj ruhuâ nej sôꞌ ni̱ gaꞌmin nej sôꞌ ngà nej dinï̂nt màn hiuj dânj, huê danj ni̱ nanikàj nej sôꞌ ganaꞌnaꞌ nej sôꞌ riñan nej dinï̂nt gaꞌnḯn gaꞌanj nej sôꞌ hiuj dânj.
Sani̱ gunâj Silas yumanꞌ snàꞌànj dânj dadinꞌ garanꞌ ruhuâ sôꞌ ga̱ne sôꞌ hiuj dânj.
Huê danj na̱nj gahuin ràn Pablo ngà Bernabé yumanꞌ snàꞌànj Antioquía, ni̱ gidigân nguèj sôꞌ nuguanꞌ gi̱ꞌhiaj ga̱na̱ni̱n nej guiì.
Gaꞌanj ga̱ꞌmi̱n Pablo dukuán huìj i si-nùguànꞌ Ma̱ꞌan Ñaꞌanj an riñan nej guiì màn aꞌngô paísNeꞌ rùkù nga gachín gàꞌì gui ni̱ gataj Pablo gunïn Bernabé:—Nànìkòꞌ gaꞌanj giniꞌhioꞌ daranꞌ nej yumanꞌ snàꞌànj ñan màn nej dinï̂nt ri̱ña̱n gaꞌminꞌ si-nùguànꞌ Ma̱ꞌan Ñaꞌanj an, ni̱ giniꞌînꞌ si hua̱ yìtï̀nj ruhuâ nej sij.
Ni̱ garanꞌ ruhuâ Bernabé si ga̱ꞌa̱nj Juan Marcos ngà nej sij;
sani̱ ganï̂n ruhuâ Pablo si nitaj si dùgùnàj huaj si ga̱ꞌa̱nj Juan Marcos ngà nej sij dadinꞌ guxun sôꞌ ma̱ꞌan sôꞌ riñan nej sij àsìj yumanꞌ Panfilia, ni̱ nun ga̱ꞌa̱nj sôꞌ riki si-su̱n Ma̱ꞌan Ñaꞌanj an ngà nej sij.
Sani̱ nun ga̱ꞌhue gùchìꞌ Pablo ngà Bernabé ꞌngo̱ duꞌhua, huê danj ni̱ gahuin anêj nej sij riñan daꞌ goꞌngo̱ nej duguiꞌ nej sij, huê danj ni̱ ganakaj duguiꞌ Bernabé ngà Juan Marcos ni̱ gatûj nguèj sôꞌ ruhuâ barku ni̱ gaꞌanj nguèj sôꞌ neꞌ Chipre,
ni̱ ganagui Pablo, Silas, ni̱ gaꞌanj nguèj sij, ni̱ gachín niꞌhiaj nej dinï̂nt si giꞌhiaj Ma̱ꞌan Señor sunuj u ni̱ gu̱ru̱gûñuꞌun rukû nguèj sij,
ni̱ gachîn nguèj sij riñan hioꞌó Siria ni̱ gachîn nguèj sij riñan hioꞌó Silisia, ni̱ nagiꞌhiaj nùkuaj nguèj sij ruhuâ nej sôꞌ huin si-nùhuì Ma̱ꞌan Jesús ñan gachîn nguèj sij gaꞌanj nguèj sij.
Gaꞌanj Timoteo ngà Pablo ni̱ ngà SilasNeꞌ rùkù ni̱ guchiꞌ nguèj sij ñan ngàj yumanꞌ Derbe ngà yumanꞌ Listra; ni̱ hiuj dânj nne ꞌngo̱ sí gaꞌnaꞌ ga̱huin chru̱un ni̱ gùꞌnàj sôꞌ Timoteo, ni̱ huin sôꞌ daꞌní ꞌngo̱ siyànà ꞌna̱ꞌ riñan hioꞌó Judea ni̱ guyumân ruhuâ siyànà dânj niꞌin Ma̱ꞌan Jesús, sani̱ rej Timoteo huin ꞌngo̱ sí griego;
ni̱ gaꞌmin hueꞌê nej dinï̂nt màn yumanꞌ Listra rayiꞌî sôꞌ ni̱ huê danj na̱nj gaꞌmin hueꞌê nej sôꞌ màn yumanꞌ Iconio rayiꞌî sôꞌ.
Ni̱ garanꞌ ruhuâ Pablo si ga̱ꞌa̱nj Timoteo ngà sôꞌ; ni̱ gaꞌnïnꞌ sôꞌ suun si gìyìꞌnèꞌ raa̱ nneè nàꞌàj Timoteo rayiꞌî nej sí judío nne riñan nej hioꞌó dânj; dadinꞌ niꞌin daranꞌ nej sôꞌ si rej Timoteo huin si gaꞌmin nânj griego.
Ni̱ nga gachîn nej sij ñan nngaj nej yumanꞌ snàꞌànj dânj, ni̱ nagaꞌhuiꞌ nej sij ñanj ñan giyiꞌnïnꞌ suun giꞌhiaj nej sôꞌ gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an ngà nej sôꞌ ni̱kï̱nꞌ riñan nuhuî nne Jerusalén, ni̱ dugûta su̱n nej sij si da̱gahuin nej sôꞌ sa taj riñan ñanj dânj.
Huê danj ni̱ ganahuin yìtï̀nj ruhuâ nej dinï̂nt huin si-nùhuì Ma̱ꞌan Jesús ni̱ guyumân doj ruhuâ nej sôꞌ niꞌin nej sôꞌ Ma̱ꞌan Jesús, ni̱ daꞌ gui ni̱ gahuin gàꞌì nej sôꞌ doj ginikòꞌ rukû Ma̱ꞌan Jesús.
Ganikïnꞌ ꞌngo̱ sí ꞌnaꞌ yuman Macedonia riñan PabloNi̱ gachîn nej sij riñan hioꞌó Frigia ngà riñan hioꞌó ni̱ka̱j ñuꞌunj Galacia, ni̱ nagiꞌhiaj ha̱i̱ Ma̱ꞌan Espíritu Santo si gànàtàꞌ nej sij si-nùguànꞌ Ma̱ꞌan Ñaꞌanj an riñan nej guiì màn riñan hioꞌó Asia;
ni̱ nga guchiꞌ nej sij yumanꞌ Misia, ni̱ ganï̂n ruhuâ nej sij ga̱ꞌa̱nj nej sij yumanꞌ Betinia, sani̱ nun ga̱ꞌhuej Ma̱ꞌan Espíritu Santo ga̱ꞌa̱nj nej sij yumanꞌ dânj.
Ni̱ gachîn nej sij nìchrùnꞌ ñan nngaj yumanꞌ Misia, ni̱ gaꞌanj nej sij ñan nngaj yumanꞌ gùꞌnàj Troas.
Ni̱ neꞌ ñànꞌan ganï̂n Ma̱ꞌan Ñaꞌanj an ganikïnꞌ ꞌngo̱ sí ꞌna̱ꞌ yumanꞌ Macedonia riñan Pablo, ni̱ ûta àko gachín niꞌhiaj sí dânj ni̱ gataj sôꞌ: “Ga̱chi̱n sòꞌ ga̱ꞌna̱ꞌ yumanꞌ Macedonia ni̱ gu̱ru̱gûñuꞌunj rukû nej ñûnj.”
Ni̱ nga giniꞌin sij sí ganikïnꞌ sí nânj riñan sij, ni̱ nda nanè chre ni̱ gaꞌanj nej ñûnj yumanꞌ Macedonia, ni̱ garânj daꞌngaꞌ ruhuâ nej ñûnj si Ma̱ꞌan Ñaꞌanj an gakḯn ga̱ꞌa̱nj nej ñûnj guendâ gànàtàꞌ nej ñûnj nuguanꞌ gi̱ꞌhiaj ga̱na̱ni̱n nej guiì.
Pablo ngà Silas dukuâ gaꞌaNi̱ yumanꞌ Troas gidaꞌa nej ñûnj, ꞌngo̱ barkû huaj ni̱ka̱ chre nda Samotracia, ni̱ aꞌngô gui dânj ni̱ guchiꞌ nej ñûnj Neápolis;
Ni̱ ꞌngo̱ gui ganarânj ruhuâ huin nga gahui nej ñûnj neꞌ ye̱ꞌ ri̱ña̱n rahueꞌ nu̱n riñan yumanꞌ snàꞌànj dânj, nìchrùnꞌ duꞌhua ꞌngo̱ kïn huaj hiuj dânj, ni̱ ganï̂n ruhuâ nej ñûnj si hua̱ ꞌngo̱ lugâ ñan huaꞌanj ga̱ꞌmi̱n nej judío ngà Ma̱ꞌan Ñaꞌanj an; ni̱ gaꞌanj ga̱ne nej nûnj, ni̱ ganarïsnaꞌanj nej ñûnj si-nùguànꞌ Ma̱ꞌan Ñaꞌanj an ngà nej siyànà naraꞌhuiꞌ hiuj dânj.
Hiôꞌ ni̱ ꞌngo̱ siyànà gùꞌnàj Lidia, ꞌnïnj sun guduꞌhuêj atsîj ma̱re sàꞌ xi, ni̱ yiñán siyànà nânj huin yumanꞌ snàꞌànj Tiatira, ni̱ nnùn ña̱ꞌa̱nj siyànà nânj riñan Ma̱ꞌan Ñaꞌanj an, ni̱ gunïn siyànà nânj si-nùguànꞌ Ma̱ꞌan Ñaꞌanj an; ni̱ ganaꞌnï̂nj Ma̱ꞌan Señor nimân siyànà nânj ni̱ ûta hueꞌê gananï̂n rakï̂ꞌ rayiꞌî nej nuguanꞌ ganataꞌ Pablo.
Ni̱ nga gataꞌ nne siyànà nânj, ni̱ gataꞌ nne nej duguiꞌij ni̱ ûta àko gachín niꞌhia riñan nej ñûnj ni̱ gata gunïn nej ñûnj:—Si niꞌin nej suj si hueꞌê dagahuín riñan Ma̱ꞌan Señor, ni̱ ga̱tu̱ nej suj ruhuâ dukuá, ni̱ gùnàj nej suj. Ni̱ ûta giꞌhiaj guesaj si gùnàj nej ñûnj dukuaj.
Gahuin nga nï̀nꞌ huaj ga̱ꞌmi̱n nej ñûnj ngà Ma̱ꞌan Ñaꞌanj an, ni̱ ganariꞌ duguiꞌ nej ñûnj ngà ꞌngo̱ siyànà dânj ni̱ nun nanè ganaꞌin daꞌngaꞌ ruhuâ nimanj, ni̱ ûta gahuin yi̱ruꞌhue rikij giꞌhia.
Ni̱ nìkòꞌ siyànà nânj, rukû Pablo ngà rukû nej ñûnj, ni̱ ûta nùkuaj gagua, ni̱ gata:—Nej sinaꞌu nânj huin si-musû Ma̱ꞌan Ñaꞌanj ni̱ka̱j sun yàkàan, ni̱ gidigân ninj chrej gi̱ꞌhiaj ga̱ꞌhue ga̱na̱ni̱n nej guiì.
Ni̱ huê dànanj gataj siyànà nânj ûta gàꞌì nej gui; sani̱ giri ruhuâ Pablo guendâ gaꞌmin siyànà nânj dànanj, ni̱ nanikàj sôꞌ ni̱ gataj sôꞌ gu̱nïn nanè gananiꞌin daꞌnga nânj:—Nga siyu̱gui Ma̱ꞌan Jesús aꞌnïnꞌ sùnj riñanꞌ ni̱ ga̱hui̱ꞌ ruhuâ nimân siyànà nan ni̱ ga̱ꞌa̱nj raj.Ni̱ huê gè orâ dânj gahui nanè nânj ruhuâ nimân siyànà nânj ni̱ gaꞌan.
Sani̱ giniꞌin si-yi̱ruꞌhue siyànà nânj si nitaj sanꞌanj gi̱ꞌhiaj ga̱nan sôꞌ, ni̱ gidaꞌa nej sôꞌ Pablo ngà Silas, ni̱ ni̱ka̱j nej sôꞌ gaꞌanj nej sôꞌ riñan raꞌhue nìko, ñan nne nej síchìj ni̱ka̱j suun;
ni̱ ni̱ka̱j nej sôꞌ gaꞌanj nej sôꞌ nguèj sij riñan nej guesì, ni̱ gataj nej sôꞌ:—Sí judío huin nguèj sí nânj, ni̱ ûta giꞌhiaj nguèj sij gachej ruhuâ nej guiì ni̱ dugunïnꞌ nguèj sij nej guiì màn yumanꞌ snàꞌànj huin yiñûnꞌ,
ni̱ gidigân nguèj sij aꞌngô chrej nitaj si dùgùnàj hua ga̱na̱huin ro̱ꞌoꞌ ni̱ gàꞌ si̱ gaꞌhue da̱gahuînꞌ, dadinꞌ sí romano huin nêꞌ.
Huê danj ni̱ naraꞌhuiꞌ nej guiì yùmànꞌan ni̱ gayiꞌì ninj ni̱ gaꞌhuiꞌ ninj niꞌhiaj nguèj sij, ni̱ gutù nej guesì siganꞌ nguèj sij ni̱ gaꞌnïnꞌ nej sôꞌ suun si gùtàꞌ nej sí stâdu rutsìi yichrá nguèj sij.
Neꞌ rùkù ngà gisîj duguañun staꞌu nej sí dânj nguèj sij, ni̱ gachrîj nej sôꞌ dukuâ gaꞌa nguèj sij, ni̱ gaꞌnïnꞌ nej sôꞌ suun riñan sí ni̱ka̱j ñuꞌunj dukuâ gaꞌa, ni̱ gataj nej sôꞌ si ga̱nï̱n sí dânj nej sí du̱gumîn ñan nne dukuâ gaꞌa.
Ni̱ nga ganahuin ra̱ꞌa nej sí nânj, sun giyiꞌnïnꞌ riñan nej sôꞌ, ni̱ gachrîj nej sôꞌ nguèj sij ruhuâ dukuâ gaꞌ nne nda ni̱ka̱ꞌ dânj, ni̱ gachrîj sôꞌ dakó nguèj sij ruhuâ kaj tàj hiuꞌuj u.
Sani̱ ruhuâ da̱ꞌa̱j neꞌ ñànꞌ mánj, ni̱ achín niꞌhiaj Pablo ngà Silas riñan Ma̱ꞌan Ñaꞌanj an, ni̱ achrá nguèj sôꞌ chraꞌa riñan Ma̱ꞌan Ñaꞌanj an, ni̱ gunïn aꞌngô nej sí màn ruhuâ dukuâ gaꞌa sa giꞌhiaj nguèj sij.
Hiôꞌ ni̱ nda nanè chre ni̱ gayiꞌij gaꞌhuij ꞌngo̱ ñûn nùkuaj xi, huê danj ni̱ gisikiꞌ nï̀nꞌ nej hiëj nngaj yiꞌî hueꞌ dukuâ gaꞌ dânj; ni̱ nda nanè chre ganayîꞌnïnj riñan daranꞌ nej rahueꞌ dukuâ gaꞌ dânj, ni̱ ganachi daranꞌ nej agaꞌ kadena ànùmin daranꞌ nej sí màn ruhuâ dukuâ gaꞌ dânj.
Huê danj ni̱ ganaꞌnï̂nj ñan sí ni̱ka̱j ñuꞌunj dukuâ gaꞌ dânj, ni̱ giniꞌin sôꞌ si hua̱ niꞌnï̀nj riñan daranꞌ nej rahueꞌ nu̱n riñan dukuâ gaꞌa, ni̱ giri sôꞌ si-yitî sôꞌ ni̱ ruhuâ sôꞌ da̱gahuiꞌ sôꞌ ma̱ꞌan sôꞌ, dadinꞌ ganï̂n ruhuâ sôꞌ si gunânj nej sij ruhuâ dukuâ gaꞌa.
Sani̱ ûta nùkuaj aguâj Pablo, ni̱ gataj sôꞌ:—Si̱ dagahuiꞌ sòꞌ ma̱ꞌânꞌ mánj, dadinꞌ màn daranꞌ nej ñûnj.
Hiôꞌ ni̱ gachín sí dânj ñaꞌan tàj raa̱ kantil, ni̱ nda nanè chre gatûj sôꞌ gaꞌanj sôꞌ neꞌ rùhuà dukuâ gaꞌa, ni̱ nda nagunanꞌ chre nneè kú sô, ni̱ ganikïnꞌ rúdàkòj sôꞌ yiꞌî Pablo ngà yiꞌî Silas;
ni̱ giri sôꞌ ruhuâ dukuâ gaꞌa nguèj sij, ni̱ gataj sôꞌ:—Nùnj huin si gi̱ꞌhia ni̱ gànànìnj ràꞌaj.
Ni̱ gataj nguèj sij:—Gùyùmàn ruhuâ sòꞌ niꞌînꞌ Ma̱ꞌan Señor Jesús, ni̱ ga̱na̱ni̱nꞌ raj, ni̱ huê danj na̱nj ga̱na̱ni̱n daranꞌ nej guiì màn ruhuâ dukuât nej na̱nj ánj.
Ni̱ gaꞌmin nej sij si-nùguànꞌ Ma̱ꞌan Señor riñan sí nânj, ni̱ huê danj na̱nj gaꞌmin nej sij si-nùguànꞌ Ma̱ꞌan Ñaꞌanj an riñan daranꞌ nej guiì màn ruhuâ dukuâ sôꞌ.
Ni̱ huê gè orâ neꞌ ñànꞌ dânj, ni̱ ganaꞌnïnꞌ sôꞌ ñan giranꞌ yiꞌì nneè kú ngue sij; ni̱ neꞌ rùkù ni̱ gataꞌ nne sí nânj ni̱ huê danj na̱nj gataꞌ nne daranꞌ nej guiì huin duguiꞌ sôꞌ.
Ni̱ ni̱ka̱j sôꞌ gaꞌanj sôꞌ dukuâ sôꞌ nguèj sij, ni̱ ganï̂n sôꞌ mesa; ni̱ ûta ganahuin nìhiàꞌ ruhuâ sôꞌ rayiꞌî guendâ guyumân ruhuâ sôꞌ niꞌin sôꞌ si-nùguànꞌ Ma̱ꞌan Ñaꞌanj an.
Ni̱ nga garangaꞌ gui dânj, ni̱ gaꞌnḯn nej guesì nej policia ni̱ gataj nej sôꞌ gu̱nïn sí ni̱ka̱j ñuꞌunj dukuâ gaꞌ dânj: Gataj nej guesì si gànàꞌnï̀nj raꞌâꞌnguèj sí danj na̱nj ánj.
Ni̱ gataj sí dugumîn dukuâ gaꞌa nej nuguanꞌ nânj riñan Pablo:—Gaꞌnïnꞌ nej guesì suun si gìrìj sòꞌ ruhuâ dukuâ gaꞌa; huê danj ni̱ gahui nej suj hia̱j na̱nj ánj, ni̱ si̱ giriñun ruhuâ nej suj mánj.
Sani̱ gataj Pablo gu̱nïn nej policia:—Duguañun nej sij nej ñûnj ni̱ giniꞌin yùmànꞌ daranꞌ nej guiì sani̱ nun ga̱hui̱ ñanj ahuin ràyìꞌì gakï̱nꞌ giꞌhiaj nej ñûnj, aꞌngoj ni̱ nej sí màn yumanꞌ Roma huin nej ñûnj, ni̱ gachrîj nej suj dukuâ gaꞌa nej nûnj, hia̱j ni̱ ganï̂n ruhuâ nej suj gi̱ri̱ huì nej suj nej ñûnj na̱nj nîꞌ. Sani̱ si gaꞌhue danj gaj mánj, si ruhuâ nej sij ni̱ ga̱ꞌna̱ꞌ gi̱ri̱ nej ma̱ꞌan nej sij nej ñûnj.
Ni̱ ganataꞌ nej sí dugumîn riñan dukuâ gaꞌa nej nuguanꞌ nânj riñan nej guesì, ni̱ ûta guyuꞌhuiꞌ nej sí nânj nga gunïn nej sôꞌ si sí romano huin nguèj sij.
Ni̱ gaꞌnaꞌ nej sí guesì nânj, ni̱ ûta àko gachín niꞌhiaj nej sôꞌ; ni̱ giri nej sôꞌ ruhuâ dukuâ gaꞌa nguèj sij, ni̱ gachín niꞌhiaj nej sôꞌ si ga̱ꞌa̱nj nej sij neꞌ ye̱ꞌ yumanꞌ snàꞌànj dânj.
Hiôꞌ ni̱, gahui nej sij ruhuâ dukuâ gaꞌa, ni̱ gatûj nej sij dukuâ Lidia, ni̱ giniꞌin nej sij nej dinï̂nt, ni̱ giꞌhiaj nej sij si ga̱na̱huin nìhiàꞌ ruhuâ nej sôꞌ huê danj ni̱ gahui nej sij ni̱ gaꞌanj nej sij.
Gaguâj nej guiì màn ruhuâ yumanꞌ Tesalónica nej sijGachîn nej sij riñan hioꞌó Anfípolis, ngà riñan hioꞌó Apolonia, huê danj ni̱ guchiꞌ nej sij yumanꞌ Tesalónica, ñan hua̱ ꞌngo̱ hueꞌ huin si-nùhuì nej sí judío.
ni̱ ganataꞌ sôꞌ, ni̱ gidigân sôꞌ dàj taj si-nùguànꞌ Ma̱ꞌan Ñaꞌanj an, si hua̱ ni̱ña̱n si huê dànanj gi̱ranꞌ sa̱ñu̱n Ma̱ꞌan Cristo, sani̱ ga̱na̱ꞌnïn siganï̂nj nej nîman; ni̱ gataj sôꞌ:—Huê Cristo huin Ma̱ꞌan Jesús, ràyìꞌì duyiꞌngá riñan nej suj.
Ni̱ guyumân ruhuâ da̱ꞌa̱j nej sí judío ni̱ ganakaj duguiꞌ nej sôꞌ ngà Pablo ni̱ ngà Silas, ni̱ ûta gàꞌì nej sí griego nej sí dagahuin riñan Ma̱ꞌan Ñaꞌanj an, ni̱ huê danj na̱nj guyumân ruhuâ ûta gàꞌì nej siyànà huin sa ña̱ꞌa̱n doj niꞌin ninj si-nùguànꞌ Ma̱ꞌan Ñaꞌanj an.
Hiôꞌ ni̱ gahuin yìkòj ruhuâ aꞌngô da̱ꞌa̱j nej sí judío, nun gùyùmàn ruhuâ niꞌin Ma̱ꞌan Jesús, ni̱ gakḯn nej sôꞌ da̱ꞌa̱j nej sí aché sun rùꞌmìn chre, ni̱ sí yìꞌì chre, ni̱ nagiꞌhiaj chre̱ꞌ nej sôꞌ nej guiì, ni̱ dagaꞌmin nej sôꞌ nej guiì naraꞌhuiꞌ ñan hua̱ raꞌhuee ruhuâ yumanꞌ snàꞌànj dânj ni̱ ûta gaguâj nej guiì; ni̱ gatûj hu̱e nej sij ruhuâ dukuâ síchìj gùꞌnàj Jasón, ni̱ ûta huin ruhuâ nej sij gi̱da̱ꞌa nej sij Pablo ni̱ nàgàꞌhuìꞌ nej sij sôꞌ raꞌa nej guiì yùmànꞌan.
Sani̱ ñan nun gànàrìꞌ nej sij Pablo, ni̱ ni̱ka̱j nej sij Jasón ngà aꞌngô nej dinï̂nt gaꞌanj nej sij riñan nej sí ni̱ka̱j su̱n riñan yumanꞌ snàꞌànj dânj, ni̱ gaguâj nùkuaj nej sij ni̱ gataj nej sij:—Ni̱ nda ganûn sí gùꞌnàj Pablo ngà Silas gaché nguèj sij nï̀nꞌ gàchràꞌ ruhuâ yumiguìi dugunïnꞌ nej sij nej guiì.
Ni̱ ganahuin ra̱ꞌa Jasón nej sí nânj; sani̱ nitaj si dagahuin daranꞌ nej sôꞌ si-ley César, dadinꞌ gataj nej sôꞌ si hua̱ aꞌngô rey, ni̱ rey dânj huin Jesús gataj nej sôꞌ.
Ni̱ nga gunïn nej sí ni̱ka̱j suun ngà nej guiì yùmànꞌan ni̱ ûta gaguâj nej sôꞌ rayiꞌî nuguanꞌ nânj ni̱ nitaj si hua̱ dïnꞌïnj ruhuâ sôꞌ,
Sani̱ gachín niꞌhiaj Jasón ngà aꞌngô nej dinï̂nt rayiꞌí nej sôꞌ ni̱ guruꞌhue nej sôꞌ sanꞌanj an riñan nej sí ni̱ka̱j suun, huê danj ni̱ ganaꞌnḯn raꞌa nej sí dânj nej sôꞌ.
Nne Pablo ngà Silas yumanꞌ snàꞌànj BereaHuê danj ni̱ nda nanè chre, ni̱ gaꞌnḯn nej dinï̂nt gaꞌanj Pablo ngà Silas neꞌ ñànꞌan nda yumanꞌ Berea. Huê danj ni̱ nga guchiꞌ nej sij yumanꞌ dânj, ni̱ gatûj nej sij ruhuâ hueꞌ huin si-nùhuì nej sí judío.
Ni̱ sàꞌ nej sí judío màn hiuj nânj doj gàꞌ daꞌ nej sí màn Tesalónica, ni̱ ûta nìhiàꞌ hua ruhuâ nej sôꞌ ga̱na̱huin ra̱ꞌa nej sôꞌ nùguànꞌ gataj Pablo, ni̱ daꞌ gui ni̱ nadigiꞌñûn nej sôꞌ nej nuguanꞌ gataj Pablo guendâ ruhuâ nej sôꞌ gi̱ni̱ꞌin nej sôꞌ si huê dàj rûn gunïn nej sôꞌ huê danj taj si-nùguànꞌ Ma̱ꞌan Ñaꞌanj an.
Huê danj ni̱ guyumân ruhuâ ûta gàꞌì nej judío niꞌin nej sôꞌ Ma̱ꞌan Jesús, ni̱ huê danj na̱nj guyumân ruhuâ ûta gàꞌì nej siyànà màn grecia, ni̱ huê danj na̱nj guyumân ruhuâ ûta gàꞌì nej sí ni̱ka̱j sun huin ña̱n doj riñan yumanꞌ snàꞌànj dânj.
Ni̱ nga gunïn nej sí judío nne yumanꞌ Tesalónica si ganataꞌ Pablo si-nùguànꞌ Ma̱ꞌan Ñaꞌanj an riñan nej guiì màn yumanꞌ Berea, ni̱ gaꞌanj nej sôꞌ nda yumanꞌ dânj, ni̱ ûta dagaꞌmin nej sôꞌ ni̱ ûta gahuin duꞌhua nej guiì rìgì màn hiuj dânj.
Sani̱ nda nanè chre ni̱ gaꞌnḯn nej dinï̂nt gaꞌanj Pablo duꞌhua nne ña̱ꞌa̱nj guendâ ga̱ꞌa̱nj sôꞌ aꞌngô lugâ; ni̱ gunâj Silas ngà Timoteo gane nguèj sôꞌ yumanꞌ Berea.
Ni̱ nej sí gunïn su̱n gi̱nikaj ga̱ꞌa̱nj Pablo ni̱ gaꞌanj nej sôꞌ ngà Pablo nda yumanꞌ Atenas; ni̱ nga gananikàj nej sôꞌ gaꞌnaꞌ nej sôꞌ yiñán nej sôꞌ ni̱ huê gè riñan nej sôꞌ gaꞌnḯn Pablo nuguaꞌan gaꞌanj riñan Silas ngà Timoteo, ni̱ gataj sôꞌ si ûta hio ga̱ꞌna̱ꞌ nguèj sij yumanꞌ Atenas, huê danj ni̱ gahui Silas ngà Timoteo ruhuâ yumanꞌ Berea ni̱ gaꞌanj nguèj sij nda Atenas.
Pablo en AtenasNne Pablo yumanꞌ Atenas ganaꞌhuìj sôꞌ si gùyùmàn Silas ngà Timoteo, ni̱ ûta gananï̂n ruhuâ sôꞌ dadinꞌ giniꞌin sôꞌ si ûta nnun ña̱ꞌa̱nj nej sí màn yumanꞌ Atenas riñan nej ñaꞌanj giꞌhiaj ra̱ꞌa síi.
Huê danj ni̱ ganarïsnaꞌanj Pablo ruhuâ hueꞌ huin nûhui ngà nej sí judío ni̱ ngà nej sí dagahuin riñan Ma̱ꞌan Ñaꞌanj an, ni̱ daꞌ gui ganarïsnaꞌanj sôꞌ ngà nej sí ganariꞌ sôꞌ riñan raꞌhuee.
Ni̱ màn yiꞌnïnꞌ nej sí huin Epicúreo, ni̱ màn yiꞌnïnꞌ nej dùguìꞌ nej sí huin Estoico ni̱ ganarïsnaꞌanj nej sôꞌ ngà Pablo; ni̱ da̱ꞌa̱j nej sôꞌ gataj:—Nùnj huin si gataj sí man ni̱ ûta huin duꞌhua sôꞌ ràꞌaj.Ni̱ aꞌngô da̱ꞌa̱j nej sôꞌ gataj:—Ngo̱ sí ganataꞌ rayiꞌî aꞌngô ñaꞌanj an huin sij rûnꞌ aꞌmin sij na̱nj ánj; gataj nej sij dànanj.Dadinꞌ ganataꞌ Pablo rayiꞌî si-nùguànꞌ Ma̱ꞌan Jesucristo, ni̱ gidigân sôꞌ si gànàꞌnï̀nj nej nîman.
Ni̱ gidaꞌa nej sôꞌ Pablo, ni̱ ginikaj nej sôꞌ gaꞌanj nej sôꞌ ñan gùꞌnàj Areópago ñan nne dukuâ sun ginikaj ñuꞌunj riñan yumanꞌ Atenas, ni̱ gataj nej sôꞌ:—Ga̱ꞌhue gunïn nej ñûnj rayiꞌî nuguanꞌ nàkà gaꞌminꞌ nîꞌ.
Dadinꞌ gunïn nej ñûnj gaꞌminꞌ nuguanꞌ nitaj si niꞌin nej ñûnj. Ni̱ ruhuâ nej ñûnj gu̱nïn nej ñûnj, nùnj huin si ga̱ta̱j nej nuguanꞌ danj ruhuaj.
Dadinꞌ daranꞌ nej sí yìñànj màn Atenas, ngà nej sí aché nun riñan aꞌngô hioꞌóo ni̱ nitaj aꞌngô rayiꞌî nuguanꞌ gahuin ruhuâ nej sôꞌ ga̱huin chru̱n nej sôꞌ, dadinꞌ man si garanꞌ ruhuâ nej sôꞌ ga̱ꞌmi̱n nej sôꞌ ni̱ garanꞌ ruhuâ nej sôꞌ gu̱nïn nej sôꞌ rayiꞌî aꞌngô nuguanꞌ nàkàa.
Hiôꞌ ni̱ ganayumàn Pablo ni̱ ganikïnꞌ ga̱hia sôꞌ, da̱nï̱n hueꞌ dukuâ sun dânj, ni̱ gataj sôꞌ:—Nej suj guiì màn yumanꞌ Atenas, ni̱ ûta sàꞌ giniꞌhiâ daranꞌ nej sa giꞌhiaj nej suj ni̱ ûta nikaj chre̱j nej suj riñan nej ñaꞌanj an;
dadinꞌ gachînj ni̱ giniꞌín si ûta mân nej nûhui lij ni̱ nne nej ñaꞌanj ri̱ña̱n ni̱ka̱j chrej nej suj nï̀nꞌ gàchràꞌ ruhuâ yiñán nej suj, ni̱ huê danj na̱nj ganariꞌí ꞌngo̱ si-na ñaꞌanj an ni̱ nuguanꞌ nânj nnûn riñanj: “ÑAꞌANJ NUN NIꞌIN NÊꞌ”. Ni̱ nun niꞌin nej suj Ma̱ꞌan Ñaꞌanj dânj mánj, sani̱ gàꞌ nnùn ña̱ꞌa̱nj nej suj riñanj, ni̱ huê rayiꞌî Ma̱ꞌan Ñaꞌanj dânj huin sa ganatá.
’Ni̱ huê Ma̱ꞌan Ñaꞌanj dânj huin sa giꞌhiaj yumiguìi, ni̱ huej huin sa giꞌhiaj daranꞌ nej sa màn ruhuâ yumiguì nânj, ni̱ huê Ma̱ꞌan huin Señor ni̱ka̱j su̱n yàtàꞌa ngà riñan hioꞌóo, ni̱ nitaj si nne ruhuâ nuhuî giꞌhiaj raꞌa nej síi mánj.
Ni̱ gàꞌ nitaj si gachin si gàràꞌhuèꞌ nej síi raꞌa mánj, dàj rûnꞌ giꞌhiaj ngo̱ síi nga hua sa gàchin riñan sôꞌ; dadinꞌ huê Ma̱ꞌan giꞌhiaj hua nìꞌnàꞌ daranꞌ nej guiì, ni̱ gaꞌhuij nanè ganarânj guchej daranꞌ ni̱nj, ni̱ huej huin si gaꞌhuiꞌ daranꞌ nej rasu̱n gàchin riñan ni̱nj.
’Ni̱ ꞌngo̱ rïn tun garânj sunj nga giꞌhia daranꞌ nej síi, guendâ ga̱ne nej sôꞌ nï̀nꞌ gàchràꞌ riñan nej hioꞌó màn ruhuâ yumiguìi; ni̱ gàꞌ giꞌhiaj yu̱gui dàj ga̱ nej diû, ni̱ giꞌhiaj yu̱gui nda andaꞌ ga̱ꞌhue gùchìꞌ nej sôꞌ ga̱ꞌa̱nj ga̱ne nej sôꞌ;
guendâ ga̱ꞌhue nànàꞌhuìꞌ nej sôꞌ Ma̱ꞌan Ñaꞌanj an, dadinꞌ huaj ga̱ꞌhue gànàrìꞌ nej sôꞌ, ni̱ ga̱ꞌhue du̱guaché raꞌa nej sôꞌ, ni̱ gànàrìꞌ nej sôꞌ Ma̱ꞌan, sani̱ yàngàꞌ hia ni̱ sê si̱ ûta ga̱nꞌ nne riñan daꞌ goꞌngo̱ nêꞌ mánj.
Dadinꞌ huê Ma̱ꞌan giꞌhiaj rayiꞌî dan gaꞌhue hua nìꞌnòꞌ, ni̱ gaꞌhue gìsìkìꞌ ni̱ ga̱che̱ꞌ; dàj rûnꞌ gataj da̱ꞌa̱j nej sí gununâ guentu siganï̂nj nej suj: “Dadinꞌ gataj nej sôꞌ, daꞌní Ma̱ꞌan Ña̱ꞌanj an huin nêꞌ.”
Huê danj ni̱ si huînꞌ, daꞌní Ma̱ꞌan Ñaꞌanj an, ni̱ si̱ gaꞌhue ga̱nï̱n ruhuôꞌ si Ma̱ꞌan Ñaꞌanj an ni̱ huaj dàj rûn hua ñaꞌanj giꞌhiaj ra̱ꞌa nej síi nga giꞌhiaj nej sij si huin agaꞌ oro ngà plata, nej si huaj dàj rûnꞌ hua hiëj, nej si huaj dàj rûnꞌ hua nej daꞌngaꞌ giꞌhiaj ra̱ꞌa nej síi, nej sij huaj dàj rûnꞌ hua nej daꞌnga giri rà nej síi nga ganari nej sôꞌ.
Sani̱ gaꞌnïnꞌ ruhuâ Ma̱ꞌan Ñaꞌanj an, niꞌin nej sa aꞌnanꞌ giꞌhiaj nej guiì gimân diû gâchin dadinꞌ nun niꞌin daꞌngaꞌ ninj nej sa giꞌhiaj ninj, sani̱ hia̱j ni̱ gaꞌnïnj suun riñan daranꞌ nej guiì màn nï̀nꞌ gàchràꞌ ruhuâ yumiguìi, si ña̱ꞌa̱n huaj si nànìkàj ruhuâ ninj ngà rayiꞌî nej gakï̱nꞌ giꞌhiaj ninj;
dadinꞌ gàꞌ hua̱ yu̱gui ꞌngo̱ gui dânj guendâ gi̱ꞌhiaj Ma̱ꞌan Ñaꞌanj an guenda ngà nej guiì màn ruhuâ yumiguìi dàj na̱nj hua ma̱ꞌan nej sa giꞌhiaj ninj, dadinꞌ gàꞌ giꞌhiaj yu̱gui Ma̱ꞌan Ñaꞌanj an Ma̱ꞌan Jesús ni̱ huê Ma̱ꞌan huin sa na̱gi̱ꞌhiaj ni̱ka̱ daranꞌ nej nânj, ni̱ gi̱ꞌhia si gùyùmàn ruhuâ daranꞌ nej guiì guendâ gànàꞌnï̀nj ninj siganï̂nj nej nîman.
Huê danj ni̱ gahui Pablo siganï̂nj ñan màn nej sij.
Sani̱ guyumân ruhuâ da̱ꞌa̱j nej sí dânj; ni̱ ganakaj duguiꞌ nej sôꞌ ngà Pablo; ni̱ siganï̂nj nej sí guyumân ruhuâ dânj ꞌnïnj Dionicio sí ni̱ka̱j duguiꞌ ngà yiꞌnïnꞌ nej sí aeropagita, ni̱ ꞌngo̱ siyànà gùꞌnàj Damaris, ni̱ màn aꞌngô da̱ꞌa̱j nej guiì guyumân ruhuâ niꞌin Ma̱ꞌan Jesús ngà nej sij.
Gaꞌanj Pablo ruhuâ yumanꞌ snàꞌànj CorintoNeꞌ rùkù nga gahuin nej nânj, ni̱ gahui Pablo ruhuâ yumanꞌ snàꞌànj Atenas ni̱ gaꞌanj sôꞌ yumanꞌ snàꞌànj Corinto.
Ni̱ ganariꞌ sôꞌ ꞌngo̱ sí judío gùꞌnàj Aquila, ni̱ yiñán sí nânj huin yumanꞌ Ponto, ni̱ hia̱j nàkà guyumân sôꞌ neꞌ Italia ngà nika sôꞌ Priscila, dadinꞌ gaꞌnïnꞌ Claudio suun si ga̱hui̱ daranꞌ nej judío ruhuâ yumanꞌ Roma, ni̱ gaꞌanj Pablo ñan nne nguèj ni̱ka̱ sôꞌ,
ni̱ ñan gu̱ña̱n hua sun giꞌhiaj sun nej sij, ni̱ gunâj Pablo gane sôꞌ ngà nguèj ni̱ka̱ sí nânj, ni̱ giꞌhiaj sun nùguànꞌan nej sij, dadinꞌ sun giri nnïnj lona ga̱huin hueꞌe giꞌnïnj nej sij.
Ni̱ gui ganarânj ruhuâ ni̱ ganarïsnaꞌanj Pablo ngà nej judío ruhuâ hueꞌ huin nûhui, ni̱ ngà nej sí aꞌmin nânj griego, ni̱ giꞌhiaj sij si guyumân ruhuâ nej sôꞌ niꞌin nej sôꞌ Ma̱ꞌan Jesús.
Ni̱ nga guyumân Silas ngà Timoteo neꞌ Macedonia, ni̱ gàꞌ ꞌngo̱ ꞌnïnj yìtï̀nj Pablo ganataꞌ sôꞌ si-nùguànꞌ Ma̱ꞌan Ñaꞌanj an, ni̱ ganataꞌ sôꞌ si Ma̱ꞌan Jesús huin Ma̱ꞌan Cristo.
Sani̱ naꞌhuej ruhuâ nej sí nânj gùyùmàn ruhuâ nej sôꞌ, ni̱ ûta kï̱j gaꞌmin nej sôꞌ riñan sij, huê danj ni̱ nagunanꞌ sij siganꞌ sij riñan nej sôꞌ, ni̱ gataj sij gu̱nïn nej sôꞌ:—Hia̱j ni̱ gitàj si-ga̱kïnꞌ nej suj yichrá nej ma̱ꞌan nej suj; dadinꞌ ñùnj ni̱ nitaj gakï̱nꞌïn nikâ mánj; ni̱ àsìj gui hia̱j ni̱ ga̱ꞌa̱nj gànàtàj si-nùguànꞌ Ma̱ꞌan Ñaꞌanj an riñan nej sí nàsìnùnj un.
Ni̱ gahui sij ruhuâ hueꞌ nûhui nne hiuj dânj, ni̱ gaꞌanj sij dukuâ ꞌngo̱ sí gùꞌnàj sa ni̱ka̱a dadinꞌ dànanj gùꞌnàj sôꞌ, ni̱ huin sôꞌ ꞌngo̱ sí nnùn ña̱ꞌanj riñan Ma̱ꞌan Ñaꞌanj an, ni̱ nne nìchrùnꞌ dukuâ sôꞌ ngà hueꞌ huin nûhui nne hiuj dânj.
Ni̱ guyumân ruhuâ Crispo, ngà daranꞌ nej duguiꞌ sôꞌ niꞌin nej sôꞌ Ma̱ꞌan Jesús, ni̱ huin sôꞌ ꞌngo̱ sí huin ña̱n ni̱kï̱nꞌ riñan hueꞌ nûhui nne hiuj dânj; ni̱ ûta gàꞌì nej sí màn yumanꞌ snàꞌànj Corinto gunïn si-nùguànꞌ Ma̱ꞌan Ñaꞌanj an ni̱ guyumân ruhuâ nej sôꞌ niꞌin nej sôꞌ Ma̱ꞌan Jesús, ni̱ gataꞌ nne nej sôꞌ.
Ni̱ neꞌ ñànꞌ dânj ni̱ ganïkïnꞌ Ma̱ꞌan Señor riñan Pablo ni̱ gata gu̱nïn sôꞌ:—Si̱ guyuꞌhuîꞌ mánj, du̱guꞌnïnꞌ ga̱ꞌmi̱nꞌ riñan nej sij. Ni̱ si̱ gaꞌnïnꞌ ruhuâ si ga̱ꞌmi̱nꞌ mánj;
Dadinꞌ nné ngàꞌ, ni̱ si ganûn raꞌa gàꞌ si ꞌngo̱ nej sij sòꞌ ni̱ si gaꞌhue gi̱ꞌhiaj nej sij sa yiꞌìi ngàꞌ, dadinꞌ ûta gàꞌì nej guiì nne ruhuâ yumanꞌ snàꞌànj nânj hua yu̱gui guendâ ga̱na̱huin ra̱ꞌa ninj si-nùguànꞌànj.
Ni̱ gahuin ràn sij ꞌngo̱ hioꞌo tá ané ruhuâ yumanꞌ snàꞌànj nânj, guendâ gidigân sij si-nùguànꞌ Ma̱ꞌan Ñaꞌanj an.
Neꞌ rùkù doj diû nga gahuin Galión gobernador riñan hioꞌó Acaya, ni̱ gaꞌmin gu̱ña̱n nej sí judío ni̱ garânj ruhuâ nej sôꞌ yiꞌî Pablo riñan nej sí nânj, ni̱ ni̱ka̱j nej sôꞌ Pablo gaꞌanj nej sôꞌ riñan guesì,
ni̱ gataj nej sij gu̱nïn gobernador:—Giꞌhiaj guesâ sí nânj si gùyùmàn ruhuâ nej guiì ni̱ ginùn ña̱ꞌa̱nj ninj riñan Ñaꞌanj an, sani̱ nitaj si gaꞌnï̂nj si-ley nej ñûnj si gi̱ꞌhiaj sij dànanj mánj.
Sani̱ nga hia̱j giꞌhiaj Pablo ga̱ꞌmi̱n sôꞌ, ni̱ gataj Galión gunïn nej sí judío naraꞌhuiꞌ hiuj dânj:—Nitaj si gi̱ꞌhia gànàrïsnaꞌan rayiꞌî nuguanꞌ nan ngà nej suj mánj, dadinꞌ sê nîman dagahuiꞌ sí nânj mánj.
Ni̱ si man rayiꞌî nuguaꞌan, ngà rayiꞌî siyu̱gui Jesús, ni̱ rayiꞌî si-ley nej suj huin ruꞌhuaj, ni̱ gi̱ꞌhiaj hia nej ma̱ꞌan nej suj; dadinꞌ ñùnj ni̱ nun ga̱ranꞌ ruhuâj ga̱huín guesì rayiꞌî nej nuguanꞌ nânj mánj.
Huê danj ni̱ giri Galión daranꞌ nej sij ruhuâ dukuâ si-su̱n sôꞌ.
Huê danj ni̱ gidaꞌa nej judío, sí gùꞌnàj Sóstenes, ni̱ huin sôꞌ sí ni̱ka̱j su̱n riñan hueꞌ huin nûhui nne hiuj dânj, ni̱ gaꞌhuiꞌ nej sôꞌ niꞌhiaj sí nânj riñan dukuâ si-su̱n guesì; sani̱ nun ga̱ya̱ka̱j guendâ Galión sa gahuin neꞌ ye̱ꞌ dukuâ si-su̱n sôꞌ.
Gunumân Pablo Antioquía ni̱ gayiꞌî sôꞌ gaꞌanj sôꞌ dukuán huàꞌnï̀nj nej país gaꞌanj si̱nï̱n sôꞌSani̱ gahuin ràn Pablo aꞌngô diû ruhuâ yumanꞌ snàꞌànj Corinto, neꞌ rùkù ni̱ giꞌhiaj yu̱gui sôꞌ ga̱ꞌa̱nj sôꞌ ni̱ gidaꞌa sôꞌ raꞌa nej dinï̂nt ni̱ gatûj sôꞌ ruhuâ barku ni̱ gaꞌanj sôꞌ riñan hioꞌó Siria, ni̱ gaꞌanj Priscila ngà Aquila ngà sôꞌ, ni̱ nga gatûj nej sij ruhuâ yumanꞌ Sencrea, ni̱ gaka sij huê màn ahui sij, dadinꞌ gataj sij si hua̱ ꞌngo̱ sa ga̱ꞌhui̱ sij riñan Ma̱ꞌan Ñaꞌanj an.
Huê danj ni̱ nga guchiꞌ nej sij yumanꞌ snàꞌànj Efeso, ni̱ gudunâj sij ñan màn nej barku Priscila ngà Aquila; ni̱ gatûj sij ruhuâ hueꞌ nuhuî nne hiuj dânj, ni̱ ganarïsnaꞌanj sij ngà nej judío,
ni̱ gachín niꞌhiaj nej judío màn hiuj dânj riñan sij si gùnàj sij ga̱ne sij aꞌngô diû ngà nej sôꞌ ruhuâ yumanꞌ snàꞌànj nânj; sani̱ nun ga̱ꞌhue̱j sij gùnàj sij mánj.
Ni̱ gidaꞌa sij raꞌa nej sôꞌ, ni̱ gataj sij gu̱nïn nej sô:—Ña̱ꞌa̱n huaj gàꞌàn yumanꞌ snàꞌànj Jerusalén nga gùyùmàn giꞌñanj gi̱nun hiuj dânj; Sani̱ si Ma̱ꞌan Ñaꞌanj an garanꞌ ruhuâ ni̱ nànìkàj ñûn gàꞌnàj ñan màn nej suj.Huê danj ni̱ gatûj sij ruhuâ barku ni̱ gudunâj sij yumanꞌ Efeso ni̱ gaꞌanj sij riñan hioꞌó Siria.
Ni̱ guchiꞌ sij yumanꞌ snàꞌànj Sesarea, ni̱ gaꞌanj ga̱ꞌmi̱n sij ngà nej dinï̂nt huin si-nùhuì Ma̱ꞌan Jesús nne hiuj dânj, ni̱ neꞌ rùkù ni̱ gaꞌanj sij yumanꞌ snàꞌànj Antioquía.
Ni̱ gahuin ràn sij ꞌngo̱ diû hiuj nânj, huê danj ni̱ gahui sij, ni̱ gaꞌanj gi̱niꞌhiaj sij daꞌ nìkòꞌ duguiꞌ nej yumanꞌ ni̱ka̱j ñuꞌunj hioꞌó Galacia ngà hioꞌó Frigia, ni̱ nagiꞌhiaj nùkuaj sij ruhuâ nej dinï̂nt nìkòꞌ rukû Ma̱ꞌan Jesús.
Ganataꞌ Apolos si-nùguànꞌ Ma̱ꞌan Ñaꞌanj an riñan nej guiì màn EfesoHiôꞌ ni̱ guchiꞌ ꞌngo̱ sí judío gùꞌnàj Apolos ruhuâ yumanꞌ snàꞌànj Efeso, ni̱ yiñán sôꞌ huin yumanꞌ Alejandría, ni̱ ûta hueꞌê gananï̂n sôꞌ si-nùguànꞌ Ma̱ꞌan Ñaꞌanj an riñan nej guiì ni̱ ûta chru̱n sôꞌ si-nùguànꞌ Ma̱ꞌan Ñaꞌanj an.
Ni̱ ûta hueꞌê gidigân sôꞌ nej dinï̂nt rayiꞌî Ma̱ꞌan Jesús; ni̱ ûta nìhiàꞌ hua ruhuâ sôꞌ, ni̱ ûta hueꞌê ganataꞌ sôꞌ rayiꞌî Ma̱ꞌan Señor riñan nej guiì, sani̱ man ꞌngo̱ rïn sa niꞌin sôꞌ huin rayiꞌî guendâ duguataꞌ nne Juan nej guiì.
Gayiꞌì sôꞌ ni̱ gaꞌmin sôꞌ riñan nej guiì ruhuâ hueꞌ nuhuî nne hiuj dânj ni̱ nitaj si yuꞌhuiꞌ sôꞌ gànàtàꞌ sôꞌ si-nùguànꞌ Ma̱ꞌan Ñaꞌanj an riñan nej guiì; sani̱ nga gunïn Priscila ngà Aquila sa gaꞌmin sôꞌ, ni̱ gakḯn anêj nguèj ni̱ka̱ sôꞌ sij ni̱ gidigân hueꞌê nguèj ni̱ka̱ sôꞌ si-chrej Ma̱ꞌan Ñaꞌanj an riñan sij.
Ni̱ ganï̂n ruhuâ sôꞌ ga̱chi̱n sôꞌ ga̱ꞌa̱nj sôꞌ yumanꞌ Acaya, ni̱ duguꞌnïnꞌ nej dinï̂nt rukû sôꞌ, ni̱ gachrûn nej sôꞌ ꞌngo̱ ñanj karta nikaj sôꞌ huaj sôꞌ riñan nej dinï̂nt màn yumanꞌ dânj; ni̱ nga guchiꞌ sôꞌ yumanꞌ dânj, ni̱ ûta nagaꞌhuiꞌ sôꞌ chrej nùkuaj ruhuâ riñan nej dinï̂nt gàꞌ guyumân ruhuâ;
Nne Pablo ruhuâ yumanꞌ snàꞌànj EfesoGahuin nga nï̀nꞌ nne Apolos yumanꞌ snàꞌànj Corinto, ni̱ gahui Pablo ni̱ gaꞌanj sôꞌ chrej gachín riki kïj ï ni̱ guchi sôꞌ yumanꞌ snàꞌànj Efeso, ni̱ ganariꞌ sôꞌ gàꞌì nej sí gaꞌnaꞌ gahuin chru̱un,
ni̱ gachín naꞌanj sôꞌ nej sí dânj:—Nga guyumân ruhuâ nej suj ni̱ ganahuin ra̱ꞌa nej suj Ma̱ꞌan Espíritu Santo nîꞌ.Nanikàj nej sí dânj ni̱ gataj nej sôꞌ:—Nitaj àmàn gunïn nej ñûnj si hua̱ Ma̱ꞌan Espíritu Santo mánj.
Hiôꞌ ni̱ gataj sôꞌ:—Dàj gataꞌ nne nej suj ràꞌaj.Ni̱ gataj nej sí dânj: Gataꞌ nne nej ñûnj dàj rûnꞌ duguataꞌ nne Juan na̱nj ánj.
Ni̱ gataj Pablo:—Ni̱ duguataꞌ nne Juan nej guiì gàꞌ gananikàj ruhuâ rayiꞌî si-ga̱kïnꞌ, ni̱ gataj sôꞌ gunïn nej guiì yùmànꞌan si daꞌhui ninj ni̱ gùyùmàn ruhuâ ninj niꞌin ninj Ma̱ꞌan sa ga̱ꞌna̱ꞌ neꞌ rùkù sôꞌ, ni̱ Ma̱ꞌan sa gaꞌnaꞌ neꞌ rùkù sôꞌ, huin Ma̱ꞌan Jesús ni̱ huej huin Cristo.
Nga gunïn nej sij nej nuguanꞌ nânj, ni̱ gataꞌ nne nej sij ngà siyu̱gui Ma̱ꞌan Jesús.
Ni̱ nga gisîj gutaꞌ Pablo raꞌa sôꞌ ahui nej sí nânj, ni̱ gaꞌnaꞌ Ma̱ꞌan Espíritu Santo riñan nej sij, ni̱ gayiꞌì nej sij ni̱ gaꞌmin nej sij aꞌngô nej nuguaꞌan, ni̱ gataj nej sij dàj gahuin nej diû ga̱ꞌna̱ꞌ neꞌ ña̱an.
Daranꞌ nej sí gataꞌ nne huin daꞌnga ꞌngo̱ si yùhuìj ranꞌ nej síi.
Ni̱ nga gatûj Pablo ruhuâ hueꞌ nuhuî nne hiuj dânj, ni̱ nitaj si aꞌmin yuꞌhuiꞌ sôꞌ riñan nej guiì ni̱ gidigân sôꞌ daꞌnga ꞌngo̱ si huàꞌnï̀nj ahuii riñan nej guiì màn hiuj dânj, ni̱ ganarïsnaꞌanj sôꞌ ngà nej guiì dânj ni̱ giꞌhiaj sôꞌ si guyumân ruhuâ nej guiì niꞌin ninj si-nùguànꞌ Ma̱ꞌan Ñaꞌanj an.
Sani̱ ganahuin tsì nimân da̱ꞌa̱j nej guiì màn hiuj dânj ni̱ naꞌhuej ruhuâ ninj gùyùmàn ruhuâ ninj, ni̱ gayiꞌì ninj gaꞌmin aꞌnanꞌ ninj yiꞌî si-chrej Ma̱ꞌan Ñaꞌanj an ni̱ gunïn daranꞌ nej guiì rìgì màn hiuj dânj, huê danj ni̱ guxun Pablo ma̱ꞌan sôꞌ riñan nej guiì dânj, ni̱ giꞌhiaj ni̱nï̱n sôꞌ nej sí gaꞌnaꞌ gahuin chru̱n riñan sôꞌ, ni̱ daꞌ gui ganarïsnaꞌanj sôꞌ ngà nej sí dânj ruhuâ hueꞌ gidigân sí gùꞌnàj Tirano.
Ni̱ daꞌnga ꞌngo̱ si huìj hioꞌo ginûn huin sôꞌ gidigân sôꞌ riñan nej judío ni̱ riñan nej sí gaꞌmin nânj griego, hiôꞌ ni̱ gunïn daranꞌ nej guiì màn Asia si-nùguànꞌ Ma̱ꞌan Jesús.
Ni̱ garânj sun Ma̱ꞌan Ñaꞌanj an Pablo ni̱ nda nanè chre ganahuin nej guiì aꞌnanꞌan giꞌhiaj sôꞌ,
ni̱ ni̱ka̱j nej guiì màn hiuj dânj mañûn ni̱ siganꞌ nej sí aꞌnanꞌan ni̱ gaganꞌ raꞌa Pablo nej atsîj dânj, hue danj ni̱ ni̱ka̱j ninj nanꞌ ninj nej atsîj dânj ñan nngaj nej guiì aꞌnanꞌan ni̱ ganahuin nej guiì aꞌnanꞌ, ni̱ huê danj na̱nj gahui nej nanè kï̱j nu̱n ruhuâ nimân nej guiì.
Sani̱ da̱ꞌa̱j nej sí judío, aché nun ma̱ꞌan gachín nìꞌhiaj si ga̱hui̱ nej nanè kï̱j huaa ruhuâ nimân nej guiì, ni̱ garânj sun nej sôꞌ siyu̱gui Ma̱ꞌan Jesús, ni̱ gataj nej sôꞌ:—Gachín ni̱ꞌhia ngà siyu̱gui Ma̱ꞌan Jesús, sôꞌ rayiꞌì ganataꞌ Pablo ni̱ ga̱hui̱ nej suj ni̱ ga̱ꞌa̱nj nej suj raj.
Ni̱ hua̱ chij daꞌní ꞌngo̱ sí gùꞌnàj Esceva, ni̱ judío huin sôꞌ, ni̱ huin sôꞌ sí gaꞌnïnꞌ riñan nej rej, ni̱ nej daꞌní sôꞌ huin nej sí giꞌhiaj dànanj.
Sani̱ nanikàj nanè kï̱j hua dânj ni̱ gata:—Niꞌín ahuin sa huin Ma̱ꞌan Jesús, ni̱ niꞌín ahuin sôꞌ huin Pablo; sani̱ nej suj, ni̱ ahuin sí huin nej suj ràꞌaj.
Ni̱ guêj sí rùhuà nimân nu̱n nanè kï̱j hua dânj yichrá nej sij, ni̱ gunùkuaj sôꞌ giꞌhiaj ga̱nan sôꞌ nej sij, ni̱ dànanj nùkuaj sôꞌ doj gàꞌ daꞌ nej sij, huê danj ni̱ gunânj nej sij ñan nne dukuâ sí dânj ni̱ giranꞌ yiꞌì nej sij ni̱ nnïnj daj hua nej sij giꞌhiaj sôꞌ.
Ni̱ giniꞌin daranꞌ nej guiì màn yumanꞌ Efeso dàj gahuin, ni̱ giniꞌin nej judío, ni̱ huê danj na̱nj giniꞌin nej sí aꞌmin nânj griego; ni̱ guyuꞌhui daranꞌ nej sôꞌ ni̱ gaꞌmin hueꞌê nej sôꞌ rayiꞌî Ma̱ꞌan Señor Jesús.
Ni̱ gaꞌnaꞌ daranꞌ nej guiì guyumân ruhuâ niꞌin Ma̱ꞌan Señor Jesús, ni̱ ganataꞌ ninj nej sa giꞌhiaj ninj, ni̱ ganadigân ninj nej si-ga̱kïnꞌ ninj.
Huê danj na̱nj gaꞌnaꞌ ûta gàꞌì nej sí giꞌhiaj sun ngà magia ni̱ ni̱ka̱j nej sôꞌ si-librû nej sôꞌ gaꞌnaꞌ nej sôꞌ, ni̱ giniꞌin ri̱ña̱n daranꞌ nej guiì gachrîj ñaꞌan nej sôꞌ nej si-librû nej sôꞌ, ni̱ nga nagiꞌhiaj nej sij guenda dàj nìko sanꞌanj an gahuin duꞌhue nej librû dânj, ni̱ ganasîj nda huìj xia chi̱ꞌ mîn sanꞌanj plata gahuin duꞌhue nej ñanj dânj.
Huê danj na̱nj ûta nùkuaj hua si-nùguànꞌ Ma̱ꞌan Señor ni̱ ûta gahuin gàꞌì nej guiì guyumân ruhuâ niꞌin si-nùguànꞌ Ma̱ꞌan Señor.
Neꞌ rùkù nga gahuin nej nânj, ni̱ ganï̂n ruhuâ nimân Pablo ga̱ꞌa̱nj sôꞌ yumanꞌ snàꞌànj Jerusalén, neꞌ rùkù nga gisîj gaꞌanj sôꞌ yumanꞌ snàꞌànj Macedonia ngà yumanꞌ snàꞌànj Acaya: Ni̱ gataj sôꞌ neꞌ rùkù nga gàꞌ gané doj yumanꞌ snàꞌànj Jerusalén, ni̱ ña̱ꞌa̱n huaj si ga̱ꞌa̱nj gi̱niꞌhia yumanꞌ snàꞌànj Roma.
Ni̱ gaꞌnḯn Pablo gaꞌanj Timoteo ngà Erasto yumanꞌ Macedonia dadinꞌ nguèj sôꞌ huin sí guruguñuꞌunj rukû sôꞌ, ni̱ gahuin ràn sij aꞌngô diû riñan hioꞌó Asia.
Ûta gata rùhuà nej dùguìꞌ Demetrio dinï̂nt Pablo ruhuâ yumanꞌ snàꞌànj EfesoNi̱ diû dânj ni̱ ûta gata rùhuà nej guiì niꞌin ninj nej dinï̂nt hua̱j si-chrej Ma̱ꞌan Ñaꞌanj an.
Dadinꞌ ꞌngo̱ sí gùꞌnàj Demetrio, ni̱ chru̱n sôꞌ gi̱ꞌhiaj sun sôꞌ agaꞌ plata ni̱ chru̱n sôꞌ giꞌhiaj sôꞌ hueꞌ nuhuî lij ñan nne ñaꞌanj digaꞌñuꞌunj gùꞌnàj Diana, ni̱ ûta giꞌhiaj ga̱nan nej sí giꞌhiaj sun ngà agaꞌ plata sanꞌanj an ngà sun nânj;
ni̱ màn chreꞌ nej sí giꞌhiaj sun ngà agaꞌ plata ngà sôꞌ, ni̱ gataj sôꞌ gunïn nej sí dânj:—Gàꞌ niꞌin nej suj di̱nï̂nj si sun nânj huin sa giꞌhiaj ni̱ ûta gahuin yi̱ruꞌhue nêꞌ;
sani̱ gàꞌ niꞌin nej suj ni̱ gàꞌ gunïn nej suj si sí gùꞌnàj Pablo, ni̱ sê man ngà ꞌngo̱ rïn yumanꞌ Efeso nânj, giꞌhiaj ni̱nï̱n sôꞌ ni̱ giꞌhiaj sôꞌ si guyumân ruhuâ nej guiì, dadinꞌ daꞌ hua̱ nï̀nꞌ gàchràꞌ riñan hioꞌó Asia, gataj sôꞌ si sê ñaꞌanj an huin nej sa giꞌhiaj ra̱ꞌa nêꞌ mánj.
Ni̱ sê man ꞌngo̱ rïn sun chru̱n nêꞌ gi̱ꞌhiaj nêꞌ hua̱j gi̱rë̱ꞌ nêꞌ mánj, dadinꞌ huaj gi̱rë̱ꞌ hueꞌ nuhuî ñan nne daꞌanj nêꞌ Diana ni̱ nitaj nùnj gahuin, dadinꞌ huê riñanj nikaj chre̱j nej guiì màn Asia, ni̱ ni̱ka̱j chre̱j nej guiì màn nï̀nꞌ gàchràꞌ ruhuâ yumiguìi.
Ni̱ nga gunïn nej guiì nej nuguanꞌ nânj, ni̱ ûta ginaꞌan ruhuâ ninj, ni̱ gaguâj nùkuaj ninj, ni̱ gataj ninj:—Sa nìko huin Diana daꞌanj nej guiì màn yumanꞌ snàꞌànj Efeso.
Ni̱ ûta gachej ruhuâ nej guiì màn ruhuâ yumanꞌ snàꞌànj Efeso, ni̱ gaꞌmin gu̱ña̱n ninj ni̱ gaꞌanj ninj ñan nne hueꞌ nìko ñan ganahuin chre̱ꞌ nej guiì, ni̱ gidaꞌa ninj ni̱ gunukuaj ninj Gayo ngà Aristarco ni̱ sí ꞌnaꞌ yumanꞌ snàꞌànj Macedonia huin nguèj sôꞌ, ni̱ nguèj sôꞌ huin sí ni̱ka̱j duguiꞌ ngà Pablo.
Ni̱ da̱ꞌa̱j nej sí ni̱ka̱j duguiꞌ ngà Pablo, ni̱ka̱j su̱n riñan hioꞌó Asia, ni̱ gaꞌnḯn nej sôꞌ ñanj gaꞌanj riñan Pablo ni̱ nun ga̱ꞌhue̱j nej sôꞌ si ga̱tu̱ Pablo ruhuâ hueꞌ yáchìj ñan huin giꞌñanj an.
Da̱ꞌa̱j nej guiì màn hiuj dânj, gaꞌmin ꞌngo̱ nuguanꞌan ni̱ aꞌngô da̱ꞌa̱j ninj gaꞌmin aꞌngô nuguanꞌan, dadinꞌ gachej ruhuâ nej guiì naraꞌhuiꞌ hiuj dânj, ni̱ gàꞌ nun niꞌin ninj nùnj huin saj naraꞌhuiꞌ ninj hiuj dânj.
Ni̱ giri nej sij siganï̂nj nej guiì rìgì màn hiuj dânj sôꞌ gùꞌnàj Alejandro, ni̱ guruꞌman raꞌa nej sí judío sôꞌ, ni̱ gachín nìꞌhiaj sôꞌ ngà raꞌa sôꞌ si dḯn ga̱ne duꞌhua nej guiì, ni̱ ruhuâ sôꞌ du̱naꞌhuej sôꞌ rayiꞌî sôꞌ riñan nej guiì.
Sani̱ nga gananiꞌin nej sí dânj si sí judío huin sí nânj, ni̱ gayiꞌì nej sôꞌ gaguâj nej sôꞌ daꞌnga ꞌngo̱ si huìj ora ni̱ gataj nej sôꞌ:—Ûta nìko huin Diana daꞌanj nej sí màn yumanꞌ snàꞌànj Efeso.
Hiôꞌ ni̱ nga gunùkuaj siranûn dânj, giꞌhiaj sôꞌ ganaꞌman ruhuâ nej guiì, ni̱ gataj sôꞌ:—Sê gàꞌ niꞌin daranꞌ nej suj màn yumanꞌ snàꞌànj Efeso. Si daranꞌ nej guiì màn ruhuâ yumiguìi niꞌin si yumanꞌ snàꞌànj huin yiñán nêꞌ huin dugumîn si-nùhuì Diana ra̱ꞌ saj ûnꞌ, ni̱ sê huej huin ñaꞌanj gaꞌnḯn Jupiter gaꞌnaꞌ yàtàꞌa ràꞌ saj ûnꞌ.
Dadinꞌ gàꞌ si ꞌngo̱ síi si gaꞌhue gataj si sê yàngàꞌ huin oꞌ mánj, huê danj ni̱ ña̱ꞌa̱n huaj si dḯn ga̱ne duꞌhua nej suj, ni̱ si ûta hio gi̱na̱ꞌan ruhuâ nej suj mánj.
Nej sí ni̱ka̱j nej suj gaꞌnaꞌ nej suj nânj, ni̱ nun ga̱ꞌmi̱n nej sôꞌ yiꞌî daꞌanj nêꞌ ni̱ nun ga̱ta̱ rùhuà nej sôꞌ daꞌanj nêꞌ.
Ni̱ si Demetrio ni̱ ngà nej sí giꞌhiaj ñaꞌanj Diana mân unïnꞌ ngà aꞌngô nej síi, ni̱ ga̱ꞌhue ga̱ra̱n ruhuâ nej sij rayiꞌî duguiꞌ nej sij riñan guesì dadinꞌ huê gue̱nda̱ dan nne sôꞌ guendâ gi̱ꞌhiaj hia sôꞌ rayiꞌî si-nùguànꞌ nej sij.
Ni̱ si hua̱ aꞌngô sa ràyìꞌì garanꞌ ruhuâ nej suj, ni̱ nga ga̱na̱huin chreꞌ aꞌngô nej guesì ni̱ ga̱ꞌhue ga̱chinj riñan nej sôꞌ.
Dadinꞌ sa gahuin hia̱j ni̱ ha̱i̱ huaj ni̱ gaꞌhue ga̱ta̱j nej sí ni̱ka̱j suun si màn nêꞌ dugunïnꞌ nej guiì, dadinꞌ nitaj gakï̱nꞌ ràyìꞌì huaj gìrìꞌ ga̱chru̱nꞌ guendâ ûta gahuin duꞌhua nej suj ngà nej sôꞌ mánj.
Ni̱ nga gisîj gataj sôꞌ nej nuguanꞌ nânj, ni̱ ganaꞌnḯn sôꞌ nanꞌ nej guiì ganaraꞌhuiꞌ hiuj dânj dukuâ ninj.
Gaꞌanj Pablo yumanꞌ snàꞌànj Macedonia ngà yumanꞌ snàꞌànj GreciaNeꞌ rùkù nga gisîj gaguâj nej guiì, ni̱ gakḯn Pablo gaꞌnaꞌ nej sí ꞌnaꞌ gahuin chru̱un, ni̱ dunaꞌnga sôꞌ si ga̱ yìtï̀nj ruhuâ nej sij ni̱ gananiꞌña̱n sôꞌ nej sij, ni̱ gidaꞌa sôꞌ raꞌa nej sij huê danj ni̱ gahui sôꞌ ni̱ gaꞌanj sôꞌ yumanꞌ Macedonia.
Ni̱ huê danj na̱nj gaꞌanj gi̱niꞌhiaj sij ñan màn daranꞌ nej dinï̂nt màn ruhuâ nej yumanꞌ màn riñan hioꞌó ñan gachîn sij huaj sij, ni̱ ûta dunaꞌnga sij riñan nej sôꞌ si ga̱ yìtï̀nj ruhuâ nej sôꞌ ni̱ ûta gaꞌmin sij si-nùguànꞌ Ma̱ꞌan Ñaꞌanj riñan nej sôꞌ, huê danj ni̱ guchiꞌ sij riñan hioꞌó Grecia.
Ni̱ gane Pablo huàꞌnï̀nj ahuii ruhuâ país nânj, ni̱ ganï̂n ruhuâ sij ga̱ꞌa̱nj sij Siria ni̱ hia̱j giꞌhiaj sij ga̱tu̱ sij ruhuâ barku hua̱j yumanꞌ Siria, ni̱ gunïn sij si gataj nej sí judío si da̱gahuiꞌ nej sôꞌ sij, huê danj ni̱ gananikàj ñûn sij ni̱ gaꞌnaꞌ sij yumanꞌ Macedonia.
Ni̱ ginikaj duguiꞌ gàꞌì nej dinï̂nt gaꞌanj nej sôꞌ ngà sij ni̱ huaj Sópater huin daꞌní Pirro, sôꞌ ꞌna̱ꞌ riñan hioꞌó Berea, Aristarco, ni̱ hua̱j sí Huìj i ni̱ nguèj sôꞌ ꞌna̱ꞌ riñan hioꞌó Tesalónica, Gayo huin sí ꞌna̱ꞌ yumanꞌ Derbe, ni̱ Timoteo ngà Tíkiko ni̱ Trófimo nej sôꞌ nânj ꞌna̱ꞌ riñan hioꞌó Asia.
Ni̱ gaꞌanj si̱nï̱n nej sôꞌ neꞌ ña̱an, ni̱ ganaꞌhuìj nej sôꞌ nda yumanꞌ snàꞌànj Troas nej ñûnj.
Nga ganahuij nej gui yâ nej sij rachrún nitaj si ꞌnï̱nj chru dunuꞌmanꞌan ni̱ gahui nej ñûnj ruhuâ yumanꞌ Filipos, ni̱ gatûj nej ñûnj gaꞌanj nej ñûnj ruhuâ barku, ni̱ gachin ùnꞌùnꞌ gui ni̱ ganahuin chre̱ꞌ nej ñûnj ngà nej sij nda yumanꞌ Troas, ni̱ gahuin ràn nej ñûnj chi̱j gui yumanꞌ dânj.
Ga̱ꞌa̱nj Pablo TroasNi̱ gui si̱nï̱n nga gayiꞌì semana, ni̱ màn nùguànꞌan nej ñûnj gaꞌnaꞌ ga̱huin chru̱un guendâ gi̱daꞌa nej ñûnj sena, ni̱ ni̱kï̱nꞌ Pablo gidigân sôꞌ riñan nej guiì; dadinꞌ aꞌngô gui dânj ga̱hui̱ sôꞌ ga̱ꞌa̱nj sôꞌ; ni̱ ûta yèꞌè gaꞌmin sôꞌ ni̱ gahuin ràn sôꞌ nda da̱ꞌa̱j neꞌ ña̱nꞌan gaꞌmin sôꞌ si-nùguànꞌ Ma̱ꞌan Ñaꞌanj an.
Ni̱ nìkòꞌ ûta gàꞌì ñaꞌan gudugùun ruhuâ hueꞌ ganataꞌ yàtàꞌ ñan màn chreꞌ nej sij;
ni̱ nda huàꞌnï̀nj ganataꞌ hueꞌ ñan nne ꞌngo̱ sí ña̱n gùꞌnàj Eutico, ni̱ ñan nu̱n Bentana nne sôꞌ, ni̱ ûta atoj sôꞌ nne sôꞌ hiuj dânj, dadinꞌ ûta yèꞌè gaꞌmin Pablo si-nùguànꞌ Ma̱ꞌan Ñaꞌanj an, ni̱ nda ginichre chre sôꞌ gatoj sôꞌ huê danj ni̱ gininj sôꞌ nda riñan hioꞌóo, ni̱ gàꞌ ꞌngo̱ gahuiꞌ sôꞌ nga ganachi nikaj nej sí màn hiuj dânj.
Hiôꞌ ni̱ gananinj Pablo ni̱ gaꞌanj sôꞌ ñan nngaj nîman, ni̱ gaꞌanj gitàj sôꞌ yiꞌñanj nimân dânj, ni̱ ganana̱n sôꞌ nimân dânj: Ni̱ gataj sôꞌ gu̱nïn nej guiì màn hiuj dânj.—Si̱ guyuꞌhuiꞌ nej suj mánj, dadinꞌ nun gàhuìꞌ sij mánj.
Neꞌ rùkù nga gisîj sôꞌ gaꞌanj sôꞌ hueꞌ tàj yàtàꞌ dânj, ni̱ gidaꞌa nej sij Sena, ni̱ gayiꞌì ñûn sôꞌ ni̱ ûta yèꞌè gaꞌmin ñûn sôꞌ si-nùguànꞌ Ma̱ꞌan Ñaꞌanj an ni̱ nda giyigï̀n mánj ganahuij sôꞌ gaꞌmin sôꞌ; huê danj ni̱ gahui sôꞌ ni̱ gaꞌanj sôꞌ.
Ni̱ ganakaj nej sij sí ña̱n gùꞌnàj Eutico ni̱ ni̱ka̱j nej sij gaꞌanj nej sij dukuâ sí nânj, ni̱ ûta ganahuin nìhiàꞌ ruhuâ nej dinï̂nt.
Troas nne Pablo ni̱ gahui sôꞌ gaꞌanj sôꞌ MiletoGatûj nej ñûnj ruhuâ barku, ni̱ gaꞌanj nej ñûnj neꞌ ña̱an, ni̱ guchiꞌ nej ñûnj nda yumanꞌ Asón guendâ ga̱ꞌa̱nj ga̱na̱ka̱j nej ñûnj Pablo, dadinꞌ huê danj gaj gataj sôꞌ, dadinꞌ garanꞌ ruhuâ sôꞌ ga̱che̱ dàkòj sôꞌ.
Ni̱ nga ganariꞌ duguiꞌ nej ñûnj ngà Pablo ruhuâ yumanꞌ Asón, huê danj ni̱ gatûj nej ñûnj ngà sôꞌ ruhuâ barku, huê danj ni̱ gaꞌanj nej ñûnj yumanꞌ Mitilene.
Ni̱ gahui nej ñûnj yumanꞌ Mitilene ni̱ gaꞌanj nej ñûnj, ni̱ aꞌngô gui dan ni̱ guchiꞌ nej ñûnj neꞌ ri̱ña̱n yumanꞌ Quio, ni̱ aꞌngô gui dânj gahui nej ñûnj ni̱ gaꞌanj nej ñûnj ni̱ guchiꞌ nej ñûnj yumanꞌ Samos; ni̱ aꞌngô gui dânj ni̱ guchiꞌ nej ñûnj yumanꞌ gùꞌnàj Mileto.
Dadinꞌ ganï̂n ruhuâ Pablo ga̱chi̱n anêj sôꞌ ñan nngaj yumanꞌ snàꞌànj Efeso, guendâ nun ga̱ranꞌ ruhuâ sôꞌ ga̱huin ràn sôꞌ riñan hioꞌó Asia, dadinꞌ huin ruhuâ sôꞌ gùchìꞌ sôꞌ giꞌñanj Pentecostés, asàꞌ huaj gùnùkuaj sôꞌ gùchìꞌ sôꞌ yumanꞌ snàꞌànj Jerusalén.
Gaꞌmin Pablo si-nùguànꞌ Ma̱ꞌan Ñaꞌanj an riñan nej dinï̂nt màn EfesoNi̱ nga nne Pablo ruhuâ yumanꞌ Mileto, ni̱ gaꞌnḯn sôꞌ nuguanꞌan gaꞌanj riñan nej dinï̂nt huin si-nùhuì Ma̱ꞌan Jesús nne yumanꞌ snàꞌànj Efeso, si gaꞌnaꞌ nej sôꞌ yumanꞌ Mileto dadinꞌ hua̱ nuguanꞌ ña̱ꞌa̱n ga̱na̱rï̱snaꞌanj nej sôꞌ.
Nga guyumân nej sôꞌ, ni̱ gataj Pablo gunïn nej sôꞌ:—Gàꞌ niꞌin nej suj dàj giꞌhiâ nga gané daranꞌ diû siganï̂nj nej suj, àsìj gui si̱nï̱n nga ganï̂nj dakô riñan hioꞌó Asia,
sani̱ gàꞌ danj ni nitaj àmàn guduna si gànàtàj si-nùguànꞌ Ma̱ꞌan Ñaꞌanj an riñan nej suj mánj, ni̱ gidigân ñan hua ràngàꞌa riñan nej guiì ni̱ gidigán ruhuâ nej hueꞌe,
ganatá riñan nej judío ni̱ ganatá riñan nej sí nàsìnùnj un si daꞌhui nej sij ni̱ nànìkàj ruhuâ nej sij ngà rayiꞌî si-ga̱kïnꞌ nej sij riñan Ma̱ꞌan Ñaꞌanj an, ni̱ gùyùmàn ruhuâ nej sij niꞌin nej sij Ma̱ꞌan Jesús.
Hia̱j ni̱ ga̱ꞌa̱n dadinꞌ giꞌhiaj guesâ Ma̱ꞌan Espíritu Santo si ga̱ꞌa̱n yumanꞌ snàꞌànj Jerusalén, sani̱ nun niꞌín dàj gi̱ranꞌán nga gùchìj hiuj dân mánj;
ꞌngo̱ rïn sa niꞌín huin dadinꞌ gàꞌ gataj Ma̱ꞌan Espíritu Santo gunḯn nga huâ daranꞌ nej yumanꞌ snàꞌànj an, ni̱ gata si nga gùchìj hiuj dânj ni̱ gané dukuâ gaꞌa ni̱ ûta gi̱ranꞌ sàñùnj.
Sani̱ nitaj si giriñun ruhuâj rayiꞌî guendâ gàhuìj, hua̱ nìhiàꞌ ruhuâj guendâ gànàtàj si-nùguànꞌ Ma̱ꞌan Ñaꞌanj an ni̱ hua̱ ruhuâj gi̱ꞌhiaj sûnj si-su̱n Ma̱ꞌan Ñaꞌaj an nda gui gàhuìj, dadinꞌ huê sun dânj riki Ma̱ꞌan Jesús raꞌá, si gànàtàj rayiꞌî nuguanꞌ gi̱ꞌhiaj su̱nu̱j ni̱ giꞌhiaj ga̱na̱ni̱n nej guiì.
’Hia̱j ni̱, niꞌín si gàꞌ si ꞌngo̱ nej suj ri̱ña̱n ganatá si-nùguànꞌ Ma̱ꞌan Ña̱ꞌanj an ni̱ si̱ giniꞌin nej suj riñânj gàꞌ mánj.
Huê danj ni̱, niꞌnï̱nj gaꞌmînj riñan nej suj gui hia̱j, ni̱ nitaj gakï̱nꞌïn tá yichrâ rayiꞌî nej suj dadinꞌ gàꞌ ganatá si-nùguànꞌ Ma̱ꞌan Ñaꞌanj an riñan daranꞌ nej suj;
dadinꞌ nitaj àmàn giyichinꞌ ruhuâj si ga̱ꞌmi̱n daranꞌ nej nuguanꞌ sàꞌ garanꞌ ruhuâ Ma̱ꞌan Ñaꞌanj an dagahuin nej suj mánj.
Huê danj, ni̱ du̱gumîn nej suj ma̱ꞌan nej suj, ni̱ dugumîn nej suj daranꞌ nej sôꞌ huin si-nùhuì Ma̱ꞌan Jesús, dadinꞌ Ma̱ꞌan Espíritu Santo ganï̂n si ga̱nikï̱nꞌ nej suj du̱gumîn nej suj si-nùhuì Ma̱ꞌan Señor, dadinꞌ gàꞌ giꞌhiaj ga̱nanj nga tun daranꞌ nej guiì nìkòꞌ rukuj na̱nj ánj.
Dadinꞌ gàꞌ niꞌín si nga neꞌ rùkù nga ga̱ꞌa̱n ni̱ ga̱tu̱ nej sí gidigañuꞌunj siganï̂nj nej suj ni̱ gahuin nej sôꞌ dàj rûnꞌ huin nej yuku stuj u siganï̂nj nej suj, ni̱ si̱ ginikaj nej sôꞌ nimân nìko rayiꞌî nej sôꞌ nìkòꞌ rukû Ma̱ꞌan Señor mánj.
Ni̱ huê siganï̂nj nej suj ga̱hui̱ nej sí ga̱ꞌmi̱n nuguanꞌ digañuꞌunj un guendâ giꞌhiaj nej sôꞌ si nanikòꞌ nej sí gàꞌ gaꞌnaꞌ ga̱huin chru̱un rukû nej sôꞌ.
Huê danj ni̱, hueꞌê du̱gumîn nej suj ma̱ꞌan nej suj, ni̱ ga̱na̱nun ruhuâ nej suj dadinꞌ huàꞌnï̀nj hioꞌo, neꞌ ñànꞌan ngà neꞌ gui, nitaj àmàn giyichinꞌ ruhuâj ni̱ dunaꞌngaj ni̱ ûta gahiu nne riñanj ngà daꞌ goꞌngo̱ nej suj.
’Hia̱j di̱nï̂nj, ni̱ gununâj rayiꞌî nej suj riñan Ma̱ꞌan Ñaꞌanj an, ni̱ duguta sùnj nuguanꞌan riñan Ma̱ꞌan Ñaꞌanj an si gi̱ꞌhia sunuj u ngà nej suj, dadinꞌ ûta nùkuaj Ma̱ꞌan Ñaꞌanj an ni̱ ga̱ꞌhue gi̱ꞌhia si ga̱chi̱j nej suj doj ngà si-nùguànꞌ Ma̱ꞌan Ñaꞌanj an ni̱ ga̱ꞌhue gi̱ꞌhia si gùchìꞌ nej suj ga̱ne nej suj ngà nej sôꞌ gàꞌ nagiꞌhiaj gè Ma̱ꞌan Ñaꞌanj an.
Ni̱ gàꞌ nun gàꞌnï̀nj ñânj si-sa̱nꞌa̱nj nej suj, sa huin plata ngà oro, ni̱ gàꞌ nun gàꞌnï̀nj ñânj siganꞌ nej suj mánj.
Ni̱ gàꞌ niꞌin sàꞌ nej suj si daranꞌ nej sa ga̱chin riñânj ni̱ nej sa gachin riñan nej sôꞌ ni̱ka̱j duguiꞌ ngàj, ni̱ raꞌá nânj huin sa giꞌhiaj sun ni̱ giriꞌí daranꞌ nej sa ga̱chin riñan nej ñûnj na̱nj ánj.
Ni̱ gidigán si hua̱ ni̱ña̱n si giꞌhiaj sunꞌ, daꞌnga ni̱ gi̱ri̱ꞌ gu̱ru̱gûñuꞌunꞌ riñan nej guiì ranꞌ àko, ni̱ ga̱na̱nun ruhuâ nej suj nej nuguanꞌ gidigân Ma̱ꞌan Señor Jesús nga gata: “Dànanj ûta dùgùnàj huaj si gàꞌhuìꞌ siꞌhiôꞌ raꞌa aꞌngô nej guiì gàꞌ daꞌ si ga̱na̱huin ro̱ꞌoꞌ.”
Ni̱ nga gisîj gaꞌmin Pablo nej nuguanꞌ nânj, ni̱ ganïkïn rúdàkòj sôꞌ, ni̱ gaꞌmin daranꞌ nej sij ngà Ma̱ꞌan Ñaꞌanj an.”
Hiôꞌ ni̱ ûta dugueꞌe daranꞌ nej sij; ni̱ ganana̱n nej sij Pablo ni̱ gaꞌhuiꞌ nej sij ruꞌu yiꞌnḯn riñan sôꞌ,
ni̱ ûta gananï̂n ruhuâ nej sij rayiꞌî nej nuguanꞌ gataj sôꞌ gu̱nïn nej sij, si nitaj àmàn huaj gi̱ni̱ꞌin nej sij riñan sôꞌ gàꞌ. Ni̱ gaꞌanj nej sij ngà Pablo nda ñan ni̱kï̱nꞌ barku.
Gaꞌanj Pablo yumanꞌ snàꞌànj JerusalénNeꞌ rùkù nga gahuin anêj nej ñûnj riñan nej sij, ni̱ gatûj nej ñûnj ruhuâ barku ni̱ gaꞌanj nej ñûnj nda ni̱ka̱ chre ñan nngaj yumanꞌ Cos, ni̱ aꞌngô gui dânj ni̱ guchiꞌ nej ñûnj yuman Roda, ni̱ hiuj dânj gaꞌanj ñûnj ni̱ guchiꞌ nej ñûnj yumanꞌ gùꞌnàj Pátara.
Ni̱ hiuj nânj giriꞌ nej ñûnj ꞌngo̱ barkû gachin riñan yumanꞌ Fenicia, ni̱ gatûj nej ñûnj ruhuâ barkû dânj, ni̱ gaꞌanj nej ñûnj.
Ni̱ nga guruguiꞌ yumanꞌ Chipre giniꞌhiaj nej ñûnj, ni̱ guna raꞌa neꞌ chrïn nej ñûnj, huê danj ni̱ gachîn nej ñûnj riñan doꞌó yumanꞌ Siria, ni̱ guchiꞌ nej ñûnj yuman Tiro, ni̱ gahuin ràn barku nu̱n nej ñûnj huaj nej ñûnj hiuj nânj dadinꞌ naduninj nej sij nej rasu̱n màn ruhuâ barkû.
Ni̱ ganariꞌ nej ñûnj nej sí ꞌna̱ꞌ ga̱huin chru̱un, ni̱ gane nej ñûnj chi̱j gui ngà nej sôꞌ hiuj dânj; ni̱ gataj Ma̱ꞌan Espíritu Santo riñan nej sôꞌ dàj gi̱ranꞌ Pablo, huê danj ni̱ naꞌhuej nej sôꞌ si ga̱ꞌa̱nj Pablo yumanꞌ snàꞌànj Jerusalén.
Nga gisîj chi̱j gui gane nej ñûnj yumanꞌ dânj, ni̱ gahui nej ñûnj gaꞌanj nej nûnj, ni̱ huê danj na̱nj gaꞌanj gu̱du̱nâj daranꞌ nej dinï̂nt nej ñûnj, ni̱ hua̱j nika nej sôꞌ ni̱ hua̱j nej daꞌní nej sôꞌ ngà nej sôꞌ, ni̱ guchiꞌ nej ñûnj nda duꞌhua nne ña̱ꞌa̱nj, ni̱ gaꞌanj ga̱nikïnꞌ rúdàkòj daranꞌ nej ñûnj ni̱ gaꞌmin nej ñûnj ngà Ma̱ꞌan Ñaꞌanj an.
Ni̱ nga gisîj ganana̱n daꞌ goꞌngo̱ nej ñûnj nej duguiꞌ nej ñûnj, huê danj ni̱ gatûj nej ñûnj ruhuâ barku, ni̱ gananikàj nej dinï̂nt nanꞌ nej sôꞌ dukuâ nej sôꞌ.
Huê danj ni̱ gahui nej ñûnj ruhuâ yumanꞌ Tiro ni̱ guchiꞌ nej ñûnj yumanꞌ Tolemaida; ni̱ gahuin ràn nej ñûnj ꞌngo̱ gui hiuj dânj ni̱ gaꞌmin nej ñûnj ngà nej dinï̂nt.
Aꞌngô gui dânj, ni̱ gahui nej ñûnj ruhuâ yumanꞌ Tolemaida ni̱ gaché dàkòj nej ñûnj ni̱ gaꞌanj nej ñûnj ngà nej sôꞌ nda yumanꞌ Sesarea; ni̱ gatûj nej ñûnj ruhuâ dukuâ Felipe sí aꞌhuiꞌ nuguanꞌ gi̱ꞌhiaj ga̱na̱ni̱n nej guiì, ni̱ sôꞌ huin ꞌngo̱ nej chi̱j nej diácono, ni̱ gunâj nej ñûnj dukuâ sôꞌ.
Ni̱ hua̱ ga̱ꞌanj siyànà ña̱an huin daꞌnin yànà Felipe ni̱ huin nej siyànà dânj nej sa ganataꞌ dàj gahuin.
Ni̱ gahuin ràn nej ñûnj gàꞌì gui hiuj dânj, ni̱ riñan hioꞌóo Judea gaꞌnaꞌ Agabo ni̱ huin sôꞌ sí ganataꞌ dàj gahuin,
Nga gunïn nej ñûnj nej nuguanꞌ nânj, ni̱ gaꞌmin àko nej ñûnj ni̱ huê danj na̱nj gaꞌmin àko nej sôꞌ màn ruhuâ yumanꞌ nânj ngà Pablo, ni̱ gataj nej ñûnj sisi̱ si̱ gaꞌanj sôꞌ yumanꞌ snàꞌànj Jerusalén.
Hiôꞌ ni̱ nanikàj Pablo ni̱ gataj sôꞌ gunïn nej ñûnj.—Nùnj huin saj ni̱ dugueꞌe nej suj, ni̱ giꞌhiaj nej suj si gananï̂n ruhuâ nimânj ûnj. Dadinꞌ hua̱ ruhuâj ni̱ sê man ngà guendâ gu̱mi̱n nej sij ñùnj, dadinꞌ hua̱ ruhuâj gàhuìj gi̱ꞌhiaj nej sij ruhuâ yumanꞌ snàꞌànj Jerusalén rayiꞌî siyu̱gui Ma̱ꞌan Señor Jesús.
Sani̱ ñan nun ga̱ꞌhuej sij ga̱ra̱n yina sij si-nùguànꞌ nej ñûnj, huê danj ni̱ gataj nej ñûnj gu̱nïn sij:—Gi̱ꞌhiaj dïnꞌïnj sa ga̱ra̱nꞌ ruhuâ Ma̱ꞌan Ñaꞌanj an na̱nj ánj.
Neꞌ rùkù nga gachîn nej gui dânj, ni̱ nga gisîj hua yu̱gui daranꞌanj, huê danj ni̱ gaꞌanj nej ñûnj yumanꞌ snàꞌànj Jerusalén.
Huê danj na̱nj gaꞌnaꞌ da̱ꞌa̱j nej sôꞌ ꞌna̱ꞌ ga̱huin chru̱n màn yumanꞌ Sesarea, ni̱ ni̱ka̱j nej sôꞌ gaꞌanj nej sôꞌ nej ñûnj dukuâ ꞌngo̱ sí gùꞌnàj Mnasón, ni̱ sí nânj ꞌnaꞌ yumanꞌ Chipre, ni̱ gàꞌ nâ nikòꞌ sôꞌ rukû Ma̱ꞌan Jesús.
Gaꞌanj gi̱ni̱ꞌhiaj Pablo JacoboNi̱ nga guchiꞌ nej ñûnj yumanꞌ snàꞌànj Jerusalén, ni̱ ûta gahuin nìhiàꞌ ruhuâ nej dinï̂nt ni̱ ganahuin ra̱ꞌa nej sôꞌ nej ñûnj.
Ni̱ aꞌngô gui dânj ni̱ gaꞌanj gi̱ni̱ꞌhiaj Pablo ngà nej ñûnj ñan nne Jacobo, ni̱ màn chreꞌ daranꞌ nej sí ni̱kï̱nꞌ neꞌ ña̱an;
ni̱ neꞌ rùkù nga gisîj gaꞌmin sij ngà nej sôꞌ, ni̱ ganataꞌ sij riñan nej sôꞌ, daꞌ nikòꞌ duguiꞌ nej sa giꞌhiaj Ma̱ꞌan Ñaꞌanj an ngà sij siganï̂nj nej sí nàsìnùnj ni̱ dàj guyumân ruhuâ nej sôꞌ niꞌin nej sôꞌ Ma̱ꞌan Ñaꞌanj an giꞌhiaj sij.
Ni̱ nga gunïn nej sôꞌ sa ganataꞌ sij, ni̱ ûta hueꞌê gaꞌmin nej sôꞌ rayiꞌî Ma̱ꞌan Ñaꞌanj an, ni̱ gataj nej sôꞌ gu̱nïn sij:—Ni̱ dàj rûnꞌ gàꞌ niꞌînꞌ, ni̱ ûta gàꞌì mîn nej judío guyumân ruhuâ niꞌin Ma̱ꞌan Jesús; sani̱ daranꞌ nej sij ûta nikaj chre̱j ngà si-ley Moisés.
Sani̱ ganataꞌ nej sij gunïn nej ñûnj rayiꞌîꞌ, si gidigânꞌ riñan nej judío nne siganï̂nj nej sí nàsìnùnj un ni̱ gatajꞌ si gu̱du̱nâj nej sôꞌ nej nuguanꞌ gaꞌnïnꞌ su̱n si-ley Moisés, ni̱ gatajꞌ sisi̱ si̱ gaꞌneꞌ nej sôꞌ nnïnj arán raa̱ nneè nàꞌàj nej daꞌní nej sôꞌ, ni̱ gataj sisi̱ si̱ ginikaj chre̱j nej sij chrej yìñànj ni̱ka̱j nêꞌ.
Dàj hua hi̱a rayiꞌî nej nuguanꞌ nânj ràꞌaj. Yàngàꞌ hia ni̱ nàràꞌhuìꞌ nej guiì rigìi, dadinꞌ gu̱nïn ninj si gàꞌ guyumânꞌ.
Giꞌhiá sòꞌ nej sa gataj nej ñûnj, gu̱nïnꞌ: Dadinꞌ nne ga̱ꞌânj nej síi siganï̂nj nej ñûnj ni̱ gàꞌ gataj nej sij si hua̱ sa gàꞌhuìꞌ nej sij riñan Ma̱ꞌan Ñaꞌanj an.
Ginikaj sòꞌ ga̱ꞌa̱njꞌ nej sij ngàꞌ ruhuâ nûhui, ni̱ na̱gi̱ꞌhiaj gèꞌ ma̱ꞌânꞌ ngà nej sij riñan Ma̱ꞌan Ñaꞌanj an, ni̱ gu̱ruꞌhueꞌ ga̱ka nej sij ahui nej sij; ni̱ ga̱ra̱nꞌ daꞌngaꞌ ruhuâ daranꞌ nej sí judío si sê yàngàꞌ huin nej nuguanꞌ gunïn nej sôꞌ rayiꞌîꞌ, ni̱ giniꞌin nej sij si aché ni̱ka̱ꞌ, ni̱ da̱gahuînꞌ nej nuguanꞌ giyiꞌnïnꞌ su̱n giꞌhiaj Moisés.
Sani̱ rayiꞌî nej sí nàsìnùnj guyumân ruhuâ niꞌin Ma̱ꞌan Jesús ni̱ si nitaj si huin nej sôꞌ judío, ni̱ gàꞌ gachrûn nej ñûnj ñanj ni̱ gaꞌnïnꞌ nej ñûnj suun riñan nej sôꞌ sisi̱ si̱ dagahuin nej sôꞌ nuguanꞌ giyiꞌnïnꞌ su̱n giꞌhiaj Moisés; man sa daꞌhui nej sôꞌ dagahuin nej sôꞌ huin sisi̱ si̱ ya nej sôꞌ nneè nej yuku dagahuiꞌ nej guiì riñan nej ñaꞌanj giꞌhiaj ra̱ꞌa síi, ni̱ si̱ ya nej sôꞌ tun nej yuku, ni̱ si̱ ya nej sôꞌ nneè nej yuku gaꞌhiuj u, ni̱ si̱ gane sìgìchràꞌ nej sôꞌ.
Gidaꞌa nej sij Pablo nga ni̱kï̱nꞌ sôꞌ ruhuâ nûhui guendâ ga̱chri̱ nej sij dukuâ gaꞌa sôꞌHiôꞌ ni̱ ginikaj Pablo gaꞌanj sôꞌ nej ga̱ꞌânj nej sí nânj, ni̱ aꞌngô gui dânj, ni̱ nga gisîj nagiꞌhiaj sàꞌ nej sôꞌ ma̱ꞌan nej sôꞌ, ni̱ gatûj sôꞌ ruhuâ nûhui nìko, guendâ gànàtàꞌ naꞌanj nej sôꞌ gu̱nïn nej sí màn hiuj dânj àmàn ga̱na̱huij nej gui na̱gi̱ꞌhiaj sàꞌ nej sôꞌ ma̱ꞌan sôꞌ, ni̱ gui dânj gi̱nikaj daꞌ goꞌngo̱ nej sôꞌ yuku ga̱ꞌa̱nj nej sôꞌ guendâ gàꞌhuìꞌ nej sôꞌ rayiꞌî daꞌ goꞌngo̱ nej sôꞌ riñan Ma̱ꞌan Ñaꞌanj an.
Sani̱ nga nï̀nꞌ hia̱j huaj gìsìj nej chi̱j gui nagiꞌhiaj sàꞌ nej sij ma̱ꞌan nej sij, ni̱ nga giniꞌin da̱ꞌa̱j nej síchìj judío ꞌna̱ꞌ riñan hioꞌó Asia, nikïnꞌ Pablo ruhuâ nûhui nìko, ni̱ ûta gaguâj nej sôꞌ ni̱ duguachej nej sôꞌ ruhuâ nej guiì rigìi huê danj ni̱ gidaꞌa nej sôꞌ Pablo,
ni̱ gaꞌmin nùkuaj nej sôꞌ ni̱ gataj nej sôꞌ:—Daranꞌ nej suj huin nej sí Israelita, ni̱ gu̱ru̱gûñuꞌunj nej suj nej ñûnj. Dadinꞌ sí nânj huin sí gidigân nda ganahuij nï̀nꞌ gàchràꞌ riñan nej guiì ni̱ gata rùhuà sôꞌ niꞌin sôꞌ yumanꞌ huin yiñán nêꞌ, ni̱ gata rùhuà sôꞌ niꞌin sôꞌ si-ley Moisés, ni̱ gata rùhuà sôꞌ niꞌin sôꞌ nuhuî nìko nne hiuj nânj; ni̱ hua aꞌngô sa giꞌhiaj sôꞌ gàꞌ daꞌ nej nânj, ni̱ ni̱ka̱j sôꞌ nej sí ꞌna̱ꞌ yumanꞌ Grecia ni̱ duguatûj sôꞌ nej sí dânj ruhuâ nuhuî nânj, ni̱ ganahuin kï̱j ruhuâ nuhuî gè nânj giꞌhiaj sôꞌ.
Dadinꞌ àsìj nâ doj ni̱ giniꞌin nej sij ginikaj duguiꞌ Pablo ni̱ gaché nun sôꞌ ruhuâ yumanꞌ snàꞌànj nânj ngà Trófimo, sí ꞌna̱ꞌ yumanꞌ snàꞌànj Efeso, dadinꞌ ganï̂n ruhuâ nej sij si duguatûj Pablo sí nânj ruhuâ nûhui nìko.
Ni̱ nga gunïn daranꞌ nej sí màn yumanꞌ snàꞌànj nânj nej nuguanꞌ nânj ni̱ ganachej ruhuâ nej sôꞌ, huê danj ni̱ nda nanè chre ni̱ naruꞌhuiꞌ nej sôꞌ, ni̱ gidaꞌa nej sôꞌ Pablo, ni̱ gunùkuaj nej sôꞌ ni̱ giri nej sôꞌ ruhuâ nûhui dânj, ni̱ orâ ni̱ ganarán nej sôꞌ riñan nûhui nìko.
Do̱j sînj huaj ni̱ da̱gahuiꞌ nej sí dânj Pablo, ni̱ gaꞌanj nuguanꞌan riñan síchìj stadû kapitán ni̱ka̱j ñuꞌunj riñan nej stâdu màn ruhuâ yumanꞌ snàꞌànj dânj, si ûta gaguâj daranꞌ nej guiì mân ninj ruhuâ yumanꞌ snàꞌànj Jerusalén.
Ni̱ orâ chre ni̱ ginikaj síchìj kapitán dânj stadû ni̱ka̱j ñuꞌunj riñan nej stadû, ni̱ gunânj daranꞌ nej sôꞌ ni̱ gaꞌanj nej sôꞌ ñan màn nej sí nânj. Ni̱ ngà giniꞌin nej sí nânj síchìj kapitán ngà nej stâdu, ni̱ gaꞌnïnꞌ ruhuâ nej sôꞌ ni̱ nun gàꞌhuìꞌ nej sôꞌ niꞌhiaj Pablo.
Hiôꞌ ni̱ nga guchiꞌ síchìj kapitán, ni̱ gidaꞌa sôꞌ Pablo ni̱ gaꞌnïnꞌ sôꞌ suun riñan nej si-stadû sôꞌ si gu̱mi̱n nej sôꞌ huìj agaꞌ kadena, ni̱ gachín naꞌanj sôꞌ ahuin sí huin Pablo, ni̱ ahuin gakï̱nꞌ giꞌhiaj sôꞌ.
Sani̱ ûta gachej gaguâj nej sí màn siganï̂nj nej guiì rigì dânj, ni̱ da̱ꞌa̱j nej sôꞌ taj ꞌngo̱ nuguaꞌan, ni̱ aꞌngô da̱ꞌa̱j nej sôꞌ taj aꞌngô nùguànꞌan; sani̱ ñan naꞌhue ga̱ra̱n daꞌngaꞌ hueꞌê ruhuâ síchìj kapitán ahuin rayìꞌì ûta gaguâj nej guiì, ni̱ gaꞌnïnꞌ sôꞌ suun si gi̱nikaj nej stâdu ga̱ꞌa̱nj nej sôꞌ ñan nne hueꞌ hiëj yìngà xi ñan màn nej stâdu.
Ni̱ nga guchiꞌ nej sij ñan gayiꞌì skalera, ni̱ gata yàtàꞌ nej stâdu Pablo ni̱ gisîj nej sôꞌ gaꞌanj nej sôꞌ dadinꞌ ûta giꞌhiaj hu̱e nej sí rigìi huaj nej sôꞌ;
dadinꞌ ꞌna̱ꞌ nej guiì rigì màn yumanꞌ snàꞌànj dânj neꞌ rùkù nej sij, ni̱ aguâj nej sôꞌ ni̱ gataj nej sôꞌ:—Ruhuâ nej ñûnj si gàhuìꞌ sí dan.
Dunaꞌhuej Pablo rayiꞌî sôꞌ nga ni̱kï̱nꞌ sôꞌ riñan junta nìkoNi̱ nga duguatûj nej sôꞌ Pablo ruhuâ hueꞌ hiëj yìngà xi dânj, ni̱ gataj Pablo gunïn síchìj Kapitán:—Ga̱ꞌhue gàtà ꞌngo̱ nuguanꞌan gu̱nïn rèꞌ nîꞌ.Ni̱ gataj síchìj stadû kapitán:—Nun niꞌín si chru̱nꞌ ga̱ꞌmi̱nꞌ nânj griego mánj.
Àsìj nâ doj, ni̱ ganachi nikaj ngo̱ sí ꞌna̱ꞌ yumanꞌ Egipto ꞌngo̱ yiꞌnïnꞌ nìko xi nej síi ni̱ gunïnꞌ sôꞌ ngà síchìj ni̱ka̱j su̱n riñan yumanꞌ snàꞌànj Roma, ni̱ ganaraꞌhuiꞌ gaꞌânj mîn nej síi ginikòꞌ rukû sôꞌ ni̱ gaꞌanj sôꞌ riñan hioꞌó nàkòo, ni̱ ganï̂n ruhuâj si sí dan huînꞌ na̱nj ánj.
Hiôꞌ ni̱ gataj Pablo:—Yàngàꞌ ni̱ sí Israelita ꞌna̱ꞌ yumanꞌ snàꞌànj Tarso huín, ni̱ yumanꞌ snàꞌànj nânj huin ꞌngo̱ sa ña̱ꞌa̱n doj nìkòꞌ rukû yumanꞌ snàꞌànj Silisia; sani̱ gachín ni̱ꞌhia si ri̱ki̱ꞌ permisu ga̱ꞌmi̱n riñan nej sí yùmànꞌan.
Ni̱ gaꞌhuiꞌ síchìj kapitán permisu gaꞌmin Pablo, ni̱ ni̱kï̱nꞌ sôꞌ riñan skalera, ni̱ dugunûn raꞌa sôꞌ riñan nej guiì yùmànꞌan si dḯn ga̱ne duꞌhua ninj. Ni̱ dḯn chre gahuin duꞌhua daranꞌ nej guiì yùmànꞌan, ni̱ gaꞌmin sôꞌ nânj hebreo, ni̱ gataj sôꞌ:
Ni̱ nga gunïn nej sí dânj gaꞌmin Pablo nânj hebreo, ni̱ gaꞌ duꞌhua nej sôꞌ. Huê danj ni̱ gataj Pablo:
—Sí judío huín, ni̱ gaꞌngaj yumanꞌ Tarso sa ri̱ña̱n ni̱ka̱j ñuꞌunj hioꞌó Silisia, sani̱ gachi ruhuâ yumanꞌ snàꞌànj nânj, ni̱ gahuin chrùnj riñan Gamaliel, ni̱ ûta hueꞌê gidigân sôꞌ ñùnj si-ley rej nêꞌ, ni̱ ûta ga hàìj ngà si-ley Ma̱ꞌan Ñaꞌanj an, ni̱ huê dàj rûnꞌ ꞌhia̱j nej suj dânj huê danj giꞌhia.
Nej gui gâchin ni̱ gata rùhuàj nej guiì hua̱j aꞌngô chrej e ni̱ ganï̂n ruhuâj da̱gahuí ninj, gidaꞌaj nej síi ngà nej siyànàa ni̱ ganachri nej sôꞌ raꞌa nej sí ni̱ka̱j ñuꞌunj dukuâ gaꞌa guendâ gu̱ne̱ꞌ ni̱nï̱nꞌ nej sôꞌ nej sij dukuâ gaꞌa;
ni̱ gàꞌ niꞌin sàꞌ nej rej aꞌnïnꞌïn, ni̱ gàꞌ niꞌin daranꞌ nej síchìj achij i dàj giꞌhia, dadinꞌ huê nej sôꞌ huin nej sí rikî ñanj karta guendâ ga̱ꞌhue gi̱da̱ꞌaj nej dinï̂nt, ni̱ hua̱ yumanꞌ Damasco guendâ gi̱da̱ꞌaj nej sôꞌ ginikòꞌ rukû Ma̱ꞌan Jesús ni̱ gaꞌnaꞌ nej sôꞌ ni̱ giꞌnïnj nej sôꞌ dukuâ gaꞌ nne Jerusalén, guendâ gahuin nej sôꞌ kastîgu.
Ganataꞌ Pablo dàj giranꞌ sij ni̱ gananikàj ruhuâ sij<TS3>(<a href="tw://bible.*?44.9.1-19">Hch. 9:1-19</a>; <a href="tw://bible.*?44.26.12-18">26:12-18</a>)’Sani̱ nga gahuî gaꞌân, ni̱ nga huaj gahuin nìchrùnj ñan nngaj yumanꞌ Damasco, ni̱ daꞌnga ꞌngo̱ ruhuâ gàꞌ yùhuìj neꞌ gu̱ni̱ꞌñanj mánj, ni̱ nàsìnùnj chre ni̱ nda ganikàj neꞌ rùkùj giyigï̀n giꞌhiaj ꞌngo̱ ñaꞌan gaꞌna yàtàꞌa;
ni̱ ganatu riñan hioꞌóo, ni̱ gunḯn gaꞌminꞌ ngo̱ sa gataj gunḯn: “Saulo, Saulo. Nùnj huin saj ni̱ gata rùhuàꞌ ñùnj ràꞌaj.”
Hiôꞌ ni̱ gaꞌmîn ni̱ gata: “Ahuin rèꞌ ràꞌaj Señor.” Ni̱ gata gunḯn: “Ñùnj huin Ma̱ꞌan Jesús ꞌna̱ꞌ yumanꞌ snàꞌànj Nazaret, ni̱ nùnj huin sa ni̱ gata rùhuàꞌ ñùnj ràꞌaj.”
Ni̱ giniꞌin yàngàꞌ nej sôꞌ hua̱j ngàj ñaꞌan giyigï̀n dânj, sani̱ nun ga̱ra̱n daꞌnga ruhuâ nej sôꞌ nej nuguanꞌ gaꞌmin sa gaꞌmin dânj mánj.
Ni̱ gatâ: “Nùnj huin si gi̱ꞌhia ràꞌaj Señor.” Ni̱ gataj Ma̱ꞌan Señor gunḯn: “Ga̱na̱chi sòꞌ, ni̱ ga̱ꞌa̱nj Damasco, ni̱ hiuj dan ga̱ta̱j na̱ꞌa̱nj nej sij daranꞌ nej sa gi̱ꞌhia râj.”
Sani̱ ñan nun ga̱ꞌhue gi̱niꞌhiâ rayiꞌî sa yigï̀n dânj, ni̱ gidaꞌa nej sôꞌ hua̱j ngàj raꞌá ni̱ ginikaj nej sôꞌ gaꞌanj nej sôꞌ ñùnj, ni̱ guchiꞌ nej ñûnj Damasco.
’Hiôꞌ ni̱ hiuj dânj nne ꞌngo̱ sí gùꞌnàj Ananías, ni̱ ûta sàꞌ dagahuin sôꞌ si-ley Moisés, ni̱ aꞌmin hueꞌê daranꞌ nej sí judío màn yumanꞌ dânj rayiꞌî sôꞌ,
ni̱ gaꞌnaꞌ sôꞌ ñan nné, ni̱ gahuin nìchrùnꞌ sôꞌ riñânj, ni̱ gataj sôꞌ gunḯn: “Di̱nï̂nj Saulo, ganayigï̀n rune ñan sòꞌ na̱nj ánj.” Ni̱ orâ chre ni̱ ganayigï̀n rune ñânj ni̱ guruguiꞌ giniꞌhia riñan sôꞌ.
Ni̱ gataj sôꞌ gunḯn: “Daꞌanj rej nêꞌ ganagui sòꞌ guendâ gi̱ni̱ꞌînꞌ ahuin sa garanꞌ ruhuâj gi̱ꞌhiât, ni̱ gi̱ni̱ꞌînꞌ Ma̱ꞌan sa gi̱ꞌhiaj sa ni̱ka̱a, ni̱ gu̱nï̂nꞌ dàj ga̱ꞌmi̱n.
Dadinꞌ ga̱huînꞌ ꞌngo̱ sí gànàtàꞌ si-nùguànꞌ Ma̱ꞌan, riñan daranꞌ nej guiì.
Hia̱j ni̱ nùnj huin saj ni̱ gahuin rànꞌ ûnj. Nàyùmàn sòꞌ ni̱ gàtàꞌ nneꞌ, ni̱ ga̱ꞌmi̱n àkôꞌ riñan Ma̱ꞌan Ñaꞌanj an si gi̱nika nimân nìko rayiꞌî nej si-ga̱kï̂nt na̱nj ánj.”
Ganataꞌ Pablo si Ma̱ꞌan Ñaꞌanj an gaꞌnḯn gaꞌanj sij riñan nej sí nàsìnùnj un’Ni̱ gahuin nga nanikàj ñún gaꞌná Jerusalén, ni̱ nné gachín ni̱ꞌhia ruhuâ nûhui nìko ni̱ giniꞌín ganikïnꞌ Ma̱ꞌan Señor riñânj.
Ni̱ gata gunḯn: “Ûta hio ga̱hui̱ꞌ ni̱ ga̱ꞌa̱njꞌ ruhuâ yumanꞌ snàꞌànj Jerusalén; dadinꞌ si̱ ganahuin ra̱ꞌa nej sij si-nùguànꞌ rayiꞌí mánj.”
Hiôꞌ ni̱ gatâ: “Señor, ni̱ gàꞌ niꞌin nej sij si gatû ruhuâ hueꞌ huin nûhui ni̱ gachrí dukuâ gaꞌa ni̱ duguañûnj nej sí guyumân ruhuâ niꞌin Ma̱ꞌan rèꞌ;
ni̱ nga dagahuiꞌ nej sij Esteban sôꞌ gananï̂n rayiꞌî Ma̱ꞌân rèꞌ, ni̱ nìkï̀nj giniꞌín nga gahuin dânj, ni̱ ga gu̱ña̱n ruhuâj si da̱gahuiꞌ nej sij sôꞌ, ni̱ dugumînj atsîj ni̱ke̱ nej sí dagahuiꞌ Esteban.
Sani̱ gataj Ma̱ꞌan Señor gunḯn: Râꞌñanj ga̱ꞌa̱njꞌ, dadinꞌ gàꞌnï̀n ga̱ꞌa̱njꞌ nda gànꞌ ñan màn nej sí nàsìnùnj un na̱nj ánj.”
Gane Pablo riñan stadû aꞌnïnꞌïnNi̱ nda nuguanꞌ nânj gunïn nej sí dânj; hiôꞌ ni̱ gayiꞌì nej sôꞌ ni̱ gaguâj nùkuaj nej sôꞌ, ni̱ gataj nej sôꞌ:—Da̱gahuiꞌ rèꞌ sí dânj, dadinꞌ nitaj si dùgùnàj huaj si ga̱ne nìꞌnàꞌ sij riñan hioꞌóo mánj.
Ni̱ ñan ûta gaguâj nej sí dânj, ni̱ nagunanꞌ nej sôꞌ atsîj ni̱ke̱ nej sôꞌ ni̱ dagamanꞌ nej sôꞌ hia̱j riñan nanèe,
Gaꞌnïnꞌ su̱n stadû general si ga̱na̱chri̱ nej sij neꞌ rùhuà hueꞌ hiëj yìngà xi dânj Pablo, ni̱ gaꞌnïnꞌ sôꞌ suun si du̱guañun nej sij Pablo, guendâ ruhuâ sôꞌ na̱di̱giꞌñûn sôꞌ ahuin rayiꞌì garânj ruhuâ nej sí dânj rayiꞌî Pablo.
Sani̱ nga gumînj nej sij Pablo ngà nnïnj korea, ni̱ gataj Pablo gu̱nïn stadû kapitán ni̱kï̱nꞌ hiuj dânj:—Dùgùnàj huaj ga̱ñu̱n ꞌngo̱ sí romano nga nï̀nꞌ ga̱chin gaꞌanj sij guendâ gìyìꞌnï̀nꞌ si-ga̱kïn sij na̱nj nîꞌ.
Ni̱ nga gunïn síchìj Kapitán gataj Pablo nej nuguanꞌ nânj, ni̱ gaꞌanj gànàtàꞌ sôꞌ riñan stadû general ni̱ gataj sôꞌ:—Nùnj huin si gi̱ꞌhiâꞌ ràꞌaj. Dadinꞌ sí nan ni̱ sí romano huin sôꞌ na̱nj ánj.
Ni̱ gaꞌnaꞌ síchìj stadû general ni̱ gataj sôꞌ:—Yàngàꞌ huînꞌ sí romano nîꞌ.Ni̱ gataj Pablo:—Huê danj huín ruꞌmínj.
Nanikàj síchìj general ni̱ gataj sôꞌ:—Ñùnj ni̱ ûta nìko sanꞌanj an gutḯn rayiꞌî dan gaꞌhue gahuín sí romano. Hiô ni̱ gataj Pablo:Sani̱ ñùnj ni̱ àsìj gaꞌngaj ni̱ gàꞌ huín sí romano na̱nj ánj.
Huê danj ni̱, orâ chre ni̱ guxun nej sí hua̱j du̱guañun Pablo ma̱ꞌan nej sôꞌ riñan Pablo; ni̱ ngà giniꞌin síchìj general, si sí romano huin Pablo ni̱ guyuꞌhuiꞌ sôꞌ.
Ni̱kï̱nꞌ Pablo riñan Junta nìkoAꞌngô gui dânj, ni̱ ruhuâ síchìj general gi̱ni̱ꞌin yàngàꞌ sôꞌ ahuin ràyìꞌì garânj ruhuâ nej sí judío yiꞌî Pablo, ni̱ ganachi sôꞌ agaꞌ kadena a̱nu̱min Pablo, ni̱ gakḯn sôꞌ gaꞌnaꞌ nej rej huin ña̱an ngà yiꞌnïnꞌ nej sí ni̱ka̱j su̱n riñan yumanꞌan, ni̱ giri sôꞌ Pablo neꞌ ye̱ꞌ hueꞌ hiëj yìngà xi dânj, ni̱ ganï̂n sôꞌ ganikïnꞌ Pablo riñan nej sí dânj.
Ni̱ gaꞌnïnꞌ su̱n rej huin ña̱n nï̀nꞌ gùꞌnàj Ananías si gàꞌhuìꞌ nej sí ni̱kï̱nꞌ nìchrùn dânj, duꞌhua Pablo.
Hiôꞌ ni̱ gataj Pablo:—Ñaꞌanj an gàꞌhuìꞌ niꞌhiâꞌ, huînꞌ ꞌngo̱ chran gàtsìi na̱nj ánj. Sê si nneꞌ guendâ gi̱ꞌhiaj hiâꞌ si-nùguànꞌànj dàj rûnꞌ giyiꞌnïnꞌ suun riñan si-ley Ma̱ꞌan Ñaꞌanj an ràꞌ saj ûn, sani̱ nitaj si dagahuînꞌ si-ley Ma̱ꞌan Ñaꞌanj an dadinꞌ gaꞌnï̂nꞌ suun si gàꞌhuìꞌ nej sij niꞌhiâ na̱nj ánj.
Ni̱ gataj nej sí màn hiuj dânj:—Nùnj huin saj ni̱ gachinꞌ nuguaꞌan riñan rej aꞌnïnꞌ nï̀nꞌïn nga nï̂nꞌ.
Ni̱ gataj Pablo:—Nun niꞌín si huin sij rej aꞌnïnꞌïn man dinï̂n; dadinꞌ huê dànanj taj riñan ñanj: “Si̱ gaꞌhue ga̱ꞌmi̱n nuguanꞌ aꞌnanꞌan riñan ꞌngo̱ sí huin ña̱n riñan yiñánt mánj.”
Hiôꞌ ni̱ giniꞌin Pablo, si da̱ꞌa̱j nej sí màn hiuj dânj huin yiꞌnïnꞌ nej sí saduseo ni̱ aꞌngô da̱ꞌa̱j nej sôꞌ huin yiꞌnïnꞌ nej sí fariseo, ni̱ gaꞌmin nùkuaj sôꞌ riñan yiꞌnïnꞌ nej sí ni̱ka̱j su̱n riñan yumanꞌan ni̱ gataj sôꞌ:—Nej suj di̱nï̂nj, ñùnj huin yiꞌnïnꞌ sí fariseo, ni̱ huín daꞌní sí fariseo; ni̱ gaꞌmin gakï̱nꞌ nej suj riñânj guendâ guyumân ruhuâj si ganaꞌnï̂nj nej nîman na̱nj nîꞌ.
Ni̱ nga gataj sij nuguanꞌ nânj, ni̱ gunïnꞌ nej sí fariseo ngà nej sí saduseo, huê danj ni̱ giyichraꞌ da̱ꞌa̱j nej sí màn riñan junta.
Dadinꞌ gataj nej sí saduseo si nitaj si huaj gànàꞌnï̀nj nej nîman, ni̱ nitaj si hua̱ nej ángel, ni̱ nitaj si hua̱ nej espíritu; sani̱ nej sí fariseo ni̱ guyumân ruhuâ nej sôꞌ si hua̱ nej nânj.
Ni̱ ûta gahuin duꞌhua nej guiì, huê danj ni̱ ganahuin nej sí chru̱n ley ngà nej sí fariseo, ni̱ gunïnꞌ nej sôꞌ ngà nej sí saduseo, ni̱ gataj sôꞌ:—Nitaj gàꞌ si ꞌngo̱ sa aꞌnanꞌan ganariꞌ nej ñûnj giꞌhiaj sí nânj mánj, si ꞌngo̱ espíritu huin sa gaꞌmin nej si ꞌngo̱ ángel huin sa gaꞌmin ni̱ si̱ gaꞌhue gu̱nï̱nꞌ ngà Ma̱ꞌan Ñaꞌanj an mánj.
Ni̱ gàꞌ ꞌngo̱ nï̀nꞌ ruhuâ giyichraꞌ da̱ꞌa̱j nguèj yiꞌnïnꞌ dânj, ni̱ nga giniꞌin síchìj general nej sa gahuin ni̱ guyuꞌhuiꞌ sôꞌ si gunùkuaj nej sij ni̱ gìyìꞌnèꞌ da̱ꞌa̱j Pablo giꞌhiaj nej sij, ni̱ gaꞌnïnꞌ sôꞌ suun si ga̱ꞌa̱nj ga̱na̱ka̱j nej stâdu ni̱ gu̱xu̱n nej sôꞌ Pablo siganï̂nj nej sí dânj, ni̱ ginikaj nej sôꞌ gaꞌanj nej sôꞌ ruhuâ hueꞌ hiëj yìngà xi dânj.
Ni̱ aꞌngô ñanꞌ dânj ni̱ ganikïnꞌ Ma̱ꞌan Señor riñan Pablo ni̱ gata gu̱nïn sij:—Ga̱ nùkuaj ruhuâ sòꞌ na̱nj Pablo, dadinꞌ dàj rûnꞌ ganataꞌ rayiꞌí ruhuâ yumanꞌ snàꞌànj Jerusalén, ni̱ huê danj na̱nj ña̱ꞌa̱n huaj si gànàtàꞌ rayiꞌí ruhuâ yumanꞌ snàꞌànj Roma na̱nj ánj.
Dagaꞌmin duguiꞌ nej judío si da̱gahuiꞌ nej sij PabloNga giyigï̀n gui dânj, ni̱ dagaꞌmin duguiꞌ da̱ꞌa̱j nej sí judío ni̱ gataj nej sôꞌ riñan Ma̱ꞌan Ñaꞌanj an si hia ni̱ da̱gahuiꞌ nej sôꞌ Pablo, ni̱ guchiꞌ nej sôꞌ ꞌngo̱ duꞌhua si ga̱ gi̱ni̱ne̱j nu̱gui nej sôꞌ ni̱ si̱ goꞌo nej sôꞌ ni̱ si ya nej sôꞌ nda gìrìꞌ nej sôꞌ da̱gahuiꞌ nej sôꞌ Pablo.
Gachîn riñan ꞌngo̱ si huìj xia nej síi gaꞌnï̂n nimân ni̱ gataj nej sôꞌ riñan Ma̱ꞌan Ñaꞌanj an si hia ni̱ da̱gahuiꞌ nej sôꞌ Pablo,
ni̱ gaꞌanj nej sí nânj riñan nej rej aꞌnïnꞌïn ngà riñan nej síchìj achij i ni̱ gataj nej sôꞌ:—Gaꞌmin gu̱ña̱n nej ñûnj si si̱ ya nej ñûnj ni̱ si̱ goꞌo nej ñûnj nda gìrìꞌ nej ñûnj da̱gahuiꞌ nej ñûnj Pablo.
Hia̱j ni̱ ga̱ꞌmi̱n gu̱ña̱n nej suj, ngà nej sí ni̱ka̱j su̱n riñan yumanꞌan, ni̱ gàchìnj nìꞌhiaj nej suj riñan stadû general si gi̱nikaj sôꞌ Pablo ga̱ꞌna̱ꞌ sôꞌ ni̱ga̱nꞌan riñan nej suj, ni̱ man si gi̱ꞌhiaj nej suj si gàchìnj naꞌanj nej suj ꞌngo̱ nùguànꞌan sôꞌ; ni̱ gàꞌ ganikïnꞌ chru̱n nej ñûnj guendâ da̱gahuiꞌ nej ñûnj sij nga nï̀nꞌ gàchin gùyùmàn sij riñan nej suj.
Sani̱ gunïn daꞌní yuguej Pablo, si gaꞌmin nej sij ni̱ ganï̂n ruhuâ nej sij gu̱chru̱j nej sij reꞌngaꞌa, huê danj ni̱ gaꞌanj sôꞌ ni̱ gatûj sôꞌ ruhuâ hueꞌ hiëj yìngà xi màn nej stâdu, ni̱ ganataꞌ naꞌanj sôꞌ riñan Pablo dàj hua nuguan gunïn sôꞌ.
Ni̱ gakḯn Pablo, síchìj Senturión ni̱ gataj sôꞌ gunïn síchìj dânj:—Gi̱nikaj sòꞌ silíj nan ga̱ꞌa̱njꞌ riñan stadû general, dadinꞌ hua̱ ꞌngo̱ nuguanꞌ ña̱ꞌa̱n nikaj sij gànàtàꞌ sij gu̱nïn sôꞌ.
Ni̱ ginikaj síchìj kapitán gaꞌanj sôꞌ, silíj nânj riñan stadû general ni̱ gataj sôꞌ gu̱nïn síchìj dânj:—Pablo sôꞌ nne dukuâ gaꞌa gakḯn ñùnj ni̱ ûta àko gachín nìꞌhiaj sôꞌ riñânj ni̱ gataj sôꞌ si gi̱nika sílìj nânj gàꞌnàj riñanꞌ, dadinꞌ hua̱ ꞌngo̱ nuguanꞌ ña̱ꞌa̱n gànàtàꞌ sij riñanꞌ.
Ni̱ gidaꞌa síchìj general, raꞌa silíj nânj ni̱ ginikaj sôꞌ gaꞌanj anêj sôꞌ, ni̱ gachín naꞌanj sôꞌ:—Nùnj huin si ga̱ta̱j gunḯn ruhuâꞌ ràꞌaj.
Ni̱ gataj silíj dânj: Guchiꞌ nej judío ꞌngo̱ duꞌhua si ni̱ganꞌan ni̱ gaꞌmin àko nej sij riñan rèꞌ ni̱ ruhuâ nej sij si gi̱nikaj rèꞌ Pablo ga̱ꞌa̱nj rèꞌ riñan nej sí ni̱ka̱j su̱n riñan yumanꞌan, ni̱ man si gi̱ꞌhiaj nej sij si hua̱ ꞌngo̱ nuguanꞌ ûta chìꞌ hua gàchìnj naꞌanj nej sij riñan sôꞌ.
Sani̱ si̱ guyumân ruhuâ rèꞌ sa ga̱ta̱j nej sij: Dadinꞌ gachín riñan ꞌngo̱ si huìj xia nej síi hua ruhuâ dagahuiꞌ Pablo, ni̱ gataj nej sij riñan Ma̱ꞌan Ñaꞌanj an si hia da̱gahuiꞌ nej sij Pablo, ni̱ guchiꞌ nej sij ꞌngo̱ duꞌhua sisi̱ si̱ ya nej sij ni̱ si goꞌo nej sij nda gìrìꞌ nej sij dagahuiꞌ nej sij Pablo; ni̱ gàꞌ màn chru̱n nej sij anaꞌhuìj nej sij si gàꞌhuìꞌ rèꞌ si-nùguànꞌ rèꞌ riñan nej sij na̱nj ánj.
Huê danj ni̱ gidaꞌa síchìj general raꞌa silíj nânj ni̱ ganaꞌnḯn sôꞌ nanꞌ silíj nânj ni̱ gataj sôꞌ si̱ ganataꞌ gàꞌ si ꞌngo̱ guiì, si gaꞌminꞌ ngàj nuguanꞌ nânj mánj.
Pablo es enviado a Felix el gobernadorNi̱ gakḯn síchìj general gaꞌnaꞌ huìj kapitán riñan sôꞌ, ni̱ gaꞌnïnꞌ sôꞌ suun riñan nguèj kapitán dânj si gi̱ꞌhiaj yu̱gui nguèj sôꞌ ꞌngo̱ si agaꞌ huàꞌnï̀nj neꞌ ñanꞌ mánj huìj sientu stâdu, ni̱ huàꞌnï̀nj xia chi̱ꞌ sí tàj yichrá guâhiu ni̱ huìj sientu stâdu chru̱n ga̱ra̱n sun lansa, daꞌnga ni̱ gaꞌanj nej sij yumanꞌ Sesarea;
ni̱ huê danj na̱nj gi̱ꞌhiaj yu̱gui nej sij ꞌngo̱ guâhiu gitá Pablo, daꞌnga ni̱ ga nìꞌnàꞌ sôꞌ nga gùchìꞌ sôꞌ riñan síchìj Felix huin gobernador.
Ni̱ gaꞌnḯn síchìj general dânj ꞌngo̱ ñanj karta gaꞌanj riñan síchìj gobernador, ni̱ dànanj taj riñan ñanj karta dânj:
“Ñùnj huin Claudio Lisia. Ni̱ gaꞌnï̂n ꞌngo̱ ñanj karta huaj riñanꞌ huînꞌ sachij gobernador Felix ni̱ ûta hueꞌê ni̱ka̱j su̱nꞌ riñan yumanꞌan: Ni̱ gaꞌnï̂n ꞌngo̱ nuguanꞌ niꞌñanj an huaj riñanꞌ.
Gumanj gidaꞌa nej sí judío sí nânj, ni̱ ruhuâ nej sôꞌ da̱gahuiꞌ nej sôꞌ sí nânj, sani̱ giꞌhia gananin sij dadinꞌ ni̱ka̱ nej stâdu gaꞌan ni̱ gaꞌnê sij raꞌa nej sí nânj, dadinꞌ giniꞌín si sí romano huin sij.
Ni̱ ruhuâj gi̱ni̱ꞌín nùnj huin saj ni̱ garânj ruhuâ nej sij rayiꞌî sôꞌ, ni̱ ni̱ka̱ gaꞌan sôꞌ riñan nej sí ni̱ka̱j su̱n riñan yumanꞌan;
ni̱ giniꞌín si garânj ruhuâ nej sij rayiꞌî sôꞌ rayiꞌî si-ley nej sij, sani̱ gàꞌ si ꞌngo̱ gakï̱nꞌïn nun gànàrìꞌìj giꞌhiaj sôꞌ si ga̱ꞌhue gàhuìꞌ sôꞌ nej si gaꞌhue ga̱ne ni̱nï̱nꞌ sôꞌ dukuâ gaꞌa mánj.
Sani̱ nga ganataꞌ nej sôꞌ gunḯn si ganï̂n ruhuâ nej sij da̱gahuiꞌ nej sij sí nânj, ni̱ huê gè orâ nga gunḯn dàj gi̱ꞌhiaj nej sij ni̱ giꞌhiaj yu̱guí ni̱ gaꞌnï̂n guchiꞌ sí nânj riñanꞌ, ni̱ gàꞌ gataj naꞌân gu̱nïn nej sij si garan ruhuâ nej sij rayiꞌî sí nânj riñanꞌ ahuin ràyìꞌì gakï̱nꞌ giꞌhiaj sôꞌ riñan nej sij. Huê danj huin ruꞌhuaj ni̱ ga̱ dïnꞌïnj ga̱neꞌ nanj ánj.”
Ni̱ aꞌngô gui dânj, ni̱ gaꞌnḯn nej sij gaꞌanj nej stadû tàj yichrá guâhiu ngà Pablo, ni̱ gananikàj aꞌngô nej stâdu ni̱ ganaꞌnaꞌ nej sôꞌ ñan nne hueꞌ hiëj yìngà xi dânj.
Ni̱ nga guchiꞌ nej sí nânj yumanꞌ Sesarea, ni̱ nagaꞌhuiꞌ nej sôꞌ ñanj karta ni̱ka̱j nej sôꞌ huaj nej sôꞌ raꞌa sachij gobernador, ni̱ ganachrîj nej sôꞌ Pablo raꞌa sachij nânj.
Ni̱ nga gisîj, gahia síchìj gobernador ñanj karta nânj, ni̱ gachín naꞌan sôꞌ ahuin yuman huin yiñán Pablo; ni̱ nga garânj daꞌnga ruhuâ sôꞌ si yuman Silisia huin yiñán Pablo,
ni̱ gataj sôꞌ gunïn Pablo:—Nga gùyùmàn nej sí garânj ruhuâ rayiꞌîꞌ hiôꞌ ni̱ gunḯn si-nùguànꞌ râj. Ni̱ gaꞌnïnꞌ sôꞌ suun si du̱gumîn nej sij ni̱ gi̱nikaj nej sij ga̱ꞌa̱nj nej sij Pablo ruhuâ hueꞌ huin dukuâ si-su̱n Herodes.
Dunaꞌhuej Pablo rayiꞌî sij riñan FelixNi̱ gachîn ùnꞌùnꞌ gui ni̱ guchiꞌ rej huin ña̱n nï̀nꞌ gùꞌnàj Ananías ngà da̱ꞌa̱j nej síchìj achij i, ni̱ gaꞌanj ꞌngo̱ sí dunaꞌhuej rayiꞌî nej sij ni̱ gùꞌnàj sôꞌ Tértulo, ni̱ gaꞌanj gùtàꞌ nej sij gakï̱nꞌïn riñan síchìj gobernador rayiꞌî Pablo.
Ni̱ nga gakḯn síchìj gobernador gaꞌnaꞌ Pablo, ni̱ gayiꞌì Tértulo ni̱ garânj ruhuâ sô yiꞌî Pablo, ni̱ gataj sôꞌ gu̱nïn síchìj gobernador:—Sòꞌ giꞌhiaj rayiꞌî dan ni̱ ûta hua dïnꞌïnj mân nej ñûnj, ni̱ ûta gàꞌì nej ley nagiꞌhiaj nàkàꞌ guendâ ga̱ hueꞌê gimàn nej gui màn si-país nej ñûnj ni̱ ûta hueꞌê giꞌhiâꞌ;
ni̱ narikî nej ñûnj si guruhuâꞌ rayiꞌî guendâ ûta hueꞌê giꞌhiâꞌ ngà nej ñûnj, huin sachij Felix.
Sani̱ guendâ si gaꞌnêj nìko nej ñûnj si-diût, ni̱ gachín ni̱ꞌhia si gu̱nïnꞌ nuguanꞌ gànàtàj raꞌñanj chre riñanꞌ dàj rûnꞌ chru̱nꞌ gi̱ꞌhiaj hia hueꞌêꞌ.
Sí nânj huin ꞌngo̱ sí yìꞌì hia, dadinꞌ giꞌhia̱j sij si gunïnꞌ nej judío màn nï̀nꞌ gàchràꞌ ruhuâ yumiguìi ngà ꞌngo̱ ni̱ aꞌngô nej duguiꞌ nej sôꞌ, ni̱ huê sij huin sí aꞌnïnꞌ riñan yiꞌnïnꞌ nej sí gùꞌnàj Nazareno.
Ni̱ huê danj na̱nj ganï̂n ruhuâ sij na̱gi̱ꞌhiaj kï̱j sij ruhuâ si-nùhuì nej ñûnj; rayiꞌî dan ni̱ gidaꞌa nej ñûnj sij, ni̱ ruhuâ nej ñûnj ga̱chri̱ nej ñûnj sij ruhuâ dukuâ gaꞌa dàj rûnꞌ hua chrej yìñànj ni̱ka̱j nej ñûnj.
Sani̱ gatûj general Lisia siganï̂nj nej ñûnj, ni̱ ûta giꞌhiaj hu̱e sôꞌ ni̱ gaꞌnêj sôꞌ sí nânj raꞌa nej ñûnj;
ni̱ si gàchìnj naꞌanj sij, ni̱ gu̱nïnꞌ si nuguanꞌ yàngàꞌa huin sa gataj nej ñûnj riñanꞌ.
Ni̱ hua̱ hia si huê dànanj giꞌhiaj sij ga̱ta̱j aꞌngô da̱ꞌa̱j nej sí judío màn hiuj dânj.
Huê danj ni̱ gidigân raꞌa síchìj gobernador si ga̱ꞌhue ga̱ꞌmi̱n Pablo, ni̱ gataj sôꞌ:—Dadinꞌ gàꞌ niꞌín si ûta nâ huin rèꞌ guesì riñan país nânj, ni̱ hua̱ nìhiàꞌ ruhuâj ni̱ ga̱ꞌhue du̱naꞌhuê rayiꞌî riñan rèꞌ.
Dàj rûnꞌ huaj gàtà gu̱nïn rèꞌ, ni̱ gàꞌ nun gachin riñan yùhuìj gui gahui gaꞌanj ginùn ña̱ꞌa̱n riñan Ma̱ꞌan Ñaꞌanj an ruhuâ yumanꞌ snàꞌànj Jerusalén;
sani̱ nga ganariꞌ nej sij ñùnj ni̱ nitaj si unḯn ngà si ꞌngo̱ nej guiì nga nikḯn ruhuâ nuhuî dânj, ni̱ gàꞌ nitaj si ganachi nikâ ni̱ giꞌhiâ si gu̱nï̱nꞌ nej guiì nga nej sí ni̱ka̱j suun, ni̱ gàꞌ nitaj si ganarïsnaꞌân ngà nej síi ruhuâ nûhui nìko, ni̱ gàꞌ ruhuâ hueꞌ huin nûhui, ni̱ gàꞌ ruhuâ yumanꞌ snàꞌànj Jerusalén gui dânj;
ni̱ gàꞌ si gaꞌhue gìrìꞌ nej sij ga̱na̱di̱gân nej sij nej gakï̱nꞌ garânj ruhuâ nej sij rayiꞌí.
Sani̱ ganatá nej nuguanꞌ nânj riñan rèꞌ, dadinꞌ gataj nej sij si gidigán aꞌngô chrej giri rà maꞌán, sani̱ gunânj gi̱tsí ni̱ dagahuín riñan Daꞌanj Ma̱ꞌan rê, ni̱ yumân ruhuâj daranꞌ nej nuguanꞌ taj riñan si-ley Moisés, ni̱ yumân ruhuâj daranꞌ nej nuguanꞌ gachrûn nej sí gataj dàj gahuin.
Ni̱ dàj rûnꞌ guyumân ruhuâ nej sij, si gi̱ꞌhiaj Ma̱ꞌan Ñaꞌanj an, si gànàꞌnï̀nj nej nimân giꞌhiaj sa sàꞌaj ngà nej nimân giꞌhiaj sa aꞌnanꞌan, ni̱ huê danj na̱nj guyumân ruhuâj.
Rayiꞌî dan ni̱ ûta ganahuij ruhuâj ni̱ hia̱j aꞌhioj hua gu̱dadûj si ga̱ hueꞌê daꞌngaꞌ nu̱n ruhuâ nimânj daꞌnga ni̱ si̱ gininj ꞌìj riñan Ma̱ꞌan Ñaꞌanj an ni̱ huê danj na̱nj hua gu̱dadûj ni̱ nitaj si unḯn ngà nej guiì.
’Sani̱ gachîn gàꞌì hioꞌo, ni̱ gaꞌná riñan país nìkòj guendâ gàꞌhuìj do̱j sanꞌanj an raꞌa nej guiì ga̱ni̱ki ni̱ gàꞌhuìj ofrenda riñan Ma̱ꞌan Ñaꞌanj an.
Ni̱ si̱ nagiꞌhiaj sàꞌaj doj ma̱ꞌán nikḯn ruhuâ nuhuî nìko nga ganariꞌ nej sí judío ꞌna̱ꞌ riñan hioꞌó Asia ñùnj, ni̱ nitaj si màn gàꞌì nej guiì ngàj ni̱ nitaj si gaꞌmin nùkua si-nùguànꞌ Ma̱ꞌan Ñaꞌanj an nga nikḯn hiuj dânj.
Ni̱ si giꞌhia gakï̱nꞌïn riñan nej sí màn hiuj dânj, ni̱ hua̱ ni̱ña̱n si nej sôꞌ daꞌhui ga̱ꞌna̱ꞌ ga̱ra̱n ruhuâ rayiꞌí riñan rèꞌ.
Ni̱ si nej sôꞌ ni̱kï̱nꞌ hiuj dânj giniꞌin si giꞌhiâ gakï̱nꞌïn riñan nej sôꞌ nga ganakḯn nej sôꞌ gaꞌan riñan junta ñan màn nej sí ni̱ka̱j su̱n riñan yumanꞌan,
nej si rayiꞌî ꞌngo̱ nuguanꞌ gaꞌmin nu̱kua nga nikḯn siganï̂nj nej sij: “Dadinꞌ gatâ si hua̱ ni̱ña̱n si gànàꞌnï̀nj nej nîman, ni̱ si rayiꞌí nuguanꞌ dânj huin garânj ruhuâ nej sij rayiꞌí dan nikḯn riñan nej suj orâ nânj.”
Ni̱ nga gunïn Felix, nej nuguanꞌ nânj, dadinꞌ gàꞌ niꞌin sàꞌ sôꞌ rayiꞌî chrej nânj, ni̱ ganï̂n sôꞌ gui ni̱ gataj sôꞌ:—Nga gùyùmàn general Lisia, ni̱ gu̱nïn hueꞌê doj rayiꞌî si-nùguànꞌ nej suj na̱nj ánj.
Ni̱ gaꞌnïnꞌ sôꞌ suun riñan stadû kapitán si gu̱ne̱ꞌ nìnï̀nꞌ sôꞌ Pablo, sani̱ gataj sôꞌ si ga̱ꞌhue ga̱ꞌnï̱n kapitán dânj ga̱ꞌna̱ꞌ nej sí ni̱ka̱j duguiꞌ ngà Pablo.
Neꞌ rùkù nga gachin do̱j gui, ni̱ gaꞌnaꞌ Felix ngà nika sôꞌ Drusila, ni̱ judía huin siyànà nânj, ni̱ gakḯn sôꞌ gaꞌnaꞌ Pablo, dadinꞌ ruhuâ sôꞌ gu̱nïn sôꞌ dàj ga̱ꞌhue gùyùmàn ruhuâ sôꞌ niꞌin sôꞌ Jesucristo.
Sani̱ nga gayiꞌì Pablo ganataꞌ sôꞌ si ña̱ꞌa̱n huaj si gi̱ꞌhiaj nej guiì sa ni̱ka̱a, ni̱ ña̱ꞌa̱n huaj si ga̱huin chru̱n ninj du̱gumîn ninj ma̱ꞌan, ni̱ hua̱ ni̱ña̱n si na̱gi̱ꞌhiaj Ma̱ꞌan Ñaꞌanj an guenda ngà daꞌ goꞌngo̱ nej guiì diû ga̱ꞌna̱ꞌ neꞌ ña̱an, huê danj ni̱ guyuꞌhuiꞌ síchìj Felix, ni̱ gataj sôꞌ:—Ga̱ꞌa̱nj sòꞌ hia̱j; ni̱ nga giyiꞌnï̱nj riñânj ni̱ gàkï̀n ga̱ꞌna̱ꞌ na̱nj ánj.
Sani̱ nga gachîn riñan huìj hioꞌo ni̱ ganaduna si-su̱n síchìj Felix ni̱ ganachinj riñan síchìj gùꞌnàj Porcio Festo; ni̱ ganï̂n ruhuâ Felix gùnàj hueꞌê sôꞌ ngà nej sí judío, huê danj ni̱ nun gi̱ri̱ sôꞌ Pablo ruhuâ dukuâ gaꞌa mánj.
Gataj Pablo si ga̱ꞌa̱nj sôꞌ riñan CésarNi̱ guyumân Festo, riñan hioꞌó Sesarea, ni̱ gane sôꞌ huàꞌnï̀nj gui ni̱ gachîn sôꞌ gaꞌanj sôꞌ Jerusalén.
Ni̱ nga guchiꞌ síchìj Festo ni̱ gaꞌanj nej rej huin ña̱an ngà nej sí huin ña̱ꞌa̱n doj siganï̂nj nej sí judío riñan sôꞌ guendâ ga̱ra̱n ruhuâ nej sôꞌ rayiꞌî Pablo, ni̱ ûta àko gachín nìꞌhiaj nej sôꞌ,
riñan Festo, si giꞌhiaj sôꞌ sunuj u, ni̱ gàꞌnï̀nj sôꞌ ga̱ꞌna̱ꞌ Pablo ruhuâ yumanꞌ snàꞌànj Jerusalén; dadinꞌ gàꞌ ganï̂n ruhuâ nej sôꞌ da̱gahuiꞌ huì nej sôꞌ Pablo chrej e.
Sani̱ nanikàj síchìj Festo ni̱ gataj sôꞌ si hua̱ na̱nj ga̱ne Pablo dukuâ gaꞌ nne yumanꞌ Sesarea, dadinꞌ hia̱j nanikàj Festo ga̱ꞌa̱nj sôꞌ yumanꞌ dânj.
Ni̱ gataj síchìj Festo gunïn nej sí dânj:—Si hua̱ da̱ꞌa̱j nej suj gìrìꞌ gaꞌanj ngàj yuman Sesarea, ni̱ si hua̱ gakï̱nꞌïn giꞌhiaj sí dânj, ni̱ ga̱ra̱n ruhuâ nej suj rayiꞌî sôꞌ.
Ni̱ nun gachin ꞌngo̱ si tï̱nj gui nej si ꞌngo̱ si chi̱ꞌ gui gahuin ràn síchìj Festo siganï̂nj nej sij, ni̱ gaꞌanj sôꞌ ni̱ guchiꞌ sôꞌ yumanꞌ Sesarea, ni̱ aꞌngô gui dânj ni̱ gaꞌanj gane sôꞌ riñan chrun yîla ñan ni̱ka̱j su̱n sôꞌ, ni̱ gaꞌnḯn sôꞌ gaꞌanj ga̱ya̱ka̱j nej sij ni̱ ga̱ꞌna̱ꞌ Pablo riñan sôꞌ.
Ni̱ nga guchiꞌ Pablo riñan sôꞌ, ni̱ nda ganikàj chre nej sí judío ꞌna̱ꞌ yumanꞌ snàꞌànj Jerusalén rukû Pablo, ni̱ ûta gàꞌì gakï̱nꞌïn ni̱ ûta hàì hua nej gakï̱nꞌ garânj ruhuâ nej sôꞌ rayiꞌî Pablo, sani̱ nun ga̱ꞌhue gìrìꞌ nej sôꞌ ga̱na̱di̱gân nej sôꞌ si yàngàꞌ hia giꞌhiaj Pablo nej gakï̱nꞌ garânj ruhuâ nej sôꞌ.
Ni̱ dunaꞌhuej Pablo rayiꞌî sôꞌ ni̱ gataj sôꞌ:—Hua̱ hia ni̱ nun gi̱ꞌhia gakï̱nꞌïn ngà si-ley nej sí judío, ni̱ nun gi̱ꞌhia gakï̱nꞌïn ngà nûhui nìko nne Jerusalén, ni̱ gàꞌ nun gi̱ꞌhia gakï̱nꞌïn ngà César mánj.
Sani̱ ruhuâ Festo, gùnàj hueꞌê sôꞌ ngà nej sí judío, ni̱ gataj sôꞌ gunïn Pablo:—Ruhuâꞌ ga̱ꞌa̱nj yumanꞌ snàꞌànj Jerusalén, ni̱ hiuj dânj gi̱ꞌhiaj hiâ gakï̱nꞌ garânj ruhuâ nej sij rayiꞌîꞌ nîꞌ.
Hiôꞌ ni̱ gataj Pablo:—Ñan ni̱ka̱j su̱n César nikḯn, ni̱ hiuj dânj huin ñan daꞌhui ga̱huin hia si-ga̱kḯn. Dadinꞌ nitaj gàꞌ si ꞌngo̱ gakï̱nꞌïn giꞌhia riñan nej sí judío mánj, ni̱ gàꞌ niꞌin hueꞌêꞌ sa giꞌhiâ.
Dadinꞌ si giꞌhiâ ꞌngo̱ gakï̱nꞌ nìko xi, ñan giri daꞌngaj gàhuìj, hiôꞌ ni̱ si̱ giꞌhiaj chìj guendâ ga̱huij mánj; sani̱ si sê yàngàꞌ huin nej gakï̱nꞌ garânj ruhuâ nej sij rayiꞌí, ni̱ gàꞌ si ꞌngo̱ síi si̱ gaꞌhue ga̱na̱chri̱ ñùnj raꞌa nej sij mánj. Ga̱ꞌa̱n riñan César ni̱ hiuj dânj ga̱huin hia si-ga̱kḯn na̱nj ánj.
Hiôꞌ ni̱ ganarïsnaꞌanj síchìj Festo ngà nej sí ni̱ka̱j su̱n ngà sôꞌ, ni̱ neꞌ rùkù ni̱ gataj sôꞌ gu̱nïn Pablo:—Riñan César ga̱ꞌa̱nj gatajꞌ; hiôꞌ ni̱ ga̱ꞌa̱njꞌ riñan César na̱nj ánj.
Ni̱kï̱nꞌ Pablo riñan Agripa ngà riñan BereniceGachîn do̱j nej gui, ni̱ guyumân rey Agripa ngà Berenice yumanꞌ Sesarea guendâ ga̱ꞌmi̱n sôꞌ ngà síchìj Festo.
Sani̱ ñan gahuin ràn nej sôꞌ gàꞌì gui hiuj dânj, ni̱ ganataꞌ síchìj Festo rayiꞌî Pablo riñan rey Agripa, ni̱ gataj sôꞌ:—ꞌNï̱nj ꞌngo̱ sí dânj dukuâ gaꞌa gudunâj Felix,
ni̱ rayiꞌî sôꞌ huin sa gànàtàj riñanꞌ, dadinꞌ nga gaꞌan Jerusalén, ni̱ guchiꞌ nej rej huin ña̱an, ni̱ nej síchìj achij màn siganï̂nj nej judío, ni̱ gachín nìꞌhiaj nej sôꞌ si da̱gahuiꞌ nej stâdu sí nânj.
Sani̱ gatâ gu̱nïn nej sij si nitaj chrej dan nikaj nej romano ni̱ nitaj si dagahuiꞌ nej sôꞌ ꞌngo̱ guiì dadinꞌ gàꞌ si̱nï̱n daꞌhui sí ràyìꞌì gataꞌ gakï̱nꞌ dânj na̱nikïnꞌ sôꞌ riñan nej sí garânj ruhuâ rayiꞌî sôꞌ, guendâ du̱naꞌhuej sôꞌ rayiꞌî nej gakï̱nꞌ garânj ruhuâ nej sí gunïnꞌ ngà sôꞌ.
Huê danj, ni̱ nga gaꞌnaꞌ chre̱ꞌ nej sôꞌ neꞌ dànanj guendâ ga̱ra̱n ruhuâ nej sô rayiꞌî sí nânj, ni̱ nun ga̱huin rànj guendâ gàkï̀n sí nânj, dadinꞌ aꞌngô gui dânj nga gaꞌanj ga̱né riñan chrun yîla ñan giꞌhiaj hiá gakï̱nꞌïn, ni̱ gakï̂n gaꞌnaꞌ sôꞌ riñânj.
Huê danj ni̱ ni̱kï̱nꞌ nej sí garânj ruhuâ rayiꞌî sôꞌ, sani̱ nitaj gàꞌ si ꞌngo̱ gakï̱nꞌïn hua̱ nìko ganï̂n ruhuâj hua garânj ruhuâ nej sij rayiꞌî sij mánj,
man gakï̱nꞌ garânj ruhuâ nej sij rayiꞌî sij huin dàj guyumân ruhuâ nej sij rayiꞌî daꞌanj nej sij, dadinꞌ Pablo gataj si hua̱ na̱nj hua̱ nìꞌnàꞌ sí gùꞌnàj Jesús, sani̱ gàꞌ gahuiꞌ sôꞌ.
Sani̱ nun yu̱gui ruhuâj dàj gi̱ꞌhia rayiꞌî nuguanꞌ nânj, ni̱ gachín naꞌan Pablo si hua̱ ruhuâ sij ga̱ꞌa̱nj sij yuman snàꞌànj Jerusalén ni̱ hiuj dânj ga̱huin hia nej nuguanꞌ garânj ruhuâ nej sôꞌ rayiꞌî sij.
Sani̱ gataj Pablo si hua̱ ruhuâ sôꞌ ga̱ꞌa̱nj sôꞌ riñan Augusto rayiꞌî nej nuguanꞌ garânj ruhuâ nej sí nânj rayiꞌî sôꞌ, huê danj ni̱ gaꞌnḯn suun si du̱gumîn nej stâdu nda gàꞌnï̀n ga̱ꞌa̱nj sôꞌ riñan César.
Hiôꞌ ni̱ gataj Agripa gunïn Festo:—Hua̱ ruhuâj gu̱nḯn si-nùguànꞌ sí nan nej na̱nj ánj. Gataj Festo:—Aꞌhioj ni̱ gu̱nïnꞌ si-nùguànꞌ sij na̱nj ánj.
Aꞌngô gui dânj, ni̱ gaꞌnaꞌ rey Agripa ngà yuguej sôꞌ Berenice ni̱ ûta gahuin giꞌñanj an nga guyumân nguèj yu̱guej sôꞌ, ni̱ gatûj nguèj yuguej sôꞌ ruhuâ dukuâ suun ngà stâdu general ni̱ ngà nej sí huin ña̱n màn ruhuâ yumanꞌ snàꞌànj dânj, huê danj ni̱ gakḯn síchìj Festo gaꞌnaꞌ Pablo.
Hiôꞌ ni̱ gataj Festo:—Rey Agripa, ni̱ daranꞌ nej suj nej sí màn chre̱ꞌ hiuj nânj, ni̱ sí nânj nne dukuâ gaꞌa, ni̱ àsìj yumanꞌ snàꞌànj Jerusalén ni̱ nda hiuj nânj garânj ruhuâ ûta gàꞌì nej sí judío rayiꞌî sôꞌ riñânj, ni̱ ûta huin duꞌhua nej sí judío ni̱ gataj nej sôꞌ si daꞌhuí da̱gahuí sí nânj.
Sani̱ nun gànàrìꞌìj, si giꞌhiaj sôꞌ ꞌngo̱ gakï̱nꞌ ñan giri daꞌngaj gàhuìꞌ sôꞌ, sani̱ ñan gataj sôꞌ si ga̱ꞌa̱nj sôꞌ riñan Augusto, huê danj ni̱ ganï̂n ruhuâj gàꞌnï̀n ga̱ꞌa̱nj sôꞌ na̱nj ánj.
Sani̱ ñan nitaj gakï̱nꞌ giꞌhiaj sij ni̱ nitaj si gìrìꞌìj gàchrùnj riñan ma̱ꞌan señor rayiꞌî sij, ni̱ rayiꞌî dan nikâ gaꞌná sij riñan nej suj, ni̱ ña̱ꞌa̱n doj huaj si gu̱nï̂nꞌ rayiꞌî sij na̱nj rey Agripa, ni̱ neꞌ rùkù nga gisîj nadigiꞌñûnꞌ dàj huaj rayiꞌî sij, ni̱ gìrìꞌìj ꞌngo̱ nuguanꞌ yàngàꞌa gàchrùnj rayiꞌî sij.
Dadinꞌ ganï̂n ruhuâj si nitaj si dùgùnàj huaj si gàꞌnï̀n ga̱ꞌa̱nj ꞌngo̱ sí ꞌnï̱nj dukuâ gaꞌa riñan César, si gàꞌ si̱nï̱n si nadigiꞌñûnj ni̱ gi̱ni̱ꞌín ahuin gakï̱nꞌ garânj ruhuâ nej sí dânj rayiꞌî sôꞌ mánj.
Dunaꞌhuej Pablo rayiꞌî sôꞌ riñan AgripaHiôꞌ ni̱ gataj Agripa gunïn Pablo:—Ga̱ꞌhue ga̱ꞌmi̱nꞌ rayiꞌî ma̱ꞌânꞌ na̱nj ánj.Hiôꞌ ni̱ ganachinikaj Pablo raꞌa sôꞌ, ni̱ gayiꞌì sôꞌ ni̱ dunaꞌhuej sôꞌ rayiꞌî sôꞌ:
Dadinꞌ sòꞌ ni̱ ûta sàꞌ niꞌînꞌ dàj hua nej chrej yìñànj ni̱ka̱j nej sí judío ni̱ dàj hua nej sa giꞌhiaj nej sij; ni̱ rayiꞌî dânj ni̱ gachín nìꞌhia si ga̱ nùkuaj ruhuâꞌ ni̱ gu̱nï̂n dàj hua nej nuguanꞌ gànàtàj riñanꞌ.
Sa giꞌhiaj si̱nï̱n Pablo’Àsìj hua li gané siganï̂nj nej sí judío, ni̱ giniꞌin daranꞌ nej sôꞌ nga gachî ruhuâ país dânj ni̱ huê danj na̱nj gané ruhuâ yumanꞌ snàꞌànj Jerusalén.
Huê danj na̱nj giniꞌin daranꞌ nej sí nânj si giꞌhia dàj rûnꞌ giꞌhiaj yiꞌnïnꞌ nej sí fariseo, ni̱ si ruhuâ nej sôꞌ gànàtàꞌ nej sôꞌ dàj giꞌhia ni̱ huê danj huaj ga̱ta̱j nej sôꞌ, dadinꞌ ûta sàꞌ dagahuín dàj rûnꞌ gidigân si-ley Moisés ni̱ huê danj na̱nj dagahuín dàj rûnꞌ hua chrej yìñànj an.
Hia̱j ni̱ nanikḯn riñan nej suj ni̱ka̱j suun, guendâ guyumân ruhuâj nej nuguanꞌ gataj Ma̱ꞌan Ñaꞌanj an si ga̱ꞌnïn ga̱ꞌna̱ꞌ Cristo riñan nej ñûnj;
ni̱ màn nej yùhuìj yiꞌnïnꞌ dânj anaꞌhuìj nej sij si gìsìj nuguanꞌ gataj Ma̱ꞌan Ñaꞌanj an si hua̱ ni̱ña̱n si gaꞌnaꞌ Ma̱ꞌan sa ga̱ꞌna̱ꞌ riñan nej daꞌní Israel, ni̱ gunânj gi̱tsi nej sij riñan Ma̱ꞌan Ñaꞌanj an neꞌ gui ngà neꞌ ñànꞌan. Ni̱ rayiꞌî Ma̱ꞌan sa gùyùmàn dânj, oh rey Agripa, huin sa garânj ruhuâ nej sí judío rayiꞌí.
Ganï̂n ruhuâ nej suj si ûta chìꞌ huaj gi̱ꞌhiaj Ma̱ꞌan Ñaꞌanj an si gànàꞌnï̀nj nej nîman na̱nj nînꞌ.
Gata ra̱ꞌa Pablo nej dinï̂nt’Àsìj nâ ni̱ yumân ruhuâj ni̱ ganï̂n ruhuâj si hua̱ ni̱ña̱n si daꞌhuí ni̱ ûta ga̱ta̱ rùhuàj nej sôꞌ guyumân ruhuâ niꞌin siyu̱gui Ma̱ꞌan Jesús ꞌnaꞌ yumanꞌ snàꞌàn Nazaret;
ni̱ huê danj na̱nj gata rùhuàj nej sôꞌ nìkòꞌ rukû Ma̱ꞌan Jesús, nej sôꞌ màn ruhuâ yumanꞌ snàꞌànj Jerusalén. Ni̱ gachrî dukuâ gaꞌa ûta gàꞌì nej sí gèe, ni̱ ganahuin raꞌá suun giꞌhiaj nej rej aꞌnïnꞌïn; ni̱ nga dagahuiꞌ nej sôꞌ ꞌngo̱ nej sí nìkòꞌ rukû Ma̱ꞌan Jesús ni̱ ga gu̱ña̱n ruhuâj ngà nej sôꞌ dagahuiꞌ dânj.
Ni̱ ûta gàꞌì, duguañûnj nej sôꞌ ruhuâ daranꞌ nej hueꞌ huin nûhui, ni̱ giꞌhiaj guesâj si ga̱ꞌmi̱n kï̱j nej sôꞌ yiꞌî Ma̱ꞌan Jesús; ni̱ ûta gahuin hué ngà nej sôꞌ, ni̱ gi̱nikó ga̱ta̱ rùhuàj nej sôꞌ nda aꞌngô nej yumanꞌ snàꞌànj huin yiñán nej sí nàsìnùnj un.
Ganataꞌ Pablo dàj giranꞌ sôꞌ nga gananikàj ruhuâ sôꞌ<TS3>(<a href="tw://bible.*?44.9.1-19">Hch. 9:1-19</a>; <a href="tw://bible.*?44.22.6-16">22:6-16</a>)’Huê nej sun nânj giꞌhia, ni̱ ganahuin raꞌá suun giꞌhiaj nej rej huin ña̱an ni̱ gayaka chrej huaꞌanj neꞌ yumanꞌ Damasco,
ni̱ ruhuâ daꞌnga ꞌngo̱ agaꞌ yùhuìj i, hua ruhuâ chrej e, ni̱ giniꞌín gaꞌnaꞌ ꞌngo̱ sa yigï̀n dânj neꞌ yàtàꞌa sani̱ dànanj ûta nìko giràn man gàꞌ daꞌ duꞌhuej gui, ni̱ nda giràn chre nï̀nꞌ gàchràꞌ neꞌ rùkù daranꞌ nej ñûnj giꞌhia.
Ni̱ nga ganatûj daranꞌ nej ñûnj riñan hioꞌóo, ni̱ gunḯn gaꞌmin ꞌngo̱ sa gaꞌmin riñânj, ni̱ gaꞌmin nânj hebreo ni̱ gata: “Saulo, Saulo. Nùnj huin saj ni̱ garanꞌ ñuꞌunj ñùnj ràꞌaj. Ûta giꞌhiaj yìꞌìꞌ ma̱ꞌânꞌ, dadin gata rùhuàꞌ ñùnj sani̱ nitaj si giniꞌin daꞌngaꞌ ngà sa giꞌhiâꞌ dadinꞌ dàj rûnꞌ huin ꞌngo̱ agaꞌ raa̱ sìhià chre huín na̱nj ánj.”
Hiôꞌ ni̱ gatâ gu̱nïn Ma̱ꞌan sa gaꞌmin dânj: “Ahuin Ma̱ꞌan rèꞌ ràꞌaj. Señor.” Ni̱ gataj Ma̱ꞌan Señor gunḯn: “Ñùnj huin Ma̱ꞌan Jesús gata rùhuàꞌ na̱nj ánj.
Sani̱ ga̱na̱chi sòꞌ, ni̱ na̱nikïnꞌ ga̱hiaꞌ; dadinꞌ huê rayiꞌî dan gidigân Maꞌán riñanꞌ, ni̱ gi̱ꞌhia si ga̱huînꞌ ꞌngo̱ sí gànàtàꞌ si-nùguànꞌànj, ni̱ gànàtàꞌ riñan nej guiì nej sa giniꞌînꞌ, ni̱ gànàtàꞌ riñan nej guiì nga gi̱di̱gân ñûn Maꞌán riñanꞌ na̱nj ánj,
ni̱ gi̱ꞌhia si ga̱na̱ni̱nꞌ riñan nej sí judío ngà riñan nej sí nàsìnùnj un, ni̱ riñan nej sí ñan gàꞌnï̀n ga̱ꞌa̱njꞌ,
ni̱ gàꞌnï̀n gaꞌanjꞌ riñan nej sij ni̱ gi̱ꞌhiáꞌ si gànàyìgï̀n rune ñan nej sij, ni̱ gudunâj nej sij si gi̱ꞌhiaj nej sij gakï̱nꞌïn ni̱ ga̱huin nej sij sa yigï̀ïn, ni̱ gu̱du̱nâj nej sij guendâ da̱gahuin nej sij riñan sichre ni̱ nanikòꞌ nej sij ni̱ dagahuin nej sij riñan Ma̱ꞌan Ñaꞌanj an, ni̱ ga̱na̱huin ra̱ꞌa nej sij, ni̱ gùyùmàn ruhuâ nej sij niꞌin nej sij ñùnj, ni̱ gi̱nika nimân nìko rayiꞌî nej sij ni̱ ga̱ꞌhue gùchìꞌ nej sij ga̱ne nej sij ñan ga̱ne daranꞌ nej sôꞌ gèe na̱nj ánj.”
Dagahuin Pablo nuguanꞌ giyiꞌnïn su̱n riñan sôꞌ’Ni̱ nga gunḯn nuguanꞌ nânj ni̱ nun gi̱ꞌhiaj uchiꞌ ruhuâj nga nuguanꞌ dânj ni̱ garânj yinaj ni̱ dagahuín dàj rûnꞌ gataj Ma̱ꞌan sa gaꞌmin nda neꞌ yàtàꞌa riñânj, na̱nj rey Agripa,
ni̱ gàꞌ si̱nï̱n ganatá riñan nej guiì màn Damasco, ngà riñan nej guiì màn yumanꞌ snàꞌànj Jerusalén, ni̱ daꞌ hua̱ nï̀nꞌ gàchràꞌ riñan hioꞌó Judea, huê danj na̱nj gaꞌmînj riñan nej sí nàsìnùnj un, si nànìkàj ruhuâ nej sôꞌ rayiꞌî nej si-ga̱kïnꞌ nej sôꞌ, ni̱ na̱du̱na̱ nej sôꞌ ma̱ꞌan nej sôꞌ ni̱ nanikòꞌ nej sôꞌ Ma̱ꞌan Ñaꞌanj an, ni̱ gùrùguìꞌ sa sàꞌa gi̱ꞌhiaj nej sôꞌ si yàngàꞌ hia gàꞌ gananikàj ruhuâ nej sôꞌ rayiꞌî nej si-ga̱kïnꞌ nej sôꞌ.
Rayiꞌî guendâ giꞌhia dànanj ni̱ gata rùhuà nej sí judío niꞌin nej sôꞌ ñùnj, ni̱ gidaꞌa nej sôꞌ ñùnj ruhuâ nuhuî nìko, ni̱ ganï̂n ruhuâ nej sôꞌ da̱gahuiꞌ nej sôꞌ ñùnj.
Sani̱ guruguñuꞌunj Ma̱ꞌan Ñaꞌanj an ñùnj, ni̱ hua̱ na̱nj ni̱kï̱nꞌ rânj nda gui hia̱j, ni̱ ganatá si-nùguànꞌ Ma̱ꞌan Ñaꞌanj an riñan nej sí ni̱ka̱j sun nìko ni̱ huê danj na̱nj ganatá riñan nej sí nitaj nùnj huin ruhuâ yumiguì nânj, ni̱ nitaj si gunutá doj ni̱ nitaj si gaꞌnê doj riñan nej nuguanꞌ gachrûn nej sôꞌ gataj dàj ga̱huin ngà nej nuguanꞌ gachrûn sachij Moisés, dadinꞌ hua̱ ni̱ña̱n si huê dànanj ga̱huin gataj nej sôꞌ:
Ni̱ gataj nej sôꞌ si hua̱ ni̱ña̱n si gàhuìꞌ Ma̱ꞌan Cristo, ni̱ gàꞌ si̱nïnj huin si gànàꞌnï̀nj siganï̂nj nej nîman, ni̱ hua̱ ni̱ña̱n si gànàtàj si huej huin sa gi̱ꞌhiaj ga̱ra̱n daꞌngaꞌ ruhuâ nej guiì yùmànꞌan ngà riñan nej guiì nàsìnùnj un.
Dunaꞌnga Pablo si gùyùmàn ruhuâ Agripa niꞌin sôꞌ si-nùguànꞌ Ma̱ꞌan Ñaꞌanj anNi̱ nga gisîj dunaꞌhuej Pablo rayiꞌî sôꞌ, ni̱ gaꞌmin nùkuaj Festo ni̱ gataj sôꞌ: Pablo, sinún hia sòꞌ na̱nj ánj; ñan ûta ganahuij ruhuâꞌ digiꞌñûnꞌ ni̱ gisinúnꞌ na̱nj ánj.
Sani̱ gataj Pablo:—Nitaj si sinûn, man Festo, gaꞌmînj nuguanꞌ yàngàꞌa, ni̱ nuguanꞌ achij hia na̱nj ánj.
Ni̱ gàꞌ niꞌin ma̱ꞌan rey rayiꞌî nej nuguanꞌ gaꞌmînj, rayiꞌî dan ni̱ nitaj si gu̱yuꞌhuí gànàtàj nej nuguanꞌ nânj riñan sôꞌ. Dadinꞌ ganï̂n ruhuâj si gàꞌ niꞌin sôꞌ nej nuguanꞌ nânj; dadinꞌ sê nda ꞌngo̱ yumanꞌ gingaj nda ñan hua̱ huì staꞌu gahuin nej nânj mánj.
Guyumân ruhuâꞌ, niꞌînꞌ nej profeta nîꞌ rey Agripa. Ni̱ niꞌín si guyumân ruhuâꞌ na̱nj ánj.
Hiôꞌ ni̱ gataj rey Agripa gunïn Pablo:—Do̱j nï̀nꞌ huaj ni̱ gi̱ꞌhiáꞌ si gahuín cristiano na̱nj ánj.
Ni̱ gataj Pablo:—Ni̱ ruhuâ Ma̱ꞌan Ñaꞌanj an si do̱j nej si nìko guyumân ruhuâꞌ, sani̱ sê ꞌngo̱ rï̂nꞌ huin sa gùyùmàn ruhuâ, dadinꞌ ga̱ꞌhue gùyùmàn ruhuâ daranꞌ nej sí gunïn gaꞌmînj gui hia̱j nej nuguanꞌ nânj, ni̱ ga̱huin nej sôꞌ dàj rûnꞌ huín, sani̱ nun ga̱ra̱nꞌ ruhuâj si ga̱nu̱min agaꞌ kadena nej sôꞌ mánj.
Nga gisîj gaꞌmin sôꞌ nej nuguanꞌ nânj, ni̱ ganayumàn síchìj rey Agripa, ni̱ huê danj na̱nj ganayumàn síchìj gobernador, ni̱ ganayumàn yuguej sôꞌ siyànà Berenice, ni̱ ganayumàn aꞌngô nej sí gane ngà nej sôꞌ hiuj dânj;
ni̱ nga gahuin anêj nej sôꞌ riñan Pablo, ni̱ gaꞌmin nej ma̱ꞌan nej sôꞌ, ni̱ gataj nej sôꞌ:—Nitaj gàꞌ si ꞌngo̱ gakï̱nꞌ nìko giꞌhiaj sí nânj si daꞌhui sij gàhuìꞌ sij, ni̱ nitaj gakï̱nꞌ giꞌhiaj sij si giꞌnïnj si dukuâ gaꞌa mánj.
Gaꞌnḯn nej sij gaꞌanj Pablo nda RomaNga gahuin hia si ga̱ꞌa̱nj nej ñûnj riñan nne ña̱ꞌa̱nj ni̱ guchiꞌ nej ñûnj Italia, ni̱ ganachrîj nej sij Pablo ngà aꞌngô nej sí ꞌnï̱nj dukuâ gaꞌa raꞌa síchìj kapitán gùꞌnàj Julio, ni̱ aꞌnïnꞌ sôꞌ riñan batayón gùꞌnàj Augusta.
Ni̱ gatûj nej ñûnj ruhuâ ꞌngo̱ barkû ꞌna̱ꞌ yumanꞌ Adramitio ni̱ hua ga̱ꞌan riñan hioꞌó Asia, ni̱ gatûj nej ñûnj ruhuâ barku dânj, ni̱ hua̱j Aristarco ngà nej ñûnj, ni̱ sôꞌ ꞌna̱ꞌ yumanꞌ Tesalónica huin doꞌó Estado Macedonia.
Aꞌngô gui dânj ni̱ guchiꞌ nej ñûnj yumanꞌ Sidón; ni̱ ûta hueꞌê gataj niꞌñanj síchìj Julio Pablo, ni̱ gaꞌhuiꞌ sôꞌ permisu si ga̱ꞌa̱nj gi̱niꞌhiaj Pablo nej sí ni̱ka̱j duguiꞌ ngà sôꞌ, ni̱ huê danj na̱nj ga̱ꞌhue ga̱ta̱j niꞌñanj nej sôꞌ Pablo.
Ni̱ gahui nej ñûnj yumanꞌ Sidón ni̱ gatûj nej ñûnj ruhuâ barkû aché riñan nne ña̱ꞌa̱nj, ni̱ gaꞌanj nej ñûnj Chipre, dadinꞌ dànanj gaꞌhuiꞌ nanèe neꞌ ri̱ña̱n nej ñûnj.
Ni̱ ganikàj nej ñûnj gaꞌanj nej ñûnj duꞌhua nne ña̱ꞌa̱nj ni̱ gachín nej ñûnj duꞌhua doꞌó Silisia ngà Panfilia, huê danj ni̱ guchiꞌ nej ñûnj ni̱ gananinj nej ñûnj ñan nngaj yumanꞌ snàꞌànj gùꞌnàj Mira huin doꞌó Licia.
Ni̱ hiuj dânj gidaꞌa síchìj kapitán ngo̱ barkû huin siꞌhiaj yumanꞌ Alejandría ni̱ hua ga̱ꞌan Italia, ni̱ gatûj nej ñûnj ruhuâ barkû dânj ni̱ gaꞌanj nej ñûnj.
Ni̱ ûta na̱j gaché barkû dânj ni̱ ûta gàꞌì gui gaꞌan riñan nnee, ni̱ ûta ꞌì danj gaꞌhue guchiꞌ nej ñûnj neꞌ ri̱ña̱n yumanꞌ Gnido, dadinꞌ ûta garanꞌ ñuꞌunj nanèe, huê danj ni̱ gachîn nej ñûnj ni̱ gaꞌanj nej ñûnj neꞌ ri̱ña̱n Salmón huín doꞌó Creta.
Ni̱ ganikàj nej ñûnj ni̱ gaꞌanj nej ñûnj duꞌhua hioꞌó dânj sani̱ ûta ꞌì giꞌhia, huê danj ni̱ guchiꞌ nej ñûnj ñan gùꞌnàj Puerto sàꞌaj, ni̱ nìchrùnꞌ yiꞌnḯn yumanꞌ dânj nngaj yumanꞌ snàꞌànj Lasea.
Ni̱ ûta gàꞌì gui gachîn ni̱ hua̱ naꞌhue gùnùkuaj nej ñûnj gùchìꞌ nej ñûnj ñan hua̱j nej ñûnj, ni̱ ûta ha̱i̱ hua diû nga huaj nej ñûnj ruhuâ nne ña̱ꞌa̱nj, dadinꞌ ûta gàꞌì gui ga gi̱ni̱ne̱j nùgui nej ñûnj, ni̱ dunaꞌnga Pablo si ya̱ nej ñûnj,
ni̱ gataj sôꞌ:—Di̱nï̂nj, ganï̂n ruꞌhuâj si ûta gi̱ranꞌ sa̱ñu̱n barkû nu̱n nêꞌ huaj nêꞌ ruꞌhuaj, ni̱ gi̱rë̱ꞌ ûta gàꞌì nej rasu̱n màn ruhuâj, ni̱ sê man ꞌngo̱ rïn sa màn ruhuaj gi̱rë̱ꞌ mánj, dadinꞌ ga̱huin ni̱ gàhuìꞌ nêꞌ.
Sani̱ dànanj guyumân doj ruhuâ síchìj kapitán nej nuguanꞌ gataj síchìj duguâj barku ngà nuguanꞌ gataj sí yi̱ruꞌhue huin siꞌhiaj barku dânj, gàꞌ daꞌ nej nuguanꞌ gataj Pablo.
Dadinꞌ nitaj si dùgùnàj hua hiuj dânj ga̱huin rànꞌ nej sij nda ga̱chi̱n diû nu̱huij, ni̱ gaꞌmin gu̱ña̱n daranꞌ nej sij si ga̱ꞌa̱nj nej sij, si nàsìnùnj gùnùkuaj nej sij gùchìꞌ nej sij yumanꞌ Fenice ni̱ hiuj dânj ga̱ne nej sij nda ga̱chin diû ꞌhueꞌe, Fenice nngaj riñan doꞌó Creta, ni̱ hiuj nânj ga̱ꞌhue gi̱daꞌa nej sij barkû huaꞌanj neꞌ yìchràj a ngà neꞌ ri̱ki.
Gaꞌhuij gumàn nànè hu̱e xi ruhuâ nne ña̱ꞌa̱njNi̱ na̱j chre gayi̱ꞌij gaꞌhuij nanè ꞌna̱ꞌ neꞌ ri̱ki, ni̱ ganï̂n ruhuâ nej sij si gùnùkuaj nej sij gùchìꞌ nej sij yumanꞌ Fenice, ni̱ ganikàj barkû dânj duꞌhua nej dasû hioꞌó nu̱n ruhuâ nne ri̱ña̱n nikaj ñuꞌunj Creta.
Sani̱ neꞌ rùkù doj ni̱ guyumân ꞌngo̱ nanè huê xi ni̱ ûta nùkuaj gaꞌhuij neꞌ ri̱ña̱n barkû nu̱n nej ñûn huaj nej ñûnj ni̱ gayiꞌij ni̱ ûta gamanꞌ ni̱ gaꞌhuij gumàn nanè xi ni̱ Euroclidón gùꞌnàj gumàn huê xi dânj.
Sani̱ nun ga̱ꞌhue gùnùkuaj nej ñûnj ga̱ꞌa̱nj nej ñùnj ñan ganï̂n ruhuâ nej ñûnj gùchìꞌ nej ñûnj, huê danj ni̱ gaꞌnïnꞌ ruhuâ nej ñûnj ni̱ gata nanèe barkû nu̱n nej ñûnj huaj nej ñûnj.
Huê danj ni̱ gachîn nej ñûnj rukû hioꞌó gùꞌnàj Clauda, ni̱ hioꞌó nânj garán nanèe ñan hua̱j nej ñûnj, ni̱ huê danj ni̱ ûta ꞌì gaꞌhue ganachinikaj nej ñûnj nej rio lij guduninj nej ñûnj riñan nne ña̱ꞌa̱nj.
Ni̱ nga gunukuaj nej sij gudusîj nej sij nej rio lij dânj ruhuâ barku nìko xi dânj, ni̱ gumînj nej sij nej chrun àràꞌhuèꞌ barkû nìko xi dânj guendâ ga̱na̱huin ranj; sani̱ guyuꞌhuiꞌ nej sij si ga̱ga̱nꞌ barkû nìko xi dânj riñan hioꞌó chru nngaj riki nne ña̱ꞌa̱nj, ni̱ naduninj nej sij atsîj manta taj raa̱ barku xi dânj ni̱ gaꞌnïnꞌ ruhuâ nej sij si ga̱ta nanèe dànèꞌ garanꞌ ruhuaj ga̱ꞌa̱nj barkû nìko xi dânj.
Aꞌngô gui dânj, ni̱ dànanj ûta nùkuaj gaꞌhuiꞌ gumàn nanè hue xi ñan hua̱j nej ñûnj, huê danj ni̱ gayiꞌì daranꞌ nej sij ni̱ gahiu nej sij nej sa màn ruhuâ barku dânj ruhuâ nne ña̱ꞌa̱nj,
ni̱ gachîn huàꞌnï̀nj gui ni̱ gidaꞌa nej sij nej nneꞌ garânj sun nej sij ngà barkû nìko xi dânj ni̱ garrûn nej sij ruhuâ nne ña̱ꞌa̱nj.
Ni̱ ûta gàꞌì gui nun gi̱ni̱ꞌin nej ñûnj riñan gui ngà riñan nej atïꞌï, ni̱ ûta nùkuaj gamanꞌ gumàn hue xi dânj riñan nej ñûnj, ni̱ nun ga̱nï̱n ruhuâ nej ñûnj si ga̱na̱ni̱n nej ñûnj.
Sani̱ ñan gàꞌ gisîj ûta gàꞌì gui nun ya̱ nej ñûnj, hiôꞌ ni̱ ganayumàn Pablo ni̱ gataj sôꞌ:—Gàꞌ gisîj gàꞌì gui nitaj si ya nêꞌ chra, ni̱ dùgùnàj huaj ni̱ asàꞌ nej suj ni̱ gunïn nej suj sa gaꞌmînj, dadinꞌ gatâ si ga̱hui̱ nêꞌ riñan hioꞌó Creta ni̱ si̱ giranꞌ sa̱ñu̱n nêꞌ saj mánj.
Sani̱ hia̱j ni̱ nàrìkìj chrej nùkuaj rûhua riñan nej suj ni̱ si̱ guyuꞌhuiꞌ nej suj mánj, dadinꞌ si̱ gahuiꞌ gàꞌ si ꞌngo̱ nêꞌ mánj, man sa gìrë̀ꞌ huin barkû xi nânj.
Dadinꞌ ñanꞌ hia̱j ni̱ gaꞌnḯn Ma̱ꞌan Ña̱ꞌanj an si-ángel gaꞌnaꞌ riñânj, dadinꞌ huê Ma̱ꞌan huin Ñaꞌanj nìkòj ni̱ huê riñan Ma̱ꞌan huin sa gunânj gi̱tsí,
ni̱ gata gunḯn: “Pablo, si̱ guyuꞌhuiꞌ mánj; dadinꞌ ña̱ꞌa̱n huaj si ga̱nikḯn riñan César; ni̱ huê danj na̱nj rayiꞌîꞌ ni̱ gi̱ꞌhiâ si ga̱na̱ni̱n nej guiì hua̱j ngàꞌ dânj.”
Huê danj, ni̱ ga̱na̱huin nìhiàꞌ ruhuâ nej suj na̱nj di̱nï̂nj, dadinꞌ yumân ruhuâj niꞌín Ma̱ꞌan Ñaꞌanj an si huê dàj rûnꞌ gatâ ni̱ huê danj ga̱huin.
Nùnj huin si dànanj gi̱ranꞌ nêꞌ, sani̱ dàñùn gùchìꞌ ñan hua̱ doj hioꞌó ruhuâ nne ña̱ꞌa̱nj.
Ni̱ gachîn yìgànꞌânj ñanꞌan, ni̱ ûta gamanꞌ gumàn nànè huê xi dânj ni̱ gata nej ñûnj gaꞌan dànèꞌ garanꞌ ruhuaj ni̱ guchiꞌ nej ñûnj ruhuâ nne ña̱ꞌa̱nj gùꞌnàj Adriático, ni̱ ruhuâ da̱ꞌa̱j neꞌ ñànꞌan ni̱ garânj daꞌngaꞌ ruhuâ nej sí chru̱n guduguâj barku si huaj nìchrùnꞌ nej ñûnj duꞌhua hioꞌóo;
ni̱ guduninj nej sij ꞌngo̱ retâ tàj raa̱ agaꞌ plomo, ni̱ giniꞌin nej sij si ko̱ yinunꞌ ñàn metru gùnùn ruhuâ nne ña̱ꞌa̱nj hiuj dânj; huê danj ni̱ gaꞌanj nej sij neꞌ ñan doj, ni̱ guduninj ñûn nej sij retâ tàj raa̱ agaꞌ plomo ruhuâ nne ña̱ꞌa̱nj, ni̱ giniꞌin nej sij si ko̱ huàtànꞌ metru gùnùn ruhuâ nne ña̱ꞌa̱nj hiuj dânj.
Ni̱ ñan guyuꞌhuiꞌ nej sij si ga̱ga̱nꞌ barku dânj ngà ꞌngo̱ huej e, ni̱ guduninj nej sij ga̱ꞌânj retâ tàj agaꞌ àꞌì xi raa̱ ni̱ nnùn huìj raꞌa agaꞌ dânj ni̱ guduninj nej sij neꞌ rùkù barku xi dânj, ni̱ ûta huin ruhuâ nej sij si gìyìgï̀n râꞌñanj.
Sani̱ gataj Pablo gu̱nïn síchìj kapitán ngà gunïn nej stâdu:—Sisi̱ si̱ gimân dïnꞌïnj nej sí nânj ruhuâ barkû xi nânj, ni̱ si̱ gunùkuaj nej suj du̱nanin nej suj nej sôꞌ mánj.
Hiôꞌ ni̱ gaꞌneꞌ nej stâdu nneꞌ retâ ànumin nej rio lij dânj, ni̱ gaꞌanj nej rio lij dânj ruhuâ nne ña̱ꞌa̱nj.
Ni̱ nga ꞌnaꞌ gìyìgï̀n, ni̱ dunaꞌnga Pablo si ya̱ nej sij ni̱ gataj sôꞌ:—Ni̱ gàꞌ gisîj yìgànꞌanj gui hua gi̱ni̱ne̱j nu̱gui nêꞌ, ni̱ nitaj si ya nêꞌ chra mánj.
Rayiꞌî dan, ni̱ gachîn nìꞌhia riñan nej suj ni̱ ya̱ nej suj si ruhuâ nej suj ga̱ne nej suj; dadinꞌ gàꞌ si ꞌngo̱ huê ahui nej suj si gaꞌanj ni̱ꞌhia mánj.
Ni̱ nga gisîj gaꞌmin sôꞌ nej nuguanꞌ nânj, ni̱ gidaꞌa sôꞌ rachrúun ni̱ gaꞌhuiꞌ sôꞌ si guruhuâ Ma̱ꞌan Ñaꞌanj an ni̱ giniꞌin daranꞌ nej sí hua̱j ruhuâ barkû dânj, ni̱ guchraꞌ da̱ꞌa̱j sôꞌ rachrúun ni̱ gayiꞌì sôꞌ ni̱ ya sôꞌ.
Hiôꞌ ni̱ ganahuin nìhiàꞌ ruhuâ daranꞌ nej sôꞌ, huê danj ni̱ gayiꞌì daranꞌ nej sôꞌ ni̱ yâ nej sôꞌ.
Ni̱ daranꞌ nej guiì màn ruhuâ barkû xi dânj huin huìj sientu tá huàꞌnï̀nj xia yinunꞌ ñàn.
Ni̱ nga gisîj gunumân riki nej sij, ni̱ nagiꞌhiaj hio nej sij barkû nìko xi dânj, ni̱ dagamanꞌ nej sij nej nnanj hiaꞌ nu̱n trigu ruhuâ nne ña̱ꞌa̱nj.
Ganagaꞌ barku riki nneeNi̱ nga giyigï̀n gui dânj, ni̱ naꞌhue ga̱na̱ni̱ꞌin nej sij ahuin riñan hioꞌó huaj nej ñûnj, sani̱ giniꞌin nej sij si gatûj nne ña̱ꞌa̱nj gaꞌan da̱nï̱n hioꞌó dânj ni̱ hua̱ nìko duꞌhua hioꞌó dânj, ni̱ gaꞌmin gu̱ña̱n nej sij si ga̱ꞌhue gi̱nikaj nej sij barkû nìko dânj ga̱ꞌa̱nj nej sij hiuj dânj.
Huê danj ni̱ gaꞌneꞌ nej sij, nej retâ ànùmin agaꞌ àꞌì xi nnùn huìj raꞌa dânj, ni̱ ginin ruhuâ nne ña̱ꞌa̱nj, ni̱ nagiꞌhiaj yèꞌè nej sij nneꞌ retâ ànumin chrun timón; ni̱ ganachi nikaj nej sij atsîj manta xi tàj raa̱ chrun ni̱kï̱nꞌ neꞌ riñan barkû nìko dânj, huê danj ni̱ gaꞌanj barkû nìko dânj duꞌhua hioꞌó hua̱ nîꞌnïnj ïn.
Sani̱ guchiꞌ barkû dânj ñan màn nìko xi hioꞌó chru̱u, ni̱ hiuj dânj guꞌnïnꞌ neꞌ ri̱ña̱n barkû nìko dânj; riki hioꞌó chru̱u ni̱ gàꞌ ꞌngo̱ naꞌhue gìsìkij, huê danj ni̱ gayi̱ꞌij ni̱ ûta nùkuaj ganûn nne ña̱ꞌa̱nj ganayumàn dânj riñan barkû nìko xi dânj ni̱ giyichraꞌ da̱ꞌa̱j neꞌ rùkuj.
Hiôꞌ ni̱ guchiꞌ nej stâdu ꞌngo̱ duꞌhua si da̱gahuiꞌ nej sôꞌ daranꞌ nej sí ꞌnïnj dukuâ gaꞌa, daꞌnga ni̱ si̱ gunânj nej sôꞌ nga gàyìꞌì nej sôꞌ gùtàꞌ nej sôꞌ yîtàj a.
Sani̱ ruhuâ stâdu kapitán, si ga̱na̱ni̱n Pablo, ni̱ nun ga̱ra̱n yina sôꞌ nej nuguanꞌ gataj nej stâdu, ni̱ gaꞌnïnꞌ sôꞌ suun si ga̱ꞌa̱nj si̱nï̱n nej stadû chru̱n gùtàꞌ yitaj a neꞌ ña̱an, daꞌnga ni̱ gàꞌ si̱nï̱n nej sôꞌ gùchìꞌ ni̱ ga̱na̱huin ra̱ꞌa nej sôꞌ nej sí ꞌnïnj dukuâ gaꞌa duꞌhua hioꞌó dânj;
ni̱ aꞌngô da̱ꞌa̱j nej sôꞌ, gitàj riñan nej chrun ruguechràꞌa, ni̱ aꞌngô da̱ꞌa̱j nej sôꞌ gitàj riñan nej rasu̱n garânj sun nej sij ngà barkû nìko dânj. Huê dânj giꞌhiaj nej sij ni̱ gunùkuaj nej sij gananin daranꞌ nej sí huaj ruhuâ barku nìko dânj ni̱ guchiꞌ daranꞌ nej sij riñan hioꞌó nàkòo.
Nne Pablo ngà aꞌngô nej síi ruhuâ yumanꞌ MaltaNi̱ nga gananin daranꞌ nej ñûnj, ni̱ gunïn nej ñûnj si Malta gùꞌnàj hioꞌó nu̱n da̱nï̱n nne ña̱ꞌa̱nj dânj.
Ni̱ ganahuin ra̱ꞌa nej sí yìñànj màn hiuj dânj nej ñûnj, ni̱ ûta hueꞌê gataj niꞌñanj nej sôꞌ nej ñûnj; ni̱ ganaranꞌ nej sôꞌ ñaꞌaan, dadinꞌ ûta amanꞌ ni̱ ûta nu̱huij.
Hiôꞌ ni̱ ganaranꞌ Pablo raꞌa nej rekoj hua̱ nakòo, ni̱ gaꞌnḯn sôꞌ raꞌa nej rekoj nakò dânj riñan ñaꞌaan; ni̱ guendâ gaꞌhuij gachiꞌi, ni̱ gunânj ꞌngo̱ yukuáa ni̱ nanikòꞌ yôꞌ raꞌa Pablo.
Ni̱ nga giniꞌin nej sí yìñànj màn hiuj dânj si nanikòꞌ yukuáa raꞌa Pablo ni̱ ya yôꞌ sij, ni̱ gataj nej sôꞌ gunïn daꞌ goꞌngô nej duguiꞌ nej sôꞌ:—Yàngà hia nï̀nꞌ ni̱ sí dagahuiꞌ guiì huin sí nânj, dadinꞌ nùnj huin si gananin sij ruhuâ nne ña̱ꞌa̱nj, ni̱ naꞌhuej ruhuâ Ma̱ꞌan Ñaꞌanj an ga̱ne sij gàꞌ mánj.
Sani̱ nagunanꞌ Pablo raꞌa sôꞌ riñan ñaꞌaan ni̱ gininj yukuá dânj riñan ñaꞌaan, sani̱ nitaj nùnj giranꞌ sôꞌ.
Ni̱ ànàꞌhuìj nej sôꞌ mân nej sôꞌ si gu̱ꞌma̱n raꞌa Pablo, nej si gàhuìꞌ sôꞌ orâ chre ni̱ ga̱na̱tu̱ sôꞌ; sani̱ ûta ganaꞌhuìj nej sí dânj dàj giranꞌ Pablo, sani̱ nitaj nùnj si giꞌhia giranꞌ sôꞌ, huê danj ni̱ nadunâ nej sí dânj dàj ganï̂n ruhuâ nej sôꞌ ngà Pablo, ni̱ gataj nej sí yìñànj màn hiuj dânj si ñaꞌanj an huin Pablo.
Ni̱ nìchrùnꞌ ñan ni̱kï̱n nej ñûnj dânj hua doꞌó sí huin ña̱n riñan yumanꞌ dânj, ni̱ gùꞌnàj sôꞌ Publio, ni̱ sôꞌ ganahuin ra̱ꞌa nej ñûnj, ni̱ riki sôꞌ dukuâ sôꞌ gane nej ñûnj huàꞌnï̀nj gui.
Ni̱ ûta aꞌnanꞌ rej Publio giꞌhiaj yiꞌì tun ni̱ nngaj síchìj dânj aꞌnanꞌ sôꞌ riñan nna; ni̱ gatûj Pablo gaꞌanj gi̱niꞌhiaj sôꞌ ñan nngaj síchìj dânj, ni̱ gachín nìꞌhiaj sôꞌ ni̱ gutaꞌ sôꞌ raꞌa sôꞌ yichrá síchìj nânj, huê danj ni̱ ganahuin sôꞌ.
Ni̱ nga giniꞌin nej guiì màn riñan hioꞌó nânj si ganahuin rej Publio, ni̱ ginikaj ninj nej duguiꞌ ninj sa aꞌnanꞌan gaꞌnaꞌ ninj riñan Pablo, ni̱ giꞌhiaj sôꞌ si ganahuin nej guiì aꞌnanꞌan;
huê danj na̱nj ûta ginikaj chre̱j nej guiì màn hiuj dânj ngà nej ñûnj; ni̱ nga gatûj nej ñûn ruhuâ aꞌngô barkû nìko, ni̱ riki ninj nej sa ga̱ra̱n sun nej ñûnj nga ga̱ꞌa̱nj nej ñûnj ruhuâ barkû dânj.
Guchiꞌ Pablo yumanꞌ snàꞌànj RomaNi̱ gachîn huàꞌnï̀nj ahuii gane nej ñûnj hiuj nânj, ni̱ guyumân ꞌngo̱ barkû nìko ꞌna̱ꞌ yumanꞌ snàꞌànj Alejandría riñan hioꞌó nânj ni̱ gatûj nej ñûnj ruhuâ barkû dânj, ni̱ nnùn ñan du̱ꞌhua nguèj ñaꞌanj gùꞌnàj Kástor ngà polux riñan barkû dânj.
Huê danj ni̱ guchiꞌ nej ñûnj yumanꞌ gùꞌnàj Siracusa, ni̱ gahuin ràn nej ñûnj huàꞌnï̀nj gui hiuj dânj.
Ni̱ hiuj dânj, gahui nej ñûnj ni̱ ganikàj nej ñûnj duꞌhua hioꞌó dânj ni̱ gaꞌanj nej ñûnj, huê danj ni̱ guchiꞌ nej ñûnj yumanꞌ gùꞌnàj Regio; ni̱ neꞌ rùkù nga gachîn aꞌngô gui, ni̱ gaꞌhuiꞌ nànè hua̱j neꞌ ri̱ki, ni̱ gui huìj i ni̱ guchiꞌ nej ñûnj yumanꞌ gùꞌnàj Puteoli,
ni̱ màn nej dinï̂nt hiuj nânj ganariꞌ nej ñûnj, ni̱ gachín nìꞌhiaj nej sôꞌ si ga̱ne nej ñûnj chi̱j gui hiuj dânj ngà nej sôꞌ; neꞌ rùkù dânj ni̱ gaꞌanj nej ñûnj nda yumanꞌ snàꞌànj Roma,
ni̱ gàꞌ gunïn nej dinï̂nt màn yumanꞌ snàꞌànj Roma si gùchìꞌ nej ñûnj, ni̱ guchiꞌ ga̱na̱huin ra̱ꞌa nej sôꞌ nej ñûnj nda ñan gùꞌnàj Apio ngà ñan gùꞌnàj huàꞌnï̀nj Taberna; ni̱ nga giniꞌin Pablo nej dinï̂nt, ni̱ gaꞌhuiꞌ sôꞌ si guruhuâ Ma̱ꞌan Ñaꞌanj an ni̱ ganariꞌ ruhuâ sôꞌ.
Ganataꞌ Pablo si-nùguànꞌ Ma̱ꞌan Ñaꞌanj an riñan nej guiì màn RomaNeꞌ rùkù nga gachín huàꞌnï̀nj gui, ni̱ gakḯn Pablo gaꞌnaꞌ nej síchìj judío huin ña̱n doj, ni̱ nga ganahuin chre̱ꞌ nej síchìj dânj, ni̱ gataj Pablo gu̱nïn nej sôꞌ:—Nitaj nùnj huin si giꞌhia ngà nej judío, ni̱ nitaj nùnj huin si giꞌhia ngà chrej yìñànj ni̱ka̱j nej síchìj màn yiñán nêꞌ, sani̱ àsìj yumanꞌ snàꞌànj Jerusalén gachrîj nej sij dukuâ gaꞌa ni̱ ganachrîj nej sij ñùnj raꞌa nej sí romano;
ni̱ nga nadigiꞌñûn nej sôꞌ rayiꞌí, ni̱ ganï̂n ruhuâ nej sôꞌ gànàꞌnï̀nj raꞌa nej sôꞌ ñùnj, dadinꞌ nitaj gàꞌ si ꞌngo̱ gakï̱nꞌ giꞌhia si gìyìꞌnï̀nꞌ suun gàhuìj.
Sani̱ nga gunïn nej judío nej nuguanꞌ nânj ni̱ nun ga̱ra̱n yina nej sôꞌ, huê danj ni̱ gatâ gu̱nïn nej sôꞌ si daꞌhuí ga̱ꞌa̱n guendâ ga̱huin hia si-ga̱kḯn riñan síchìj César. Sani̱ sê si̱ gahuin ruhuâj ga̱ra̱n ruhuâj rayiꞌî nej sôꞌ màn Israel mánj.
Rayiꞌî dan gakï̂n gaꞌnaꞌ nej suj dadinꞌ ruhuâj si gi̱ni̱ꞌin nej suj gànàtàj gu̱nïn nej suj; dadinꞌ ànàꞌhuìj nej guiì màn yumanꞌ Israel si gi̱ꞌhiaj sàꞌ Ma̱ꞌan Ñaꞌanj an ni̱ ga̱ꞌnïn gàꞌnàꞌ Mesías riñan ninj ni̱ rayiꞌî dan anu̱mín ngà agaꞌ kadena.
Hiôꞌ ni̱ gataj nej sí dânj:—Sani̱ nun gàꞌnï̀nj nej sôꞌ màn Judea ñanj gùyùmàn rayiꞌîꞌ mánj, ni̱ gàꞌ nun ga̱ꞌna̱ꞌ ga̱ra̱n ruhuâ goꞌngo̱ nej dinï̂nt judío rayiꞌîꞌ, ni̱ gàꞌ nun gaꞌmin yìꞌì nej sij rayiꞌîꞌ mánj.
Sani̱ hua̱ ruhuâ nej ñûnj gu̱nïn nej ñûnj dàj ganï̂n ruhuâꞌ; dadinꞌ gàꞌ gunïn nej ñûnj si dànèꞌ gahuin ni̱ aꞌmin aꞌnanꞌ nej guiì rayiꞌî yiꞌnïn nàkà nìkòꞌ.
Ni̱ ganï̂n nej sij ꞌngo̱ gui ga̱ꞌna̱ꞌ nej sij ñan nne Pablo, ni̱ gaꞌnaꞌ ûta gàꞌì nej judío ni̱ gunâj nej sôꞌ ñan nne sij, ni̱ ganataꞌ sij dàj aꞌmin si-ley Moisés ngà nej nuguanꞌ gachrûn nej sôꞌ gataj dàj ga̱huin, ni̱ gayiꞌì Pablo àsìj hua nìganꞌ mánj ni̱ nda ginìn gananï̂n sôꞌ rayiꞌî Ma̱ꞌan Ñaꞌanj ni̱ka̱j su̱n yàtàꞌa ngà rayiꞌî Ma̱ꞌan Jesús.
Ni̱ hua̱ da̱ꞌa̱j nej sôꞌ guyumân ruhuâ nej nuguanꞌ gataj Pablo, sani̱ hua̱ aꞌngô da̱ꞌa̱j nej sôꞌ nun gùyùmàn ruhuâ.
Ni̱ ñan nun ga̱ꞌhue ga̱ gu̱ña̱n ruhuâ nej sí dânj, huê dan ni̱ gaꞌanj nej sôꞌ, ni̱ gataj Pablo nej nuguanꞌ nânj gu̱nïn nej sôꞌ:—Dùgùnàj hua nuguanꞌ gataj Ma̱ꞌan Espíritu Santo ngà garânj sunj Isaias sôꞌ ganataꞌ dàj gahuin nga gaꞌmin sôꞌ riñan rej nêꞌ ni̱ gataj sôꞌ:
Ga̱ꞌa̱njꞌ riñan yumanꞌ nânj, ni̱ ga̱ta̱jꞌ:Gu̱nïn nej suj ngà hiuꞌuj tàj rakïj nej suj, sani̱ si̱ gaꞌhue ga̱ra̱n daꞌngaꞌ ruhuâ nej suj;ni̱ gi̱niꞌhiaj nej suj, sani̱ si gaꞌhue ga̱na̱ni̱ꞌin nej suj;
Dadinꞌ gàꞌ ganahuin tsì ruhuâ nimân nej suj,ni̱ ganarán hiuꞌuj tàj rakïj nej suj,ni̱ garán rune ñan nej suj,Daꞌnga ni̱ si̱ giniꞌin nej suj,ni̱ naꞌhue gu̱nïn nej suj ngà hiuꞌuj tàj rakïj nej suj,ni̱ naꞌhue ga̱ra̱n daꞌngaꞌ ruhuâ nimân nej suj;ni̱ nitaj si ganadunâ nej suj ma̱ꞌan nej suj, ni̱ si̱ ganahuin nej suj gi̱ꞌhia mánj.
Gu̱nïn nej suj hia̱j, dadinꞌ ga̱chi̱n si-nùguànꞌ Ma̱ꞌan Ñaꞌanj an riñan nej sí nàsìnùnj un; ni̱ ga̱na̱huin ra̱ꞌa nej sôꞌ ni̱ gi̱ꞌhiaj Ma̱ꞌan Ñaꞌanj an si ga̱na̱ni̱n nej sôꞌ.
Ni̱ nga gisîj gaꞌmin Pablo nej nuguan nânj, huê danj ni̱ gaꞌanj nej síchìj judío ganaraꞌhuiꞌ hiuj dânj, ni̱ gunïnꞌ nej sôꞌ siganï̂nj nej ma̱ꞌan nej sôꞌ rayiꞌî nej nuguanꞌ nânj.
Ni̱ girïꞌïnj Pablo ꞌngo̱ hueꞌe gane sôꞌ ni̱ huìj hioꞌo gane sôꞌ, ni̱ ganahuin ra̱ꞌa sôꞌ daranꞌ nej sí gaꞌnaꞌ gi̱niꞌhiaj ñan nne sôꞌ,
ni̱ ganataꞌ sôꞌ si-nùguànꞌ Ma̱ꞌan Ñaꞌanj an ni̱ gidigán sôꞌ rayiꞌî Ma̱ꞌan Señor Jesucristo, nda nîꞌnï̀nj chre ni̱ nitaj gàꞌ si ꞌngo̱ sí garanꞌ ñuꞌunj sôꞌ gàꞌ mánj.
<font color=teal size=-1><b>Ñanj kartâ nânj huin gachrûn Apóstol Pablo riñan nej</b></font><font color=teal>ROMANOS</font>Gaꞌnḯn Pablo nuguanꞌ ni̱ꞌña̱nj an riñan nej dinï̂nt nne ruhuâ yumanꞌ snàꞌànj RomaÑùnj huin Pablo, ni̱ huín si-musû Ma̱ꞌan Jesucristo, ni̱ gakḯn Ma̱ꞌan Ñaꞌanj an ñùnj guendâ ga̱huin sí ga̱ꞌa̱nj gi̱di̱gân si̱nï̱n si-nùguànꞌ Ma̱ꞌan, ni̱ ganagui Ma̱ꞌan ñùnj guendâ gànàtàj nuguanꞌ gi̱ꞌhiaj ga̱na̱ni̱n nej guiì,
dadinꞌ àsìj diû ri̱ki ni̱ gàꞌ gachrûn nej sôꞌ gataj dàj gahuin giꞌhiaj Ma̱ꞌan Ñaꞌanj an.
Si hua̱ ni̱ña̱n si gàꞌnïn ga̱ꞌna̱ꞌ Ma̱ꞌan Jesús huin Daꞌnin, dadinꞌ gàꞌnaj riki yiꞌnïnꞌ nej daꞌní David ni̱ ginika tun sôꞌ,
gahuiꞌ Ma̱ꞌan Jesús sani̱ ganaꞌnïn siganï̂nj nej nîman ni̱ huin daꞌní Ma̱ꞌan Ñaꞌanj an giꞌhiaj Ma̱ꞌan Espíritu Santo,
ni̱ huê Ma̱ꞌan Jesús huin sa rikî si ga̱huín sí ga̱ꞌa̱nj gi̱di̱gân si̱nï̱n si-nùguànꞌ Ma̱ꞌan Ñaꞌanj an riñan nej guiì, daꞌnga ni̱ gaꞌhue gu̱nïn nej guiì si-nùguànꞌ Ma̱ꞌan ni̱ gùyùmàn ruhuâ ninj niꞌin ninj Ma̱ꞌan, ni̱ da̱gahuin ninj riñan Ma̱ꞌan, ni̱ ga̱ ꞌì ruhuâ ninj niꞌin ninj Ma̱ꞌan.
Ni̱ siganï̂nj nej guiì dânj nne nej suj, ni̱ gakḯn Ma̱ꞌan Ñaꞌanj an ga̱ꞌna̱ꞌ nej suj guendâ ga̱huin nej suj guiì ginikòꞌ rukû Ma̱ꞌan Jesucristo.
Ni̱ riñan daranꞌ nej suj nne ruhuâ yumanꞌ snàꞌànj Roma huaj nuguanꞌ nânj, ni̱ ûta ꞌì ruhuâ Ma̱ꞌan Ñaꞌanj an niꞌin nej suj, dadinꞌ gakḯn Ma̱ꞌan guendâ ga̱huin nej suj guiì gèe riñanj: Ni̱ ga̱na̱huin ràꞌa nej suj sunuj u ni̱ ga̱ dïnꞌïnj ruhuâ nej suj, dadinꞌ huin nej suj daꞌní Ma̱ꞌan Ñaꞌanj huin rej nêꞌ ni̱ huin nej suj daꞌní Ma̱ꞌan Señor Jesucristo.
Huin ruhuâ Pablo ga̱ꞌa̱nj niꞌhiaj sôꞌ yumanꞌ snàꞌànj RomaGàꞌ si̱nï̱n gaꞌhuí si guruhuâ Ma̱ꞌan Daꞌân rayiꞌî daꞌ ꞌngo̱ nej suj, dadinꞌ guyumân ruhuâ nej suj niꞌin nej suj Ma̱ꞌan Jesucristo, ni̱ gunïn nej guiì màn nï̀nꞌ gàchràꞌ ruhuâ yumiguìi si guyumân ruhuâ nej suj niꞌin nej suj Ma̱ꞌan Jesús.
Dadinꞌ gàꞌ niꞌin Ma̱ꞌan Ñaꞌanj ri̱ña̱n gunânj gi̱tsí si gànànï̀nj nuguanꞌ gi̱ꞌhiaj ga̱na̱ni̱n nej guiì, dadinꞌ huê riñanj giꞌhiaj sûnj ngà nanè nimânj, ni̱ nga gaꞌmînj nngaj ni̱ daranꞌ diû gununâj rayiꞌî nej suj riñanj,
ni̱ daranꞌ diû gachín ni̱ꞌhia riñan Ma̱ꞌan Ñaꞌanj an ni̱ si garanꞌ ruhuaj ni̱ hua̱ ꞌngo̱ gui ni̱ ga̱ꞌnïn gùchìj riñan nej suj.
Dadinꞌ ruhuâj gi̱niꞌín riñan nej suj, ni̱ gànàtàj gu̱nïn nej suj si hua̱ ꞌngo̱ nej sun ga̱ꞌhue riki Ma̱ꞌan Ñaꞌanj an riñan nej suj, ni̱ ga̱na̱huin ran ruhuâ nej suj;
ni̱ huê danj ni̱, dàj rûnꞌ guyumân ruhuâj niꞌín Ma̱ꞌan Ñaꞌanj an ni̱ huê danj na̱nj gùyùmàn ruhuâ nej suj.
Sani̱ ruhuâj si ga̱ra̱n daꞌngaꞌ ruhuâ nej suj di̱nï̂nj, dadinꞌ ûta gàꞌì ganï̂n ruhuâj gùchìj ñan màn nej suj sani̱ nda gui hia̱j ni̱ nun ga̱ꞌhue gùchìj ñan màn nej suj, dadinꞌ garanꞌ ruhuâj gi̱di̱gán si-nùguànꞌ Ma̱ꞌan Ñaꞌanj an siganï̂nj nej suj, dàj rûnꞌ giꞌhia siganï̂nj aꞌngô nej sí nàsìnùnj un sani̱ nun gìyìꞌnï̀nꞌ suun si gùchìj ñan màn nej suj mánj.
Daꞌhuí riñan daranꞌ nej guiì, ni̱ daꞌhuí riñan nej sí aꞌmin nânj griego ngà riñan nej sí ranꞌ àko, ni̱ daꞌhuí riñan nej sí ûta sàꞌ chru̱un ngà riñan nej sí nitaj si chru̱un.
Ûta nùkuaj nuguanꞌ gi̱ꞌhiaj ga̱na̱ni̱nꞌDadinꞌ nitaj si giriꞌí sinàꞌàj a guendâ gànànï̀nj nuguanꞌ gi̱ꞌhiaj ga̱na̱ni̱n nej guiì, dadinꞌ huej huin sa nùkuaj rikî Ma̱ꞌan Ñaꞌanj an riñânj ni̱ huej huin sa gi̱ꞌhiaj ga̱na̱ni̱n daranꞌ nej guiì gùyùmàn ruhuâ; ni̱ gàꞌ si̱nï̱n gu̱nïn nej judío, ni̱ neꞌ rùkù gu̱nïn nej sí nàsìnùnj un.
Dadinꞌ nuguanꞌ gi̱ꞌhiaj ga̱na̱ni̱n nej guiì gidigân dàj ga̱ꞌhue ga̱na̱huin ni̱ka̱ ꞌngo̱ guiì gi̱ꞌhiaj Ma̱ꞌan Ñaꞌanj an: Ni̱ guiì guyumân ruhuâ ni̱ sa guyumân ruhuâ ninj dânj gi̱ꞌhiaj ga̱na̱ni̱n ninj, dàj rûnꞌ taj riñan ñanj si-nùguànꞌ Ma̱ꞌan Ñaꞌanj an: “Sí giꞌhiaj sa ni̱ka̱a ni̱ guendâ guyumân ruhuâ sôꞌ ni̱ ga̱ꞌhue ga̱ nìꞌnàꞌ sôꞌ.”
Giꞌhiaj nej guiì gakï̱nꞌïnDadinꞌ ûta naꞌan ruhuâ Ma̱ꞌan Ñaꞌanj nne yàtàꞌa niꞌin nej sí giꞌhiaj gakï̱nꞌïn ni̱ huê danj na̱nj naꞌan ruhuaj niꞌin nej sí nitaj si giꞌhiaj sa ni̱ka̱a, dadinꞌ rayiꞌî nej sôꞌ huin ni̱ naꞌhuej ruhuâ nej guiì gùyùmàn ruhuâ ninj niꞌin ninj nuguanꞌ yàngàꞌa;
ga̱ꞌhue gi̱ni̱ꞌînꞌ dàj rà Ma̱ꞌan Ñaꞌanj an, dadinꞌ gàꞌ ûta sàꞌ niꞌin nej sij dàj rà Ma̱ꞌan Ñaꞌanj an, dadinꞌ gàꞌ gidiganj dàj raj riñan nej sij.
Nitaj si niꞌînꞌ dàj hua Ma̱ꞌan Ñaꞌanj an sani̱ rayiꞌî nej rasu̱n màn giꞌhiaj Ma̱ꞌan ruhuâ yumiguìi ni̱ ga̱ꞌhue gi̱ni̱ꞌînꞌ dàj hua Ma̱ꞌan, ni̱ ga̱ꞌhue gi̱ni̱ꞌînꞌ dàj nùkuaj Ma̱ꞌan, huê danj ni̱ nitaj ahuin ràyìꞌì gìrìꞌ nej guiì ga̱chru̱n ninj gàꞌ mánj.
Dadinꞌ gàꞌ giniꞌin nej sij Ma̱ꞌan Ñaꞌanj an, sani̱ nun gi̱nikaj chre̱j nej sij nngaj ni̱ gàꞌ nun gàꞌhuìꞌ nej sij si gu̱ruhuaj, dadinꞌ ganï̂n ruhuâ nej sij si ûta huin nej sij, ni̱ nitaj si gayakaj guendâ nej sij si gakï̱nꞌïn huin sa giꞌhiaj nej sij, huê danj ni̱ gahuin ru̱mi̱nꞌ nimân nej sij.
Ni gataj nej sij si ûta chru̱n nej sij, sani̱ nitaj nùnj niꞌin nej sij,
ni̱ ganadunâ nej sij sa nìko hua Ma̱ꞌan Ñaꞌanj an ni̱ nagiꞌhiaj nej sij si ñaꞌanj an huin nej sí gakï̱nꞌïn, ni̱ ñaꞌanj an huin nej yataj a, nej yukuáa, nej yuku nnùn ga̱ꞌanj raꞌa.
Rayiꞌî dan ni̱ gaꞌnï̂nj Ma̱ꞌan Ñaꞌanj an si giꞌhiaj nej sij sa kï̱j huaa, ni̱ giꞌhiaj nej sij dàj rûnꞌ garanꞌ ruhuâ nimân nej sij, huê danj ni̱ nun gi̱nikaj chre̱j nej sij ngà nneè kú nej sij,
huê danj ni̱ gudunâj nej sij nuguanꞌ yàngàꞌ gidigân Ma̱ꞌan Ñaꞌanj an ni̱ nadaꞌa nej sij nuguanꞌ gidigañuꞌunj un, ni̱ ginikaj chre̱j nej sij ni̱ ginûn ña̱ꞌa̱nj nej sij riñan nej rasu̱n giꞌhiaj Ma̱ꞌan Ñaꞌanj an ni̱ gudunâj nej sij guendâ ginùn ña̱ꞌa̱nj nej sij Ma̱ꞌan Ñaꞌanj an, ni̱ gàꞌ dânj ni̱ nun ga̱ꞌmi̱n hueꞌê nej sij ni̱ nun ga̱chra̱ nej sij chraꞌa riñanj. Ni huê danj gahuin.
Rayiꞌî dan ni̱ gudunâj Ma̱ꞌan Ñaꞌanj an nej sij ni̱ ganadunâ nej sij ma̱ꞌan nej sij ni̱ ûta nàꞌàj hua sa ganï̂n ruhuâ nej sij; huê danj na̱nj nej siyànàa ni̱ naꞌhuej ruhuâ ninj ga̱ya̱ka̱j ninj síi gahuin nika ninj dadinꞌ dànanj giꞌhiaj ni̱ka̱ ninj siyànà ngà ninj.
Huê danj na̱nj giꞌhiaj nej síi, ni̱ ganahuin yànà nej sôꞌ, ni̱ ûta huin ruhuâ nej sôꞌ gi̱ngaj nej sôꞌ ngà nej sí ngà nej sôꞌ, ni̱ ûta nàꞌàj hua sa giꞌhiaj nej sôꞌ dadinꞌ síi huin nej sôꞌ ni̱ nngaj nej sôꞌ ngà nej síi, ni̱ ganahuin ràꞌa nej sôꞌ nej dânj guendâ gudunâj nej sôꞌ si-chrej Ma̱ꞌan Ñaꞌanj an.
Sani̱ guendâ nun ga̱ꞌhue̱j nej sij ga̱na̱ka̱j guendâ nej sij si hua̱ Ma̱ꞌan Ñaꞌanj an, huê danj ni̱ gaꞌnḯn raꞌa nej sij, huê danj ni̱ giꞌhiaj nej sij sa ganï̂n ruhuâ nej sij, ni̱ gi̱ꞌhiaj nej sij sa nun daꞌhui nej sij gi̱ꞌhiaj nej sij;
ni̱ nun da̱gahuin nej sij ûta gàꞌì sa ni̱ka̱a, ni̱ gaché sìgìchràꞌ nej sij, ahuin na̱nj gakï̱nꞌ giꞌhiaj nej sij, ûta ganahuij ruhuâ nej sij ga̱ doj rasu̱n duꞌhuee riñan nej sij, ni̱ giꞌhiaj nej sij sa aꞌnanꞌan, ni̱ ûta yìkòj ruhuâ nej sij, ni̱ dagahuiꞌ nej sij guiì, ni̱ ûta gu̱rij nej sij gu̱nï̱nꞌ nej sij, ni̱ gu̱rij nej sij gi̱di̱gañuꞌunj nej sij, gu̱rij nej sij ga̱nï̱n yìꞌì ruhuâ nej sij;
gaꞌmin nej sij yiꞌî duguiꞌ nej sij, duyichinꞌ nej sij si-nùguànꞌ duguiꞌ nej sij, nitaj si gininj hueꞌê Ma̱ꞌan Ñaꞌanj an riñan nej sij, gaꞌmin nej sij nuguanꞌ yìꞌì chre, ûta huin nej sij doj ruhuâ nej sij, ûta nne̱ nej sij, ûta gurîj nej sij gi̱ri̱ rà nej sij chrej aꞌnanꞌan, nitaj si dagahuin nej sij riñan rej nej sij.
Nitaj si guyumân ruhuâ nej sij niꞌin nej sij Ma̱ꞌan Ñaꞌanj an, nitaj si dagahuin nej sij riñan sí aꞌnïnꞌ riñan nej sij, nitaj si ꞌì ruhuâ nej sij niꞌin nej sij nej duguiꞌ nej sij, nitaj si gananï̂n àko ruhuâ nej sij niꞌin nej sij nej duguiꞌ nej sij;
ni̱ gàꞌ niꞌin nej sij si gi̱ꞌhiaj Ma̱ꞌan Ñaꞌanj an kastîgu ngà nej sij, ni̱ hua̱ ni̱ña̱n si daꞌhui nej sij gàhuìꞌ nej sij, sani̱ sê man ꞌngo̱ rïn nej sij giꞌhiaj gakï̱nꞌïn mánj, dadinꞌ huê danj na̱nj ganahuin nìhiàꞌ ruhuâ nej sij ngà aꞌngô nej guiì giꞌhiaj gakï̱nꞌïn.
Ni̱ka̱ huaj si ga̱na̱ka̱j guendâ Ma̱ꞌan Ñaꞌanj an sa giꞌhiaj daꞌ goꞌngo̱ nej guiìHuê danj ni̱, si̱ gaꞌhue ga̱ta̱jꞌ si nun niꞌin daꞌngâꞌ sa giꞌhiâꞌ mánj; ni̱ ahuin na̱nj sí huînꞌ, dadinꞌ si ûtaꞌ chrêꞌ gakï̱nꞌïn yichrá nej duguiꞌ ni̱ ga̱ꞌhue ni̱ ga̱ꞌa̱nj ni̱ꞌhia̱ ma̱ꞌânꞌ, dadinꞌ dàj rûnꞌ giꞌhiaj nej sí dânj huê danj giꞌhiâꞌ.
Sani̱ niꞌin nej ñûnj si yàngàꞌ hia ni̱ gi̱ꞌhiaj Ma̱ꞌan Ñaꞌanj an kastîgu nej guiì giꞌhiaj gakï̱nꞌïn riñanj.
Ni̱ ganï̂n ruhuâꞌ, si ga̱ꞌhue ga̱na̱ka̱j guendâꞌ rayiꞌî aꞌngô nej guiì sani̱ nitaj si nakaj guendâꞌ rayiꞌî ma̱ꞌânꞌ dadinꞌ dàj rûnꞌ giꞌhiaj ninj ni̱ huê danj giꞌhiâꞌ, ni̱ si̱ gahuin chre sa giꞌhiâꞌ dadinꞌ dàñùn ga̱na̱huin ràꞌâꞌ si-kastigû Ma̱ꞌan Ñaꞌanj an na̱nj ánj.
Nun gayakaj guendâꞌ sa du̱ꞌhue̱ staꞌu riki Ma̱ꞌan Ñaꞌanj an riñanꞌ dadinꞌ guruguñuꞌun sòꞌ, ni̱ ûta nùkuaj hua ruhuaj ngàꞌ ni̱ ûta nìchràj hua ruhuaj niꞌin sòꞌ, ni̱ nitaj si gayakaj guendâꞌ si guruguñuꞌun sòꞌ ni̱ nne anaꞌhui si gànànìkàj ruhuâꞌ rayiꞌî nej si-gakï̂nꞌ mínj.
Sani̱ guendâ ûta ganahuin tsì nimânt ni̱ ñan nun gànànìkàj ruhuâꞌ rayiꞌî nej si-ga̱kï̂nt, ni̱ dànanj ûta nachrâꞌ doj gakï̱nꞌïn ruhuâ nimânt ni̱ nga gùyùmàn gui nga na̱gi̱ꞌhiaj Ma̱ꞌan Ñaꞌanj an guendâ ngàꞌ ni̱ ûta nìko kastîgu ga̱na̱huin ràꞌâꞌ.
Ni̱ na̱ruꞌhue Ma̱ꞌan Ñaꞌanj an riñan daꞌ ꞌngo̱ nej guiì dàj na̱nj hua ma̱ꞌan nej sa giꞌhiaj ninj:
Ni̱ gi̱ꞌhiaj Ma̱ꞌan Ñaꞌanj an si ga̱ne nìgànj nej guiì ni̱kï̱n ran, si dagahuin hueꞌê ninj si-nùguànꞌanj, ni̱ gaꞌnḯn ñan ninj nej sa màn yàtàꞌa, ni̱ ga̱ꞌmi̱n hueꞌê Ma̱ꞌan Ñaꞌanj an rayiꞌî ninj dadinꞌ nanaꞌhuiꞌ ninj guendâ ga̱ne nìgànj ninj,
sani̱ ûta naꞌan ruhuâ Ma̱ꞌan niꞌin nej guiì ûta ganahuij ruhuâ niꞌin ma̱ꞌan, ni̱ nitaj si dagahuin ninj nuguanꞌ yàngàꞌa, dadinꞌ dànanj nìhiàꞌ ruhuâ ninj giꞌhiaj ninj gakï̱nꞌïn;
sani̱ ûta gi̱ranꞌ sa̱ñu̱n ni̱ ûta ga̱huin ruhuâ nej guiì giꞌhiaj gakï̱nꞌïn giꞌhiaj Ma̱ꞌan Ñaꞌanj an, ni̱ gàꞌ si̱nï̱n gi̱ranꞌ sa̱ñu̱n nej sí judío ni̱ neꞌ rùkù ni̱ gi̱ranꞌ sa̱ñu̱n nej sí nàsìnùnj un,
sani̱ dànanj ga̱ꞌmi̱n hueꞌê Ma̱ꞌan Ñaꞌanj an ni̱ gi̱ꞌhia si ga̱ dïnꞌïnj ruhuâ nej guiì giꞌhiaj sa sàꞌa ni̱ ga̱na̱nanj ninj, ni̱ gàꞌ si̱nï̱n ni̱ gi̱ꞌhia sa sàꞌaj ngà nej judío ni̱ neꞌ rùkù ni̱ gi̱ꞌhiaj sa sàꞌaj ngà nej guiì nàsìnùnj un.
Dadinꞌ nitaj si hua̱ ni̱ña̱n ꞌngo̱ yiꞌnïnꞌ nej guiì gininj hueꞌê riñan Ma̱ꞌan Ñaꞌanj an mánj.
Dadinꞌ daranꞌ nej guiì giꞌhiaj gakï̱nꞌïn sani̱ nun gi̱ni̱ꞌin ninj si-ley Moisés, ni̱ gahuiꞌ ninj sani̱ ga̱na̱huin ràꞌa ninj kastîgu dàj nìko ma̱ꞌan giꞌhiaj ninj gakï̱nꞌïn; ni̱ daranꞌ nej guiì giniꞌin si-ley Moisés ni̱ giꞌhiaj ninj gakï̱nꞌïn, ni̱ gahuin kastîgu ninj dàj rûnꞌ giyiꞌnïnꞌ suun riñan si-ley Moisés;
Dadinꞌ nej sí nàsìnùnj un ni̱ nùnj huin si nitaj si niꞌin nej sôꞌ sun giyiꞌnïnꞌ giꞌhiaj ley ni̱ dagahuin nej sôꞌ sun giyiꞌnïnꞌ giꞌhiaj ley, dadinꞌ niꞌin nej sôꞌ ahuin sa huin sa aꞌnanꞌan ni̱ niꞌin nej sôꞌ ahuin sa huin sa sàꞌaj,
ni̱ ngà nej sa sàꞌ giꞌhiaj nej sôꞌ ni̱ gidigân nej sôꞌ si gàꞌ nu̱n si-ley Ma̱ꞌan Ñaꞌanj an ruhuâ nimân nej sôꞌ, dadinꞌ huê danj gidigân daꞌnga gaꞌnḯn Ma̱ꞌan Ñaꞌanj an ruhuâ nimân nej sôꞌ, ni̱ ga̱ꞌmi̱n gakïnj rayiꞌî nej gakï̱nꞌ giꞌhiaj nej sôꞌ nej si dunaꞌhue rayiꞌî nej sa sàꞌ giꞌhiaj nej sôꞌ,
ni̱ huê danj na̱nj na̱gi̱ꞌhiaj Ma̱ꞌan Ñaꞌanj an guendâ ngà daꞌ ꞌngo̱ nej guiì, rayiꞌî nej gakï̱nꞌ hua̱ huì giꞌhiaj ninj, nga gùyùmàn gui nga ga̱na̱nikïnꞌ ninj riñan Ma̱ꞌan Jesucristo, dàj rûnꞌ nanï̂n nuguan gi̱ꞌhiaj ga̱na̱ni̱n nej guiì nga gidigán.
Nej judío ngà si-ley MoisésHuê danj, ni̱ sòꞌ taj si huînꞌ judío, ni̱ tajꞌ si ûta huînꞌ dadinꞌ niꞌînꞌ si-ley Moisés, ni̱ taj si niꞌînꞌ Ma̱ꞌan Ñaꞌanj an,
ni̱ niꞌînꞌ sa garanꞌ ruhuâ Ma̱ꞌan Ñaꞌanj an, ni̱ chru̱nꞌ si-ley Moisés ni̱ ganï̂n ruhuâꞌ si ûta niꞌînꞌ doj,
ni̱ ganï̂n ruhuâꞌ si chru̱nꞌ ni̱ ga̱ꞌhue gi̱di̱gânꞌ nej sí du̱chri, ni̱ ga̱ꞌhue gi̱ꞌhiáꞌ ga̱ra̱n daꞌngaꞌ ruhuâ nej guiì nne riñan gakï̱nꞌïn,
ni̱ ganï̂n ruhuâꞌ si ga̱ꞌhue gidigânꞌ riñan nej sí nitaj si chru̱un, ni̱ ga̱huînꞌ maestrû riñan nej sílìj i, ni̱ giꞌhiâꞌ si si-ley Moisés ni̱ huin dàj rûnꞌ huin nej nuguanꞌ chru̱n gidigân nej sí chru̱un ni̱ huê danj na̱nj niꞌînꞌ si huin nuguanꞌ yàngàꞌa.
Ni̱ si gidigânꞌ aꞌngô nej guiì, ni̱ nitaj si dagahuînꞌ nej sa gidigânꞌ dânj ni̱ ganatâꞌ si-nùguànꞌ Ma̱ꞌan Ñaꞌanj an ni̱ gatajꞌ si si̱ giꞌhiaj tu̱ nej guiì, ni̱ sòꞌ ni̱ giꞌhiaj tu̱ꞌ.
Ni̱ gatajꞌ si si̱ gaꞌhue gi̱nikaj nej guiì nika duguiꞌ ninj, ni̱ sòꞌ ni̱ ni̱ka̱j nika duguît. Ni̱ gatajꞌ si gininj aꞌnanꞌ nej ñaꞌanj giꞌhiaj ra̱ꞌa nej síi riñanꞌ. Ni̱ giꞌhiaj tu̱ꞌ nej rasu̱n gutaꞌ nej guiì riñan nej ñaꞌanj giꞌhiaj ra̱ꞌa nej síi.
Ni̱ gatajꞌ si ûta huînꞌ dadinꞌ niꞌînꞌ si-nùguànꞌ Ma̱ꞌan Ñaꞌanj an. Sani̱ nitaj si dagahuînꞌ ni̱ nitaj sij ni̱ka̱jꞌ chre̱j riñan Ma̱ꞌan Ñaꞌanj an mánj.
Dadinꞌ huê danj nnunj riñan ñanj si-nùguànꞌ Ma̱ꞌan Ñaꞌanj an. “Ni̱ gaꞌmin kï̱j nej guiì nàsìnùnj un rayiꞌî Ma̱ꞌan Ñaꞌanj an guendâ giꞌhiaj nej suj sa aꞌnanꞌan.”
Yàngàꞌ hia ni̱ dùgùnàj huaj si gìyìꞌnèꞌ do̱j nnïnj arán raa̱ nneè nàꞌàjꞌ, si hia dagahuînꞌ si-ley Ma̱ꞌan Ñaꞌanj an; sani̱ si nitaj si dagahuînꞌ si-ley Ma̱ꞌan Ñaꞌanj an, hiôꞌ ni̱ dàj rûnꞌ huin si nun gìyìꞌnèꞌ do̱j nnïnj arán raa̱ nneè nàꞌàjꞌ huin na̱nj ánj.
Ni̱ sí nun gìyìꞌnèꞌ do̱j nnïnj arán raa̱ nneè nàꞌàj sani̱ dagahuin hueꞌê sôꞌ si-ley Ma̱ꞌan Ñaꞌanj an, ni̱ dàj rûnꞌ huin si gàꞌ giyiꞌneꞌ do̱j nnïnj arán raa̱ nneè nàꞌàj huin sôꞌ huin.
Sani̱ sí nun gìyìꞌnèꞌ do̱j nnïnj arán raa̱ nneè nàꞌàj, sani̱ dagahuin sôꞌ si-ley Ma̱ꞌan Ñaꞌanj an, ni̱ ga̱ra̱n ruhuâ sôꞌ rayiꞌîꞌ, dadinꞌ giyiꞌneꞌ do̱j nnïnj arán raa̱ nneè nàꞌàjꞌ sani̱ nitaj si dagahuînꞌ si-ley Ma̱ꞌan Ñaꞌanj an ni̱ dàj rûnꞌ huin si nun gìyìꞌnèꞌ do̱j nnïnj arán raa̱ nneè nàꞌàjꞌ huin.
Dadinꞌ sê guendâ giyiꞌneꞌ do̱j nnïnj arán raa̱ nneè nàꞌàjꞌ ni̱ gàꞌ huînꞌ judío, ni̱ sê guendâ giyiꞌneꞌ do̱j nnïnj arán raa̱ nneè nàꞌàjꞌ ni̱ huînꞌ doj mánj.
Judío yàngàꞌa huin sí gàꞌ ganahuin sàꞌ ruhuâ nimân, dadinꞌ gàꞌ ganahuin nàkà nimân sôꞌ, ni̱ guendâ giyiꞌneꞌ do̱j nnïnj raa̱ nneè nàꞌàj nej síi ni̱ sê sa ña̱ꞌa̱n staꞌu huin, dadinꞌ sa ña̱ꞌa̱n staꞌu huin si ga̱na̱huin nàkà nimân nej guiì: Ni̱ sê sa ña̱ꞌa̱n staꞌu huin guendâ ga̱huin chru̱nꞌ ley mánj, sa ña̱ꞌa̱n staꞌu huin si ga̱huin chru̱nꞌ da̱gahuînꞌ sun gaꞌnïn su̱n Ma̱ꞌan Espíritu Santo riñunꞌ, ni̱ nùnj huin si nun ga̱ranꞌ ruhuâ nej síi sa giꞌhiôꞌ sani̱ ga̱ra̱nꞌ ruhuâ Ma̱ꞌan Ñaꞌanj an sa giꞌhiôꞌ na̱nj ánj.
Hiôꞌ ni̱ sa du̱ꞌhue̱e huin si ga̱huînꞌ judío na̱nj nîꞌ. Hiôꞌ ni̱ dùgùnàj huaj si gìyìꞌnèꞌ do̱j nnïnj raa̱ nneè nòꞌòꞌ nga na̱nj nîꞌ.
Ûta hueꞌê doj huaj si ga̱huînꞌ judío, dadinꞌ yàngàꞌ ni̱ gàꞌ si̱nï̱n riñan nej judío, gaꞌhuiꞌ Ma̱ꞌan Ñaꞌanj an si-nùguànꞌanj.
Hiôꞌ ràꞌaj, ni̱ si hua̱ da̱ꞌa̱j nej judío nun da̱gahuin riñan Ma̱ꞌan Ñaꞌanj an ni̱ guendâ nun ga̱ꞌhue da̱gahuin nej sij ni̱ giniꞌñûn Ma̱ꞌan Ñaꞌanj an nej sij na̱nj nîꞌ.
Sê danj huin mánj; dadinꞌ gàꞌ si̱nï̱n ni̱ Ma̱ꞌan Ñaꞌanj an huin daranꞌ sa yàngàꞌa, ni̱ daranꞌ nej síi huin sí gidigañuꞌunj un; dàj rûnꞌ taj riñan ñanj si-nùguànꞌ Ma̱ꞌan Ñaꞌanj an:Ni̱ si nitaj gakï̱nꞌïn ꞌhiáꞌ ni̱ gu̱nïn nej guiì si-nùguànꞌ,ni̱ gunukuâꞌ gi̱ꞌhiaj ga̱nânꞌ nga ga̱ya̱ka̱j guendâ nej guiì si-nùguànꞌ.
Sani̱ si si-ga̱kï̂nꞌ nêꞌ niꞌñanj guendâ gi̱di̱gûnꞌ si sa ni̱ka̱a huin Ma̱ꞌan Ñaꞌanj an. Ni̱ nùnj huin si ga̱to̱ꞌ hiôꞌ hia̱j do̱j. Hiôꞌ ni̱ ruhuâj gàtà si hua̱ aꞌnanꞌ sa giꞌhiaj Ma̱ꞌan Ñaꞌanj an nga gaꞌhuij kastîgu riñan nej guiì na̱nj nîꞌ. (Aꞌminj dàj rûnꞌ aꞌmin ꞌngo̱ síi.)
Sê danj huin mánj; dadinꞌ si nitaj si giꞌhiaj Ma̱ꞌan Ñaꞌanj an sa ni̱ka̱a, ni̱ dàj gi̱ꞌhia ga̱ꞌhue ga̱ne ga̱ya̱ka̱j guendaj si-ga̱kïnꞌ nej guiì ràꞌaj.
Sani̱ si nuguanꞌ digaꞌñuꞌunj gaꞌmînj giꞌhiaj gahuin nìko doj nuguanꞌ yàngàꞌ gidigân Ma̱ꞌan Ñaꞌanj an, nùnj huin saj ni̱ gataj Ma̱ꞌan Ñaꞌanj an si hua̱ na̱nj huín sí gakï̱nꞌïn ràꞌaj.
Gataj da̱ꞌa̱j nej síi si gidigán si ga̱ꞌhue gi̱di̱gañuꞌunj un nej guiì ni̱ ga̱ꞌna̱ꞌ sa sàꞌaj riñan ninj. Dànanj gataj da̱ꞌa̱j nej sôꞌ rayiꞌí guendâ ruhuâ nej sôꞌ gu̱du̱nâj aꞌnanꞌ nej sôꞌ ñùnj, ni̱ huê dànanj gidigán gataj nej sôꞌ, sani̱ sí aꞌmin dànanj ni̱ hua̱ ni̱ña̱n si ga̱ꞌna̱ꞌ si-kastigû Ma̱ꞌan Ñaꞌanj an riñan sôꞌ.
Giꞌhiaj daranꞌ nej guiì nun niꞌin Ma̱ꞌan Ñaꞌanj an gakï̱nꞌïnHiôꞌ nga ràꞌaj, ni̱ dànanj huin nêꞌ nej judío doj gàꞌ daꞌ nej sí nàsìnùnj un nga na̱nj nîꞌ. Sê danj huin mánj; ni̱ gàꞌ garânj ruhuôꞌ rayiꞌî nej sí judío ngà nej sí nàsìnùnj un, si daranꞌ nej sôꞌ huin sí gakï̱nꞌïn.
Dàj rûnꞌ nnunj riñan ñanj:Ni̱ nitaj gàꞌ si ꞌngo̱ sí giꞌhiaj sa ni̱ka̱a mánj, ni̱ gàꞌ si ꞌngo̱ nej sôꞌ nitaj mánj;
Nitaj sí garânj daꞌngaꞌ ruhuâ,ni̱ nitaj sí nanaꞌhuiꞌ Ma̱ꞌan Ñaꞌanj an mánj.
Daranꞌ nej guiì gudunâ gaꞌanj chrej aꞌnanꞌan, ni̱ daranꞌ ninj giꞌhiaj gakï̱nꞌïn;nitaj guiì giꞌhiaj sa sàꞌaj mánj, ni̱ gàꞌ si ꞌngo̱ ninj nitaj mánj.
Dàj rûnꞌ hua niꞌnï̂nj duꞌhua hiuꞌuj ñan gachinꞌ nej sij nîman huê danj hua hiuꞌuj tàj sigàn nej sij;ngà hia nej sij digañuꞌunj nej sij.Ni̱ dàj rûnꞌ mân nne giꞌhiaj gàhuìꞌ ruhuâ duꞌhua yukuáa huê danj mân nuguanꞌ kï̱j huaa ruhuâ duꞌhua nej sij;
Ûta hio nej sij ngà dakó nej sij guendâ dagahuiꞌ nej sij guiì;
giꞌhiaj yìꞌì nej sij ni̱ ûta giranꞌ sa̱ñu̱n nej guiì giꞌhiaj nej sij ngà nej chrej aꞌnanꞌ giꞌhiaj nej sij;
nitaj àmàn giniꞌin nej sij chrej giꞌhiaj ga̱ dïnꞌïnj ruhuâ nej sij mánj.
Nitaj àmàn nun yuꞌhuiꞌ ruhuâ nej sij niꞌin nej sij Ma̱ꞌan Ñaꞌanj an mánj.
Sani̱ niꞌin nej ñûnj dàj taj riñan si-ley Moisés, ni̱ gaꞌmin riñan nej guiì ꞌnï̱nj riki ley, daꞌnga ni̱ dḯn ga̱ duꞌhua daranꞌ nej guiì, ni̱ dàñùn gùyùmàn si-kastigû Ma̱ꞌan Ñaꞌanj an riñan daranꞌ ninj;
dadinꞌ gàꞌ si ꞌngo̱ nej guiì si̱ gaꞌhue gataj si dagahuin ninj ley; ni̱ ga̱ta̱j ninj si nitaj gakï̱nꞌïn tá yichrá ninj mánj; dadinꞌ ley giꞌhiaj ni̱ giniꞌin ninj si giꞌhiaj ninj gakï̱nꞌïn, nej si giꞌhiaj ninj sa sàꞌa.
Guendâ guyumân ruhuâ nej guiì ni̱ giꞌhiaj ninj sa ni̱ka̱aHia̱j ni̱ nùnj huin si gàꞌ hua̱ ley, sani̱ gidigân Ma̱ꞌan Ñaꞌanj an sa ni̱ka̱ giꞌhia ngà nej guiì, dadinꞌ huê danj nnunj riñan ley ni̱ huê danj gàꞌ gataj nej sôꞌ gataj dàj ga̱huin;
dadinꞌ guendâ guyumân ruhuâ nej guiì niꞌin ninj Ma̱ꞌan Jesucristo, ni̱ gaꞌhue giꞌhiaj Ma̱ꞌan Ñaꞌanj an si ga̱huin ninj guiì giꞌhiaj sa ni̱ka̱a. Dadinꞌ nitaj si giꞌhiaj ni̱nï̱n Ma̱ꞌan Ñaꞌanj an nej guiì mánj,
dadinꞌ rayiꞌî guendâ giꞌhiaj daranꞌ nej guiì gakï̱nꞌïn riñan Ma̱ꞌan Ñaꞌanj an, ni̱ rayiꞌî dan ni̱ giꞌhiaj ane ninj riñanj,
sani̱ nitaj gakï̱nꞌïn tá yichrá nej guiì gàꞌ gananikàj ruhuâ niꞌin si-ga̱kïnꞌ dadinꞌ gàꞌ ginikaj chre Ma̱ꞌan Ñaꞌanj an nimân nìko rayiꞌî si-ga̱kïnꞌ ninj, ni̱ Ma̱ꞌan Cristo Jesús huin sa giꞌhiaj ga̱na̱ni̱n ninj,
Ma̱ꞌan Ñaꞌanj an giꞌhiaj si ga̱ꞌhue gàhuìꞌ Ma̱ꞌan Cristo ni̱ gañanj tun, ni̱ huej huin si ga̱ꞌhue gi̱ni̱kaj nimân nìko rayiꞌîꞌ si-ga̱kïnꞌ nej guiì. Ni̱ si gùyùmàn ruhuâ nej guiì niꞌin ninj Ma̱ꞌan ni̱ ga̱ꞌhue gi̱nika nimân nìko rayiꞌî si-ga̱kïnꞌ ninj. Ni̱ gidigân Ma̱ꞌan dàj ganahuin sàꞌ nimân ninj, ni̱ ginika nimân nìko rayiꞌî nej gakï̱nꞌ giꞌhiaj ninj nga nï̀nꞌ gàchin gùyùmàn ruhuâ ninj niꞌin ninj Ma̱ꞌan.
Dadinꞌ ûta nùkuaj ruhuâ Ma̱ꞌan Jesús, ni̱ gidiganj dàj ga̱na̱huin ni̱ka̱ sa gi̱ꞌhiaj nej guiì diû hia̱j, dadinꞌ dàj rûnꞌ hua ni̱ka̱ sa giꞌhiaj Ma̱ꞌan Ñaꞌanj an ni̱ giniꞌînꞌ si huin ꞌngo̱ Ñaꞌanj giꞌhiaj sa ni̱ka̱a, ni̱ nga guyumân ruhuôꞌ niꞌînꞌ Ma̱ꞌan ni̱ nagiꞌhiaj ni̱kaj ñùnꞌ.
Hiôꞌ ni̱ dànèꞌ gunâj sa ûta huin síi ruhuâ sôꞌ ràꞌaj. Ganarëꞌ man. Ni̱ ahuin ley giꞌhiaj ganarëꞌëj ràꞌaj. Ganarëꞌ man guendâ giꞌhiaj ninj sa sàꞌa nîꞌ. Sê danj huin mánj, ganarëꞌ man guendâ guyumân ruhuâ ninj niꞌin ninj Ma̱ꞌan Jesús.
Sa garânj daꞌngaꞌ ruhuôꞌ huin si, nagiꞌhiaj ni̱ka̱ Ma̱ꞌan Ñaꞌanj an nej guiì guendâ guyumân ruhuâ ninj niꞌin ninj Ma̱ꞌan Jesús, ni̱ sê guendâ dagahuin ninj sa taj si-ley Moisés ni̱ gananin ninj mánj.
Man ꞌngo̱ rïn Daꞌanj nej judío huin Ma̱ꞌan Ñaꞌanj an na̱nj nîꞌ. Sê huej huin Daꞌanj nej sí nàsìnùnj un nej ràꞌ saj ûnꞌ. Yàngàꞌ hia ni̱ huej huin Daꞌanj nej sí nàsìnùnj un nej na̱nj ánj.
Dadinꞌ ꞌngo̱ rïn Ma̱ꞌan Ñaꞌanj an hua, ni̱ si gùyùmàn ruhuâ nej sôꞌ giyiꞌneꞌ do̱j nnïnj arán raa̱ nneè nàꞌàj niꞌin nej sôꞌ Ma̱ꞌan Jesús ni̱ ga̱ꞌhue gi̱nika nimân nìko rayiꞌî nej sôꞌ, ni̱ huê danj na̱nj ga̱ꞌhue ginika nimân nìko rayiꞌî nej sôꞌ nitaj si giyiꞌneꞌ do̱j nnïnj arán raa̱ nneè nàꞌàj na̱nj ánj.
Hiôꞌ ni̱ guendâ guyumân ruhuôꞌ niꞌînꞌ Ma̱ꞌan Jesús ni̱ gudurëꞌ si-ley Moisés na̱nj nîꞌ. Sê danj huin mánj, dànanj nagiꞌhiôꞌ si ley ni̱ huin sa du̱ꞌhue̱ doj na̱nj ánj.
Chrej hueꞌê gidigân sachij AbrahamNùnj huin si giriꞌ sachij Abraham rej nêꞌ, nga gane sôꞌ ga̱ta̱j nêꞌ hia̱j do̱j,
Dadinꞌ si rayiꞌî nej sa sàꞌ giꞌhiaj sachij Abraham huin sa giꞌhiaj ni̱ nitaj gakï̱nꞌïn tá yichrá sij, hiôꞌ ni̱ hua̱ ni̱ña̱n si ûta huin sij ga̱nïn ruhuâ sij, sani̱ sê riñan Ma̱ꞌan Ñaꞌanj an huin sa gi̱ꞌhiaj sij dànanj mánj.
Dadinꞌ. Dàj taj riñan ñanj si-nùguànꞌ Ma̱ꞌan Ñaꞌanj an ràꞌaj. “Sê guendâ guyumân ruhuâ sachij Abraham niꞌin sôꞌ Ma̱ꞌan Ñaꞌanj an, ni̱ gataj Ma̱ꞌan Ñaꞌanj an si ga̱huin sôꞌ sí giꞌhiaj sa ni̱ka̱a ràꞌ saj ûnꞌ.”
Sani̱ sí ꞌhiaj sun riñan ꞌngo̱ yiruꞌhuee, ni̱ sê si̱ ganahuin ràꞌa chre sôꞌ sanꞌanj an mánj, ganahuin ràꞌa sôꞌ sanꞌanj gahuin duꞌhue sôꞌ na̱nj ánj;
Sani̱ guiì guyumân ruhuâ, si Ma̱ꞌan Ñaꞌanj an huin sa ga̱ta̱j si nitaj gakï̱nꞌïn tá yichrá guiì gàꞌ nanikàj ruhuâ rayiꞌî si-ga̱kïnꞌ ni̱ gahuin ninj guiì ni̱ka̱a.
Gaꞌmin David ni̱ gataj sôꞌ si ga̱na̱huin nìhiàꞌ ruhuâ sí giriꞌ nìꞌhiaj si gàꞌ ganahuin sôꞌ sí ni̱ka̱a, sani̱ sê guendâ rayiꞌî nej sa sàꞌ giꞌhiaj sôꞌ dânj huin ni̱ gahuin sôꞌ sí giꞌhiaj sa ni̱ka̱a mánj,
gataj sôꞌ:Ga̱na̱huin nìhiàꞌ ruhuâ nej sí gàꞌ ginikaj Ma̱ꞌan Ñaꞌanj an nimân nìko rayiꞌî si-ga̱kïnꞌ, dadinꞌ gàꞌ garán riñan nej si-ga̱kïnꞌ nej sôꞌ.
Ga̱na̱huin nìhiàꞌ ruhuâ sí ri̱ña̱n gàꞌ ginikaj Ma̱ꞌan Ñaꞌanj an nimân nìko rayiꞌî si-ga̱kïnꞌ.
Man ꞌngo̱ rïn nej sí giyiꞌneꞌ do̱j nnïnj arán raa̱ nneè nàꞌàj giriꞌ nìꞌhiaj ga̱na̱huin nìhiàꞌ ruhuâ na̱nj nîꞌ, si giriꞌ nìꞌhiaj nej sí nun gìyìꞌnèꞌ do̱j nnïnj arán raa̱ nneè nàꞌàj ga̱na̱huin nìhiàꞌ ruhuâ sàꞌ. Dadinꞌ gataj nêꞌ si guendâ guyumân ruhuâ sachij Abraham ni̱ ganakaj guendâ Ma̱ꞌan Ñaꞌanj an ni̱ gahuin sôꞌ sí giꞌhiaj sa ni̱ka̱a riñanj.
Gàꞌ giyiꞌneꞌ do̱j nnïnj arán raa̱ nneè nàꞌàj sachij Abraham nga ganakaj guendâ Ma̱ꞌan Ñaꞌanj an si huin sôꞌ sí ni̱ka̱a na̱nj nîꞌ. Sê danj huin mánj hua̱ na̱nj nun gìyìꞌnèꞌ do̱j nnïnj arán raa̱ nneè nàꞌaj sij, ni̱ gataj Ma̱ꞌan Ñaꞌanj an si huin sij sí giꞌhiaj sa ni̱ka̱a na̱nj ánj.
Ni̱ nda neꞌ rùkù ni̱ giyiꞌneꞌ do̱j nnïnj arán raa̱ nneè nàꞌàj sij, ni̱ dânj gahuin daꞌngaꞌa ginikaj sij ni̱ gahuin sij sí giꞌhiaj sa ni̱ka̱a guendâ guyumân ruhuâ sij niꞌin sij Ma̱ꞌan Ñaꞌanj an nga nï̀nꞌ gàchin gìyìꞌnèꞌ do̱j nnïnj arán raa̱ nneè nàꞌaj sij; daꞌnga ni̱ gaꞌhue ga̱huin sij rej daranꞌ nej sí nun gìyìꞌnèꞌ do̱j nnïnj arán raa̱ nneè nàꞌàj sani̱ guyumân ruhuâ nej sôꞌ, ni̱ guendâ guyumân ruhuâ nej sôꞌ ni̱ gaꞌhue gahuin nej sôꞌ sí giꞌhiaj sa ni̱ka̱a na̱nj ánj;
ni̱ gahuin sij rej nej sí giyiꞌneꞌ do̱j raa̱ nneè nàꞌaj, ni̱ sê man ꞌngo̱ rïn rej nej sôꞌ giyiꞌneꞌ do̱j nnïnj arán raa̱ nneè nàꞌàj dânj gahuin sij mánj, dadinꞌ ga̱ꞌhue ga̱huin sij rej nej sôꞌ guyumân ruhuâ dàj rûnꞌ guyumân ruhuâ sij dadinꞌ nga guyumân ruhuâ sij ni̱ hua̱ na̱nj ga̱chin gìyìꞌnèꞌ do̱j nnïnj arán raa̱ nneè nàꞌàj sij na̱nj ánj.
Dadinꞌ si man nej sí ni̱ka̱j ley huin nej sí giriꞌ nìꞌhiaj ga̱huin daꞌní Ma̱ꞌan Ñaꞌanj an, hiôꞌ ni̱ nitaj nùnj gue̱nda̱ niꞌñanj si guyumân ruhuôꞌ mánj, hiôꞌ ni̱ girëꞌ nuguanꞌ gataj Ma̱ꞌan Ñaꞌanj an si hua̱ sa ri̱kij riñan nêꞌ guyumân ruhuâ.
Dadinꞌ giꞌhiaj ley si gùyùmàn kastîgu riñan nej guiì nitaj si dagahuin; sani̱ ñan nitaj si hua̱ ley, ni̱ nitaj gakï̱nꞌïn hua mánj.
Rayiꞌî dan ni̱, gàꞌ si̱nï̱n guyumân ruhuâ sij, ni̱ neꞌ rùkù ni̱ guyumân sunuj u riñan sij, ni̱ gataj Ma̱ꞌan Ñaꞌanj an si hua̱ ꞌngo̱ sa gàꞌhuij riñan sij ni̱ nagiꞌhiaj yìtïn si-nùguànꞌanj riñan nej daꞌní sij; ni̱ sê man ꞌngo̱ rïn riñan nej sôꞌ ni̱ka̱j ley huin mánj, huê danj na̱nj giriꞌ nìꞌhiaj nej sôꞌ guyumân ruhuâ dàj rûnꞌ guyumân ruhuâ sachij Abraham, dadinꞌ huê sôꞌ huin rej darûnꞌ.
Dàj rûnꞌ taj riñan ñanj: “Ni̱ giꞌhiâ si ga̱huînꞌ rej ûta gàꞌì nej país.” Nânj huin Ñaꞌanj guyumân ruhuâ sachij Abraham, dadinꞌ huê Ma̱ꞌan giꞌhiaj ga̱na̱ꞌnï̱nj nej nîman, ni̱ gaꞌmin rayiꞌî nej rasu̱un nitaj si hua̱, ni̱ guruguiꞌ nej rasu̱n dânj gi̱ꞌhia.
Nùnj huin si nitaj si ànàꞌhuìj Sachij Abraham si ga̱ daꞌní sôꞌ, sani̱ guyumân ruhuâ sôꞌ nga gataj Ma̱ꞌan Ñaꞌanj an si ga̱ daꞌní sôꞌ ni̱ ganaꞌhuìj sôꞌ si ga̱ daꞌní sôꞌ, “rayiꞌî dânj ni̱ gaꞌhue ga̱huin sôꞌ rej ûta gàꞌì nej guiì”, dàj rûnꞌ gàꞌ gataj Ma̱ꞌan Ñaꞌanj an gu̱nïn sôꞌ: “Hiôꞌ ni̱ ga̱ gàꞌì nï̀nꞌ ruhuâ daꞌníꞌ.”
Sani̱ nun gi̱ni̱na̱j ruhuâ sôꞌ rayiꞌî sa guyumân ruhuâ sôꞌ, nùnj huin si gàꞌ añûn staꞌu ruhuâ sôꞌ, dadinꞌ hua̱ sôꞌ dàj rûnꞌ hua ꞌngo̱ sí gàꞌ ꞌna̱ꞌ gàhuìꞌ ni̱ huaj sôꞌ daꞌnga ꞌngo̱ si sientu hioꞌo, ni̱ huê danj na̱nj hua̱ a̱tïn si-dùkuà Sara.
Ni̱ nun ga̱nï̱n chìꞌ ruhuâ sôꞌ ni̱ nun ga̱nï̱n huàꞌ ruhuâ sôꞌ, rayiꞌî nuguanꞌ gataj Ma̱ꞌan Ñaꞌanj an si hua̱ sa gàꞌhuij riñan sôꞌ, dadinꞌ dànanj guyumân nìko doj ruhuâ sôꞌ niꞌin sôꞌ Ma̱ꞌan Ñaꞌanj an, ni̱ ûta gaꞌmin hueꞌê sôꞌ yiꞌî Ma̱ꞌan Ñaꞌanj an.
Ni̱ huê danj na̱nj guyumân yìtï̀nj ruhuâ sôꞌ niꞌin sôꞌ Ma̱ꞌan Ñaꞌanj an si huin ꞌngo̱ sa ûta nùkuaj hua dadinꞌ ga̱ꞌhue gu̱du̱si nuguanꞌ gata gu̱nïn sôꞌ;
ni̱ guendâ guyumân ruhuâ sachij Abraham sa gataj Ma̱ꞌan Ñaꞌanj an ni̱ gahuin sôꞌ sí giꞌhiaj sa ni̱ka̱a riñan Ñaꞌanj an.
Ni̱ nga ganakaj guendâ Ma̱ꞌan Ñaꞌanj an sa giꞌhiaj sachij Abraham ni̱ sê man ꞌngo̱ rayiꞌî sij aꞌmin nuguan nnùn riñan ñanj si-nùguànꞌ Ma̱ꞌan Ñaꞌanj an mánj,
dadinꞌ huê danj gachrûn nej sij rayiꞌî nêꞌ, dadinꞌ guyumân ruhuôꞌ niꞌînꞌ Ma̱ꞌan Ñaꞌanj giꞌhiaj ganaꞌnï̂nj Ma̱ꞌan Jesús siganï̂nj nej nîman, ni̱ huê Ma̱ꞌan huin si-Seño nêꞌ,
dadinꞌ Ma̱ꞌan Ñaꞌanj an nagaꞌhuiꞌ Ma̱ꞌan Jesús guendâ ga̱huij rayiꞌî si-ga̱kïnꞌ nêꞌ, ni̱ ganahuin nìꞌnaj siganï̂nj nej nîman ni̱ ga̱ꞌhue gi̱ꞌhia si ga̱huin nêꞌ guiì giꞌhiaj sa ni̱ka̱a.
Guendâ guyumân ruhuôꞌ ni̱ dagahuînꞌ ni̱ nitaj gakï̱nꞌïn tá yichrôꞌGuendâ guyumân ruhuôꞌ ni̱ dagahuînꞌ sa garanꞌ ruhuâ Ma̱ꞌan Señor Jesús, ni̱ nitaj gakï̱nꞌïn tá yichrôꞌ, ni̱ hua̱ dïnꞌïnj ruhuôꞌ giꞌhiaj Ma̱ꞌan;
dadinꞌ Ma̱ꞌan Cristo giꞌhiaj ni̱ gaꞌhue ga̱ꞌa̱nj nichìꞌ riñan Ma̱ꞌan Ñaꞌanj an ni̱ guendâ guyumân ruhuôꞌ, ni̱ giriꞌ nìꞌhioꞌ ga̱na̱huin ro̱ꞌôꞌ sunuj u ni̱ hua̱ yìtï̀nj ruhuôꞌ niꞌînꞌ Ma̱ꞌan, ni̱ ganahuin nìhiàꞌ ruhuôꞌ dadinꞌ ànàꞌhuìꞌ si ga̱na̱huin sòꞌ dàj rûnꞌ hua sàꞌ Ma̱ꞌan Ñaꞌanj an.
Ni̱ sê man ꞌngo̱ rïn rayiꞌî nânj ganahuin nìhiàꞌ ruhuôꞌ mánj, hua̱ nìhiàꞌ ruhuôꞌ rayiꞌî guendâ girûnꞌ sañuun, dadinꞌ niꞌînꞌ si nej sañuun ni̱ gurugûñuꞌun si ga̱na̱huin nùkuaj ruhuôꞌ;
ni̱ sa nùkuaj ruhuôꞌ, giꞌhiaj ni̱ ga̱chi̱nꞌ riñan sañuun, ni̱ nga gachînꞌ riñan sañuun, ni̱ ànàꞌhuìꞌ si gi̱ꞌhiaj Ma̱ꞌan Ñaꞌanj an si ga̱na̱ni̱nꞌ;
ni̱ nga anaꞌhuìꞌ ni̱ nitaj si nàꞌàj ñunꞌ; dadinꞌ nga ganahuin ro̱ꞌôꞌ Ma̱ꞌan Espíritu Santo ni̱ gachra sa ꞌì ruhuâ Ma̱ꞌan Ñaꞌanj an ruhuâ nimûnꞌ.
Ni̱ nga nï̀nꞌ gahuînꞌ sí giꞌhiaj gakï̱nꞌïn, ni̱ nun niꞌînꞌ nùnj huin si gi̱ꞌhiôꞌ ga̱ꞌhue ga̱na̱ni̱nꞌ, ni̱ guyumân diû ni̱ gahuiꞌ Ma̱ꞌan Cristo rayiꞌî nej sí giꞌhiaj gakï̱nꞌïn.
Yàngàꞌ hia ni̱ nda nuhuiꞌ si sàꞌ ni̱ ga̱ꞌhue gàhuìꞌ ꞌngo̱ síi rayiꞌî ꞌngo̱ sí giꞌhiaj sa ni̱ka̱a; ni̱ ga̱ꞌhue si hua̱ ꞌngo̱ sí nitaj si yuꞌhuiꞌ gàhuìꞌ rayiꞌî ꞌngo̱ sí sàꞌaj.
Sani̱ gidigân Ma̱ꞌan Ñaꞌanj an si ꞌì ruhuâj niꞌin ñùnꞌ, dadinꞌ nùnj si hua̱ nï̀nꞌ huînꞌ sí gakï̱nꞌïn, sani̱ gàꞌ gahuiꞌ Ma̱ꞌan Cristo rayiꞌîꞌ.
Sani̱ dànanj nìko doj huin, dadinꞌ nitaj gakï̱nꞌïn tá yichrôꞌ rayiꞌî guendâ gàꞌ naruꞌhue Ma̱ꞌan Jesús tun rayiꞌî nej si-ga̱kï̂nꞌ, huê danj ni̱ gananinꞌ riñan kastîgu ꞌna̱ꞌ neꞌ ña̱an.
Dadinꞌ si gahuînꞌ sí gunïnꞌ ngà Ma̱ꞌan Ñaꞌanj an, ni̱ ganaꞌminꞌ ngà Ma̱ꞌan Ñaꞌanj an rayiꞌî guendâ gahuiꞌ Daꞌnin, ni̱ dànanj nìko doj huin nânj, dadinꞌ si ga̱na̱ꞌmi̱nꞌ ngà Ma̱ꞌan, ni̱ ga̱na̱ni̱nꞌ rayiꞌî guendâ naruꞌhuej Ma̱ꞌan rayiꞌîꞌ.
Ni̱ sê man ꞌngo̱ rïn nânj huin mánj, dadinꞌ hua̱ nìhiàꞌ ruhuôꞌ niꞌînꞌ Ma̱ꞌan Ñaꞌanj an, rayiꞌî guendâ Ma̱ꞌan Jesús huin sa giꞌhiaj ni̱ ga̱ꞌhue ga̱na̱ꞌmi̱nꞌ ngà Ma̱ꞌan Ñaꞌanj an na̱nj ánj.
Adán ni̱ CristoHuê danj ni̱, dàj rûnꞌ gatûj gakï̱nꞌïn ruhuâ yumiguìi giꞌhiaj ꞌngo̱ síi, ni̱ huê gakï̱nꞌ dânj giꞌhiaj ni̱ gahuiꞌ daranꞌ nej guiì, huê danj ni̱ giriꞌ nìꞌhiaj daranꞌ nej guiì gahuiꞌ ninj, rayiꞌî guendâ giꞌhiaj daranꞌ ninj gakï̱nꞌïn.
Dadinꞌ nga nï̀nꞌ gàchin gùyùmàn ley, ni̱ gàꞌ hua̱ gakï̱nꞌïn ruhuâ yumiguìi; sani̱ ñan nitaj si hua̱ ley ni̱ nitaj si gaꞌmin gakï̱nꞌ Ma̱ꞌan Ñaꞌanj an riñan nej guiì rayiꞌî nej gakï̱nꞌïn mánj.
Sani̱ àsìj diû gane sachij Adán ngà nda diû gane sachij Moisés ni̱ ginikaj su̱n sa giꞌhiaj gàhuìꞌ nej guiì, nùnj huin si nun gùtàꞌ ninj sun gi̱ꞌhiaj ninj dàj rûnꞌ giꞌhiaj Adán dadinꞌ sôꞌ ni̱ nun da̱gahuin sôꞌ sa gataj Ma̱ꞌan Ñaꞌanj an gu̱nïn sôꞌ, dadinꞌ sôꞌ gahuin ꞌngo̱ daꞌngaꞌa si hua̱ ni̱ña̱n si hua̱ ꞌngo̱ sa ga̱ꞌna̱ꞌ.
Sani̱ sa riki chre Ma̱ꞌan Ñaꞌanj an ni̱ si̱ gaꞌhue gaj dàj rûnꞌ hua gakï̱nꞌ giꞌhiaj Adán mánj, dadinꞌ rayiꞌî gakï̱nꞌ giꞌhiaj sôꞌ ni̱ gahuiꞌ ûta gàꞌì nej guiì, ni̱ rayiꞌî Ma̱ꞌan Jesús ni̱ ûta gàꞌì nej guiì ga̱na̱huin ràꞌa chre sunuj rikî Ma̱ꞌan Ñaꞌanj an.
Ni̱ gakï̱nꞌ giꞌhiaj ꞌngo̱ síi ni̱ si̱ gaꞌhue giꞌhiôꞌ si gu̱ña̱n huin ngà sunuj rikî chre Ma̱ꞌan Ñaꞌanj an mánj; dadinꞌ rayiꞌî ꞌngo̱ gakï̱nꞌïn ni̱ gaꞌnaꞌ kastîgu guendâ ga̱ꞌa̱nj ni̱ꞌhia̱ nej guiì, sani̱ rayiꞌî sunuj gaꞌnaꞌ chre giꞌhiaj Ma̱ꞌan Ñaꞌanj an ni̱ ga̱na̱ni̱n ûta gàꞌì nej guiì gakï̱nꞌïn daꞌnga ni̱ si̱ gitá gakï̱nꞌïn yichrá ninj gàꞌ mánj.
Dadinꞌ si man rayiꞌî ꞌngo̱ rïn sí gakï̱nꞌïn ni̱ ginikaj su̱n gakï̱nꞌïn riñan gàꞌì nej guiì, huê danj na̱nj ûta nìko gi̱nikaj su̱n nej guiì ganahuin ràꞌa chre sunuj u gi̱ꞌhiaj Ma̱ꞌan Jesucristo, ni̱ gi̱ꞌhia si ga̱na̱huin ràꞌa nej sôꞌ nìko sunuj u ni̱ ganahuin ràꞌa nej sôꞌ nìko suun guendâ gi̱ꞌhiaj nej sôꞌ sa ni̱ka̱a.
Dadinꞌ dàj rûnꞌ nun ga̱ꞌhue da̱gahuin ꞌngo̱ síi riñan Ma̱ꞌan Ñaꞌanj an ni̱ huê danj na̱nj nun ga̱ꞌhue da̱gahuin aꞌngô nej síi ni̱ giꞌhiaj nej sôꞌ gakï̱nꞌïn, huê danj ni̱ guendâ dagahuin Ma̱ꞌan Jesús riñan Ma̱ꞌan Ñaꞌanj an, ni̱ ûta gàꞌì nej síi giꞌhiaj sa nìkàa.
Sani̱ nga guyumân ley ni̱ dànanj gahuin nìko gakï̱nꞌïn; sani̱ nga gahuin nìko gakï̱nꞌïn, ni̱ huê danj na̱nj gahuin nìko sunuj rikî Ma̱ꞌan Ñaꞌanj an;
hiôꞌ ni̱ dàj rûnꞌ gahuiꞌ nej guiì nga ginikaj su̱n gakï̱nꞌïn riñan ninj, huê danj na̱nj ga̱ꞌhue gi̱nikaj su̱n sunuj u riñan ninj guendâ gi̱ꞌhiaj ninj sa ni̱ka̱a ni̱ ga̱ꞌhue ga̱na̱huin nìꞌnàꞌ ninj ni̱ ga̱ne nìgànj ninj.
Nej guiì giꞌhiaj gakï̱nꞌïn ni̱ huin ninj guiì gahuiꞌiNùnj huin si ga̱to̱ꞌ ràꞌaj. Du̱guꞌnïnꞌ gi̱ꞌhiôꞌ doj gakï̱nꞌïn daꞌnga ni̱ gaꞌhue ga̱huin nìko doj sunuj u riñunꞌ nîꞌ.
Si̱ gaꞌhue giꞌhiôꞌ doj gakï̱nꞌïn mánj. Dadinꞌ si gàꞌ gahuîꞌ riñan gakï̱nꞌïn. Ni̱ hua̱ na̱nj gi̱ꞌhiôꞌ doj gakï̱nꞌïn nga na̱nj nîꞌ.
Nun niꞌin nej suj si daranꞌ nêꞌ gàꞌ gataꞌ nne ngà siyu̱gui Ma̱ꞌan Cristo Jesús, ni̱ gàꞌ gahuîꞌ ngà Ma̱ꞌan nga gàꞌ gataꞌ nneꞌ ràꞌ saj ûnꞌ.
Dadinꞌ gàꞌ gahuîꞌ ni̱ gachinꞌ nùguànꞌàn nej sij ñûnꞌ ngà Ma̱ꞌan Jesús nga gataꞌ nneꞌ, ni̱ dàj rûnꞌ ganaꞌnï̂nj Ma̱ꞌan Jesús siganï̂nj nej nîman ni̱ ûta hueꞌê ganahuin sàꞌaj ni̱ huaj dàj rûnꞌ hua Ma̱ꞌan Re huaj, ni̱ huê danj na̱nj ga̱na̱huin nìꞌnòꞌ ni̱ gacheꞌ ni̱ giꞌhiôꞌ sa garanꞌ ruhuâ Ma̱ꞌan.
Dadinꞌ dàj rûnꞌ gachinꞌ nej sij Ma̱ꞌan Jesús huê danj gachinꞌ nej sij nêꞌ, ni̱ huê dàj rûnꞌ ganaꞌnï̂nj Ma̱ꞌan Jesús siganï̂nj nej nimân ni̱ huê danj ga̱na̱huin nìꞌnàꞌ nêꞌ;
niꞌînꞌ si nej gakï̱nꞌ ga riñunꞌ ni̱ gàꞌ giniko̱j riñan rugutsìi ngà Ma̱ꞌan Jesús, huê danj ni̱ gudurëꞌ Ma̱ꞌan Ñaꞌanj an nneè kú gakï̱nꞌ dânj, daꞌnga ni̱ si dagahuînꞌ doj riñan gakï̱nꞌïn gàꞌ mánj.
Dadinꞌ ꞌngo̱ guiì gàꞌ gahuiꞌ, ni̱ si̱ gaꞌhue gi̱ꞌhiaj ninj gakï̱nꞌïn gàꞌ mánj.
Ni̱ si gahuîꞌ ngà Ma̱ꞌan Cristo, ni̱ huê danj na̱nj guyumân ruhuôꞌ si ga̱ne nìgùnꞌ ngà Ma̱ꞌan;
gàꞌ niꞌînꞌ si gàꞌ ganaꞌnï̂nj Ma̱ꞌan Cristo siganï̂nj nej nîman, ni̱ si̱ gaꞌhue gàhuij gàꞌ mánj, nitaj àmàn huaj gi̱nikaj su̱n sa giꞌhiaj gàhuìꞌ nej guiì riñan ninj gàꞌ mánj.
Dadinꞌ nga gahuiꞌ Ma̱ꞌan Cristo, ni̱ ꞌngo̱ rïn gahuij riñan nej gakï̱nꞌïn; sani̱ nga ga̱na̱huin nìꞌnaj, ni̱ nne nìꞌnaj ni̱ unânj gi̱ꞌtsi riñan Ma̱ꞌan Ñaꞌanj an na̱nj ánj.
Huê danj na̱nj nej suj ni̱ gàꞌ niꞌin nej suj si gàꞌ gahuiꞌ nej suj ngà gakï̱nꞌïn, sani̱ hua̱ nìꞌnàꞌ nej suj guendâ gi̱ꞌhiaj su̱n nej suj si-su̱n Ma̱ꞌan Ñaꞌanj an giꞌhiaj Ma̱ꞌan Cristo Jesús, huin Ma̱ꞌan Señor ni̱ka̱j su̱n riñan nêꞌ.
Huê danj ni̱ si̱ gaꞌnï̂nj nej suj si gi̱nikaj ñuꞌunj gakï̱nꞌïn riñan nneè kú nej suj gàꞌ mánj, ni̱ nga huin ruhuâ nneè kú nej suj gi̱ꞌhia gakï̱nꞌïn ni̱ si̱ dagahuin nej suj riñanj mánj.
Ni̱ si̱ gaꞌhue ga̱ra̱n sun nej suj nneè kú nej suj riñan gakï̱nꞌïn ni̱ si̱ gaꞌhue ga̱huin ꞌngo̱ rasu̱n gi̱ꞌhiaj gakï̱nꞌïn gàꞌ mánj, nàgàꞌhuìꞌ nej suj ma̱ꞌan nej suj riñan Ma̱ꞌan Ñaꞌanj an dadinꞌ gàꞌ ganahuin nìꞌnàꞌ nej suj siganï̂nj nej nîman, ni̱ nàgàhuìꞌ nej suj nneè kú nej suj riñan Ma̱ꞌan Ñaꞌanj an ni̱ ga̱huin nej suj ꞌngo̱ sa gi̱ꞌhiaj sa ni̱ka̱a riñan Ma̱ꞌan Ñaꞌanj an.
Huê danj ni̱ si̱ ginikaj su̱n gakï̱nꞌïn riñan nej suj gàꞌ mánj; dadinꞌ nitaj si ꞌnï̱nj nej suj riki si-ley Moisés gàꞌ mánj, dadinꞌ ꞌnï̱nj nej suj riki sunuj rikî Ma̱ꞌan Jesús.
Ga̱huînꞌ musû da̱gahuin riñan Ma̱ꞌan Ñaꞌanj an hiôꞌ ni̱ ga̱huînꞌ guiì giꞌhiaj sa ni̱ka̱aHiôꞌ ràꞌaj, ni̱ ga̱ꞌhue gi̱ꞌhio gakï̱nꞌïn dadinꞌ nitaj si ꞌnï̱nꞌ riki si-ley Moisés dadinꞌ ꞌnï̱nꞌ riki si-su̱nu̱j Ma̱ꞌan Ñaꞌanj an nga na̱nj nîꞌ. Nitaj àmàn huaj ga̱ꞌhue gi̱ꞌhiôꞌ danj mánj.
Nun niꞌin nej suj si nga ꞌnïnj nej suj giꞌhiaj sun nej suj riñan ꞌngo̱ yiruꞌhuee, ni̱ dagahuin nej suj riñan sôꞌ ràꞌ saj ûnꞌ, ga̱ꞌhue si dagahuin nej suj riñan gakï̱nꞌïn guendâ gàhuìꞌ nej suj, nej si dagahuin nej suj riñan Ma̱ꞌan Ñaꞌanj an guendâ ga̱huin nej suj sí giꞌhiaj sa ni̱ka̱a.
Sani̱ guruhuâ Ma̱ꞌan Ñaꞌanj an, dadinꞌ nùnj huin si giꞌnïnj nej suj giꞌhiaj sun nej suj riñan gakï̱nꞌïn, sani̱ hia̱j ni̱ dagahuin nej suj ngà daranꞌ nimân nej suj nej nuguanꞌ gidigân nej ñûnj riñan nej suj;
ni̱ nga gàꞌ gananin nej suj riñan gakï̱nꞌïn, hia̱j ni̱ ganahuin nej suj musû giꞌhiaj sa ni̱ka̱a na̱nj ánj.
Aꞌmînj dàj ga̱ꞌhue ga̱ra̱n daꞌnga ruhuâ nej suj, dadinꞌ ûta ꞌì garânj daꞌngaꞌ ruhuâ nej suj; ni̱ dàj rûnꞌ giꞌhiaj nej suj nga garânj sun nej suj nneè kú nej suj riñan gakï̱nꞌïn ni̱ dagahuin nej suj riñan sa kï̱j ï ngà riñan sa yìꞌìi, hia̱j ni̱ si̱ giꞌhiaj nej suj gakï̱nꞌïn ngà nneè kú nej suj gàꞌ mánj, ni̱ ga̱ra̱n sun nej suj nneè kú nej suj riñan Ma̱ꞌan Ñaꞌanj an ni̱ gi̱ꞌhiaj nej suj sa ni̱ka̱a ni̱ na̱gi̱ꞌhiaj gè nej suj ma̱ꞌan nej suj.
Dadinꞌ nga dagahuin nej suj riñan gakï̱nꞌïn, ni̱ hua̱ nîꞌnï̱nj riñan nej suj ni̱ nitaj si nahuij ruhuâ nej suj gi̱ꞌhiaj nej suj sa ni̱ka̱a mánj.
Sani̱ nùnj huin si giꞌhiaj ga̱nan nej suj nga giꞌhiaj nej suj gakï̱nꞌïn, ni̱ giriꞌ nej suj sinàꞌàj a ràꞌaj. Dadinꞌ nga giꞌhiaj nej suj gakï̱nꞌïn ni̱ gahuiꞌ nej suj riñan Ma̱ꞌan Ñaꞌanj an na̱nj ánj.
Sani̱ hia̱j ni̱ nitaj si dagahuin nej suj riñan gakï̱nꞌïn ni̱ gahuin nej suj si-musû Ma̱ꞌan Ñaꞌanj an, ni̱ guruguiꞌ si ganahuin nej suj guiì giꞌhiaj sa gèe, ni̱ gunùkuaj nej suj ganariꞌ nej suj ñan ga̱ne nìgànj nej suj.
Dadinꞌ sa ga̱huin duꞌhue nej guiì rayiꞌî si-ga̱kïnꞌ ninj huin si gàhuìꞌ ninj ni̱ ga̱huin anêj ninj riñan Ma̱ꞌan Ñaꞌanj an, sani̱ sunuj rikî Ma̱ꞌan Ñaꞌanj an huin si gìrìꞌ nìꞌhiaj nej guiì guyumân ruhuâ niꞌin Ma̱ꞌan Señor Jesús ni̱ ga̱ne nìgànj ninj ngà Ma̱ꞌan Ñaꞌanj an na̱nj ánj.
Garânj sun sij nuguanꞌ aꞌmin rayiꞌî sí garan ra̱ꞌaDi̱nï̂nj, aꞌmînj ngà nej suj niꞌin si-ley Ma̱ꞌan Ñaꞌanj an, sê ni̱ka̱j su̱n ley riñan ꞌngo̱ síi ngà nï̀nꞌ hua nìꞌnàꞌ sôꞌ ràꞌ saj ûnꞌ.
Dadinꞌ siyànà garan ràꞌa ngà nika ni̱ hua̱ ni̱ña̱n si ga̱ne ngà nikaj nga nï̀nꞌ hua nìꞌnàꞌ sôꞌ dadinꞌ hua̱ nï̀nꞌ nikaj su̱n ley garan ràꞌa nguèj sij riñan nguèj sij; sani̱ nga gahuiꞌ sí gahuin nika siyànà dânj, ni̱ giyiꞌnêj ley garan ràꞌa nguèj ni̱ka̱ sij.
Huê danj ni̱, si nï̀nꞌ hua nìꞌnàꞌ sí huin nika siyànà dânj ni̱ ganaka aꞌngôꞌ síi, ni̱ ginin riñan gakï̱nꞌ ni̱ka̱j nika duguiꞌ; sani̱ si gahuiꞌ sí gahuin nika siyànà dânj, ni̱ giyîꞌnïnj riñanj ngà ley garan ràꞌa, hiôꞌ ni̱ asàꞌ garan ràꞌa ngà aꞌngô síi, ni̱ nitaj si ginin riñan gakï̱nꞌ ni̱ka̱j nika duguiꞌ gàꞌ mánj.
Dadinꞌ nga nï̀nꞌ ga̱chin ga̱ꞌnga̱ nàkà ñûnꞌ, ni̱ ley giꞌhiaj si ganahuin nìꞌnàꞌ ñun nneè kuꞌ riñan gakï̱nꞌïn huê dan ni̱ gahuiꞌ nimûnꞌ riñan Ma̱ꞌan Ñaꞌanj an rayiꞌî gakï̱nꞌïn.
Sani̱ rayiꞌî guendâ gaꞌnga nàkà ñûnꞌ ni̱ nitaj si ꞌnï̱nꞌ riki si guesâ ley, dadinꞌ gàꞌ gahuîꞌ riñan sa ginikaj ñuꞌunj riñunꞌ, huê danj ni̱ dagahuînꞌ riñan chrej nàkà gidigân Ma̱ꞌan Espíritu Santo, ni̱ si̱ dagahuînꞌ riñan chrej nâ gidigân ley gàꞌ mánj.
Gakï̱nꞌ nne ruhuâ nimânjNùnj huin si ga̱to̱ꞌ ràꞌaj. Hiôꞌ ni̱ ley huin gakï̱nꞌïn nga na̱nj nîꞌ. Sani̱ nun gi̱niꞌín ahuin sa huin gakï̱nꞌïn si nuhuiꞌ ley gidigân riñânj; dadinꞌ huê danj na̱nj nun niꞌín si gakï̱nꞌïn huin guendâ huin ruhuâj si ga̱ doj nej rasu̱un du̱ꞌhue̱e riñânj, si nuhuiꞌ si gataj ley si huin gakï̱nꞌïn: “Si̱ gahuinꞌ ruhuâꞌ ga̱ doj riñanꞌ nej rasu̱n hua̱ riñan nej guiì mánj.”
Sani̱ gakï̱nꞌïn, ni̱ niꞌin si gàꞌ giyiꞌnïnꞌ suun riñânj sisi̱ si̱ gaꞌhue gi̱ꞌhia gakï̱nꞌïn, ni̱ giꞌhia si ga̱nï̱n ruhuâj niꞌín doj sa gàꞌ hua rinânj; dadinꞌ nga nitaj ley hua ni̱ nitaj si hua̱ nìꞌnàꞌ gakï̱nꞌïn mánj.
Nga nun gi̱ni̱ꞌín ley; hiôꞌ ni̱ nitaj si giriñun ruhuâj si hua̱ gakï̱nꞌïn, sani̱ nga giniꞌín ley ni̱ gaꞌnïnj suun riñânj, huê danj ni̱ ganahuin nìꞌnàꞌ gakï̱nꞌïn riñânj.
Hiôꞌ ni̱ gahuí, huê danj ni̱ giniꞌín si ley gi̱ꞌhiaj ga̱na̱huin nìꞌnàj, ni̱ huej gi̱ꞌhiaj gàhuìj na̱nj ánj;
dadinꞌ gakï̱nꞌïn, ni̱ garânj sunj ley guendâ gi̱di̱gañuꞌun ñùnj ni̱ giꞌhia si dagahuín riñan gakï̱nꞌïn, ni̱ rayiꞌî guendâ giꞌhia gakï̱nꞌïn ni̱ gahuí.
Huê danj ni̱ yàngàꞌ hia ni̱ sa gèe huin si-ley Ma̱ꞌan Ñaꞌanj an, huê danj na̱nj sa gèe huin sun giyiꞌnïnꞌ giꞌhiaj Ma̱ꞌan Ñaꞌanj an, ni̱ ni̱ka̱ hua sa giꞌhiaj Ma̱ꞌan ni̱ sàꞌ hua̱ sa giꞌhiaj Ma̱ꞌan.
Hiôꞌ ni̱ sa sàꞌ dânj, guyumân ni̱ huej giꞌhiaj gahuí nga na̱nj nîꞌ. Sej giꞌhiaj mánj; sa giꞌhiaj gahuí huin gakï̱nꞌïn, guendâ gi̱ni̱ꞌín dàj nìko nùkuaj gakï̱nꞌïn, ni̱ garânj sunj sa sàꞌ dânj, ni̱ rayiꞌî sun giyiꞌnïn dânj ni̱ ûta gahuin nùkuaj gakï̱nꞌïn ni̱ giniꞌín si ganinï̀nꞌ nï̀nꞌ ruhuâ hua gakï̱nꞌïn.
Dadinꞌ niꞌín si ley ni̱ huin si-nànè Ma̱ꞌan Ñaꞌanj an; sani̱ ñùnj ni̱ huín sí nitaj si nùkuaj, ni̱ giꞌnï̂n dagahuín riñan gakï̱nꞌïn.
Dadinꞌ nitaj si garânj daꞌngaꞌ ruhuâj rayiꞌî nej sa giꞌhiâ; dadinꞌ ganï̂n ruhuâj gi̱ꞌhia sa sàꞌaj, sani̱ giꞌhia sa aꞌnanꞌ nun ga̱ranꞌ ruhuâj gi̱ꞌhia.
Ni̱ si nej sa nun ga̱ra̱nꞌ ruhuâj gi̱ꞌhiâ ni̱ huê nej dânj giꞌhiâ, ni̱ garânj yinaj si sa sàꞌ hia huin si-ley Ma̱ꞌan Ñaꞌanj an.
Hiôꞌ ni̱ sê ñùnj huin sa giꞌhiaj nej gakï̱nꞌ dânj mánj, nej gakï̱nꞌ màn ruhuâ nimânj huin sa giꞌhiaj.
Ni̱ niꞌín si nitaj si màn, sa hua̱ sàꞌaj ruhuâ nimânj; dadinꞌ ganï̂n ruhuâj gi̱ꞌhia sa sàꞌaj, sani̱ nitaj si giꞌhiâ sa sàꞌ ganï̂n ruhuâj.
Dadinꞌ nitaj si giꞌhiâ nej sa sàꞌ garanꞌ ruhuâj gi̱ꞌhia, dadinꞌ nej sa aꞌnanꞌ nun ga̱ranꞌ ruhuâj gi̱ꞌhia, sa aꞌnanꞌ dânj huin sa giꞌhiâ.
Ni̱ si giꞌhiâ nej sa nun ga̱ranꞌ ruhuâj, hiôꞌ ni̱ sê ñùnj huin sa giꞌhiaj mánj, nej gakï̱nꞌ màn ruhuâ nimânj huin sa giꞌhiaj.
Huê danj ni̱ garanꞌ ruhuâj gi̱ꞌhia sa sàꞌaj, sani̱ ganariꞌí ley gidigân: Si ruhuâ nimânj mân gakï̱nꞌïn.
Dadinꞌ nanè nimânj, ni̱ garanꞌ ruhuâ si di̱giꞌñunj si-nùguànꞌ Ma̱ꞌan Ñaꞌanj an;
sani̱ niꞌín si hua̱ aꞌngô ley ni̱ka̱j su̱n riñan nneè kû, dadinꞌ nun ga̱ra̱n yinaj sa taj ley gaꞌmin daꞌngá, huê danj ni̱ dagahuín riñan si-ley gakï̱nꞌ garanꞌ ruhuâ nneè kû.
Ûta nikí si raꞌán. Ahuin si gi̱ꞌhiaj ni̱ gànànìnj riñan gakï̱nꞌ ni̱ka̱j ñuꞌunj riñan nneè kû, dadinꞌ gàhuìj gi̱ꞌhia ràꞌaj.
Sani̱ gaꞌhuí si guruhuâ Ma̱ꞌan Ñaꞌanj an, dadinꞌ Ma̱ꞌan Señor Jesucristo giꞌhiaj gananînj riñan gakï̱nꞌïn. Huê danj ni̱ garânj daꞌngaꞌ ruhuâj si daꞌhuí da̱gahuín si-ley Ma̱ꞌan Ñaꞌanj an, sani̱ ñan gininaj ruhuâj ni̱ dagahuín riñan gakï̱nꞌïn na̱nj ánj.
Gi̱ꞌhiôꞌ sa garanꞌ ruhuâ Espíritu SantoNej guiì gàꞌ guyumân ruhuâ niꞌin Ma̱ꞌan Cristo ni̱ si nitaj si dagahuin ninj riñan gakï̱nꞌ garanꞌ ruhuâ nneè kú ninj huê danj ni̱ si̱ ga kastîgu riñan ninj mánj, dadinꞌ dagahuin ninj dàj rûnꞌ garanꞌ ruhuâ Ma̱ꞌan Espíritu Santo.
Dadinꞌ si-ley Ma̱ꞌan Espíritu Santo giꞌhiaj ga̱na̱huin nìꞌnàj ni̱ giꞌhia gananinj riñan si-ley gakï̱nꞌ gi̱ꞌhiaj gàhuìj.
Dadinꞌ sa nun ga̱ꞌhue gi̱ꞌhiaj ley ni̱ gaꞌhue giꞌhiaj Ma̱ꞌan Ña̱ꞌanj an, dadinꞌ síi ni̱ gahuin sôꞌ ꞌngo̱ sí nitaj guesâ, huê danj ni̱ gaꞌnḯn Ma̱ꞌan Ñaꞌanj an gaꞌnaꞌ Daꞌnin Jesús ni̱ gahuin dàj rûn huin sí gakï̱nꞌïn ni̱ gahuij rayiꞌî gakï̱nꞌïn, ni̱ giꞌhiaj ga̱nanj riñan gakï̱nꞌïn.
Ni̱ sa ni̱ka̱ gidigân ley ni̱ gaꞌhue dagahuînꞌ sa taj ley, dadinꞌ nitaj si achêꞌ ni̱ nitaj si giꞌhiôꞌ dàj rûnꞌ garanꞌ ruhuâ nneè kuꞌ, dadinꞌ giꞌhiôꞌ dàj rûnꞌ garanꞌ ruhuâ Ma̱ꞌan Espíritu Santo.
Dadinꞌ nej guiì nun ga̱ꞌnga̱ nàkà ñûn ni̱ giꞌhiaj ninj sa ganï̂n ruhuâ nneè kú ninj; sani̱ nej guiì gaꞌnga nàkà giꞌhiaj Ma̱ꞌan Espíritu Santo, ni̱ ganï̂n ruhuâ ninj gi̱ꞌhiaj ninj sa garanꞌ ruhuâ Ma̱ꞌan Espíritu Santo.
Dadinꞌ si gi̱ꞌhiôꞌ nej sa garanꞌ ruhuâ nneè kuꞌ ni̱ gàhuìꞌ nimûnꞌ, sani̱ si gi̱ꞌhiôꞌ nej sa garanꞌ ruhuâ Ma̱ꞌan Espíritu Santo ni̱ gà nìꞌnàꞌ nimûnꞌ ni̱ ga̱ dïnꞌïnj ruhuôꞌ.
Dadinꞌ si giꞌhiôꞌ daranꞌ nej sa garanꞌ ruhuâ nneè kuꞌ ni̱ unïnꞌ ngà Ma̱ꞌan Ñaꞌanj an; dadinꞌ naꞌhuej ruhuôꞌ ni̱ nitaj si dagahuînꞌ sun giyiꞌnïnꞌ riñunꞌ giꞌhiaj Ma̱ꞌan Ñaꞌanj an mánj;
ni̱ nej guiì dagahuin nej sa garanꞌ ruhuâ nneè kú ni̱ nitaj si dagahuin ninj nej sa garanꞌ ruhuâ Ma̱ꞌan Ñaꞌanj an mánj.
Ni̱ si nne Ma̱ꞌan Cristo ruhuâ nimân nej suj, ni̱ hua̱ nìꞌnàꞌ nanè nimân nej suj ni̱ nùnj huin si gàꞌ gahuiꞌ nneè kú nej suj giꞌhiaj gakï̱nꞌïn, sani̱ hua̱ nìꞌnàꞌ nanè nimân nej suj rayiꞌî guendâ giꞌhiaj nej suj sa nìkàa.
Ni̱ si nne si-Espíritu Ma̱ꞌan sa giꞌhiaj ganaꞌnï̂nj Ma̱ꞌan Jesús siganï̂nj nej nîman ruhuâ nimân nej suj, ni̱ huê Ma̱ꞌan sa ganachi nikaj Ma̱ꞌan Cristo siganï̂nj nej nîman ni̱ huê Ma̱ꞌan gi̱ꞌhiaj gànàꞌnï̀nj nneè kú nej suj sa gàꞌ gahuiꞌ dânj si gàꞌ nne Ma̱ꞌan Espíritu Santo ruhuâ nimân nej suj.
Huê danj na̱nj di̱nï̂nj, ni̱ sê man riñan nneè kûꞌ daꞌhuîꞌ mánj, si hua̱ na̱nj gi̱ꞌhiôꞌ sa garanꞌ ruhuâ nneè kuꞌ mánj;
dadinꞌ si dagahuin nej suj sa garanꞌ ruhuâ nneè kú nej suj, ni̱ gàhuìꞌ nej suj; ni̱ si dagahuin nej suj nej sa garanꞌ ruhuâ Ma̱ꞌan Espíritu Santo hiôꞌ ni̱ giꞌhiaj nej suj si gàhuìꞌ nej gakï̱nꞌ garanꞌ ruhuâ nneè kú nej suj, hiôꞌ ni̱ ganahuin nìꞌnàꞌ nej suj.
Dadinꞌ daranꞌ nej guiì ri̱ña̱n gi̱di̱gân si-Espíritu Ma̱ꞌan Ñaꞌanj an, huê nej guiì nânj huin daꞌní Ma̱ꞌan Ñaꞌanj an.
Dadinꞌ nun ga̱na̱huin ràꞌa nej suj nanè kï̱j hua ni̱ka̱j ñuꞌunj yumiguìi si giꞌnïnj nej suj gi̱ꞌhiaj sun chre nej suj riñan gakï̱nꞌïn si gu̱yuꞌhuiꞌ nej suj mánj, dadinꞌ gàꞌ ganahuin ràꞌa nej suj Ma̱ꞌan Espíritu ni̱ nagiꞌhiaj da̱ꞌnin nej suj, hia̱j ni̱ ga̱ꞌhue ga̱ꞌmi̱n nùkuaj nej suj: “Tâ lij, Tâ.”
Huê gè Ma̱ꞌan Espíritu Santo ganataꞌ gunïn nanè nimûnꞌ, si huînꞌ daꞌní Ma̱ꞌan Ñaꞌanj an.
Ni̱ guendâ huînꞌ daꞌní Ma̱ꞌan Ñaꞌanj an, ni̱ hua̱ nani̱ꞌhiôꞌ ga̱na̱huin ro̱ꞌôꞌ, ni̱ hua̱ nani̱ꞌhiôꞌ si ga̱na̱huin raꞌa Ma̱ꞌan Ñaꞌanj an ñu̱nꞌ ni̱ nej sa ganahuin raꞌa Ma̱ꞌan Cristo ni̱ ga̱ꞌhue ga̱na̱huin ro̱ꞌôꞌ, si gi̱ranꞌ sa̱ñu̱nꞌ dàj rûnꞌ giranꞌ sa̱ñu̱n Ma̱ꞌan Cristo, ni̱ gu̱ña̱n chre ga̱ꞌhue ga̱na̱huin hueꞌêꞌ ngà Ma̱ꞌan Cristo.
Yàngàꞌ hia ni̱ gàꞌ niꞌín si nej sañun rûnꞌ hia̱j ni̱ do̱j nï̀nꞌ gaj dadinꞌ ûta hueꞌê ga̱ riñunꞌ ngà ga̱nêꞌ ñan nne Ma̱ꞌan Cristo.
Dadinꞌ ûta huin ruhuâ yumiguì nânj gi̱ni̱ꞌin gui gimàn nej daꞌní Ma̱ꞌan Ñaꞌanj an riñanj.
Dadinꞌ yumiguì giꞌhiaj Ma̱ꞌan Ñaꞌanj an ni̱ dagahuin riñan sa nitaj si niꞌñanj huaa, sani̱ sê si̱ ga̱ra̱nꞌ ruhuâj da̱gahuin riñan sa nitaj si niꞌñanj hua dânj mánj, sani̱ dagahuin giꞌhiaj Ma̱ꞌan Ñaꞌanj an sani̱ hua̱ diû ni̱ gi̱yi̱ꞌnï̱n riñanj;
dadinꞌ ga̱na̱ni̱n yumiguì nânj ni̱ si̱ ganahui ni̱ huê danj na̱nj si̱ ga sañuun riñan nej guiì gimàn riñanj gàꞌ mánj, dadinꞌ ga̱na̱huin sàꞌ daranꞌ nej daꞌní Ma̱ꞌan Ñaꞌanj an.
Dadinꞌ niꞌînꞌ si daꞌ hua̱ gè yumiguìi ni̱ ûta ranꞌ sa̱ñunj, ni̱ dàj rûnꞌ ranꞌ sa̱ñu̱n ꞌngo̱ siyànàa nga ga̱ꞌnga̱ daꞌnin neꞌej huê danj giranꞌ sa̱ñu̱n yumiguìi nda gui hia̱j;
ni̱ sê man ꞌngo̱ rïn yumiguìi ranꞌ sa̱ñu̱n, dadinꞌ huê danj na̱nj ranꞌ sa̱ñu̱nꞌ, ni̱ gàꞌ si̱nï̱n rikî Ma̱ꞌan Ñaꞌanj an riñunꞌ Ma̱ꞌan Espíritu Santo, ni̱ huê danj na̱nj ûta huin ruhuôꞌ, ni̱ man si ànàꞌhuìꞌ si na̱gi̱ꞌhiaj dàꞌnìnj Ma̱ꞌan Ñaꞌanj an ñùnꞌ, ni̱ gi̱ꞌhia si ga̱na̱ni̱n nneè kûꞌ.
Dadinꞌ guendâ ganaꞌhuìꞌ Ma̱ꞌan Ñaꞌanj an ni̱ gananinꞌ; sani̱ si gàꞌ giniꞌînꞌ sa gànàꞌhuì dânj, ni̱ nitaj si niꞌñanj si huaj gànàꞌhuìj doj gàꞌ mánj;
Sani̱ si sa ànàhuìꞌ ni̱ hua̱ nun gi̱ni̱ꞌinꞌ riñanj, ni̱ gà nùkuaj ruhuôꞌ nda gi̱ni̱ꞌinꞌ riñanj.
Ni̱ huê danj giꞌhiaj Ma̱ꞌan Espíritu ni̱ guruguñuꞌun nga gininaj ruhuôꞌ; dadinꞌ nun niꞌînꞌ, ahuin sa garanꞌ ruhuâ Ma̱ꞌan Ñaꞌanj an gàchìnꞌ riñanj, ni̱ Ma̱ꞌan Espíritu ûta àko gachín nìꞌhia riñan Ma̱ꞌan Ñaꞌanj an rayiꞌîꞌ ngà nej nuguanꞌ nitaj si huaj ga̱ra̱n daꞌngaꞌ ruhuôꞌ.
Sani̱ Ma̱ꞌan Ñaꞌanj an huin sa nadigiꞌñûn dàj hua ruhuâ nimûnꞌ, ni̱ niꞌin ahuin sa garanꞌ ruhuâ Ma̱ꞌan Espíritu, ni̱ Espíritu huin sa niꞌin nej sa garanꞌ ruhuâ Ma̱ꞌan Ñaꞌanj an ni̱ gachín nìꞌhia rayiꞌî nej guiì huin daꞌní Ma̱ꞌan Ñaꞌanj an.
Huînꞌ sí gàꞌ gunukuaj giꞌhiaj ga̱nanNi̱ niꞌin nej ñûnj si giꞌhiaj yu̱gui Ma̱ꞌan Ñaꞌanj an nej rasu̱un, ni̱ gurugûñuꞌun rukû daranꞌ nej guiì ꞌì ruhuâ niꞌin Ma̱ꞌan, ni̱ gakḯn Ma̱ꞌan gaꞌnaꞌ ninj dadinꞌ gàꞌ hua yu̱gui ꞌngo̱ suun gàꞌhuij riñan ninj.
Dadinꞌ Ma̱ꞌan Ñaꞌanj an ni̱ gàꞌ giniꞌin si̱nïnj dàj hua nej guiì, ni̱ huê nej guiì dânj ganaguij daꞌnga ni̱ ga̱ ninj dàj rûnꞌ hua Daꞌnin, ni̱ Daꞌnin huin sa yàhuàꞌa siganï̂nj ûta gàꞌì nej dinï̂nt.
Nej guiì ganagui Ma̱ꞌan Ñaꞌanj an, ni̱ huê nej guiì dânj huin sa gakïn; ni̱ nagiꞌhiaj sàꞌaj ninj, ni̱ nej guiì nagiꞌhiaj sàꞌaj, ni̱ giꞌhia si ga̱ne ninj ñan nne nej guiì ni̱ka̱j su̱n riñanj.
Nùnj huin si ga̱to̱ꞌ, rayiꞌî nej nânj ràꞌaj. Ni̱ si Ma̱ꞌan Ñaꞌanj an huin ngà nêꞌ, ni̱ ahuin guiì ga̱ta̱ rùhuà niꞌin ñùnꞌ ràꞌaj.
Ga ruhuâ Ma̱ꞌan Ñaꞌanj an ni̱ rikij Daꞌnin gahuiꞌ, rayiꞌî si-ga̱kïnꞌ daranꞌ nêꞌ, ni̱ si̱ gaꞌhue gi̱ri̱kij nej sa hua̱ riñan Daꞌnin dânj ga̱ riñan nêꞌ ràꞌ saj ûnꞌ.
Ahuin guiì ga̱ꞌhue ga̱ra̱n ruhuâ rayiꞌî nej guiì gàꞌ ganagui Ma̱ꞌan Ñaꞌanj an ràꞌaj. Dadinꞌ Ma̱ꞌan Ñaꞌanj an huin sa nagiꞌhiaj ni̱ka̱ nej guiì guyumân ruhuâ niꞌin Ma̱ꞌan ni̱ rayiꞌî dan ni̱ nitaj gakï̱nꞌïn tá yichrá ninj mánj.
Ahuin guiì ga̱ꞌhue gataj si hua nï̀nꞌ tá gakï̱nꞌïn yichrôꞌ ràꞌaj. Dadinꞌ gàꞌ gahuiꞌ Ma̱ꞌan Cristo; sani̱ huê danj na̱nj, gàꞌ ganaꞌnïn siganï̂nj nej nîman, ni̱ gàꞌ nne raꞌa nêꞌ huàꞌ Ma̱ꞌan Ñaꞌanj an, ni̱ nne gachín nìꞌhia rayiꞌî nêꞌ.
Ahuin si ga̱ꞌhue giꞌhiaj anêj ñùnꞌ riñan sa ꞌì ruhuâ Ma̱ꞌan Cristo ràꞌaj. Ga̱ꞌhue gi̱ꞌhiaj anêj sañuun ñùnꞌ nîꞌ, ga̱ꞌhue gi̱ꞌhiaj anêj sa ûta chìꞌ huaa ñùnꞌ nîꞌ, ga̱ꞌhue gi̱ꞌhiaj anêj guendâ ga̱ta̱ ràꞌa nej guiì ñùnꞌ nîꞌ, ga̱ꞌhue gi̱ꞌhiaj anêj yiꞌnaa ñùnꞌ nîꞌ, ga̱ꞌhue gi̱ꞌhiaj anêj guendâ ga̱chin atsìj i gi̱nunꞌ nîꞌ, ga̱ꞌhue gi̱ꞌhiaj anêj sa hua̱ ha̱i̱i ñùnꞌ nîꞌ, ga̱ꞌhue gi̱ꞌhiaj anêj yîti ñùnꞌ nîꞌ.
Dàj rûnꞌ taj riñan ñanj:Ni̱ rayiꞌî Ma̱ꞌan rèꞌ ni̱ gahuiꞌ nej ñûnj daranꞌ diû;ni̱ dàj rûnꞌ gahia nej sij nej matsïj dagahuiꞌ nej sij huê danj giꞌhiaj nej sij ngà nej ñûnj.
Sani̱ nùnj huin si giranꞌ sa̱ñu̱n nej ñûnj, sani̱ giꞌhiaj ga̱nan nej ñûnj dadinꞌ ꞌì ruhuâ Ma̱ꞌan Cristo niꞌin nej ñûnj.
Rayiꞌî dan ni̱ yìtï̀nj hua ruhuâj ni̱ nùnj huin si gàhuìj, ni̱ nùnj huin si ga̱ne nìꞌnàj, ni̱ gàꞌ si giꞌhiaj anêj nej ángel ñùnj, ni̱ gàꞌ sí huin ña̱an ni̱ gàꞌ sí nùkuaj, ni̱ gàꞌ sa hua̱ hia̱j ni̱ gàꞌ sa ga̱na̱ꞌa̱,
Ganagui Ma̱ꞌan Ñaꞌanj an yumanꞌ IsraelYàngàꞌ hia huin sa gatâ rayiꞌî Ma̱ꞌan Cristo Jesús, ni̱ sê si̱ gidigañuꞌûn mánj, yàngàꞌ hia ganataꞌ daꞌngaꞌ gaꞌnḯn Ma̱ꞌan Ñaꞌanj an ruhuâ nimânj ni̱ Ma̱ꞌan Espíritu Santo huin sa gidigân ñùnj,
ni̱ ûta gananï̂n ruhuâj ni̱ gaꞌngaj nimânj ni̱ nitaj si hua̱ dïnꞌïnj ruhuâj.
Dadinꞌ hua̱ ruhuâj si ga̱ꞌna̱ꞌ si-kastigû Ma̱ꞌan Ñaꞌanj an riñânj, ni̱ hua̱ ruhuâj si ga̱huin ane riñan Ma̱ꞌan Cristo guendâ ruhuáj ga̱na̱ni̱n nej israelita, guendâ ꞌì ruhuâj niꞌín nej dinï̂n, nej duguiꞌ maꞌán;
ni̱ huê nej sôꞌ huin Israelita, ni̱ nagiꞌhiaj dàꞌnìnj Ma̱ꞌan Ñaꞌanj an nej sôꞌ, ni̱ gaꞌna Ma̱ꞌan ni̱ gaꞌmin ngà nej sôꞌ, ni̱ guchij ꞌngo̱ duꞌhua ngà nej sôꞌ, ni̱ ga̱ꞌhuij si-ley riñan nej sôꞌ, ni̱ gata si ga̱ꞌhue ginùn ña̱ꞌa̱nj nej sôꞌ ni̱ ga̱chra̱ nej sôꞌ chraꞌa riñanj, ni̱ gata si hua̱ ꞌngo̱ sa ga̱ꞌhuij riñan nej sôꞌ.
Ni̱ rej nej sij gahuin nej sachij ganikïnꞌ riñan yumanꞌ Israel, ni̱ siganï̂nj nej sôꞌ guendâ tun, huin gaꞌnaꞌ Ma̱ꞌan Cristo, ni̱ huê Ma̱ꞌan huin Ñaꞌanj an ni̱ ni̱ka̱j sùnj riñan daranꞌ nej rasu̱un, ni̱ ga̱ꞌmi̱n hueꞌê nêꞌ riñan Ma̱ꞌan daranꞌ diû, ni̱ huê danj huin.
Ni̱ sê danj ruhuâj ga̱ta si nun ga̱huin dàj rûnꞌ gataj si-nùguànꞌ Ma̱ꞌan Ñaꞌanj an mánj; dadinꞌ sê daranꞌ nej guiì huin Israelita huin daꞌní Ma̱ꞌan Ñaꞌanj an mánj, ga̱ꞌhue ga̱huin nej guiì nàsìnùnj un daꞌnin,
ni̱ sê da̱dïnꞌ na̱nj si rej nej guiì dânj huin sachij Abraham, ni̱ ruhuaj ga̱ta si huin daranꞌ ninj daꞌní sôꞌ mánj; dadinꞌ: “Gataj Ma̱ꞌan Ñaꞌanj an riñan sij si Isaac ni̱ gayakaj gaꞌanj neꞌ ña̱an ga̱huin ñaan.”
Nânj ruhuaj ga̱ta: Si sê daranꞌ nej guiì ginikaj tun Abraham huin daꞌní Ma̱ꞌan Ñaꞌanj an mánj, sani̱ ga̱ꞌhue ga̱huin nej guiì guyumân ruhuâ niꞌin Ma̱ꞌan Jesús daꞌní Ma̱ꞌan Ñaꞌanj an na̱nj ánj.
Dadinꞌ gaꞌhuiꞌ Ma̱ꞌan Ñaꞌanj an si-nùguànꞌanj riñan sachij Abraham ni̱ sa gata huin: “Ni̱ nï̀nꞌ diû nânj gàꞌnàj, ni̱ gi̱nikaj nikat Sara neꞌej.”
Ni sê man ꞌngo̱ rïn nan huin mánj, dadinꞌ nga ginun ri̱ki Rebeca, daꞌní rej nêꞌ Isaac,
nga nï̀nꞌ ga̱chin ga̱ꞌnga̱ neꞌej dânj, ni̱ nga nï̀nꞌ ga̱chin gi̱ni̱ꞌin sa sàꞌaj ngà sa yìꞌìi, ni̱ gaꞌanj neꞌ ña̱an ni̱ ganûn sa garanꞌ ruhuâ Ma̱ꞌan Ñaꞌanj an gi̱ꞌhia ni̱ dàj rûnꞌ garanꞌ ruhuaj ganaguij, sani̱ sê rayiꞌî nej sun giꞌhiaj nej síi ni̱ ga̱na̱ni̱n nej sôꞌ dadinꞌ Ma̱ꞌan Ñaꞌanj an huin sa gakḯn nej sôꞌ.
Ni̱ gàꞌ danj gata: “Ni̱ gu̱na̱nj gi̱ꞌtsi sí yàhuàꞌa riñan sí gaꞌnga neꞌ rùkùu.”
Ni̱ huê dàj rûnꞌ nnunj riñan ñanj: “Ga ꞌì ruhuâj niꞌín Jacob, sani̱ gininj ꞌì Esaú riñânj.”
Nùnj huin, si ga̱to̱ꞌ, hia̱j ràꞌaj. Hiôꞌ ni̱ nitaj si giꞌhiaj Ma̱ꞌan Ñaꞌanj an sa ni̱ka̱a ra̱ꞌ saj ûnꞌ. Si̱ gaꞌhue ga̱to̱ꞌ danj mánj.
Sani̱ gataj Ma̱ꞌan Ñaꞌanj an gu̱nïn Moisés: “Gu̱ru̱gûñuꞌun guiì garanꞌ ruhuâj gu̱ru̱gûñuꞌun, ni̱ ga̱na̱nï̱n àko ruhuâj niꞌín guiì garanꞌ ruhuâj ga̱na̱nï̱n àko ruhuâj.”
Huê danj ni̱ sê dàj garanꞌ ruhuâ ꞌngo̱ sí ga̱huin, ni̱ sê dàj ganahuij ruhuâ ꞌngo̱ síi ganaꞌhuiꞌ sôꞌ Ma̱ꞌan Ñaꞌanj an huin, dadinꞌ Ma̱ꞌan Ñaꞌanj an ni̱ gu̱ru̱gûñuꞌun guiì garanꞌ ruhuaj.
Dadinꞌ huê danj taj riñan ñanj si-nùguànꞌ Ma̱ꞌan Ñaꞌanj an gu̱nïn Faraón: “Huê rayiꞌî dan gachrûn sùnj sòꞌ, guendâ gi̱di̱gán riñanꞌ dàj nìko nùkua, daꞌnga ni̱ gu̱nu̱na̱ nej guiì màn nï̀nꞌ gàchràꞌ riñan hioꞌó siyu̱guí.”
Huê danj ni̱ guiì garanꞌ ruhuâ Ma̱ꞌan Ñaꞌanj an, ni̱ guruguñuꞌun, ni̱ guiì garanꞌ ruhuaj ni̱ nagiꞌhiaj tsij nimân ninj.
Sani̱ ga̱ꞌhue ga̱ta̱jꞌ gu̱nḯn: “Nùnj huin saj, ni̱ gutaj gakï̱nꞌïn nej guiì ràꞌaj. Dadinꞌ ahuin sí gùnùkuaj du̱nanikàj nej sa garanꞌ ruhuâ Ma̱ꞌan Ñaꞌanj an ràꞌaj.”
Sani̱ gàꞌ si̱nï̱n gàtà dànanj gu̱nïnꞌ, hiôꞌ ni̱ ûta huînꞌ ruhuâꞌ, dadinꞌ ruhuâꞌ gùnï̀nꞌ ngà Ma̱ꞌan Ñaꞌanj an na̱nj nîꞌ. Ga̱ꞌhue ga̱ta̱j goꞌo huin hioꞌó bârru gu̱nïn sí giꞌhiaj man: “Nùnj huin saj ni̱ giꞌhiá dànanj ñùnj ràꞌaj.”
Nitaj si ni̱ka̱j su̱n sí giꞌhiaj goꞌo riñan hioꞌó bârru, ni̱ ga̱ꞌhue si huê gè hioꞌó bârru dânj giꞌhiaj sij ꞌngo̱ goꞌo hiaj a nej si giꞌhiaj sij ꞌngo̱ goꞌo ga̱ni̱ki ràꞌ saj ûnꞌ.
Hiôꞌ ràꞌaj, ni̱ si Ma̱ꞌan Ñaꞌanj an, garanꞌ ruhuâ gi̱di̱ganj si chrunj ga̱ꞌma̱n ruhuaj ni̱ hua̱ ruhuaj si giniꞌin daranꞌ nej guiì si huin ꞌngo̱ sa ûta nùkuaj, sani̱ huê danj na̱nj ûta hua nùkuaj ruhuaj ngà nej guiì giꞌhiaj gakï̱nꞌïn dadinꞌ gàꞌ hua̱ yu̱gui ninj mân ninj guendâ ga̱na̱huin ràꞌa ninj kastîgu.
Ni̱ giꞌhia dànanj guendâ ruhuaj si gi̱ni̱ꞌin nej guiì dàj nìko huaj, ni̱ gidiganj riñan nej guiì ri̱ña̱n gananï̂n àko ruhuaj ni̱ giꞌhiaj yu̱gui ni̱ nagiꞌhiaj sàꞌaj nej guiì dânj,
ni̱ huê nej guiì dânj gakïn, ni̱ nej guiì dânj huin nêꞌ, hiôꞌ ni̱ ꞌngo̱ rïn nej judío huin sa gakïn na̱nj nîꞌ, sê huê danj na̱nj gakïn nej si nàsìnùnj un nej ràꞌ saj ûnꞌ.
Dàj rûnꞌ taj riñan ñanj gachrûn Oseas:Gàtà si yiñân huin yumanꞌ nun ga̱huin yiñân,ni̱ yumanꞌ nun ga̱ ꞌì ruhuâj niꞌín, hia̱j ni̱ ꞌì ruhuâj niꞌín yumanꞌ dânj.
Ni̱ riñan nej guiì gataj Ma̱ꞌan Ñaꞌanj an: “Sê yiñân huin nej suj mánj”,ni̱ riñan nej guiì dânj gataj Ma̱ꞌan Ñaꞌanj an si huin ninj daꞌní Ma̱ꞌan Ñaꞌanj hua̱ nìꞌnàꞌa.
Ni̱ huê danj gaꞌmin Isaías rayiꞌî Israel: “Ni̱ dàj rûnꞌ man hioꞌó chru màn duꞌhua nne ña̱ꞌa̱nj huê danj gàꞌì nej daꞌní Israel, ni̱ man do̱j nej sôꞌ ga̱na̱ni̱n gi̱ꞌhiâ na̱nj ánj,
dadin nda râꞌñanj chre giꞌhiaj Ma̱ꞌan Señor sa nìkàa riñan hioꞌóo ni̱ gìsìj si-nùguànꞌanj.”
Dàj rûnꞌ gataj Isaías àsìj nâ:Ni̱ si nuhuiꞌ si gudunâj Ma̱ꞌan Señor si gahuin nêꞌ ñaanni̱ gàꞌ ganahuij nêꞌ gahuiꞌ giꞌhiaj Ma̱ꞌan Señor ni̱ka̱j su̱n riñan nej stâdu, dàj rûnꞌ giꞌhia ngà Sodoma ni̱ ngà Gomorra.
Sani̱ nej Israelita, ni̱ ganï̂n ruhuâ nej sôꞌ si giꞌhiaj nej sôꞌ sa ni̱ka̱a guendâ ganï̂n ruhuâ nej sôꞌ si dagahuin nej sôꞌ ley, sani̱ nun ga̱ꞌhue da̱gahuin nej sôꞌ ley mánj.
Nùnj huin saj ni̱ nun ga̱na̱huin ràꞌa Ma̱ꞌan Ña̱ꞌanj an nej sôꞌ ràꞌaj. Dadinꞌ hua̱j nej sij rukû ley sani̱ nitaj si guyumân ruhuâ nej sij mánj, dadinꞌ ganï̂n ruhuâ nej sij si ga̱na̱ka̱j Ma̱ꞌan Ñaꞌanj an nej sij ngà rayiꞌî nej sa giꞌhiaj nej sij, sani̱ geꞌë̂j dakó nej sij “ngà hiëj giꞌhiaj ganatûj nej sij,”
dàj rûnꞌ nnunj riñan ñanj:Ni̱ ruhuâ yumanꞌ snàꞌànj Jerusalén gùchrù ꞌngo̱ hiëj gi̱ꞌhiaj gèꞌë̀j dakó nej guiì ni̱ huej gi̱ꞌhiaj ga̱na̱tu̱ ninj;ni̱ nej guiì guyumân ruhuâ niꞌin Ma̱ꞌan Jesús, ni̱ si̱ giriꞌ ninj sinàꞌàj a mánj.
Di̱nï̂nj, sa garanꞌ ruhuâ nimânj huin, ni̱ gachín nìꞌhia riñan Ma̱ꞌan Ñaꞌanj an si gi̱ꞌhia ga̱na̱ni̱n nej Israelita.
Dadinꞌ ganatá rayiꞌî nej sij riñan nej suj ni̱ ûta ganahuij yàngàꞌ ruhuâ nej sij ni̱ dunaꞌhuej nej sij rayiꞌî Ma̱ꞌan Ñaꞌanj an, sani̱ naꞌhue ga̱ra̱n daꞌnga ruhuâ nej sij dàj da̱gahuin hueꞌê nej sij riñanj mánj.
Dadinꞌ naꞌhue ga̱ya̱ka̱j guendâ nej sij si Ma̱ꞌan Ñaꞌanj an huin sa gi̱ꞌhiaj ga̱na̱huin ni̱ka̱ nej sij, ni̱ ganï̂n ruhuâ nej sij si ngà sa giꞌhiaj nej sij ni̱ huin nej sij sí giꞌhiaj sa ni̱ka̱a, huê danj ni̱ nun gi̱ꞌhiaj nej sij sa ni̱ka̱ garanꞌ ruhuâ Ma̱ꞌan Ñaꞌanj an gi̱ꞌhiaj nej sij mánj;
dadinꞌ nda ñan guyumân ley huin ngà Ma̱ꞌan Cristo, ni̱ daranꞌ nej guiì guyumân ruhuâ niꞌin Ma̱ꞌan Cristo ni̱ ga̱ꞌhue gi̱ꞌhiaj ninj sa ni̱ka̱a.
Dadinꞌ rayiꞌî sa ni̱ka̱ gidigân ley ni̱ dànanj gachrun Moisés: “Guiì dagahuin dàj rûnꞌ taj ley, ni̱ ga̱ nìꞌnàꞌ ninj si dagahuin ninj sa taj ley.”
Sani̱ sa ni̱ka̱ gi̱ꞌhiôꞌ nga guyumân ruhuôꞌ taj dànanj: “Si̱ gatajꞌ ngà ruhuâ nimânt: Ahuin sí ga̱hui̱ ga̱ꞌa̱nj yàtàꞌa ràꞌaj. —Ni̱ nânj ruhuâj ga̱ta, si na̱du̱ninj nìkàꞌa ga̱ꞌna̱ꞌ Ma̱ꞌan Cristo —,
Ahuin, sí ga̱ꞌhue gi̱ni̱nj ga̱ꞌa̱nj riki hioꞌóo ràꞌaj.” (Nânj ruhuaj ga̱ta, si gi̱ꞌhiôꞌ si gànàsìj Ma̱ꞌan Cristo siganï̂nj nej nîman).
Sani̱ dàj taj riñan ñanj si-nùguànꞌ Ma̱ꞌan Ñaꞌanj an ràꞌaj. “Nìchrùnꞌ riñanꞌ hua si-nùguànꞌ Ma̱ꞌan Ñaꞌanj an, ni̱ manj ruhuâ duꞌhuât ni̱ manj ruhuâ nimânt.” Nânj huin nuguanꞌ guyumân ruhuâ nej ñûnj ni̱ rayiꞌî dan ganataꞌ nej ñûnj riñan nej suj:
Ni̱ si gànàtàꞌ ngà duꞌhuât si Jesús huin Ma̱ꞌan Señor, ni̱ si gùyùmàn ruhuâꞌ ngà ruhuâ nimânt si Ma̱ꞌan Ñaꞌanj an ganachi nikaj Ma̱ꞌan Jesús siganï̂nj nej nîman, hiôꞌ ni̱ ga̱na̱ni̱nꞌ.
Dadinꞌ ngà ruhuâ nimûnt guyumân ruhuôꞌ guendâ gi̱ꞌhiôꞌ sa ni̱ka̱a, sani̱ ngà duꞌhuôꞌ ganatôꞌ si Ma̱ꞌan Jesús huin Ma̱ꞌan Señor ni̱ ga̱na̱ni̱nꞌ.
Dadinꞌ huê danj taj riñan ñanj si-nùguànꞌ Ma̱ꞌan Ñaꞌanj an: “Ni̱ daranꞌ nej guiì guyumân ruhuâ niꞌin Ma̱ꞌan Jesús, ni̱ si̱ dunânj ñuꞌun ninj mánj.”
Ni̱ nitaj si giꞌhiaj ni̱nïnj nej Israelita ngà nej guiì nàsìnùnj un, dadinꞌ huej huin Ma̱ꞌan Señor riñan gu̱ña̱n nguèj yiꞌnïnꞌ dânj, ni̱ ga̱ꞌhue gàꞌhuìꞌ nìko sa gàchìnj daꞌ goꞌngo̱ ninj riñanj.
Dàj rûnꞌ taj riñan ñanj: “Dadinꞌ daranꞌ nej guiì ganataꞌ duꞌhua siyu̱gui Ma̱ꞌan Señor, ni̱ ga̱na̱ni̱n ninj.”
Dàj gi̱ꞌhiaj nej guiì, ga̱ꞌmi̱n ninj ngà Ma̱ꞌan Jesús si hua̱ nitaj si guyumân ruhuâ ninj niꞌin ninj Ma̱ꞌan ràꞌaj. Dàj giꞌhiaj ninj gùyùmàn ruhuâ ninj si nun gu̱nïn ninj rayiꞌî Ma̱ꞌan Jesús ràꞌaj. Ni̱ dàj gi̱ꞌhiaj ninj gu̱nïn ninj si nitaj sí gànàtàꞌ rayiꞌî Ma̱ꞌan Jesús riñan ninj ràꞌaj.
Dàj gi̱ꞌhiaj nej sôꞌ gànàtàꞌ nej sôꞌ si nun gàꞌnï̀nj Ma̱ꞌan Ñaꞌanj an ga̱ꞌa̱nj nej sôꞌ ràꞌaj. Dàj rûnꞌ nnunj riñan ñanj: “Ni̱ ûta hueꞌê giꞌhiaj nej sí gaché ganataꞌ nuguanꞌ gi̱ꞌhiaj ga̱ dïnꞌïnj ruhuâ nej guiì, ni̱ nuguanꞌ gi̱ꞌhiaj ga̱na̱ni̱n ninj.”
Sani̱ sê daranꞌ nej guiì ganahuin ràꞌa nuguanꞌ giꞌhiaj ga̱na̱ni̱n ninj mánj; dadinꞌ huê danj gataj Isaias: “Señor. Ahuin nej guiì guyumân ruhuâ nuguanꞌ duyingaꞌ nej ñûnj ràꞌaj.”
Huê danj ni̱ guendâ gùyùmàn ruhuâ nej guiì ni̱ gàꞌ si̱nï̱n daꞌhuiꞌ ninj gu̱nïnꞌ ninj, ni̱ nuguanꞌ daꞌhui ninj gu̱nïn ninj, huin si-nùguànꞌ Ma̱ꞌan Ñaꞌanj an.
Sani̱ ñùnj tâ: Ni̱ nun gu̱nïn ninj mínj.Dadinꞌ nda ganûn riñan hioꞌóo gaché ganataꞌ nej sôꞌ si-nùguànꞌ Ma̱ꞌan Ñaꞌanj an,ni̱ guchij nda ñan ganahuij riñan hioꞌóo ruhuâ yumiguìi.
Ni̱ huê danj na̱nj gàchìnj naꞌan nej suj: Ni̱ nun ga̱ra̱n daꞌngaꞌ ruhuâ nej Israelita nuguanꞌ nânj ràꞌ saj ûn. Gàꞌ si̱nï̱n gataj Ma̱ꞌan Ñaꞌanj an nga garânj sunj gaꞌmin Moisés:Gi̱ꞌhia si ga̱huin yìkòj ruhuâ nej suj niꞌin nej suj aꞌngô yumanꞌ nitaj si huin yiñân;ni̱ gi̱ꞌhia si̱ gi̱na̱ꞌan ruhuâ nej suj niꞌin nej suj aꞌngô yumanꞌ nun ga̱ꞌhue ga̱ya̱ka̱j guendâ.
Ni̱ nun ga̱nï̱n yuꞌhuiꞌ ruhuâ Isaias nga gaꞌmin sôꞌ giꞌhiaj Ma̱ꞌan Ñaꞌanj an:Nej guiì nun gànàꞌhuìꞌ ñùnj ni̱ gànàrìꞌ ninj ñùnj;ni̱ gidigán Maꞌán riñan nej guiì nun gàchìnj naꞌanj rayiꞌî.
Sani̱ nga gaꞌmin Isaias giꞌhiaj Ma̱ꞌan Ñaꞌanj an rayiꞌî nej Israelita ni̱ gataj sôꞌ: “Nu̱guí gudukuín raꞌá riñan ꞌngo̱ yumanꞌ naꞌhuej gùyùmàn ruhuâ niꞌin ñùnj ni̱ gatâ dàj gi̱ꞌhiaj yumanꞌ dânj sani̱ giꞌhiaj yumanꞌ dânj dàj garanꞌ ruhuaj na̱nj ánj.”
Nej Israelita gàꞌ gananinHiôꞌ ni̱: Gudunâj Ma̱ꞌan Ñaꞌanj an yiñan nga na̱nj nîꞌ. Sê danj huin mánj. Dadinꞌ dàj rûnꞌ ñùnj ni̱ sí Israelita huín, ni̱ riñan dan sachij Abraham gaꞌná, ni̱ gahui riki yiꞌnïnꞌ Benjamín.
Nun gudunâj Ma̱ꞌan Ñaꞌanj an yiñan mánj, dadinꞌ gàꞌ si̱nï̱n yumanꞌ dânj gakïn. Ni̱ nun niꞌin nej suj dàj taj riñan si-nùguànꞌ Ma̱ꞌan Ñaꞌanj an rayiꞌî Elías ràꞌ saj ûnꞌ. Dàj garânj ruhuâ sôꞌ rayiꞌî nej Israelita riñan Ma̱ꞌan Ñaꞌanj an, ni̱ gataj sôꞌ:
“Señor, dagahuiꞌ nej sij nej si-profeta Ma̱ꞌan rèꞌ, ni̱ duguane nej sij si-nâ Ma̱ꞌan rèꞌ nna hiëj; ni̱ ꞌngo̱ rḯn gunâj ni̱ ûta ganahuij ruhuâ nej sij da̱gahuiꞌ nej sij ñùnj.”
Sani̱ nanikàj Ma̱ꞌan Ñaꞌanj an ni̱ gata gu̱nïn sij. “Gàꞌ gudunâ chi̱j mîn nej sí Israelita nun ga̱nikïnꞌ rúdàkòj riñan Baal.”
Huê gè danj hua diû nânj ni̱ gunâj ꞌngo̱ yiꞌnïnꞌ nej sí gàꞌ ganagui Ma̱ꞌan Ñaꞌanj an ni̱ gi̱ꞌhiaj su̱nu ngà nej sôꞌ.
Hiôꞌ ràꞌaj. Ni̱ nun gìrìꞌ nej Israelita nej sa nanaꞌhuiꞌ nej sôꞌ mínj, sani̱ nej Israelita dagahuin ni̱ ganagui Ma̱ꞌan Ñaꞌanj an nej sôꞌ ni̱ giriꞌ nìꞌhiaj nej sôꞌ ni̱ gahuin nej sôꞌ yiñán Ma̱ꞌan Ñaꞌanj an, sani̱ ganahuin tsì ruhuâ nimân aꞌngô da̱ꞌa̱j nej Israelita;
dàj rûnꞌ taj riñan ñanj: “Ni̱ gaꞌhuiꞌ Ma̱ꞌan Ñaꞌanj an espíritu gi̱ꞌhiaj sisi̱ si̱ garânj daꞌngaꞌ ruhuâ nej sij, hua̱ rune ñan nej sij sani̱ naꞌhue gìyìgï̀n gi̱ni̱ꞌhiaj nej sij, tàj hiuꞌuj u ruhuâ rakïj nej sij sani̱ naꞌhue gu̱nïn nej sij, ni̱ huê danj giꞌhiaj nej sij nda gui hia̱j.”
Ni̱ huê danj gataj David:Ni̱ ñan huin giꞌñanj màn nej sij yâ nej sij ni̱ gi̱ni̱nj yinu̱u ngà nnanj,ni̱ ge̱ꞌë̱j dakó nej sij ni̱ giranꞌ sa̱ñu̱n nej sij;
Ni̱ ga̱huin du̱chri nej sij hiôꞌ ni̱ si̱ giyigï̀n gi̱niꞌhiaj nej sij, ni̱ gi̱ranꞌ sa̱ñu̱n nìgànj nej sij.
Giꞌhiaj Ma̱ꞌan Ñaꞌanj an si ga̱na̱ni̱n nej sí nàsìnùnj unHiôꞌ ni̱ gàtà: Ni̱ guendâ ganatûj nej Israelita ni̱ rayiꞌî dan ni̱ gàꞌ ꞌngo̱ si̱ ga̱ꞌhue ga̱na̱chi nej sij mínj. Sê dan huin mánj; sani̱ rayiꞌî guendâ nun ga̱ꞌhue̱j nej sij da̱gahuin nej sij ni̱ giꞌhiaj Ma̱ꞌan Ñaꞌanj an si ga̱ꞌhue ga̱na̱ni̱n nej sí nàsìnùnj un, huê danj ni̱ giꞌhiaj Ma̱ꞌan Ñaꞌanj an si ga̱huin yìkòj ruhuâ nej sij niꞌin nej sij nej sôꞌ.
Ni̱ guendâ nun ga̱ꞌhue̱j nej sij da̱gahuin nej sij, ni̱ gaꞌhue giniꞌin nej guiì màn nï̀nꞌ gàchràꞌ ruhuâ yumiguìi si-nùguànꞌ Ma̱ꞌan Ñaꞌanj an, ni̱ sê dànanj ga̱ꞌhue ga̱ra̱n sun Ma̱ꞌan Ñaꞌanj an nej sij ni̱ gunïn ûta gàꞌì nej guiì nàsìnùnj un si-nùguànꞌanj gi̱ꞌhiaj nej sij nga na̱gi̱ꞌhiaj sàꞌ ñûn Ma̱ꞌan Ñaꞌanj an nej sij mínj.
Sani̱ gaꞌmînj riñan nej suj nej sí nàsìnùnj dânj. Dadinꞌ ñùnj huin sí gidigân si̱nï̱n riñan nej suj, ni̱ ûta nikaj chre̱ ngà sun ganahuin raꞌá,
Sani̱ giꞌhia dànanj dadinꞌ garanꞌ ruhuâj si ga̱huin yìkòj ruhuâ nej sí ni̱ka̱j tún niꞌin nej sôꞌ nej suj, ni̱ ga̱ꞌhue ga̱na̱ni̱n nùnj huin si do̱j nej sôꞌ.
Ni̱ si guendâ guxun Ma̱ꞌan Ñaꞌanj an nej sij riñanj ni̱ gaꞌhue ganaꞌmin nej guiì nàsìnùnj màn ruhuâ yumiguìi ngà Ma̱ꞌan. Ni̱ dàj ga̱huin nga ga̱na̱huin ràꞌa ñûn Ma̱ꞌan Ñaꞌanj an nej sij ràꞌaj. Dàñùn ganaꞌnïn ñûn nej sij siganï̂nj nej guiì gàꞌ gahuiꞌi gi̱ꞌhiaj Ma̱ꞌan Ñaꞌanj an.
Ni̱ si sa gèe huin rachrún si̱nï̱n gaꞌhuiꞌ nej sij riñan Ma̱ꞌan Ñaꞌanj an, ni̱ huê sa gèe huin kïnj arina gunâj dânj nej na̱nj ánj; ni̱ si sa gèe huin hiaꞌa ꞌngo̱ chrun ni̱ huê sa gèe huin raꞌa chrun dânj.
Ni̱ si gaꞌnêj Ma̱ꞌan Ñaꞌanj an da̱ꞌa̱j nej Israelita gahuin raꞌa chrun dânj, ni̱ gidaꞌa sòꞌ huin chrun olibo kï̱j ï ni̱ gunutaj sòꞌ raa̱ chrun olibo sàꞌa, ni̱ giriꞌ nìꞌhiâꞌ gahuin nùkuâꞌ giꞌhiaj hiaꞌa chrun olibo sàꞌ dânj ni̱ giriꞌ nne chrun dânj rayiꞌî dan gaꞌhue hua nìꞌnàꞌ,
ni̱ si̱ gatajꞌ si ûta huînꞌ doj gàꞌ daꞌ nej Israelita mánj; niꞌhiajꞌ dadinꞌ sêꞌ ganahuin ràꞌa si̱nï̱n si-nùguànꞌ Ma̱ꞌan Ñaꞌanj an ni̱ gaꞌhuiꞌ riñan nej sij mánj, gi̱nun ruhuâꞌ si gàꞌ si̱nï̱n riñan nej sij guyumanj ni̱ nda neꞌ rùkù guyumanj riñanꞌ na̱nj ánj.
Ga̱ꞌhue ga̱ta̱jꞌ: “Gu̱nïn raꞌa chrun dânj, ga̱ꞌne̱ nej sij sòꞌ ni̱ ga̱na̱chru̱n nej sij ñùnj riñanꞌ na̱nj ánj.”
Yàngàꞌ ni̱ rayiꞌî guendâ nun gùyùmàn ruhuâ nej sij ni̱ gaꞌnêj Ma̱ꞌan Ñaꞌanj an nej sij riñan chrun olibo sàꞌa, sani̱ sòꞌ ni̱ man rayiꞌî guendâ guyumân ruhuâꞌ ni̱ dugumînꞌ si-nùguànꞌ Ma̱ꞌan Ñaꞌanj an ni̱ ni̱kï̱nꞌ ranꞌ. Sani̱ si̱ ga nne staꞌuꞌ mánj, gi̱nun yuꞌhuiꞌ ruhuâ niꞌînꞌ Ma̱ꞌan Ñaꞌanj an ni̱ da̱gahuînꞌ riñanj na̱nj ánj.
Dadinꞌ si nun gi̱nikaj Ma̱ꞌan Ñaꞌanj an nimân nìko rayiꞌî nej sí Israelita, ni̱ huê danj na̱nj si̱ ginika nimân nìko rayiꞌîꞌ mánj.
Gi̱niꞌhiaj sòꞌ, dadinꞌ Ma̱ꞌan Ñaꞌanj an ni̱ ûta sàꞌaj, sani̱ huê danj na̱nj chrunj ga̱ꞌman ruhuaj niꞌin nej guiì giꞌhiaj gakï̱nꞌïn riñanj, sani̱ chrunj ga̱na̱nï̱n àko ruhuaj niꞌin sòꞌ, si gananï̂n àko ruhuâꞌ niꞌînꞌ aꞌngô nej guiì; ni̱ si nitaj si giꞌhiâꞌ dànanj ni̱ huê danj na̱nj gi̱ꞌhiaj ane sòꞌ riñanj na̱nj ánj.
Ni̱ huê danj ga̱ꞌhue gi̱ꞌhiaj Ma̱ꞌan Ñaꞌanj an ngà nej sôꞌ, ni̱ si gùyùmàn ruhuâ nej sôꞌ, ni̱ ga̱ꞌhue gùnùtàꞌ ñûn Ma̱ꞌan Ñaꞌanj an nej sôꞌ raa̱ chrun olibo sàꞌaj, dadinꞌ ûta nùkuaj Ma̱ꞌan Ñaꞌanj an ni̱ ga̱ꞌhue gùnùtàꞌ ñunj raa̱ chrun olibo sàꞌ dânj nej sôꞌ.
Dadinꞌ si gaꞌneꞌ Ma̱ꞌan Ñaꞌanj an sòꞌ raa̱ chrun olibo kï̱j ï, ni̱ nitaj si giri daꞌngaj si gànàtàꞌ raa̱ chrun olibo sàꞌa sani̱ gunutaj sòꞌ raa̱ chrun olibo sàꞌa, huê danj na̱nj ga̱ꞌhue ga̱ꞌne sòꞌ ni̱ gùnùtàꞌ ñunj raa̱ chrun olibo sàꞌ dânj nej sij, dadinꞌ huê gè raa̱ chrun olibo sàꞌ dânj gàꞌ gitá nej sij, ni̱ si̱ gaꞌhue gùnùtàꞌ ñûnj nej sij raa̱ chrun olibo sàꞌ dan ràꞌ saj ûnꞌ.
Nda diû ganahuij yumiguìi ni̱ ga̱na̱ni̱n nej IsraelitaDadinꞌ nun ga̱ra̱nꞌ ruhuâj, sisi̱ si̱ giniꞌin nej suj rayiꞌî nuguanꞌ hua̱ huì nânj, man di̱nï̂nj, daꞌnga ni̱ si̱ ganï̂n ruhuâ nej suj si ûta huin nej suj doj gàꞌ mánj: Dadinꞌ ganahuin tsì ruhuâ nimân da̱ꞌa̱j nej guiì Israelita, daꞌnga ni̱ giniꞌin ûta gàꞌì nej sí nàsìnùnj un si-nùguànꞌ Ma̱ꞌan Ñaꞌanj an;
huê danj ni̱ nda râꞌñanj chre ni̱ gi̱ꞌhiaj Ma̱ꞌan Ñaꞌanj an si ga̱na̱ni̱n daranꞌ nej guiì màn Israel, dàj rûnꞌ nnunj riñan ñanj:Ni̱ ruhuâ yumanꞌ snàꞌànj Jerusalén gaꞌnaꞌ Ma̱ꞌan sa du̱nanin nej guiì,ni̱ ga̱ꞌne si-ga̱kïnt nej guiì Israelita.
Ni̱ nânj ga̱huin ꞌngo̱ duꞌhua gùchìj ngà nej sij,nga ga̱ꞌne si-ga̱kïnt nej sij.
Huê danj ni̱ rayiꞌî nuguanꞌ giꞌhiaj ga̱na̱ni̱n nej guiì, ni̱ huin nej judío sí gunïnꞌ ngà Ma̱ꞌan Ñaꞌanj an, daꞌnga ni̱ gaꞌhue ga̱na̱huin ràꞌa nej suj si-nùguànꞌ Ma̱ꞌan Ñaꞌanj an; sani̱ hua̱ na̱nj huin nej sij sí ganagui Ma̱ꞌan Ñaꞌanj an, ni̱ ꞌì ruhuâ Ma̱ꞌan Ñaꞌanj an niꞌin nej sij dadinꞌ gàꞌ ganaguij rej nej sij.
Dadinꞌ nga gaꞌhuiꞌ chre Ma̱ꞌan Ñaꞌanj an ꞌngo̱ sunuj u riñan nej guiì ni̱ nitaj si ganachinꞌ ñunj sunuj gaꞌhuij dânj gàꞌ mánj, ni̱ gàꞌ danj ni̱ nitaj si giniꞌñunj guendâ ga̱na̱kïn nej guiì dânj mánj.
Dadinꞌ huê danj giꞌhiaj nej suj aꞌngô diû ni̱ nun ga̱ꞌhue da̱gahuin nej suj riñan Ma̱ꞌan Ñaꞌanj an, sani̱ hia̱j ni̱ giriꞌ nìꞌhiaj nej suj ni̱ guruguñuꞌunj Ma̱ꞌan Ñaꞌanj an nej suj, rayiꞌî guendâ nun da̱gahuin nej sôꞌ riñan Ma̱ꞌan,
hia̱j ni̱ huê danj na̱nj naꞌhuej nej sôꞌ da̱gahuin nej sôꞌ, ni̱ huê dàj rûnꞌ giꞌhiaj Ma̱ꞌan Ñaꞌanj an nga gananï̂n àko ruhuaj niꞌin nej suj, ni̱ huê danj na̱nj giriꞌ nìꞌhiaj nej sij ni̱ gananï̂n àko ruhuâ Maꞌan niꞌin nej sij.
Dadinꞌ giꞌhiaj Ma̱ꞌan Ñaꞌanj an si dagahuin daranꞌ nej guiì riñanj, daꞌnga ni̱ ga̱ꞌhue gu̱ru̱gûñuꞌun daranꞌ ninj.
Ûta nìko ni̱ gùnùn nï̀nꞌ ruhuâ niꞌin Ma̱ꞌan Ñaꞌanj an ni̱ chru̱n nï̀nꞌ ruhuaj. Ni̱ ꞌnïnj huì nï̀nꞌ ruhuâ sa niꞌin, ni̱ hua huì nï̀nꞌ ruhuâ si-chrej Ma̱ꞌan Ñaꞌanj an ni̱ gàꞌ si ꞌngo̱ nej guiì si̱ gaꞌhue ga̱ra̱n daꞌngaꞌ ruhuâ daranꞌ sa niꞌin Ma̱ꞌan Ñaꞌanj an mánj.
Dadinꞌ “ahuin sí niꞌin dàj hua sa ganï̂n ruhuâ Ma̱ꞌan Señor ràꞌaj. Ni̱ ahuin sí nagaꞌhuiꞌ chrej e riñan Ma̱ꞌan Señor ràꞌaj.
Ahuin sí gàꞌ gaꞌhuiꞌ si̱nï̱n ꞌngo̱ rasu̱un raꞌa Ma̱ꞌan Señor, hiôꞌ ni̱ neꞌ rùkù ni̱ nagaꞌhuij aꞌngô rasu̱un ràꞌa sôꞌ ràꞌaj.”
Nàgàꞌhuìꞌ nej suj ma̱ꞌan nej suj riñan Ma̱ꞌan Ñaꞌanj anHuê danj na̱nj di̱nï̂nj, ni̱ gachín nìꞌhia riñan nej suj rayiꞌî guendâ gananï̂n àko ruhuâ Ma̱ꞌan Ñaꞌanj an ngà nêꞌ, ni̱ nàgàꞌhuìꞌ nej suj ma̱ꞌan nej suj riñanj ni̱ ga̱huin nneè kú nej suj dàj rûnꞌ huin ꞌngo̱ yuku hua̱ nìꞌnàꞌ gaꞌhuiꞌ nej síi riñan Ma̱ꞌan Ñaꞌanj an, ni̱ si̱ giꞌhiaj nej suj gakï̱nꞌïn riñanj, ni̱ gi̱ꞌhiaj nej suj sa garanꞌ ruhuaj, ni̱ huê danj ginùn ña̱ꞌa̱nj nej suj Ma̱ꞌan.
Si̱ giꞌhiaj nej suj dàj rûnꞌ ꞌhiaj nej sí màn ruhuâ yumiguì nânj, na̱du̱na̱ nej suj sa gi̱ꞌhiaj nej suj dàj huin chru̱n nej suj ni̱ dàj garânj daꞌnga ruhuâ nej suj, daꞌnga ni̱ gi̱ni̱ꞌin nej suj ahuin sa garanꞌ ruhuâ Ma̱ꞌan Ñaꞌanj an, ni̱ dàj hua sa ûta garanꞌ ruhuaj ni̱ dàj garanꞌ ruhuaj ga̱ ni̱ka̱ nej guiì.
Huê danj ni̱ gatâ, riñan daꞌ ꞌngo̱ nej suj, dadinꞌ ganahuin raꞌá sunuj u giꞌhiaj Ma̱ꞌan Ñaꞌanj an, ni̱ si̱ ganï̂n ruhuâ nej suj si aꞌnïnꞌ nej suj doj riñan aꞌngô nej duguiꞌ nej suj dadinꞌ gu̱ña̱n huin nej suj, sìkàꞌ ga̱nï̱n ruhuâ nej suj rayiꞌî nej ma̱ꞌan nej suj, dàj nìko ma̱ꞌan guyumân ruhuâ daꞌ ꞌngo̱ nej suj giꞌhiaj Ma̱ꞌan Ñaꞌanj an.
Dadinꞌ ꞌngo̱ rïn nneè kú nêꞌ hua sani̱ gàꞌì yiꞌnïnꞌïn nika, sani̱ sê gu̱ña̱n hua si-su̱n daꞌ goꞌngo̱ nej yiꞌnïnꞌ dânj mánj,
huê danj na̱nj huaj siganï̂nj nêꞌ, ni̱ hua̱ ûta gàꞌì rûnꞌ, sani̱ ꞌngo̱ rïn nneè kú Ma̱ꞌan Cristo huin nêꞌ, ni̱ sun giꞌhiaj ꞌngo̱ꞌ ni̱ niꞌñan riñan aꞌngôꞌ.
Huê danj ni̱ hua̱ gàꞌì suun rikî Ma̱ꞌan Ñaꞌanj an riñan nêꞌ, ni̱ dàj na̱nj hua ma̱ꞌan sun dânj, ni̱ si hua̱ ꞌngo̱ nej suj ganahuin ràꞌa sun gànàtàꞌ dàj ga̱huin, ni̱ ga̱ra̱n sun nej suj dàj nìko ma̱ꞌan guyumân ruhuâ nej suj;
ni̱ si rikî Ma̱ꞌan Ñaꞌanj an suun riñan nej suj guendâ gu̱na̱nj gi̱tsi nej suj riñan aꞌngô nej guiì, ni̱ ga̱ nìhiàꞌ ruhuâ nej suj ni̱ gu̱na̱nj gi̱tsi nej suj riñan ninj; ni̱ si rikî Ma̱ꞌan Ñaꞌanj an suun riñan nej suj guendâ gi̱di̱gân nej suj si-nùguànꞌ Ma̱ꞌan Ñaꞌanj an ni̱ ga̱ nìhiàꞌ ruhuâ nej suj ni̱ gi̱di̱gân nej suj.
Ni̱ si rikî Ma̱ꞌan Ñaꞌanj an suun riñan nej suj guendâ na̱gi̱ꞌhiaj yìtï̀nj nej suj ruhuâ nej guiì, ni̱ du̱guꞌnïnꞌ nej suj na̱gi̱ꞌhiaj yìtï̀nj nej suj ruhuâ nej guiì; ni̱ si ganï̂n Ma̱ꞌan Ñaꞌanj an ganikïnꞌ nej suj guendâ ga̱daꞌngaꞌ nej suj rasu̱un, ni̱ hueꞌê gadaꞌngaꞌ nej suj rasu̱un; ni̱ si ganï̂n Ma̱ꞌan Ñaꞌanj an si gi̱nikaj ñuꞌunj nej suj, ni̱ hueꞌê gi̱ni̱kaj ñuꞌunj nej suj ni̱ ga̱ nìhiàꞌ ruhuâ nej suj, ni̱ si guruguñuꞌunj nej suj aꞌngô nej guiì ni̱ ga̱ nìhiàꞌ ruhuâ nej suj nga sun giꞌhiaj nej suj.
Sa daꞌhui nej guiì nìkòꞌ rukû Ma̱ꞌan Jesús gi̱ꞌhiaj ninjGa̱ ꞌì yàngàꞌ ruhuâ nej suj niꞌin nej suj nej duguiꞌ nej suj. Ni̱ gu̱du̱nâj nej suj chrej aꞌnanꞌan, ni̱ du̱guꞌnïnꞌ nej suj guendâ gi̱ꞌhiaj nej suj sa sàꞌaj.
Ga̱ ꞌì ruhuâ nej suj niꞌin nej suj ꞌngo̱ ni̱ aꞌngô nej duguiꞌ nej suj ni̱ ga̱ ꞌì ruhuâ nej suj ni̱ ga̱ gu̱ña̱n ruhuâ nej suj; ni̱ gi̱nikaj chre̱j nej suj ngà nej dinḯn nej suj, ni̱ gàꞌ si̱nï̱n ga̱ta̱j niꞌñanj nej suj nej dinḯn nej suj.
Hio ga̱ nej suj, ni̱ si̱ ga rùmìn nej suj; gi̱nun ña̱ꞌa̱n ruhuâ nanè nimân nej suj, ni̱ gu̱na̱nj gi̱tsi nej suj riñan Ma̱ꞌan Señor.
Ga̱ nìhiàꞌ ruhuâ nej suj ni̱ gànàꞌhuìj nej suj Ma̱ꞌan Jesús; ni̱ si giranꞌ sa̱ñu̱n nej suj ni̱ ga̱ nùkuaj ruhuâ nej suj; ni̱ si̱ gudunâj nej suj guendâ ga̱ꞌmi̱n nej suj ngà Ma̱ꞌan Ñaꞌanj an mánj.
Gàꞌhuìꞌ nej suj sa ga̱chin riñan nej dinï̂nt; ni̱ gàꞌhuìꞌ nej suj dukuâ nej suj gùnàj nej dinï̂nt ꞌna̱ꞌ aꞌngô yumanꞌ snàꞌànj an.
Ga̱ꞌmi̱n hueꞌê nej suj rayiꞌî nej guiì gata rùhuà nej suj; ni̱ ga̱ꞌmi̱n hueꞌê nej suj riñan ninj, ni̱ si̱ gaꞌmin kï̱j nej suj riñan ninj mánj.
Ga̱na̱huin nìhiàꞌ ruhuâ nej suj ngà nej guiì hua̱ nìhiàꞌ ruhuâ; ni̱ gu̱du̱gue̱ꞌe nej suj ngà nej guiì gudugueꞌe.
Ga̱ gu̱ña̱n ruhuâ nej suj ngà nej dinï̂nt; ni̱ si̱ ganï̂n ruhuâ nej suj si ûta huin nej suj doj, ni̱ ga̱na̱ka̱j duguiꞌ nej suj ngà nej sí nu̱n ñan niꞌin Ma̱ꞌan Ñaꞌanj an. Ni̱ si̱ ganï̂n ruhuâ nej suj si ûta niꞌin nej suj doj gàꞌ daꞌ aꞌngôꞌ nej duguiꞌ nej suj.
Si hua̱ ꞌngo̱ sí giꞌhiaj sa yìꞌìi ngà nej suj ni̱ si̱ gananikàj nej suj gi̱ꞌhiaj nej suj sa yìꞌìi ngà sôꞌ; du̱guꞌnïnꞌ nej suj gi̱ꞌhiaj nej suj sa sàꞌaj ngà daranꞌ nej guiì.
Gi̱ꞌhiaj guesâ nej suj nda andaꞌ gùnùkuaj nej suj ga̱ꞌhue, si ga̱ dïnꞌïnj gimàn nej suj ngà daranꞌ nej guiì.
ꞌÌ ruhuâj niꞌín nej suj ni̱ rayiꞌî dan ni̱ gatâ nuguanꞌ nan gu̱nïn nej suj di̱nï̂nj, ni̱ si hua̱ ꞌngo̱ sí garanꞌ ñuꞌunj nej suj ni̱ si̱ garanꞌ ñuꞌunj nej suj sôꞌ, gu̱du̱nâj nej suj si gi̱ꞌhiaj Ma̱ꞌan Ñaꞌanj an kastîgu ngà nej sôꞌ; dadinꞌ huê danj nnunj riñan ñanj si-nùguànꞌ Ma̱ꞌan Ñaꞌanj an: Ñùnj huin sa nànìkàj gi̱ꞌhiaj kastîgu ngà nej sij. “Ni̱ na̱ru̱ꞌhuej dàj na̱nj hua ma̱ꞌan sa gi̱ꞌhiaj daꞌ ꞌngo̱ nej sij, gataj Ma̱ꞌan Señor.”
Huê danj taj riñan ñanj: “Ni̱ si giniꞌînꞌ ganachinj yiꞌnaa riki sí gunïnꞌ ngàꞌ, ni̱ gàꞌhuìꞌ ya̱ sij; ni̱ si giniꞌînꞌ si ganakô sij nnee, ni̱ gàꞌhuìꞌ nnee go̱ꞌo̱ sij; ni̱ si dànanj gi̱ꞌhiáꞌ ngà sij, ni̱ ga̱na̱ka̱j sij sinàꞌàj a sij.”
Niꞌhiaj ni̱ si̱ gi̱ꞌhiaj ga̱nan sa yìꞌìi sòꞌ mánj, gi̱ꞌhiaj sa sàꞌaj ni̱ gi̱ꞌhiaj ga̱nânꞌ riñan sa yìꞌì na̱nj ánj.
Da̱gahuin daranꞌ nej suj riñan nej sí aꞌnïnꞌ ni̱ka̱j suun, dadinꞌ nitaj gàꞌ si ꞌngo̱ nej sôꞌ ganï̂n ma̱ꞌan ruhuâ gi̱nikaj sun mánj, dadinꞌ daranꞌ nej sí ni̱ka̱j suun, ni̱ Ma̱ꞌan Ñaꞌanj an ganachrûn su̱n nej sôꞌ.
Huê danj ni̱ si hua̱ ꞌngo̱ sí gunïnꞌ ngà nej sí ni̱ka̱j su̱n ganachrûn su̱n Ma̱ꞌan Ñaꞌanj an, ni̱ unïnꞌ sôꞌ ngà Ma̱ꞌan Ñaꞌanj an; ni̱ si nitaj si guyumân ruhuâ nej sôꞌ, ni̱ ma̱ꞌan nej sôꞌ giꞌhiaj si gi̱ranꞌ sa̱ñu̱n nej sôꞌ.
Dadinꞌ sê si nne nej sí guesì guendâ du̱yuꞌhuiꞌ nej sôꞌ sí giꞌhiaj sa sàꞌaj mánj, nne nej sôꞌ guendâ gi̱ꞌhiaj nej sôꞌ kastîgu nej sí giꞌhiaj sa yìꞌì. Ruhuâꞌ si si̱ giꞌhiaj nej sí ni̱ka̱j suun kastîgu sôꞌ nîꞌ. Gi̱ꞌhiaj sa sàꞌaj, ni̱ ga̱ꞌmi̱n hueꞌê nej sij rayiꞌîꞌ na̱nj ánj;
dadinꞌ nne nej sij ni̱ gunânj gi̱tsi nej sij riñan Ma̱ꞌan Ñaꞌanj an. Sani̱ si giꞌhiâꞌ sa yìꞌìi, ni̱ gu̱yuꞌhuiꞌ râj; dadinꞌ sê si̱ ni̱ka̱j sun chre nej sij mánj. Dadinꞌ huin nej sij sí gunânj gi̱tsi riñan Ma̱ꞌan Ñaꞌanj an, nne ni̱ña̱n nej sij guendâ gi̱ꞌhiaj nej sij kastîgu nej sí giꞌhiaj sa yìꞌìi.
Huê danj ni̱ ña̱ꞌa̱n huaj si dagahuînꞌ riñan nej sij, sani̱ sê man guendâ gu̱yuꞌhuîꞌ ga̱na̱huin ràꞌaꞌ kastîgu mánj, dadinꞌ garanꞌ ruhuâ daꞌngaꞌ gaꞌnḯn Ma̱ꞌan Ñaꞌanj an ruhuâ nimûnꞌ si gi̱nikaj chre̱ꞌ riñan nej sij.
Huê rayiꞌî dan ni̱ gutaꞌ nej suj sanꞌanj an ga̱na̱huin ràꞌa nej sij, dadinꞌ huin nej sij sí gunânj gi̱tsi riñan Ma̱ꞌan Ñaꞌanj an, ni̱ huê dan huin si-su̱n nej sij.
Na̱ru̱ꞌhue nej suj riñan daranꞌ nej guiì daꞌhui nej suj: Ni̱ si daꞌhui nej suj sanꞌanj gataꞌa guendâ nej sí ni̱ka̱j suun ni̱ ga̱na̱ruꞌhue nej suj sanꞌanj dânj riñan nej sôꞌ, ni̱ si gadaꞌhui nej suj sanꞌanj kuestu, ni̱ ga̱na̱ruꞌhue nej suj sanꞌanj dânj riñan nej sôꞌ; ni̱ si nun da̱gahuin nej suj riñan sí ni̱ka̱j su̱un ni̱ da̱gahuin nej suj riñan sôꞌ, ni̱ si nun gi̱nikaj chre̱j nej suj riñan ꞌngo̱ síi ni̱ gi̱nikaj chre̱j nej suj riñan sôꞌ.
Ni̱ si̱ gadaꞌhui nej suj riñan gàꞌ si ꞌngo̱ guiì mánj, ga̱ ꞌì ruhuâ nej suj niꞌin nej suj ꞌngo̱ ni̱ aꞌngô nej duguiꞌ nej suj; dadinꞌ sí ꞌì ruhuâ niꞌin duguiꞌ, ni̱ gàꞌ dagahuin sôꞌ si-ley Ma̱ꞌan Ñaꞌanj an.
Si ꞌì ruhuâꞌ niꞌînꞌ nej duguît ni̱ nitaj si giꞌhiâꞌ sa yìꞌìi ngà nej sôꞌ; ni̱ si ꞌì ruhuâꞌ niꞌînꞌ nej duguît ni̱ gàꞌ dagahuînꞌ si-ley Ma̱ꞌan Ña̱ꞌanj an.
Ni̱ rayiꞌî nej nânj, ni̱ gàꞌ niꞌin nej suj dàj hua diû nneꞌ; ni̱ gàꞌ gisîj diû si ga̱na̱ri̱ nej suj nnej e riñan nej suj dadinꞌ hia̱j ni̱ gàꞌ gahuin nìchrùnꞌ doj gui gùyùmàn sa gi̱ꞌhiaj ga̱na̱ni̱nꞌ.
Ni̱ ûta gaché ñanꞌan ni̱ gàꞌ ꞌna̱ꞌ gìyìgï̀n. Ni̱ si̱ giꞌhiôꞌ gakï̱nꞌïn, ni̱ duguꞌnï̂nꞌ ga̱rrûnꞌ mu̱ꞌûnꞌ ngà si-nùguànꞌ Ma̱ꞌan Ñaꞌanj an dadinꞌ huej huin sa giꞌhiaj gìyìgï̀n ga̱che̱ꞌ.
Ga̱che̱ꞌ dàj rûnꞌ gaché nej guiì gaché neꞌ gui, ni̱ sìkàꞌ ga̱che̱ꞌ; ni̱ si̱ ya kï̱j staꞌuꞌ, ni̱ si̱ ganahuij ruhuôꞌ ngà sun àyìnï̀ïn, ni̱ si̱ gahuin staꞌu ruhuô ngôꞌ ngà aꞌngô siyànàa, ni̱ si̱ gaꞌnḯn ñunꞌ riñan aꞌngô nej siyànàa, ni̱ si̱ garrûnꞌ riñan nej duguiꞌ, ni̱ si̱ gahuin yìkòj ruhuôꞌ,
Sa gi̱ꞌhiaj daꞌ ꞌngo̱ nej suj huin si dànanj du̱guꞌnïnꞌ nej suj gi̱ꞌhiaj nej suj dàj rûnꞌ giꞌhiaj Ma̱ꞌan Señor Jesús, ni̱ si̱ giꞌhiaj nej suj sa garanꞌ ruhuâ nneè kú nej suj mánj.
Si̱ gaꞌmin nej suj rayiꞌî nej guiì hua̱ ninaj doj ruhuâ sani̱ guyumân ruhuâ ninj niꞌin Ma̱ꞌan JesúsGa̱na̱huin ràꞌa nej suj nej sí hua̱ ninaj ruhuâ, sani̱ si gaꞌhue gu̱nï̱nꞌ nej suj ngà nej sôꞌ rayiꞌî dàj hua nej nuguanꞌ guyumân ruhuâ nej sôꞌ.
Dadinꞌ ganï̂n ruhuôꞌ si ga̱ꞌhue yo̱ꞌ daranꞌanj; sani̱ aꞌngô sí hua̱ ninaj ruhuâ, ni̱ man kuej e ya sôꞌ.
Sí chru̱n ya daranꞌanj, ni̱ si̱ gininj ꞌì sí nitaj si chru̱n ya daranꞌanj riñan sôꞌ, ni̱ sí nitaj si chru̱n ya̱ daranꞌanj ni̱ si̱ ganakaj guendâ sôꞌ rayiꞌî sí chru̱n ya daranꞌanj mánj; dadinꞌ gàꞌ ganahuin ràꞌa Ma̱ꞌan Ñaꞌanj an sôꞌ.
Ahuin sun nikajꞌ ni̱ ganakaj guendâꞌ dàj giꞌhiaj aꞌngô musû ânèj e ràꞌaj. Guendâ si-yi̱ruꞌhue sij huin si hua̱ na̱nj gunânj gi̱tsi sij, sani̱ si ganatûj sij ni̱ hua̱ na̱nj ganikïnꞌ ran sij, dadinꞌ ûta nùkuaj Ma̱ꞌan Señor ni̱ huê Ma̱ꞌan gi̱ꞌhiaj ga̱ꞌhue ga̱nikïnꞌ ran sij.
Hua̱ sí gataj si hua̱ ꞌngo̱ gui huin gui gè doj; ni̱ aꞌngô nej sij gataj si gu̱ña̱n chre huin daranꞌ nej gui. Ga̱ yìtï̀nj ruhuâ daꞌ ꞌngo̱ nej suj dàj ganï̂n ruhuâ nej suj.
Sí ni̱ka̱j chre̱j ngà ꞌngo̱ gui ni̱ riñan Ma̱ꞌan Señor nikaj chre̱j sôꞌ, ni sí nitaj si ni̱ka̱j chre̱j ngà ꞌngo̱ gui ni̱ riñan Ma̱ꞌan Señor nitaj si ni̱ka̱j chre̱j sôꞌ. Ni̱ sí ya, ni̱ guendâ Ma̱ꞌan Señor ya sôꞌ, dadin gaꞌhuiꞌ sôꞌ si guruhuâ Ma̱ꞌan Ñaꞌanj an; sí nitaj si ya ni̱ nitaj si ya sôꞌ guendâ Ma̱ꞌan Señor, ni̱ gaꞌhuiꞌ sôꞌ si guruhuâ Ma̱ꞌan Ñaꞌanj an.
Dadinꞌ gàꞌ si ꞌngo̱ nêꞌ nitaj si nne guendâ muꞌûnꞌ, ni̱ nitaj gàꞌ si ꞌngo̱ guiì gahuiꞌ guendâ ma̱ꞌan ninj mánj.
Ni̱ si hua̱ nìꞌnòꞌ, ni̱ hua̱ nìꞌnòꞌ guendâ Ma̱ꞌan Señor; ni̱ si gahuiꞌ, ni̱ guendâ Ma̱ꞌan Señor gahuiꞌ. Huê danj, ni̱ si hua̱ nìꞌnòꞌ, nej si gahuiꞌ, ni̱ daꞌní Ma̱ꞌan Señor huînꞌ.
Dadinꞌ huê rayiꞌî nânj gahuiꞌ Ma̱ꞌan Cristo sani̱ ganaꞌnïn siganï̂nj nej nîman, ni̱ nanꞌ ñunj yàtàꞌa, ni̱ ginikaj sunj riñan nej nîman ngà riñan nej guiì nne nìꞌnàꞌ.
Sani̱ sòꞌ ni̱ nùnj huin saj ni̱ gaꞌminꞌ yiꞌî dinḯnt ràꞌaj. Ni̱ sòꞌ. Ni̱ nùnj huin saj ni̱ gataj si nitaj si niꞌñanj dinḯnt ràꞌaj. Dadinꞌ hua̱ ni̱ña̱n si ga̱na̱nikïnꞌ darûnꞌ riñan Ma̱ꞌan Cristo.
Dadinꞌ huê danj nnunj riñan ñanj:Ni̱ nné taj Ma̱ꞌan Señor, ni̱ riñânj ganikïnꞌ rúdàkòj daranꞌ nej guiì,ni̱ daranꞌ nej guiì gànàtàꞌ si-ga̱kïnꞌ ninj riñan Ma̱ꞌan Ñaꞌanj an.
Huê danj ni̱ daꞌ ꞌngo̱ nêꞌ nàgàꞌhuìꞌ guenda rayiꞌî si-ga̱kï̂nt riñan Ma̱ꞌan Ñaꞌanj an.
Si̱ giꞌhiâꞌ si gi̱ni̱nj dinï̂nt riñan gakï̱nꞌïn mánjHuê danj ni̱ si̱ gaꞌminꞌ yiꞌî ꞌngo̱ ni̱ aꞌngô nej duguîꞌ gàꞌ mánj, sa ga̱nï̱n ruhuôꞌ huin si si̱ giꞌhiôꞌ si gi̱ni̱na̱j ruhuâ aꞌngô nej dinḯnt.
Ni̱ niꞌín, si Ma̱ꞌan Señor Jesús, ni̱ gàꞌ nagiꞌhiaj sàꞌaj ꞌngo̱ nihia, huê danj ni̱ gàꞌ si ꞌngo̱ nej sa yôꞌ ni̱ nitaj si kï̱j huaj; sani̱ nej guiì ganï̂n ruhuâ si hua̱ da̱ꞌa̱j nej sa ya ninj huin sa kï̱j huaa ni̱ guendâ ninj ni̱ huê danj hua yàngaj.
Sani̱ si rayiꞌî nihia yâꞌ ni̱ giꞌhiâꞌ si gananï̂n ruhuâ dinḯnt, ôꞌ ni̱ nitaj si ꞌì ruhuâꞌ niꞌînꞌ sôꞌ mánj. Niꞌhiaj sòꞌ ni̱ si̱ giꞌhiâꞌ si ga̱ꞌa̱nj ni̱ꞌhia̱ dinḯnt rayiꞌî nihia yaꞌ dânj dadinꞌ gàꞌ gahuiꞌ Ma̱ꞌan Cristo rayiꞌî sôꞌ.
Ga̱ gudadû nej suj, ni̱ si̱ giꞌhiaj nej suj si ga̱ꞌmi̱n aꞌnanꞌ nej guiì rayiꞌî nej sa sàꞌ giꞌhiaj nej suj mánj;
dadinꞌ nej daꞌní Ma̱ꞌan Ñaꞌanj an, ni̱ nitaj si giriñun ruhuâ nej sij si gìrìꞌ nìko nej sij ya̱ nej sij nej si do̱j gìrìꞌ nej sij ya̱ nej sij ni̱ nitaj si giriñun ruhuâ nej sij si gìrìꞌ nìko nej sij go̱ꞌo̱ nej sij nej si do̱j gìrìꞌ nej sij go̱ꞌo̱ nej sij, sa ña̱ꞌa̱n huin si giꞌhiaj nej sij sa ni̱ka̱a ni̱ ga̱ dïnꞌïnj ruhuâ nej sij, ni̱ hua̱ nìhiàꞌ ruhuâ nej sij ngà Ma̱ꞌan Espíritu Santo.
Dadinꞌ sí giꞌhiaj dànanj ni̱ riñan Ma̱ꞌan Cristo gunânj gi̱tsî sôꞌ, ni̱ garanꞌ ruhuâ Ma̱ꞌan Ñaꞌanj an sa giꞌhiaj sôꞌ, ni̱ huê danj na̱nj garanꞌ ruhuâ nej guiì niꞌin ninj nej sa giꞌhiaj sôꞌ.
Huê danj ni̱, du̱guꞌnïnꞌ gi̱ꞌhiôꞌ si ga̱ dïnꞌïnj ni̱ gu̱ru̱gûñuꞌunꞌ si ga̱na̱huin nùkuaj aꞌngô nej sij ngà si-nùguànꞌ Ma̱ꞌan Ñaꞌanj an.
Si̱ giꞌhiâꞌ si gi̱ni̱na̱j ruhuâ ꞌngo̱ duguît rayiꞌî nihia yâꞌ mánj; yàngàꞌ ni̱ daranꞌ nej nihiaa ni̱ hua sàꞌ man, ni̱ sa aꞌnanꞌan huin si yo̱ꞌ nihia gi̱ꞌhiaj ga̱ꞌa̱nj niꞌhia aꞌngô nej duguiꞌ.
Dùgùnàj huaj sisi̱ si̱ yôꞌ nneè, ni̱ si̱ goꞌoꞌ nne berente, ni̱ aꞌngô nej sa gi̱ꞌhiaj gi̱ni̱na̱j ruhuâ nej dinï̂nt, nej si gi̱na̱ꞌan ruhuâ sôꞌ, nej si gi̱ni̱chre ruhuâ sôꞌ.
Guyumân yìtï̀nj ruhuâꞌ nîꞌ. Huê danj gùyùmàn yìtï̀nj ruhuâ sòꞌ niꞌînꞌ Ma̱ꞌan Ñaꞌanj an na̱nj ánj. Ga̱na̱huin nìhiàꞌ ruhuâꞌ si niꞌînꞌ si sê gakï̱nꞌïn huin sa giꞌhiâꞌ dânj ni̱ si nitaj si gaꞌmin gakï̱nꞌ sa nu̱n ruhuâ nimânꞌ rayiꞌî sa giꞌhiâꞌ.
Sani̱ sí anï̂n chìꞌ ruhuâ rayiꞌî nihia ya̱ sôꞌ, ni̱ ya sôꞌ ni̱ gakï̱nꞌïn huin sa giꞌhiaj sôꞌ guendâ ganï̂n huàꞌ ruhuâ sôꞌ, dadinꞌ nitaj si hua̱ yìtï̀nj ruhuâ sôꞌ ngà sa ya sôꞌ mánj; dadinꞌ daranꞌ sa ꞌhioꞌ nga nitaj si hua̱ yìtï̀nj ruhuôꞌ, ni̱ gakï̱nꞌïn huin.
Ga̱na̱huij ruhuâꞌ sa hua̱ hueꞌê riñan nej duguît ni̱ si̱ ganahuij ruhuâꞌ rayiꞌî ma̱ꞌânꞌ mánjHuê danj ni̱ nêꞌ hua̱ nùkuaj doj ngà si-nùguànꞌ Ma̱ꞌan Ñaꞌanj an ni̱ ga̱ nùkuaj ruhuôꞌ ngà nej sôꞌ hua̱ ninaj ruhuâ ngà si-nùguànꞌ Ma̱ꞌan Ñaꞌanj an, ni̱ si̱ giꞌhiôꞌ sa garanꞌ ruhuâ mu̱ꞌunꞌ mánj.
Dadinꞌ gàꞌ Ma̱ꞌan Cristo ni̱ nun gi̱ꞌhia sa ga̱ranꞌ ruhuâj mánj; sa si̱nï̱n giꞌhia huin si dagahuin dàj rûnꞌ taj nuguanꞌ nnùn riñan ñanj gachrûn nej sôꞌ gataj dàj gahuin, dadinꞌ ni̱ ta dànanj: “Nej nuguanꞌ kï̱j gaꞌmin nej sí dânj riñan Ma̱ꞌân rèꞌ, huê riñânj gaꞌmin kï̱j nej sôꞌ nej nuguanꞌ dânj.”
Dadinꞌ nej nuguanꞌ gachrûn si̱nï̱n nej sôꞌ, ni̱ gachrûn nej sôꞌ guendâ ga̱ꞌhue ga̱huin chru̱nꞌ, huê danj ni̱ si-nùguànꞌ Ma̱ꞌan Ñaꞌanj an gi̱ꞌhiaj ga̱na̱huin nùkuaj ruhuôꞌ ni̱ gànàrìꞌ ruhuôꞌ, huê danj ni̱ ga̱ꞌhue gànàꞌhuìꞌ Ma̱ꞌan Ñaꞌanj an.
Ma̱ꞌan Ñaꞌanj an gi̱ꞌhiaj ga̱huin nùkuaj ruhuôꞌ ni̱ Ma̱ꞌan gi̱ꞌhiaj gànàrìꞌ ruhuôꞌ huej huin sa ri̱ki si gu̱ña̱n chre ga̱nï̱n ruhuôꞌ dàj rûnꞌ garanꞌ ruhuâ Ma̱ꞌan Cristo,
ni̱ ga̱ gu̱ña̱n ruhuâ nej suj, ni̱ gu̱ña̱n ga̱ꞌmi̱n hueꞌê nej suj, ni̱ na̱gi̱ꞌhiaj nìko nej suj Ma̱ꞌan Ñaꞌanj an, dadinꞌ huê Ma̱ꞌan huin Rej Ma̱ꞌan Señor Jesucristo.
Gaꞌmin nej sij riñan nej sí nàsìnùnj un nuguanꞌ gi̱ꞌhiaj ga̱na̱ni̱n nej sôꞌHuê danj ni̱, ga̱na̱huin ràꞌa ꞌngo̱ ni̱ aꞌngô nej suj nej duguiꞌ nej suj, dàj rûnꞌ giꞌhiaj Ma̱ꞌan Cristo nga ganahuin ràꞌa ñùnꞌ, daꞌnga ni̱ giniꞌin nej guiì si dùgùnàj hua sa giꞌhiaj Ma̱ꞌan Ñaꞌanj an ngòꞌ.
Huê danj gatâ, dadinꞌ gaꞌnaꞌ Ma̱ꞌan Cristo ni̱ gunânj gi̱tsi riñan nej judío guendâ gidiganj riñan nej sôꞌ sa yàngàꞌ gidigân Ma̱ꞌan Ñaꞌanj an, ni̱ nadiganj si yàngàꞌ gaꞌhuiꞌ Ma̱ꞌan Ñaꞌanj an si-nùguànꞌanj riñan nej sachij gimân diû ri̱ki,
ni̱ gaꞌnaj riñan nej sí nàsìnùnj un ni̱ nagiꞌhiaj nìko nej sôꞌ Ma̱ꞌan rayiꞌî guendâ gananï̂n àko ruhuaj niꞌin nej sôꞌ, dàj rûnꞌ nnunj riñan ñanj huê danj ni̱ gata:Gànànï̀nj rayiꞌî rèꞌ siganï̂nj nej sí nàsìnùnj un,ni̱ gàchrà chraꞌa ngà siyu̱gui Ma̱ꞌân rèꞌ.
Gata aꞌngô ñûn: Ga̱na̱huin nìhiàꞌ ruhuâ nej suj nej sí nàsìnùnj un:Ni̱ huê danj na̱nj ga̱na̱huin nìhiàꞌ ruhuâ yiñán Ma̱ꞌan Señor.
Gata aꞌngô ñûn:Ga̱ꞌmi̱n hueꞌê daranꞌ nej suj nej sí nàsìnùnj un rayiꞌî Ma̱ꞌan Señor,ni̱ huê danj na̱nj gaꞌmin hueꞌê daranꞌ nej yumanꞌan rayiꞌî Ma̱ꞌan Señor.
Gataj Isaías aꞌngô ñûn:Riñan nej daꞌnin si̱ꞌnï̱n Isaí ga̱hui̱ Ma̱ꞌan sa gànàꞌhuìj nej sí nàsìnùnj un ni̱gi̱nikaj sunj riñan nej sôꞌ.
Ni̱ Ma̱ꞌan Ñaꞌanj ànùꞌhuìj nêꞌ gi̱ꞌhiaj ga̱na̱huin nìhiàꞌ staꞌu ruhuâ nej suj ni̱ ga̱ dïnꞌïnj ruhuâ nej suj nga guyumân ruhuâ nej suj, huê danj na̱nj ga̱ꞌhue gànàꞌhuìj nìko nej suj ngà sun ri̱ki̱ Ma̱ꞌan Ma̱ꞌan Espíritu Santo riñan nej suj.
Hua̱ yìtï̀nj ruhuâj niꞌín nej suj, na̱nj di̱nï̂n ma̱ꞌanj, dadinꞌ ûta nìchra hua ruhuâ nimân nej suj ngà nuguanꞌ gananï̂n àko ruhuâ niꞌin nej guiì, huê danj na̱nj ûta nìko niꞌin nej suj si-nùguànꞌ Ma̱ꞌan Ñaꞌanj an, ni̱ garânj daꞌngaꞌ ruhuâj si ga̱ꞌhue du̱gunïn gàꞌì nej suj ꞌngo̱ ni̱ aꞌngô nej duguiꞌ nej suj.
Sani̱ da̱ꞌa̱j da̱nï̱n ni̱ nitaj si guyuꞌhuí, nga gachrûnj riñan nej suj man di̱nï̂n, dadinꞌ giꞌhia si ga̱na̱nun ruhuâ nej suj, dadinꞌ girikî Ma̱ꞌan Ñaꞌanj an si-su̱nu riñânj,
daꞌnga ni̱ gahuín sí gànàtàꞌ si-nùguànꞌ Ma̱ꞌan Jesucristo riñan nej sí nàsìnùnj un, ni̱ gànàtàj nuguanꞌ gi̱ꞌhiaj ga̱na̱ni̱n nej guiì, daꞌnga ni̱ ga̱huin nej sí nàsìnùnj un ꞌngo̱ ofrenda sa garanꞌ ruhuâ Ma̱ꞌan Ñaꞌanj an, dadinꞌ Ma̱ꞌan Espíritu Santo huin sa na̱gi̱ꞌhia̱j gè nej sij.
Hua̱ ni̱ña̱n si ga̱huin nìhiàꞌ ruhuâj rayiꞌî si-sùnj dadinꞌ guruguñuꞌunj Ma̱ꞌan Cristo ñùnj ni̱ gaꞌmînj si-nùguànꞌ Ma̱ꞌan Ñaꞌanj an.
Dadinꞌ si̱ ga̱ꞌhuej ruhuâj ga̱ꞌmi̱n rayiꞌî nej sa nun gi̱ꞌhia, dadinꞌ hua̱ ni̱ña̱n si gànàtàj rayiꞌî nej sa gaꞌhue giꞌhia dadinꞌ guruguñuꞌunj Ma̱ꞌan Cristo ñùnj ni̱ rayiꞌî dan ni̱ gaꞌhue gaꞌmînj riñan nej sí nàsìnùnj un ni̱ dagahuin nej sôꞌ, ni̱ gi̱ꞌhiaj Ma̱ꞌan Ñaꞌanj an sa sàꞌaj ngà nej sôꞌ,
ni̱ ûta nùkuaj hua nej daꞌngaꞌa giꞌhia ni̱ gahuin ña̱ꞌanj ruhuôꞌ hua nej sa gahuin, dadinꞌ si-Espíritu Ma̱ꞌan Ñaꞌanj an huin sa giꞌhiaj: Ni̱ àsìj Jerusalén, ni̱ nda ganahuij neꞌ rùkùj ni̱ nda riñan hioꞌó Ilirico, ganahui gidigán si-nùguànꞌ Ma̱ꞌan Cristo nuguanꞌ gi̱ꞌhiaj ga̱na̱ni̱n nej guiì.
Huê dànanj giꞌhia, ni̱ duguꞌnḯn gananï̂nj nuguanꞌ gi̱ꞌhiaj ga̱na̱ni̱n nej guiì, sani̱ nun ga̱ꞌa̱nj gànàtàj si-nùguànꞌ Ma̱ꞌan Ñaꞌanj an riñan nej guiì gàꞌ gunïn rayiꞌî Ma̱ꞌan Cristo giꞌhiaj aꞌngô nej síi, dadinꞌ nun ga̱ra̱nꞌ ruhuâj si ni̱nï̱n gi̱di̱gán riñan nej sôꞌ dadinꞌ gàꞌ ni̱ka̱j chre̱j nej sôꞌ ngà nuguanꞌ gahuin chru̱n nej sòꞌ giꞌhiaj aꞌngô nej síi,
dadinꞌ, dàj rûnꞌ nnunj riñan ñanj:Ni̱ riñan nej guiì nitaj àmàn ganataꞌ nej sij rayiꞌî Ma̱ꞌan, ni̱ gu̱nïn nej guiì dânj rayiꞌî Ma̱ꞌan;ni̱ nej guiì nitaj àmàn gunïn rayiꞌî Ma̱ꞌan, ni ga̱ra̱n daꞌnga ruhuâ ninj rayiꞌij.
Ganï̂n ruhuâ Pablo ga̱ꞌa̱nj sôꞌ RomaHuin ruhuâj gùchìj ñan màn nej suj sani̱ rayiꞌî nej nânj ni̱ naꞌhue gi̱yi̱ꞌnï̱n riñânj gùchìj ñan màn nej suj mánj.
Sani̱ hia̱j, ni̱ gàꞌ ganûnj gaché ganatá si-nùguànꞌ Ma̱ꞌan Ñaꞌanj an riñan hioꞌó nânj, ni̱ gàꞌ nâ huin ruhuâj gùchìj ñan màn nej suj,
sani̱ nga hua gàꞌàn Rukû Nnee ni̱ gùchìj ñan màn nej suj; dadinꞌ huin ruhuâj gi̱ni̱ꞌín nej suj nga gùchìj ñan màn nej suj, ni̱ ga̱na̱huin nìhiàꞌ nùguànꞌàn ruhuâ nêꞌ ni̱ neꞌ rùkù ni̱ ruhuâj si gi̱di̱gân nej suj dànèꞌ huaj chrej e gàꞌàn.
Dadinꞌ gàꞌàn Jerusalén guendâ ga̱ꞌa̱nj nàrë̀ꞌë̀ sanꞌanj an riñan nej sôꞌ nìkoꞌ rukû Ma̱ꞌan Jesús.
Dadinꞌ nej dinï̂nt nne riñan hioꞌó Macedonia ngà nej dinï̂nt nne riñan hioꞌó Acaya ganï̂n ruhuâ ga̱na̱chi nikaj ꞌngo̱ ofrenda ni̱ ruhuâ nej sôꞌ si gi̱nikâ gàꞌàn sanꞌanj dânj riñan nej dinï̂nt ranꞌ àko màn Jerusalén.
Dadinꞌ ganï̂n ruhuâ nej sôꞌ, si daꞌhui nej sôꞌ riñan nej dinï̂nt judío màn hiuj dânj; dadinꞌ gachîn nanìꞌhiaj nej judío riñan nej sôꞌ, huê danj ni̱ hua̱ ni̱ña̱n si gu̱ru̱gûñuꞌunj nej sôꞌ ngà nej sa hua̱ riñan nej sôꞌ riñan nej dinï̂nt judío.
Huê danj ni̱, nga guchí ñan màn nej sôꞌ, ni̱ nga gisîj nagaꞌhuí ofrenda nìkà huâ riñan nej sôꞌ, ni̱ gàchìnj ñan màn nej suj ni̱ gàꞌàn Rukû Nnee.
Ni̱ niꞌín si nga gùchìj ñan màn nej suj, ni̱ nìkà ûta gàꞌì nuguanꞌ sàꞌaj ni̱ nuguanꞌ gi̱ꞌhiaj ga̱na̱huin nùkuaj ruhuâ nej suj ngà Ma̱ꞌan Cristo.
Ni̱ gachín nìꞌhia riñan nej suj di̱nï̂nj, ngà siyu̱gui Ma̱ꞌan Jesucristo, ni̱ ngà si-guesâ Ma̱ꞌan Espíritu Santo ni̱ gurugûñuꞌunj nej suj gàchìnj nìꞌhiaj nej suj rayiꞌí riñan Ma̱ꞌan Ñaꞌanj an,
gàchìnj nìꞌhiaj nej suj rayiꞌî si ga̱na̱ni̱nj riñan nej sí màn Judea nej sôꞌ nitaj si guyumân ruhuâ niꞌin Ma̱ꞌan Cristo, ni̱ huê danj na̱nj ga̱ꞌhue̱j nej dinï̂nt màn Jerusalén ga̱na̱huin ràꞌa nej sôꞌ ofrenda nìkà huâ nàgàꞌhuìj raꞌa nej sôꞌ;
Ni̱ Ma̱ꞌan Ñaꞌanj an gi̱ꞌhiaj ga̱ dïnꞌïnj ruhuâ darûnꞌ. Ni̱ huê danj huin rûꞌhuaj na̱nj ánj.
Nuguanꞌ ni̱ꞌña̱nj gaꞌnḯn nej sij riñan nej dinï̂ntGaꞌmin hueꞌé ni̱ duguta sùnj yugueꞌ Febe riñan nej suj dadinꞌ huej huin sa ûta hueꞌê giꞌhiaj sun si-su̱n Ma̱ꞌan Ñaꞌanj an ni̱ huej huin diákona riñan si-nùhuì Ma̱ꞌan Jesús nne ruhuâ yumanꞌ snàꞌànj Sencrea;
ni̱ ga̱na̱huin ràꞌa nej suj ngà siyu̱gui Ma̱ꞌan Señor yugueꞌ dânj, dadinꞌ huê danj daꞌhuîꞌ ga̱na̱huin ro̱ꞌôꞌ nej dinï̂nt guyumân ruhuâ niꞌin Ma̱ꞌan Ñaꞌanj an, ni̱ gu̱ru̱gûñuꞌunj nej suj daranꞌ sa gàchin riñan yugueꞌ dânj; dadinꞌ ûta gàꞌì nej dinï̂nt guruguñuꞌunj yugueꞌ dânj, ni̱ huê danj na̱nj guruguñuꞌun ñùnj nej na̱nj ánj.
Nàgàꞌhuìꞌ nej suj ꞌngo̱ nuguanꞌ ni̱ꞌña̱nj an riñan Priscila ngà Aquila, dadinꞌ huê nej ñûnj ginikaj duguiꞌ giꞌhiaj sun ngà Ma̱ꞌan Cristo Jesús,
dadinꞌ ga ruhuâ nej sij gàhuìꞌ nej sij rayiꞌí; ni̱ sê ꞌngo̱ rḯn gaꞌhuiꞌ si guruhuâ nej sij mánj, huê danj na̱nj gaꞌhuiꞌ daranꞌ nej dinï̂nt nàsìnùnj huin si-nùhuì Ma̱ꞌan Jesús si guruhuâ nej sij.
Nàgàꞌhuìꞌ nej suj ꞌngo̱ nuguanꞌ ni̱ꞌña̱nj an riñan nej dinï̂nt huin si-nùhuì Ma̱ꞌan Jesús naraꞌhuiꞌ dukuâ Priscila ngà Aquila. Ni̱ nàgàꞌhuìꞌ nej suj ꞌngo̱ nuguanꞌ ni̱ꞌña̱nj an riñan dinï̂nt Epeneto, sí ûta ꞌì ruhuâj niꞌín, dadinꞌ huê sôꞌ huin sí guyumân si̱nï̱n ruhuâ niꞌin Ma̱ꞌan Cristo riñan hioꞌó Acaya.
Nàgàꞌhuìꞌ nej suj ꞌngo̱ nuguanꞌ ni̱ꞌña̱nj an riñan María, dadinꞌ huej huin sa ûta giꞌhiaj sun staꞌu siganï̂nj nej suj.
Nàgàꞌhuìꞌ nej suj ꞌngo̱ nuguanꞌ ni̱ꞌña̱nj an riñan Andrónico ngà riñan Junias, nej sôꞌ huin nej duguiꞌí, dadinꞌ nej ñûnj giꞌnïnj dukuâ gaꞌa, ni̱ ûta ꞌì ruhuâ nej dinï̂nt gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an niꞌin nej sôꞌ nej sij, ni̱ gàꞌ si̱nï̱n nej sij giniꞌin si-nùguànꞌ Ma̱ꞌan Ñaꞌanj an gàꞌ daꞌ ñùnj.
Nàgàꞌhuìꞌ nej suj ꞌngo̱ nuguanꞌ ni̱ꞌña̱nj an riñan Amplia, dadinꞌ ûta ꞌì ruhuâj niꞌín sôꞌ dàj rûnꞌ ꞌì ruhuâ Ma̱ꞌan Señor niꞌin sôꞌ.
Nàgàꞌhuìꞌ nej suj ꞌngo̱ nuguanꞌ niꞌñanj an riñan Urbano, dadinꞌ huê nej ñûnj giꞌhiaj sun riñan Ma̱ꞌan Señor Jesús, ni̱ huê danj na̱nj gaꞌnï̂n ꞌngo̱ nuguanꞌ ni̱ꞌña̱nj an huaj riñan Estaquis, ni̱ ûta ꞌì ruhuâj niꞌín sôꞌ.
Nàgàꞌhuìꞌ nej suj ꞌngo̱ nuguanꞌ ni̱ꞌña̱nj an riñan Apeles, dadinꞌ gàꞌ ganahuin ràꞌa Ma̱ꞌan Cristo sôꞌ. Ni̱ nàgàꞌhuìꞌ nej suj ꞌngo̱ nuguanꞌ ni̱ꞌña̱nj an riñan nej dùguìꞌ Aristóbulo.
Nàgàꞌhuìꞌ nej suj nuguanꞌ ni̱ꞌñanj an riñan Herodión, sôꞌ huin duguiꞌí. Ni̱ nàgàꞌhuìꞌ nej suj nuguanꞌ ni̱ꞌña̱nj an riñan nej duguiꞌ Narciso, dadinꞌ gàꞌ guyumân ruhuâ nej sôꞌ niꞌin nej sôꞌ Ma̱ꞌan Señor.
Nàgàꞌhuìꞌ nej suj ꞌngo̱ nuguanꞌ ni̱ꞌña̱nj an riñan Trifena ngà riñan Trifosa, dadinꞌ gunânj gi̱tsi nguèj yuguet dan riñan Ma̱ꞌan Señor: Ni̱ nàgàꞌhuìꞌ nej suj nuguanꞌ ni̱ꞌña̱nj an riñan Pérsida dadinꞌ ûta ꞌì ruhuâj niꞌín yuguet dânj, dadinꞌ ûta giꞌhiaj sun yuguet dan riñan Ma̱ꞌan Señor.
Nàgàꞌhuìꞌ nej suj nuguanꞌ ni̱ꞌña̱nj an riñan Rufo, dadinꞌ gàꞌ ganagui Ma̱ꞌan Señor sij, huê danj na̱nj nàgàꞌhuìꞌ nej suj nuguanꞌ ni̱ꞌña̱nj an riñan sachij nni sij dadinꞌ dàj rûnꞌ huin ruhuâj niꞌín nnî huê danj huin ruhuâj niꞌín sachij dânj.
Nàgàꞌhuìꞌ nej suj ꞌngo̱ nuguanꞌ ni̱ꞌñanj an riñan Asíncrito, ngà riñan Flegonte, ngà riñan Hermas, ngà riñan Patrobas, ngà riñan Hermes ni̱ huê danj nàgàꞌhuìꞌ nej suj nuguanꞌ ni̱ꞌña̱nj an riñan nej dinï̂nt màn ngà nej sij.
Nàgàꞌhuìꞌ nej suj nuguanꞌ ni̱ꞌña̱nj an riñan Filólogo, ngà riñan Julia, ni̱ riñan Nereo, ni̱ riñan yuguij julia nej, ni̱ nàgàꞌhuìꞌ nej suj nuguanꞌ ni̱ꞌña̱nj an riñan Olimpas, ni̱ ngà riñan daranꞌ nej dinï̂nt gè màn ngà nej sij.
Nàgàꞌhuìꞌ nej suj nuguanꞌ ni̱ꞌña̱nj an riñan ꞌngo̱ ni̱ aꞌngô nej duguiꞌ nej suj ni̱ gi̱da̱ꞌa nej suj raꞌa ꞌngo̱ ni̱ aꞌngô nej duguiꞌ nej suj. Ni̱ huê danj na̱nj gaꞌnḯn nej dinï̂nt huin si-nùhuì Ma̱ꞌan Jesús ꞌngo̱ nuguanꞌ ni̱ꞌña̱nj an huaj riñan nej suj.
Sani̱ gachín ni̱ꞌhia riñan nej suj di̱nï̂nj, si hueꞌê ga̱ꞌnï̱nj ñan nej suj nej sôꞌ guchraꞌ da̱ꞌa̱j ni̱ giꞌhiaj nej sôꞌ si ga̱che̱j ruhuâ nej suj ngà nej yìꞌnï̀nꞌ nuguanꞌ gàꞌ gahuin chru̱n nej suj, ni̱ gi̱ꞌhiaj anêj nej suj ma̱ꞌan nej suj riñan nej sôꞌ.
Dadinꞌ sê riñan Ma̱ꞌan Señor gunânj gi̱tsi nej sí dânj mánj, gunânj gi̱tsi nej sij guendâ ganachinj yiꞌnaa riki nej sôꞌ, ni̱ ûta nàj gaꞌmin nej sôꞌ ni̱ nda nngaj riñan hioꞌó gaꞌmin nej sôꞌ guendâ gi̱di̱gañuꞌunj nej sôꞌ nej guiì nitaj si chru̱n.
Dadinꞌ gàꞌ gunïn gàꞌì nej guiì si hueꞌê dagahuin nej suj, huê danj ni̱ huin nìhiàꞌ ruhuâj niꞌín nej suj; sani̱ garanꞌ ruhuâj si ga̱huin nej suj sí gi̱ni̱ꞌin hueꞌê guendâ gi̱ꞌhiaj nej suj sa sàꞌaj, ni̱ ga̱huin nej suj sí nitaj si chru̱n giꞌhiaj sa aꞌnanꞌan.
Ni̱ Ma̱ꞌan Ñaꞌanj ꞌhiaj hua dïnꞌïnj gi̱ꞌhiaj ni̱ gùnùkuaj nej suj gùtàꞌ nej suj dakó nej suj yichrá sichre. Ni̱ sunuj rikî Ma̱ꞌan Señor ga̱ne ngà nej suj.
Ni̱ gaꞌnḯn Timoteo sôꞌ giꞌhiaj sun ngàj nuguanꞌ ni̱ꞌña̱nj an huaj riñan nej suj ni̱ huê danj na̱nj gaꞌnḯn sôꞌ gùꞌnàj Lucio, ni̱ Jasón ni̱ Sosípater huin nej duguiꞌí, gaꞌnḯn nuguanꞌ ni̱ꞌña̱nj an huaj riñan nej suj.
Ñùnj gùꞌnàj Tercio, gachrûn ñanj karta nânj, ni̱ ngà siyu̱gui Ma̱ꞌan Señor ni̱ gaꞌnï̂n nuguanꞌ ni̱ꞌña̱nj an huaj riñan nej suj.
Ni̱ gaꞌnḯn Gayo nuguanꞌ ni̱ꞌña̱nj an huaj riñan nej suj, ni̱ dukuâ sôꞌ guna, ni̱ huê danj na̱nj gaꞌnḯn daranꞌ nej dinï̂nt huin si-nùhuì Ma̱ꞌan Jesús nuguan ni̱ꞌña̱nj an huaj riñan nej suj. Ni̱ huê danj na̱nj gaꞌnḯn Erasto nuguanꞌ ni̱ꞌña̱nj huaj riñan nej suj, ni̱ sôꞌ huin sí dugumîn si-sa̱nꞌa̱nj yumanꞌ snàꞌànj nânj, ni̱ huê danj na̱nj gaꞌnḯn dinï̂nt gùꞌnàj sa ga̱ꞌanj nuguanꞌ ni̱ꞌña̱nj an huaj riñan nej suj.
Ni̱ si-su̱nu̱j Ma̱ꞌan Señor Jesucristo huin ngà daꞌ ꞌngo̱ nej suj. Ni̱ huê danj huin rûꞌhuaj.
Dunaꞌnga Pablo si ga̱ꞌmi̱n hueꞌê nej sij riñan Ma̱ꞌan Ñaꞌanj anNi̱ huê Ma̱ꞌan Ñaꞌanj an huin sa na̱gi̱ꞌhiaj yìtï̀nj nuguanꞌ gidigán ni̱ nuguanꞌ giꞌhiaj ga̱na̱ni̱n nej suj dadinꞌ huê danj gidigân Ma̱ꞌan Jesucristo, dadinꞌ hia̱j ni̱ naruguiꞌ nuguanꞌ giꞌnïnj huì àsìj nâ xi,
sani̱ hia̱j ni̱ ûta niꞌnï̱nj hua riñan ñanj gachrûn nej sôꞌ gataj dàj gahuin, dadinꞌ huê danj giyiꞌnïnꞌ suun giꞌhiaj Ma̱ꞌan Ñaꞌanj nne nìgànj nï̀nꞌ, si hua̱ ni̱ña̱n si giniꞌin daranꞌ nej guiì si-nùguànꞌ Ma̱ꞌan Ñaꞌanj an daꞌnga ni̱ guyumân ruhuâ ninj ni̱ da̱gahuin ninj riñanj.
Ni̱ ꞌngo̱ rïn Ma̱ꞌan Ñaꞌanj an ûta sàꞌ niꞌin, ni̱ ga̱ꞌmi̱n hueꞌê nej guiì rayiꞌij giꞌhiaj Ma̱ꞌan Jesucristo nìgànj chre. Ni̱ huê danj huin rûꞌhuaj na̱nj ánj.
<font color=teal size=-1><b>Ñanj kartâ si̱nï̱n nânj huin gachrûn Apóstol Pablo riñan nej</b></font><font color=teal>CORINTIOS</font>Gaꞌnḯn Pablo nuguanꞌ ni̱ꞌña̱nj an riñan nej dinï̂nt nne ruhuâ yumanꞌ snàꞌànj CorintoÑùnj huin Pablo, ni̱ gakḯn Ma̱ꞌan Ñaꞌanj an ñùnj ni̱ garanꞌ ruhuaj si gahuín sí ga̱ꞌa̱nj gànàtàꞌ si̱nï̱n si-nùguànꞌ Ma̱ꞌan Jesucristo, ni̱ huê danj na̱nj gaꞌnḯn nguèj ñûnj dinï̂nt Sóstenes nuguanꞌ ni̱ꞌña̱nj an huaj riñan nej suj,
Ni̱ Ma̱ꞌan Ña̱ꞌanj an gi̱ꞌhiaj gùyùmàn sunuj u ni̱ ga̱ dïnꞌïnj riñan nej suj, dadinꞌ huê Ma̱ꞌan huin Rej nêꞌ ni̱ huej huin Rej Ma̱ꞌan Señor Jesucristo.
Gàꞌhuìꞌ si guruhuâ Ma̱ꞌan Ñaꞌanj an rayiꞌî sun rikij riñunꞌDaranꞌ diû gaꞌhuí si guruhuâ Ma̱ꞌan Ñaꞌanj an rayiꞌî nej suj, dadinꞌ ganahuin raꞌá si-su̱nu̱j Ma̱ꞌan Ñaꞌanj an giꞌhiaj Ma̱ꞌan Jesús;
dadinꞌ huê Ma̱ꞌan Jesús giꞌhiaj ni̱ gaꞌhue ûta nìko giniꞌin nej suj si-nùguànꞌ Ma̱ꞌan Ñaꞌanj an, ni̱ ûta giriꞌ nej suj nuguanꞌan ga̱ꞌmi̱n nej suj, ni̱ gahuin chru̱n nï̀nꞌ ruhuâ nej suj;
ni̱ huê danj na̱nj ganataꞌ nej sôꞌ rayiꞌî Ma̱ꞌan Cristo riñan nej suj ni̱ ûta ganahuin yìtï̀nj ruhuâ nej suj,
Ni̱ si nne nej suj ganaꞌhuìj nej suj àmàn gaꞌnaꞌ Ma̱ꞌan Señor Jesucristo, ni̱ ga̱ꞌhue ga̱huin chru̱n nej suj daranꞌ si-su̱n Ma̱ꞌan Ñaꞌanj an;
ni̱ huê Ma̱ꞌan gi̱ꞌhiaj ganikïnꞌ ran nej suj nda gui gàhuìꞌ nej suj, ni̱ ga̱ꞌhue ga̱huin nej suj sí ni̱ka̱a nda gàꞌnàꞌ ñûn Ma̱ꞌan Señor Jesús.
Sani̱ dàñùn hueꞌê dagahuin Ma̱ꞌan Ñaꞌanj an si-nùguànꞌanj, rayiꞌî dan ni̱ gakï̂n si ga̱na̱ka̱j duguiꞌ nej suj ngà Ma̱ꞌan daꞌnin Jesucristo huin Ma̱ꞌan si-Seño nêꞌ.
Giyichraꞌ da̱ꞌa̱j nej dinï̂nt nìkòꞌ rukû Ma̱ꞌan JesúsGachín ni̱ꞌhia riñan nej suj di̱nï̂nj, ngà siyu̱gui Ma̱ꞌan Señor Jesucristo, si ꞌngo̱ rïn nuguanꞌan ga̱ꞌmi̱n nej suj, ni̱ si̱ gachej ga̱ꞌmi̱n nej suj, ni̱ si̱ gaꞌhue gìyìchràꞌ da̱ꞌa̱j nej suj, ni̱ gu̱ña̱n ga̱nï̱n ruhuâ nej suj ni̱ gu̱ña̱n ga̱huin ruhuâ nej suj.
Dadinꞌ gàꞌ gunḯn dàj ꞌhiaj nej suj mân nej suj, na̱nj di̱nï̂nj, dadinꞌ gàꞌ ganataꞌ nej dùguìꞌ Cloé, si man ni̱na̱nj sun gunïnꞌ mân nej suj.
Ruhuâj gàtà si daꞌ goꞌngo̱ nej suj gataj dànanj: “Ñùnj nikòꞌ rukû Pablo”; ni̱ aꞌngô nej suj gataj: “Ñùnj nikòꞌ rukû Apolos”; ni̱ aꞌngô nej suj gataj: “Ñùnj nikòꞌ rukû Cefas”; ni̱ aꞌngô nej suj gataj: “Ñùnj nikòꞌ rukû Ma̱ꞌan Cristo.”
Hiôꞌ ni̱ giyichraꞌ da̱ꞌa̱j Cristo na̱nj nîꞌ, ni̱ Pablo ginikòꞌ riñan rugutsìi rayiꞌî nej suj na̱nj nîꞌ. Ni̱ gataꞌ nne nej suj ngà siyu̱gui Pablo na̱nj nîꞌ.
Ni̱ gaꞌhuí si guruhuâ Ma̱ꞌan Ñaꞌanj an dadinꞌ gàꞌ si ꞌngo̱ nej suj nun du̱guataꞌ nnêj mánj, man Crispo ngà Gayo duguataꞌ nnêj,
daꞌnga ni̱ si̱ gataj nej suj si gataꞌ nne nej suj ngà siyu̱guí.
Ni̱ huê danj na̱nj duguataꞌ nnêj nej dùguìꞌ Estéfanas; sani̱ nun niꞌín si duguataꞌ nnêj aꞌngô nej sôꞌ mánj.
Dadinꞌ nun gàꞌnï̀nj Ma̱ꞌan Cristo si ga̱ꞌa̱nj duguataꞌ nnêj mánj, dadinꞌ gaꞌnïn si ga̱ꞌa̱nj gànàtàj nuguanꞌ giꞌhiaj ga̱na̱ni̱n nej guiì; ni̱ sê ngà nuguanꞌ niꞌin nï̀nꞌ ruhuâj huin sa gaꞌmînj mánj, daꞌnga ni̱ si̱ nagiꞌhiaj nina si gahuiꞌ Ma̱ꞌan Cristo riñan rugutsìi.
Ma̱ꞌan Cristo huin sa ni̱ka̱j su̱n riñan daranꞌanj ni̱ sa chru̱n nï̀nꞌ ruhuâ giꞌhiaj Ma̱ꞌan Ñaꞌanj anDadinꞌ si gu̱nu̱no̱ꞌ rayiꞌî rugutsìi riñan nej sí gaꞌanj ni̱ꞌhia̱ sani̱ ganï̂n ruhuâ nej sôꞌ si huin nuguanꞌ sinún chre; sani̱ guendâ nêꞌ gàꞌ gananin, ni̱ huin nuguanꞌ nagiꞌhiaj nùkuaj Ma̱ꞌan Ñaꞌanj an ñùnꞌ.
Dadinꞌ huê danj nnunj riñan ñanj:Ni̱ gu̱du̱rëꞌë́ nuguanꞌ niꞌin nï̀nꞌ ruhuâ nej sí chru̱un,ni̱ gi̱ꞌhiaj anê sa garânj daꞌngàꞌ ruhuâ nej sí garânj daꞌngaꞌ rûhua.
Dànèꞌ mân nej sí chru̱un ni̱ dànèꞌ mân nej sí huin maestrû ràꞌaj. Dànèꞌ mân nej sí gu̱rij gùnï̀nꞌ rayiꞌî nej sa màn ruhuâ yumiguì nânj ràꞌaj. Sê giꞌhiaj Ma̱ꞌan Ñaꞌanj an si nitaj si niꞌñanj nej nuguanꞌ chru̱n nï̀nꞌ ruhuâ nej sí màn ruhuâ yumiguì nânj ràꞌ saj ûnꞌ.
Dadinꞌ Ma̱ꞌan Ñaꞌanj an huin sa chru̱n nï̀nꞌ ruhuâ, sani̱ nun ga̱ꞌnïn si gi̱ni̱ꞌin nej sí chru̱n màn ruhuâ yumiguì nânj Ma̱ꞌan mánj, sani̱ garanꞌ ruhuâ Ma̱ꞌan Ñaꞌanj an gi̱ꞌhia ga̱na̱ni̱n nej guiì guyumân ruhuâ nuguanꞌ duyingaꞌ nej ñûnj, nùnj huin si riñan aꞌngô nej sij ni̱ huin ꞌngo̱ nuguanꞌ nitaj si niꞌña̱nj an.
Dadinꞌ nej síchìj judío ni̱ gachín nej sôꞌ daꞌngaꞌa gi̱ni̱ꞌin nej sôꞌ, ni̱ nej síchìj griego ni̱ ûta ganahuij ruhuâ nej sôꞌ guendâ ga̱huin chru̱n nï̀nꞌ ruhuâ nej sôꞌ;
sani̱ nêꞌ ni̱ ganatôꞌ rayiꞌî Ma̱ꞌan Cristo dunikòꞌ rùgùtsì nej sij, ni̱ guendâ nej judío ni̱ huin ꞌngo̱ sa unïnꞌ ngà nej sôꞌ, ni̱ guendâ nej sí nàsìnùnj un ni̱ huin ꞌngo̱ nuguanꞌ sinún chre;
sani̱ guendâ nej sí gakḯn Ma̱ꞌan Ñaꞌanj an ni̱ ga̱ꞌhue si huin nej sôꞌ judío ga̱ꞌhue si huin nej sôꞌ griego, ni̱ Ma̱ꞌan Cristo huin sa ni̱ka̱j su̱n riñan daranꞌ nej sôꞌ ni̱ Ma̱ꞌan huin sa chru̱n nï̀nꞌ rûhua giꞌhiaj Ma̱ꞌan Ñaꞌanj an riñan nej sôꞌ.
Sani̱ nej sí naꞌhue gùyùmàn ruhuâ ni̱ ganï̂n ruhuâ nej sôꞌ si huin nuguanꞌ nitaj si niꞌña̱nj an riñan nej sôꞌ, sani̱ dànanj huin nuguanꞌ nânj nuguanꞌ chru̱n nï̀nꞌ ruhuâ Ma̱ꞌan Ñaꞌanj an.
Niꞌhiaj nej suj di̱nï̂nj, dadinꞌ gakḯn Ma̱ꞌan Ñaꞌanj an nej suj, ni̱ nitaj si huin nej suj sí chru̱un riñan nej guiì màn ruhuâ yumiguìi, ni̱ huê danj na̱nj nitaj si ni̱ka̱j nej suj sun yàkàan;
sani̱ ganagui Ma̱ꞌan Ñaꞌanj an nej guiì naꞌhue ga̱ya̱ka̱j guendâ ni̱ giꞌhia si gìrìꞌ nàꞌàj nej sí chru̱un; ni̱ ganaguij nej sí nitaj guesâ guendâ gi̱ꞌhia si gìrìꞌ nàꞌàj nej sí nùkuaj;
ni̱ nej guiì ga̱ni̱ki màn ruhuâ yumiguì nânj ni̱ nej guiì nitaj si niꞌña̱nj an, ni̱ nej guiì nitaj nùnj huin ni̱ nej guiì nitaj guesâ ganagui Ma̱ꞌan Ñaꞌanj an guendâ gu̱du̱na nej guiì aꞌnïnꞌ màn ruhuâ yumiguì nânj.
Huê danj ni̱ nga na̱nikïn nej guiì riñan Ma̱ꞌan Ñaꞌanj an ni̱ si̱ ganï̂n ruhuâ ninj si ûta huin ninj.
Sani̱ Ma̱ꞌan Ñaꞌanj an huin sa gi̱ꞌhiaj ni̱ rayiꞌî dan ni̱ ga̱ꞌhue ga̱na̱ka̱j duguiꞌ nej suj ngà Ma̱ꞌan Cristo Jesús, ni̱ huê Ma̱ꞌan Ñaꞌanj an gi̱ꞌhiaj si ga̱huin chru̱n nï̀nꞌ ruhuâ nej suj ngà Ma̱ꞌan Cristo Jesús, ni̱ nitaj gakï̱nꞌïn gitàj yichrá nej suj, ni̱ nagiꞌhiaj gèj nej suj, ni̱ giꞌhia si ga̱na̱ni̱n nej suj;
dadinꞌ huê danj nnunj riñan ñanj: Ni̱ guiì ganï̂n ruhuâ si ûta huin ninj, ni̱ dànanj dùgùnàj huaj si ga̱ta̱j ninj si Ma̱ꞌan Ñaꞌanj an huin sa giꞌhiaj hueꞌê staꞌu.
Dadinꞌ ganï̂n ruhuâj sisi̱ si̱ gaꞌmînj rayiꞌî aꞌngô nuguanꞌan riñan nej suj dadinꞌ man ꞌngo̱ rïn nuguanꞌ garanꞌ ruhuâj gànàtàj riñan nej suj huin rayiꞌî Ma̱ꞌan Señor Jesucristo, dadinꞌ huej huin Ma̱ꞌan sa godokoꞌ rùgùtsì nej síi.
Ni̱ nga guchí siganï̂nj nej suj ni̱ giꞌhia dàj rûnꞌ giꞌhiaj ꞌngo̱ sí nitaj guesâ ni̱ ûta nun yuꞌhuiꞌ ruhuâj ni̱ nda nagunanj ñùnj nga nikḯn riñan nej suj;
ni̱ nga ganatá si-nùguànꞌ Ma̱ꞌan Ñaꞌanj an riñan nej suj ni̱ nun gàꞌmìn dàj rûnꞌ gaꞌmin ꞌngo̱ sí chru̱n nï̀nꞌ ruhuâ guendâ gi̱ꞌhiâ si gùyùmàn ruhuâ nej suj mánj, gaꞌnï̂n si ri̱ki̱ Ma̱ꞌan Espíritu Santo nuguanꞌan ni̱ huej gi̱ꞌhiaj gùyùmàn ruhuâ nej suj dadinꞌ huej huin sa ni̱ka̱j su̱n riñan nej suj,
ni̱ si guyumân ruhuâ nej suj ni̱ si̱ ga nùkuaj staꞌu ruhuâ nej suj niꞌin nej suj nej síi mánj, ni̱ dànanj dùgùnàj huaj si gà nùkuaj ruhuâ nej suj niꞌin nej suj Ma̱ꞌan Ñaꞌanj an.
Espíritu Santo huin sa gidigân rayiꞌî Ma̱ꞌan Ñaꞌanj anSani̱ huê danj na̱nj, gaꞌmin nej ñûnj nuguanꞌ chru̱n nï̀nꞌ ruhuâ siganï̂nj nej sí gàꞌ gahuin ran ruhuâ; sani̱ sê nuguanꞌ chru̱n nï̀nꞌ ruhuâ niꞌin nej sí ni̱ka̱j su̱n ruhuâ yumiguì nânj huin mánj, dadinꞌ nuguanꞌ gunâj neꞌ rùkùu huin nej nuguanꞌ dânj.
Sani̱ nuguanꞌ aꞌmin nej ñûnj huin sa chru̱n nï̀nꞌ ruhuâ Ma̱ꞌan Ñaꞌanj an ni̱ huin nuguanꞌ hua̱ huìi ni̱ huin nuguanꞌ chru̱n nï̀nꞌ ruhuâ Ma̱ꞌan Ñaꞌanj an ni̱ ꞌnï̱nj huij, ni̱ gàꞌ hua̱ yu̱gui giꞌhiaj Ma̱ꞌan Ñaꞌanj an àsìj nâ guendâ ga̱ hueꞌê riñan nêꞌ.
Ni̱ gàꞌ si ꞌngo̱ nej sí ni̱ka̱j su̱n riñan yumiguì nânj nun gi̱ni̱ꞌin rayiꞌî nuguanꞌ nânj, dadinꞌ si nu̱n giniꞌin nej sôꞌ, ni̱ nitaj àmàn go̱dokoꞌ rùgùtsì nej sôꞌ Ma̱ꞌan Señor ûta hueꞌê giꞌhiaj saj mánj.
Ni̱ huê dàj rûnꞌ taj riñan ñanj:Ni̱ sa nun gi̱ni̱ꞌin rune ñan nej guiì, ni̱ nun gu̱nïn nej guiì,ni̱ gàꞌ nun ga̱nï̱n ruhuâ nimân nej guiì, ni̱ nej nuguanꞌ nânj gi̱ꞌhiaj yu̱gui Ma̱ꞌan Ñaꞌanj an riñan nej guiì ꞌì ruhuâ niꞌin Ma̱ꞌan.
Nej nuguanꞌ nânj gidigân Ma̱ꞌan Espíritu Santo; dadinꞌ Ma̱ꞌan Espíritu Santo huin sa nadigiꞌñûn daranꞌanj, ni̱ niꞌin sàꞌ Ma̱ꞌan dàj hua nda gùnùn ruhuâ nimân Ma̱ꞌan Ñaꞌanj an.
Dadinꞌ ahuin nej sí niꞌin dàj hua ruhuâ nimân aꞌngô nej síi ràꞌaj. Sê sa niꞌin dàj hua ruhuâ nimân nej guiì huin nanè nu̱n ruhuâ nimân ninj ràꞌ saj ûnꞌ. Huê danj na̱nj nitaj aꞌngô sa giniꞌin dàj hua ruhuâ nimân Ma̱ꞌan Ñaꞌanj an, dadinꞌ ꞌngo̱ rïn sa niꞌin dàj hua ruhuâ nimân Ma̱ꞌan Ñaꞌanj an huin si-Espíritu Ma̱ꞌan.
Sani̱ nun ga̱na̱huin ro̱ꞌoꞌ nanè yumiguìi mánj, ganahuin ro̱ꞌoꞌ Espíritu gaꞌnḯn Ma̱ꞌan Ñaꞌanj an gaꞌnaꞌ riñun, daꞌnga ni̱ gaꞌhue ga̱ra̱n daꞌngaꞌ ruhuôꞌ sa riki Ma̱ꞌan Ñaꞌanj an riñunꞌ;
huê danj ni̱ gaꞌmin nej ñûnj, sani̱ sê si̱ gaꞌmin nej ñûnj nuguanꞌ gidigân nej síi mánj, gaꞌmin nej ñûnj nuguanꞌ gidigân Ma̱ꞌan Espíritu, ni̱ huê dàj rûnꞌ gidiganj ni̱ huê danj gidigân nej ñûnj.
Sani̱ sí nitaj si niꞌin Ma̱ꞌan Ñaꞌanj an ni̱ si̱ gaꞌhue ga̱ra̱n daꞌnga ruhuâ sôꞌ nej nuguanꞌ gidigân si-Espíritu Ma̱ꞌan Ñaꞌanj an mánj, dadinꞌ guendâ sôꞌ ni̱ huin nuguanꞌ sinún chre, dadinꞌ naꞌhue ga̱ya̱ka̱j guendâ sôꞌ, dadinꞌ nej nuguanꞌ nânj ni̱ daꞌhuiꞌ ga̱ra̱n daꞌngaꞌ ruhuôꞌ dàj rûnꞌ gidigân Ma̱ꞌan Espíritu Santo.
Sani̱ Ma̱ꞌan Espíritu Santo ni̱ gàꞌhue ga̱na̱ka̱j guendaj daranꞌ sa giꞌhiaj nej guiì; sani̱ rayiꞌî Ma̱ꞌan ni̱ gàꞌ si ꞌngo̱ nej guiì si gaꞌhue ga̱na̱ka̱j guendâ mánj.
Dadinꞌ huê danj taj riñanj: “Dadinꞌ ahuin sí ga̱ꞌhue giniꞌin dàj anï̂n ruhuâ Ma̱ꞌan Señor. Ni̱ ahuin sí chru̱n doj ni̱ gàꞌhue gidigân sôꞌ Ma̱ꞌan Señor ràꞌaj.” Sani̱ ñùnꞌ ni̱ ni̱ko̱ꞌ daꞌnga Ma̱ꞌan Cristo.
Sí giꞌhiaj sun ngà Ma̱ꞌan Ñaꞌanj anHuê danj na̱nj ñùnj nej di̱nï̂nj, ni̱ nun gàꞌhue gàꞌmìn riñan nej suj nuguanꞌ chìꞌ hua doj dàj rûnꞌ gaꞌmînj riñan nej sí hua̱ ran ruhuâ ngà Ma̱ꞌan Señor mánj, huê dan ni̱ gaꞌmînj riñan nej suj dàj rûnꞌ gaꞌmînj riñan nej sí nun niꞌin Ma̱ꞌan Ñaꞌanj an, ni̱ dàj rûnꞌ gaꞌmînj riñan nej sí hia̱j guyumân ruhuâ niꞌin Ma̱ꞌan Cristo huê danj gaꞌmînj riñan nej suj.
Ni̱ dàj rûnꞌ goꞌo nej sílìj i tòo huê danj gidigán nuguanꞌ nitaj si hua̱ chìꞌi riñan nej suj, ni̱ nun gàꞌmìn nuguanꞌ chìꞌ huaa riñan nej suj; dadinꞌ hua̱ na̱nj nitaj si hua̱ yu̱gui nej suj ga̱na̱huin ra̱ꞌa nej suj nuguanꞌ chìꞌ huaa, dadinꞌ hua̱ na̱nj gàchin ga̱huin ran ruhuâ nej suj,
sê hua̱ na̱nj giꞌhiaj nej suj dàj rûnꞌ giꞌhiaj nej sí nun niꞌin Ma̱ꞌan Ñaꞌanj an; dadinꞌ hua̱ na̱nj ûta yi̱ko̱j nej suj, ni̱ hua̱ na̱nj garán riñan duguiꞌ nej suj ni̱ giyichraꞌ da̱ꞌa̱j nej suj, ni̱ giꞌhiaj nej suj dàj rûnꞌ giꞌhiaj nej sí nun niꞌin Ma̱ꞌan Ñaꞌanj an. Ni̱ gi̱ꞌhiaj nej suj dàj rûnꞌ gi̱ꞌhiaj nej sí nàsìnùnj un ràꞌ saj ûnꞌ.
Dadinꞌ da̱ꞌa̱j nej suj gataj: “Ñùnj nikòꞌ rukû Pablo”; ni̱ aꞌngô da̱ꞌa̱j nej suj gataj: “Ñùnj nikòꞌ rukû Apolos”, nga gaꞌmin nej suj dànanj ni̱ sê dàj rûnꞌ giꞌhiaj nej sí nun niꞌin Ma̱ꞌan Ñaꞌanj an giꞌhiaj nej suj ràꞌ saj ûnꞌ.
Hiôꞌ ni̱ ñaꞌanj an huin Pablo, ni̱ ñaꞌanj an huin Apolos nga na̱nj nînꞌ. Sê síi huin nguèj ñûnj ni̱ gunânj gi̱tsi nguèj ñûnj riñan Ma̱ꞌan Ñaꞌanj an ni̱ nga gaꞌmin nguèj ñùnj si-nùguànꞌ Ma̱ꞌan Ñaꞌanj an riñan nej suj ni̱ guyumân ruhuâ nej suj mínj; ni̱ gaꞌmin nguèj ñûnj riñan nej suj dàj rikî Ma̱ꞌan Señor.
Ñùnj gunun, ni̱ Apolos gutâj nnee riñanj ni̱ giyichraj; sani̱ Ma̱ꞌan Ñaꞌanj an huin sa gi̱ꞌhiaj gachi.
Huê danj ni̱ sê si huin doj sí gunun, gàꞌ daꞌ sí gutâj nnee mánj, dadinꞌ Ma̱ꞌan Ñaꞌanj an huin sa giꞌhiaj ni̱ gachij sa giyichraꞌ dânj.
Ni̱ sí gunun dânj ngà sí gutâj nnee ni̱ gu̱ña̱n chre huin nguèj sôꞌ; ni̱ daꞌ goꞌngo̱ nguèj sôꞌ ga̱na̱huin ra̱ꞌa nanìꞌhiaj nguèj sôꞌ ahuin na̱nj sun ma̱ꞌan gi̱ꞌhiaj nguèj sôꞌ.
Dadinꞌ nguèj ñûnj gi̱ꞌhiaj sun nùguànꞌàn si-su̱n Ma̱ꞌan Ñaꞌanj an, ni̱ dàj rûnꞌ huin hioꞌó ñan giꞌhiaj sun Ma̱ꞌan Ñaꞌanj an huin nej suj.Ni̱ nej suj huin hueꞌ giꞌhiaj Ma̱ꞌan Ñaꞌanj an.
Ûta nìko hua̱ sunuj riki Ma̱ꞌan Ñaꞌanj an riñânj, dadinꞌ gahuín dàj rûnꞌ huin ꞌngo̱ sí ganari raa̱ dàj ga̱ ꞌngo̱ hueꞌe ni̱ guné yiꞌî hueꞌ dânj, ni̱ aꞌngô nej sôꞌ ganachi nikaj chraan ni̱ gisîj hueꞌ dânj; sani̱ daꞌ goꞌngo̱ nej sôꞌ gi̱niꞌhiaj dàj ganachi nikaj nej sôꞌ chraan ni̱ gìsìj hueꞌ dânj.
Dadinꞌ gàꞌ si ꞌngo̱ sí si̱ gàꞌhue na̱du̱na̱ dàj ga̱ne yiꞌî ꞌngo̱ hueꞌe nga gàꞌ nne yiꞌî hueꞌ dânj, ni̱ yiꞌî hueꞌ dânj huin Ma̱ꞌan Jesucristo.
Ni̱ si riñan yiꞌî hueꞌ dânj guneꞌ nej sôꞌ agaꞌ oro, agaꞌ plata, hiëj nìhiàꞌa, chrun, chrinꞌ nakòo, koj raꞌa chrun.
Ni̱ gi̱ni̱ꞌînꞌ dàj hua sun giꞌhiaj daꞌ goꞌngo̱ nej guiì; dadin gi̱ni̱ꞌînꞌ dàj gaj nga ga̱huin neꞌ gui nga gàꞌhuìꞌ nân riñanj, ni̱ gi̱ni̱ꞌînꞌ dàj gi̱ra̱nꞌanj nga ga̱chinj riñan ñaꞌaan; huê danj ni̱ dàj na̱nj hua ma̱ꞌan sun gi̱ꞌhiaj nej guiì, ni̱ ga̱na̱di̱gân ñaꞌaan dàj na̱nj hua ma̱ꞌan ninj.
Ni̱ si gane ran hueꞌ giꞌhiaj ꞌngo̱ sí dânj, ni̱ ga̱na̱huin raꞌa sôꞌ nanìꞌhiaj sôꞌ gi̱ꞌhiaj Ma̱ꞌan Ñaꞌanj an.
Nun niꞌin nej suj si huin nej suj si-nùhuì Ma̱ꞌan Ñaꞌanj an, ni̱ nne si-Espíritu Ma̱ꞌan ruhuâ nimân nej suj mínj.
Ni̱ si hua̱ ꞌngo̱ sí gi̱ꞌhiaj gi̱rë̱ꞌ si-nùhuì Ma̱ꞌan Ñaꞌanj an, ni̱ gàhuìꞌ sôꞌ gi̱ꞌhiaj Ma̱ꞌan Ñaꞌanj an; nej suj huin si-nùhuì Ma̱ꞌan Ñaꞌanj an, ni̱ huin nej suj ꞌngo̱ nuhuî gèe.
Ni̱ si̱ gidigañuꞌunj gàꞌ si ꞌngo̱ nej suj ma̱ꞌan nej suj mánj; ni̱ si hua̱ ꞌngo̱ nej suj ganï̂n ruhuâ si chru̱n nï̀nꞌ ruhuâ nej suj diû nânj, ni̱ gi̱ꞌhiaj nej suj si nitaj si nùnj niꞌin nej suj, daꞌnga ni̱ gahuin chru̱n nï̀nꞌ ruhuâ nej suj gi̱ꞌhiaj Ma̱ꞌan Ñaꞌanj an.
Dadinꞌ sa chru̱n nï̀nꞌ ruhuâ nej guiì ni̱ nitaj si niꞌñanj man riñan Ma̱ꞌan Ñaꞌanj an; dadinꞌ huê danj nnunj riñan ñanj: “Ni̱ gu̱du̱ninj Ma̱ꞌan Ñaꞌanj an nej sí chru̱n nï̀nꞌ ruhuâ dânj riñan yinùu dadinꞌ ganï̂n ruhuâ nej sôꞌ si ûta hueꞌê chru̱n nej sôꞌ ni̱ rayiꞌî dan ni̱ dagaꞌmin nej sôꞌ nej guiì guendâ si̱ guyumân ruhuâ ninj niꞌin ninj Ma̱ꞌan Ñaꞌanj an.”
Aꞌngô ñûn: “Ni̱ niꞌin Ma̱ꞌan Señor dàj ganï̂n ruhuâ nej sí chrun nï̀nꞌ ruhuâ, sani̱ nitaj nùnj gue̱nda̱ niꞌñanj sa chru̱n nej sôꞌ.”
Huê danj, ni̱ si gataj nej suj si ûta huin ꞌngo̱ sí gidigân riñan nej suj, dadinꞌ gàꞌhue gahuin chru̱n nej suj daranꞌanj:
Nùnj huin si Pablo, ni̱ nùnj si Apolos, ni̱ nùnj huin si Cefas, ni̱ nùnj huin si yumiguìi, nùnj huin si sa ga̱ nìꞌnòꞌ, ni̱ nùnj huin si sa gàhuìꞌ, ni̱ nùnj huin si sa hua diû hia̱j, ni̱ nùnj huin si sa gàꞌnàꞌ diû neꞌ ña̱an, daranꞌanj huin guendâ nej suj,
ni̱ siꞌhiaj Ma̱ꞌan Cristo huin nêꞌ, ni̱ Cristo huin siꞌhiaj Ma̱ꞌan Ñaꞌanj an.
Sun giꞌhiaj nej apóstolHuê danj ni̱, gi̱nikaj chrej nêꞌ riñan nej sôꞌ gunânj gi̱tsi riñan Ma̱ꞌan Cristo, dadinꞌ huê danj na̱nj huin nej sôꞌ sí ni̱ka̱j ñuꞌunj riñan si-su̱n Ma̱ꞌan Ñaꞌanj an ni̱ gidigân nej sôꞌ riñan nej guiì ni̱ riñan nej sa ga huì àsìj nâ giꞌhiaj Ma̱ꞌan Ñaꞌanj an.
Hia̱j ni̱ dùgùnàj huaj, si daꞌ goꞌngo̱ nej sí ni̱ka̱j ñuꞌunj riñan si-su̱n Ma̱ꞌan Señor ni̱ daꞌhui nej sôꞌ hueꞌê ga̱da̱gahuin nej sôꞌ sun ganahuin ra̱ꞌa nej sôꞌ, daꞌnga ni̱ gaꞌhue gùyùmàn ruhuâ nej guiì niꞌin ninj nej sôꞌ.
Ñùnj ni̱ nitaj si giriñun ruhuâj si ga̱na̱ka̱j guendâ nej suj rayiꞌí, ni̱ huê danj na̱nj nitaj si giriñun ruhuâj si ga̱na̱ka̱j guendâ nej sí guesì ni̱ka̱j su̱n riñan hioꞌó nânj rayiꞌí; ni̱ gàꞌ ñùnj ni̱ nitaj si giriñun ruhuâj niꞌín ma̱ꞌán dadinꞌ nitaj gakï̱nꞌïn giꞌhia mánj.
Dadinꞌ nùnj huin si nitaj si gaꞌmin gakï̱nꞌ daꞌngaꞌ nu̱n ruhuâ nimânj riñânj, sani̱ sê danj ruhuâj ga̱ta si nitaj gakï̱nꞌïn hua riñânj mánj; sani̱ sa ganakaj guendâ dàj giꞌhiâ huin Ma̱ꞌan Señor.
Huê danj, ni̱ si̱ gutaꞌ chre nej suj gakï̱nꞌïn nej duguiꞌ nej suj mánj, gànàꞌhuìj nej suj nda gàꞌnàꞌ Ma̱ꞌan Señor, ni̱ ga̱na̱di̱ganj daranꞌ nej gakï̱nꞌ ꞌnï̱nj huì ñan hua̱ ru̱mi̱nꞌ gi̱ꞌhiaj nej síi, ni̱ ga̱na̱di̱ganj dàj ganï̂n yàngàꞌ ruhuâ nimân nej sij; hiôꞌ ni̱ ga̱na̱huin ra̱ꞌa daꞌ goꞌngo̱ nej sij dàj na̱nj hua ma̱ꞌan nej sa gi̱ꞌhiaj nej sij.
Sani̱ gatâ dànanj gu̱nïn nej suj di̱nï̂nj, ni̱ gahuín ni̱ gahuin Apolos ꞌngo̱ daꞌngaꞌ garânj sûnj guendâ ꞌì ruhuâj niꞌín nej suj, daꞌnga ni̱ gahuin chru̱n nej suj ni̱ si̱ gunutaꞌ nej suj nìko doj yichrá si-nùguànꞌ Ma̱ꞌan Ñaꞌanj an, daꞌnga ni̱ si̱ ganï̂n ruhuâ nej suj si huin nej suj doj ni̱ gi̱ni̱nj ꞌì aꞌngô nej duguiꞌ nej suj riñan nej suj.
Dadinꞌ ahuin si gataj si ni̱ka̱j su̱nꞌ riñan aꞌngô nej duguît ràꞌaj. Ni̱ si niꞌînꞌ doj ni̱ sê Ma̱ꞌan Ñaꞌanj an rikî sa niꞌînꞌ dânj ràꞌ saj ûnꞌ, ni̱ si Ma̱ꞌan Ñaꞌanj an rikî sa niꞌînꞌ dânj, ni̱ nùnj huin saj ni̱ gatajꞌ si gahuin chru̱n ma̱ꞌânꞌ ràꞌaj.
Gàꞌ hua̱ daranꞌanj riñan nej suj, ni̱ gàꞌ hua yi̱ruꞌhue nej suj, ni̱ gàꞌ ni̱ka̱j su̱n nej suj riñan ma̱ꞌan nej suj. Ni̱ dùgùnàj huaj si ni̱ka̱j su̱n yàngàꞌ nej suj riñan nej suj, hiôꞌ ni̱ ꞌngo̱ gui ni̱ gi̱ni̱kaj sun nùguànꞌàn nêꞌ.
Dadinꞌ ganï̂n ruhuâj, si gudunâj Ma̱ꞌan Ñaꞌanj an nda neꞌ rùkùu nej ñûnj nej sí gaꞌanj gànàtàꞌ si̱nï̱n si-nùguànꞌ Ma̱ꞌan, ni̱ gàꞌ giriꞌ nìꞌhiaj nej ñûnj guendâ da̱gahuiꞌ nej síi nej ñûnj; ni̱ mân si nne nej ñûnj guendâ ga̱huin nej ñûnj sa nìhiàꞌa riñan nej guiì màn ruhuâ yumiguìi, ni̱ huê danj na̱nj huin nej ñûnj sa nìhiàꞌa riñan nej ángel ngà riñan nej guiì.
Sani̱ giꞌhiaj nej ñûnj sí huin nej ñûnj sí naꞌhue ga̱ya̱ka̱j guendâ nìko rayiꞌî guendâ ꞌì ruhuâ nej ñûnj niꞌin nej ñûnj Ma̱ꞌan Cristo, sani̱ nej suj ni̱ guruhuâ Ma̱ꞌan Cristo, si huin nej suj sí ûta sìkàꞌ raa̱; ni̱ nej ñûnj huin ꞌngo̱ sí gininaj chrej, sani̱ nej suj huin ꞌngo̱ nej sí ûta nùkuaj; ni̱ ni̱ka̱j chre̱j nej guiì ngà nej suj, sani̱ gininj ꞌì nej ñûnj riñan nej guiì.
Nda gui hia̱j ni̱ ganachinj yiꞌnaa riki nej ñûnj, ni̱ ganakô nej ñûnj nnee, ni̱ naꞌhue gìrìꞌ nej ñûnj atsìj i gi̱nun nej ñûnj, ni̱ garaꞌhui nej sij riñan nej ñûnj, ni̱ huê danj na̱nj nitaj si hua̱ yìtï̀nj ñan ga̱ne nej ñûnj.
Ni̱ nda gininaj nej ñûnj gi̱ꞌhiaj sun nej ñûnj ngà raꞌa nej ñûnj; ni̱ gaꞌmin kï̱j nej sij riñan nej ñûnj, sani̱ gaꞌmin hueꞌê nej ñûnj riñan nej sij; ni̱ gata ra̱ꞌa nej sij nej ñûnj, sani̱ hua̱ nùkuaj ruhuâ nej ñûnj.
Ni̱ gutaꞌ chre nej sij gakï̱nꞌïn yichrá nej ñûnj, sani̱ gachín nìꞌhiaj nej ñûnj sisi̱ si̱ gayakaj guendâ Ma̱ꞌan Ñaꞌanj an sa giꞌhiaj nej sij ngà nej ñûnj; ni̱ ꞌna̱ꞌ ga̱huin nej ñûnj dàj rûnꞌ huin nej sa nitaj si niꞌñanj an riñan yumiguìi, ni̱ dàj rûnꞌ huin akò girëꞌëj nej guiì huê danj huin nej ñûnj riñan daranꞌ nej guiì.
Sê si̱ gachrûnj nej nuguanꞌ ñanj guendâ gi̱ꞌhia si gìrìꞌ nàꞌàj nej suj mánj, gachrûnj guendâ du̱gunïn gàꞌìj nej suj dàj rûnꞌ giꞌhiaj ꞌngo̱ sí ꞌì ruhuâ niꞌin daꞌní dadinꞌ ûta ꞌì ruhuâj niꞌín nej suj.
Dadinꞌ nùnj huin si gàꞌ hua chi̱ꞌ mîn nej sí gidigân si-nùguànꞌ Ma̱ꞌan Cristo riñan nej suj, sani̱ si̱ gaꞌhue ga̱ gàꞌì rej nej suj mánj; dadinꞌ ñùnj huin rej nej suj ni̱ rikîj nuguanꞌ gi̱ꞌhiaj ga̱na̱ni̱n nej suj huê danj ni̱ guyumân ruhuâ nej suj niꞌin nej suj Ma̱ꞌan Cristo Jesús.
Huê danj ni̱, gachín ni̱ꞌhia si gi̱ꞌhiaj nej suj dàj rûnꞌ giꞌhia.
Rayiꞌî dan ni̱ gaꞌnï̂n daꞌnî Timoteo guchiꞌ sôꞌ riñan nej suj, ni̱ ûta ꞌì ruhuâj niꞌín sôꞌ dadinꞌ hueꞌê dagahuin sôꞌ riñan Ma̱ꞌan Señor, ni̱ nga gùchìꞌ sôꞌ riñan nej suj ni̱ du̱nanun sôꞌ ruhuâ nej suj dàj hua chrej gidigán riñan nej suj, dadinꞌ dànèꞌ gahuin ni̱ huê danj gidigán riñan nej dinï̂nt huin si-nùhuì Ma̱ꞌan Jesús.
Sani̱ hua̱ da̱ꞌa̱j nej suj anï̂n ruhuâ si ûta huin nej suj, dadinꞌ anï̂n ruhuâ nej suj si nitaj àmàn gùchìꞌ gi̱ni̱ꞌhia ñan màn nej suj.
Sani̱ si garanꞌ ruhuâ Ma̱ꞌan Señor ni̱ gùchìꞌ raꞌña̱n ñan màn nej suj, hiôꞌ ni̱ gi̱ni̱ꞌín dàj gi̱ꞌhiaj nej sí ganï̂n ruhuâ si ûta huin nej sôꞌ, ni̱ giniꞌín si yàngàꞌ hia dagahuin nej sôꞌ nuguanꞌ gaꞌmin nej sôꞌ.
Dadinꞌ ñan ni̱ka̱j su̱n Ma̱ꞌan Ñaꞌanj an ni̱ nitaj si niꞌñanj si ûta chru̱n ꞌngo̱ síi, si nitaj si-guesâ Ma̱ꞌan Ñaꞌanj an nikaj nej nuguanꞌ gaꞌmin sôꞌ.
Dàj gi̱ꞌhiâ nga gùchìj ñan màn nej suj ruhuâ nej suj ràꞌaj. Ni̱ ruhuâ nej suj si gi̱nika rutsìi guendâ du̱guañûnj nej suj nîꞌ, si ruhuâ nej suj si gàꞌmìn nuguanꞌ ꞌì rûhua ni̱ nuguanꞌ niꞌñanj an riñan nej suj sàꞌ.
Ni̱ guendâ giꞌhiaj nej suj dànanj ni̱ ganï̂n ruhuâ nej suj si ûta huin nej suj. Sani̱ daꞌhui nej suj ni̱ ga̱na̱nï̱n ruhuâ nej suj ni̱ gu̱du̱gue̱ꞌe ni̱ ga̱gua̱j hia nej suj rayiꞌî gakï̱nꞌ nânj, ni̱ daꞌhui nej suj ni̱ gìrìꞌ nàꞌàj nej suj rayiꞌî sí giꞌhiaj gakï̱nꞌ nânj siganï̂nj nej suj.
Yàngàꞌ hia nï̀nꞌ ni̱ ñùnj, ni̱ nùnj huin si nitaj si nné ngà nneè ku siganï̂nj nej suj sani̱ nne nanè nimânj ngà nej suj, ni̱ gàꞌ gatâ dàj ganï̂n ruhuâj rayiꞌî sí giꞌhiaj gakï̱nꞌ dânj.
Ni̱ ngà siyu̱gui Ma̱ꞌan Señor Jesucristo, ni̱ nga màn chre̱ꞌ nej suj ni̱ huê danj na̱nj nne nanè nimânj ngà nej suj, ni̱ huê danj na̱nj ni̱ka̱j su̱n Ma̱ꞌan Señor Jesucristo riñan nej suj,
ni̱ nàgàꞌhuìꞌ nej suj sí giꞌhiaj gakï̱nꞌ dânj raꞌa sichre daꞌnga ni̱ giranꞌ sa̱ñu̱n nneè kú sôꞌ, hiôꞌ ni̱ ga̱na̱ni̱n nanè nimânj sôꞌ gui nga gàꞌnàꞌ ñûn Ma̱ꞌan Jesús.
Nitaj si dùgùnàj huaj si ga̱nï̱n ruhuâ nej suj si ûta huin nej suj mánj. Nun niꞌin nej suj: “Si ga̱tu̱ doj sínj chru dunuꞌmanꞌan siganï̂nj kïnj hua̱ sàꞌaj ni̱ gunuꞌmanꞌ daranꞌ kïnj sàꞌ dânj gi̱ꞌhia mínj.” (Dadinꞌ si giꞌnïnj sí giꞌhiaj gakï̱nꞌ nânj siganï̂nj nej suj ni̱ gi̱daꞌa aꞌngô nej sí huaj nûhui chrej aꞌnanꞌ giꞌhiaj sôꞌ).
Huê danj ni̱ gu̱du̱nâj nej suj nej gakï̱nꞌïn, daꞌnga ni̱ ganahuin nej suj guiì nàkàa, hiôꞌ ni̱ ga̱huin nej suj dàj rûnꞌ huin rachrún nàkà ya nej sij pascua, dadinꞌ gàꞌ gahuiꞌ Ma̱ꞌan Cristo rayiꞌî si-ga̱kïnꞌ nêꞌ.
Huê danj ni̱ ga̱na̱nun ruhuôꞌ niꞌînꞌ giꞌñanj pascua, sani̱ si̱ giꞌhiôꞌ gakï̱nꞌïn gàꞌ mánj, dadinꞌ dàj rûnꞌ huin chru dunuꞌmanꞌan huê danj huin gakï̱nꞌïn ngà sa kï̱j huaa, huê danj ni̱ si̱ ga̱ gakï̱nꞌïn riñan nej suj ni̱ ga̱huin nej suj sí gi̱ꞌhiaj sa nìkàa ni̱ sí da̱gahuin yàngàꞌ.
Ni̱ gachrûnj ñanj karta riñan nej suj, ni̱ gatâ sisi̱ si̱ gi̱ni̱kaj duguiꞌ nej suj ngà nej sí nne sìgìchràꞌ;
sani̱ sê si̱ naꞌhuê si gi̱daꞌa duguiꞌ nej suj ngà nej sí nun niꞌin Ma̱ꞌan Ñaꞌanj an mánj, sí nne sìgìchràꞌ, sí ûta huin ruhuâ gaj doj riñan, sí tu̱u, sí nnùn ña̱ꞌa̱nj riñan ñaꞌanj giꞌhiaj ra̱ꞌa síi; ni̱ si naꞌhuej ruhuâ nej suj gi̱daꞌa duguiꞌ nej suj ngà nej sí dânj, hiôꞌ ni̱ daꞌhui nej suj ni̱ ga̱hui̱ nej suj neꞌ ye̱ꞌ yumiguì nânj.
Sani̱ sa ràyìꞌì gatâ nga gachrûnj riñan nej suj huin sisi̱ si̱ gidaꞌa duguiꞌ nej suj ngà nej sí gataj, si huin nej sôꞌ dinï̂nt, sani̱ nne sìgìchràꞌ nej sôꞌ, sí ûta huin ruhuâ ga̱ doj riñan, sí ginûn ña̱ꞌa̱nj riñan nej ñaꞌanj giꞌhiaj ra̱ꞌa síi, sí gaꞌmin nuguanꞌ yìꞌì chre, sí goꞌo nne yi̱na̱j a, sí tu̱u; sí giꞌhiaj dànanj ni̱ gàꞌ si ya nej suj ngà nej sôꞌ mánj.
Dadinꞌ nitaj guèndàj ganakaj guendâj si-ga̱kïnꞌ nej sí nitaj si nìkòꞌ rukû Ma̱ꞌan Jesús mánj. Sani̱ nej suj daꞌhui ga̱na̱ka̱j guendâ si-ga̱kïnꞌ nej sôꞌ nìkòꞌ rukû Ma̱ꞌan Jesús.
Dadinꞌ nej sí nitaj si nìkòꞌ rukû Ma̱ꞌan Jesús, ni̱ Ma̱ꞌan Ñaꞌanj an huin sa ga̱na̱ka̱j guendâ si-ga̱kïnꞌ nej sôꞌ. Huê danj ni̱ gi̱ri̱ nej suj nej sí gi̱ꞌhiaj gakï̱nꞌïn siganï̂nj nej suj na̱nj ánj.
Huaꞌanj giꞌhiaj hi̱a nej sij gakï̱nꞌïn riñan guesì nàsìnùnj unNga hua ꞌngo̱ nuguanꞌ chìꞌ gaꞌmin nej suj ngà dinḯn nej suj, ni̱ nùnj huin saj ni̱ nitaj si huaꞌanj ga̱ra̱n ruhuâ nej suj rayiꞌî nej sôꞌ riñan nej dinï̂nt nìkòꞌ rukû Ma̱ꞌan Jesús ràꞌaj. Ni̱ huaꞌanj ga̱ra̱n ruhuâ nej suj rayiꞌî nej sôꞌ riñan guesì nitaj si nìkòꞌ rukû Ma̱ꞌan Jesús.
Nun niꞌin nej suj si nej dinï̂nt hua̱ gèe huin ga̱ꞌhue gi̱ꞌhiaj hia rayiꞌî si-ga̱kïnt nej guiì nitaj si nìkòꞌ rukû Ma̱ꞌan Ñaꞌanj an mínj. Ni̱ si nej suj huin sa gi̱ꞌhiaj hia rayiꞌî nej gakï̱nꞌ nânj. Hiôꞌ ni̱ nùnj huin saj ni̱ nitaj si chru̱n nej suj gi̱ꞌhiaj hia nej suj gakï̱nꞌ nitaj si hua chìꞌ nìko dânj ràꞌaj.
Nun niꞌin nej suj si ga̱na̱ka̱j guendâ nêꞌ dàj gi̱ꞌhiaj nej ángel ràꞌ saj ûnꞌ. Hiôꞌ ni̱ hua̱ ni̱ña̱n si ga̱na̱ka̱j guendâ nêꞌ nej gakï̱nꞌ giꞌhiaj nej sôꞌ huaj nûhui.
Ni̱ si giriꞌ nìꞌhiaj nêꞌ, guendâ gi̱ꞌhiaj hia nêꞌ rayiꞌî nej gakï̱nꞌ hua̱ siganï̂nj nej sôꞌ hua̱j nûhui, ni̱ nùnj huin saj ni̱ huaꞌanj gùtàꞌ nej suj nej nuguanꞌ nânj riñan nej guesì nàsìnùnj nitaj si huin si-nùhuì Ma̱ꞌan Jesús ràꞌaj.
Gatâ dànanj guendâ ga̱na̱ka̱j nej suj sinàꞌàj nej suj. Hiôꞌ ni̱ nitaj gàꞌ si ꞌngo̱ nej sí chru̱un hua siganï̂nj nej suj si gi̱ꞌhiaj hia sôꞌ si-ga̱kïnꞌ nej dinḯn nej suj ràꞌ saj ûnꞌ,
dadinꞌ gunïnꞌ ꞌngo̱ ni̱ aꞌngô nej dinï̂nt ni̱ huaꞌanj ga̱ra̱n ruhuâ nguèj sôꞌ rayiꞌî ꞌngo̱ ni̱ aꞌngô nguèj sôꞌ riñan nej guesì nitaj si guyumân ruhuâ niꞌin Ma̱ꞌan Ñaꞌanj an ràꞌ saj ûnꞌ.
Huê danj ni̱, yàngàꞌ hia ni̱ rayiꞌî guendâ màn gunïnꞌ nej suj ni̱ nitaj si hua̱ hueꞌej mánj. Nùnj huin saj si gàꞌnï̀nꞌ ruhuâ nej suj si ranꞌ nej dinï̂nt nej suj. Ni̱ nùnj huin saj si gàꞌnï̀nꞌ ruhuâ nej suj si gi̱ꞌhiaj tu̱ nej sôꞌ siꞌhiaj nej suj ràꞌaj.
Sani̱ sa giꞌhiaj nej suj huin si gunïnꞌ nej suj siganï̂nj nej ma̱ꞌan nej suj, ni̱ giꞌhiaj tu̱ nej suj siꞌhiaj nej dinḯn nej suj.
Nun niꞌin nej suj si nej sí nitaj si giꞌhiaj sa nìkàa ni̱ si̱ gaꞌhue ga̱tu̱ nej sij ñan ni̱ka̱j su̱n Ma̱ꞌan Ñaꞌanj an ràꞌ saj ûnꞌ. Huê danj ni̱ si̱ gachej ruhuâ nej suj mánj; huê danj ni̱ si̱ gatûj sí nne sìgìchràꞌ, sí ginûn ña̱ꞌa̱nj riñan ñaꞌanj giꞌhiaj ra̱ꞌa síi, sí ni̱ka̱j nika duguiꞌ, sí nagiꞌhiaj yànà ma̱ꞌan, sí atoj ngà síi,
sí tu̱u, sí huin ruhuâ ga̱ doj riñan, ni̱ sí àyìnï̀ïn, sí gaꞌmin nuguanꞌ yìꞌì chre, tu ràngàꞌa, ni̱ ahuin na̱nj sí giꞌhiaj dànanj ni̱ si̱ gatûj nej sôꞌ yiñán Ma̱ꞌan Ñaꞌanj an mánj.
Huê dànanj giꞌhiaj da̱ꞌa̱j nej suj; sani̱ gàꞌ ganaruhui si-ga̱kïnꞌ nej suj, ni̱ gàꞌ nagiꞌhiaj gè Ma̱ꞌan Ñaꞌanj an nej suj, huê danj ni̱ nitaj gakï̱nꞌïn hua ruhuâ nimân nej suj ngà rayiꞌî siyu̱gui Ma̱ꞌan Jesús, ni̱ ngà si-Espíritu Ma̱ꞌan Ñaꞌanj an gàꞌ mánj.
Na̱gi̱ꞌhiaj sàꞌ nej suj nneè kú nej suj riñan Ma̱ꞌan Ñaꞌanj an“Daranꞌanj gàꞌhue gi̱ꞌhiâ”, sani̱ sê sa sàꞌaj huin daranꞌanj mánj; daranꞌanj gàꞌhue gi̱ꞌhia sani̱ si̱ gaꞌnï̂n si gi̱ꞌhiaj ga̱nan gàꞌ si ꞌngo̱ nej dânj ñùnj mánj.
Sa yôꞌ niꞌñanj guendâ ga̱huin ran rikiꞌ, ni̱ rikiꞌ niꞌñanj nej sa yôꞌ; sani̱ ꞌngo̱j ni̱ aꞌngoj ni̱ gu̱ña̱n gu̱du̱rëꞌ Ma̱ꞌan Ñaꞌanj an ngue. Sani̱ nneè kuꞌ ni̱ sê si̱ giꞌhiaj Ma̱ꞌan Ñaꞌanj an guendâ ga̱ne sìgìchròꞌ mánj, giꞌhia guendâ ga̱ra̱n sun Ma̱ꞌan nneè kûꞌ ni̱ nneè kûꞌ niꞌñanj Ma̱ꞌan Señor.
Ni̱ dàj rûnꞌ giꞌhiaj Ma̱ꞌan Ñaꞌanj an nga ganaꞌnï̂nj Ma̱ꞌan Señor siganï̂nj nej nîman ni̱ huê danj na̱nj ûta nùkua ni̱ gi̱ꞌhia si gànàꞌnï̀nj nêꞌ siganï̂nj nej nîman.
Nun niꞌin nej suj si nneè kú nej suj ni̱ huin nneè kú Ma̱ꞌan Cristo ràꞌ saj ûnꞌ. Ni̱ ga̱ꞌhue ga̱ꞌne̱ꞌ nneè kú Ma̱ꞌan Cristo ni̱ gi̱ꞌhiôꞌ si ga̱na̱ka̱j duguiꞌij ngà nneè kú nej siyànà guduꞌhuêj ma̱ꞌan na̱nj nîꞌ. Si gàꞌhue danj gaj mánj.
Nun niꞌin nej suj si sí atsïj siyànà guduꞌhuêj ma̱ꞌan ni̱ ꞌngo̱ rïn nneè kúu ganahuin sôꞌ ngà siyànà dânj ra̱ꞌ saj ûnꞌ. Dadinꞌ taj riñan ñanj si-nùguànꞌ Ma̱ꞌan Ñaꞌanj an: “Ni̱ ꞌngo̱ rïn nneè kúu ganahuin nguèj sij.”
Sani̱ sí ganakaj duguiꞌ ngà Ma̱ꞌan Señor, ni̱ ꞌngo̱ rïn nanè nimân sôꞌ huin ngà Ma̱ꞌan Señor.
Nun niꞌin nej suj si nneè kú nej suj huin si-nùhuì Ma̱ꞌan Espíritu Santo, ni̱ nne Ma̱ꞌan ruhuâ nneè kú nej suj, ni̱ Ma̱ꞌan Ñaꞌanj an giꞌhiaj nneè kú nej suj, huê danj ni̱ sê siꞌhiaj nej suj huin nneè kú nej suj ràꞌ saj ûnꞌ.
Dadinꞌ gàꞌ ganaruꞌhue Jesucristo ma̱ꞌan rayiꞌî si-ga̱kïnꞌ nej suj; huê danj ni̱ ña̱ꞌa̱n huaj si gi̱nikaj chre̱j nej suj ngà nneè kú nej suj ni̱ ngà nanè nimân nej suj riñan Ma̱ꞌan Ñaꞌanj an, dadinꞌ siꞌhiaj Ma̱ꞌan Ñaꞌanj an huin nej suj na̱nj ánj.
Nàgàꞌhuìꞌ sij chrej e riñan nej sí nne garan ràꞌaRayiꞌî nej nuguanꞌ gachrûn nej suj riñânj, ni̱ dùgùnàj huaj si si̱ gayakaj síi nika sôꞌ;
sani̱ rayiꞌî guendâ si̱ gininj síi riñan gakï̱nꞌ aché sìgìchràꞌ, ni̱ dùgùnàj huaj si ga̱ya̱ka̱j sôꞌ nika sôꞌ, ni̱ huê danj na̱nj dùgùnàj huaj si ga̱ya̱ka̱j siyànàa nikaj ninj.
Hua̱ ni̱ña̱n si nngaj síi ngà nika sôꞌ, ni̱ hua̱ ni̱ña̱n si nngaj siyànàa ngà nikaj.
Nitaj si ni̱ka̱j su̱n siyànàa riñan nneè ku mánj, nikaj ni̱ka̱j su̱n riñanj na̱nj ánj: Ni̱ huê danj na̱nj nitaj si ni̱ka̱j su̱n síi riñan nneè ku sôꞌ, dadinꞌ ni̱ka̱j su̱n nika sôꞌ riñan nneè kú sôꞌ.
Nitaj si dùgùnàj huaj si si̱ gingaj ꞌngo̱ ni̱ aꞌngô nguèj suj ngà nika nguèj suj mánj, huê si gàꞌ guchiꞌ nguèj suj ꞌngo̱ duꞌhua si si̱ gingaj ꞌnguèj suj ꞌngo̱ diû lij, rayiꞌî guendâ nànàꞌhuìꞌ staꞌu nguèj suj Ma̱ꞌan Ñaꞌanj an ni̱ gàꞌhue huê danj gaj; sani̱ nga ganahuij diû ganï̂n nguèj suj, ni̱ ga̱na̱huin nùguànꞌan ñûn nguèj suj, daꞌnga ni̱ si gininj nguèj suj riñan gakï̱nꞌïn nga du̱guaneꞌ Sichre riñan nguèj suj rayiꞌî guendâ nitaj si nngaj nguèj suj na̱nj ánj.
Huê dànanj hua ꞌngo̱ chrej narikîj riñan nguèj suj, sani̱ sê sun gaꞌnïnꞌ Ma̱ꞌan Señor huin mánj.
Garanꞌ ruhuâj sisi̱ si̱ gayakaj nej suj nika nej suj dàj rûnꞌ giꞌhia; sani̱ Ma̱ꞌan Ñaꞌanj an gi̱ꞌhiaj si huê danj gàꞌhue gùnùkuaj daꞌ goꞌngo̱ nej suj, yàngàꞌ ni̱ hua̱ da̱ꞌa̱j nej suj gàꞌ giriꞌ nìꞌhiaj giꞌhiaj Ma̱ꞌan Ñaꞌanj an ni̱ nitaj si̱ nanaꞌhuiꞌ nej suj siyànàa sani̱ hua̱ aꞌngô da̱ꞌa̱j nej suj ni̱ dàñùn nanaꞌhuiꞌ nej suj siyànàa dadinꞌ huê danj gàꞌ giriꞌ nìꞌhiaj nej suj.
Ni̱ gatâ riñan nej suj nne ꞌngo̱ rïn danj, ngà nej suj huin siyànà minj in, ni̱ dùgùnàj huaj sisi̱ si̱ gayakaj nej suj nika nej suj dàj rûnꞌ gi̱ꞌhiâ;
sani̱ si nun gìrìꞌ nìꞌhiaj nej suj guendâ gùnùkuaj nej suj ga̱ne ꞌngo̱ rïn nej suj, ni̱ dànanj dùgùnàj huaj si ga̱ra̱n ra̱ꞌa nej suj gàꞌ daꞌ si ûta ga̱huin ruhuâ nej suj ga̱ya̱ka̱j nej suj nika nej suj na̱nj ánj.
Sani̱ nej suj gàꞌ garan ra̱ꞌa dânj, ni̱ sê ñùnj gaꞌnï̂n suun riñan nej suj mánj, Ma̱ꞌan Señor huin sa gaꞌnïnꞌ suun riñan nej suj: Ni̱ si̱ gaꞌhue gu̱du̱nâj nej suj siyànà gàꞌ garan ra̱ꞌa ngà nej suj mánj.
Ni̱ asàꞌ gudunâj siyànàa nikaj, ni̱ gàꞌ ꞌngo̱ si̱ gayakaj aꞌngô síi gàꞌ mánj, sani̱ dànanj dùgùnàj huaj si ga̱na̱ꞌmin ngà nikaj; huê danj ni̱ si̱ ganachi nikaj síi ñanj acta guendâ gu̱du̱nâj sôꞌ nika sôꞌ gàꞌ mánj,
Riñan aꞌngô da̱ꞌa̱j nej suj gatâ, sani̱ sê Ma̱ꞌan Señor gaꞌnïnꞌ sun nânj mánj, ni̱ si hua̱ ꞌngo̱ dinï̂nt nne nika sani̱ nitaj si nìkòꞌ nika sôꞌ rukû Ma̱ꞌan Jesús, sani̱ si hua̱ ruhuâ siyànà dânj ga̱ne ngà sôꞌ, ni̱ si̱ gaꞌhue gu̱du̱nâj sôꞌ siyànà dânj mánj.
Ni̱ si hua̱ ꞌngo̱ yugueꞌ nne nika sani̱ nitaj si nìkòꞌ sôꞌ rukû Ma̱ꞌan Jesús, sani̱ hua̱ ruhuâ sôꞌ ga̱ne sôꞌ nngaj, huê danj ni̱ si̱ guduna sôꞌ mánj.
Dadin si hua̱ ꞌngo̱ yugueꞌ nne nika ni̱ nitaj si nìkòꞌ sôꞌ rukû Ma̱ꞌan Jesús ni̱ sê gakï̱nꞌïn huin si nne ni̱ka̱ nguèj sij mánj, ni̱ si hua̱ ꞌngo̱ dinï̂nt nne nika ni̱ nitaj si nìkòꞌ nika sôꞌ rukû Ma̱ꞌan Jesús ni̱ sê gakï̱nꞌïn huin si nne ni̱ka̱ nguèj sôꞌ mánj; dadinꞌ si gakï̱nꞌïn huin guendâ nne ni̱ka̱ nguèj sôꞌ hiôꞌ ni̱ gahuin daꞌní nguèj sôꞌ neꞌej a̱ta gakï̱nꞌïn, sani̱ sê danj huin mánj dadinꞌ neꞌej huin daꞌní nguèj sôꞌ ni̱ neꞌej gèe huin riñan Ma̱ꞌan Ñaꞌanj an.
Sani̱ si hua̱ ruhuâ sí nitaj si nìkòꞌ rukû Ma̱ꞌan Jesús gu̱du̱nâj sôꞌ nika sôꞌ ni̱ si̱ garanꞌ ñuꞌunꞌ guendâ ganï̂n ruhuâ sôꞌ dànanj mánj, ni̱ gàꞌhue gu̱du̱nâj sôꞌ nika sôꞌ; dadinꞌ sê si̱ ànùmin nguèj sôꞌ si nda guesâ chre ga̱ne nguèj sôꞌ, dadinꞌ gakḯn Ma̱ꞌan Ñaꞌanj an gaꞌnaꞌ nguèj sôꞌ guendâ ga dïnꞌïnj ruhuâ nguèj sôꞌ.
Dadinꞌ. Nùnj huin si gi̱ꞌhiâꞌ gi̱ni̱ꞌînꞌ si gàꞌhue gùnùkuâꞌ gi̱ꞌhiâꞌ ga̱na̱ni̱n nikat hia̱j do̱j yuguej. Nùnj huin si ꞌhiâꞌ gi̱ni̱ꞌînꞌ si gàꞌhue gùnùkuaꞌ gi̱ꞌhiâꞌ ga̱na̱ni̱n nikaꞌ hia̱j do̱j di̱nï̂nj.
Sani̱ gi̱ꞌhiaj nej suj dàj riki Ma̱ꞌan Señor riñan nej suj, ni̱ huê dàj rûnꞌ giꞌhiaj Ma̱ꞌan Señor nga gakïn nej suj, ni̱ huê danj gi̱ꞌhiaj nej suj; ni̱ huê dànanj gaꞌnïnꞌ sùnj riñan daranꞌ nej si-nùhuì Ma̱ꞌan Jesús màn nï̀nꞌ gàchràꞌ.
Ni̱ si hua̱ da̱ꞌa̱j nej suj gàꞌ giyiꞌneꞌ do̱j nnïnj arán raa̱ nneè nàꞌàj nga gakḯn Ma̱ꞌan Ñaꞌanj an gaꞌnaꞌ nej suj. Ni̱ huê danj ga̱ nej suj. Ni̱ si hua̱ da̱ꞌa̱j nej suj gakḯn Ma̱ꞌan Ñaꞌanj an gaꞌnaꞌ sani̱ hua̱ nï̀nꞌ gàchin gìyìꞌnèꞌ do̱j nnïnj arán raa̱ nneè nàꞌàj nej suj nga gakḯn Ma̱ꞌan Ñaꞌanj an gaꞌnaꞌ nej suj. Hiôꞌ ni̱ si̱ gaꞌneꞌ nej suj nnïnj arán raa̱ nneè nàꞌàj nej suj mánj.
Dadinꞌ sê sa ña̱ꞌa̱n huin si si̱ giyiꞌneꞌ do̱j nnïnj arán raa̱ nneè nàꞌàj nej suj, nej si̱ giyiꞌneꞌ do̱j nnïnj arán raa̱ nneè nàꞌàj nej suj mánj, sa ña̱ꞌa̱n huin si dagahuînꞌ nej suj sun giyiꞌnïn giꞌhiaj Ma̱ꞌan Ñaꞌanj an na̱nj ánj.
Dàj na̱nj hua ma̱ꞌan nej suj nga gakḯn Ma̱ꞌan Ñaꞌanj an gaꞌnaꞌ nej suj, ni̱ huê danj ga̱ nej suj.
Sani̱ si nga gakḯn Ma̱ꞌan Ñaꞌanj an gaꞌnaꞌ ni̱ huînꞌ ꞌngo̱ musû ꞌnï̱nj giꞌhiaj sun chre riñan ꞌngo̱ yiruꞌhuee, ni̱ si̱ giriñun ruhuâꞌ mánj; sani̱ si huaj gàꞌhue gùnùkuaꞌ gàꞌnï̀nj raꞌa yiruꞌhue dan sòꞌ ni̱ du̱guꞌnïnꞌ ni̱ gi̱yi̱ꞌnï̱n riñanꞌ na̱nj ánj.
Dadinꞌ si gakḯn Ma̱ꞌan Señor gaꞌnaꞌ ꞌngo̱ musû giꞌnïnj giꞌhiaj sun chre riñan ꞌngo̱ yiruꞌhuee, ni̱ gi̱yi̱ꞌnï̱n riñan sôꞌ nga gùyùmàn ruhuâ sôꞌ niꞌin sôꞌ Ma̱ꞌan Señor; sani̱ nej sí nitaj si huin si-musû ꞌngo̱ sí yiruꞌhuee nga gakḯn Ma̱ꞌan Señor ga̱ꞌna̱ꞌ sôꞌ riñanj, ni̱ ga̱huin sôꞌ ꞌngo̱ musû giꞌnïnj gi̱ꞌhiaj sun chre riñan Ma̱ꞌan Cristo.
Sa gàꞌ girânj Ma̱ꞌan Señor Jesús huin nej suj; huê danj ni̱ si̱ gahuin nej suj musû giꞌnïnj giꞌhiaj sun chre riñan nej síi gàꞌ mánj.
Huê dàj rûnꞌ hua nej suj nga gakḯn Ma̱ꞌan Señor Jesús gàꞌnaꞌ nej suj riñanj, huê danj ga̱ nej suj ni̱ ganikïnꞌ ran nej suj riñan Ma̱ꞌan Ñaꞌanj an.
Rayiꞌî nej siyànà ña̱an ni̱ nitaj suun gaꞌnïnꞌ Ma̱ꞌan Señor riñânj dàj gàꞌnï̀nꞌ sùnj riñan ninj; sani̱ gatâ dànanj riñan daranꞌ nej dinï̂nt ni̱ nej yugueꞌ dàj garânj daꞌngaꞌ ruhuâj, ni̱ dàj rûnꞌ gananï̂n àko ruhuâ Ma̱ꞌan Señor niꞌin ñùnj guendâ huín ꞌngo̱ sí hueꞌê da̱gahuin riñanj.
Ganï̂n ruhuâj si dùgùnàj huaj si ga̱ne ꞌngo̱ rïn síi, rayiꞌî nej diû sa̱ñu̱n ꞌna̱ꞌ neꞌ ña̱an riñan sôꞌ.
Si hua̱ nikaꞌ ni̱ si̱ ganï̂n ruhuâꞌ ga̱na̱chi nikaj ñanj acta guendâ gu̱du̱nâj nikaꞌ mánj. Si hua̱ nun ga̱ya̱ka̱j nikaꞌ, hiôꞌ ni̱ si̱ gahuin staꞌu ruhuâꞌ ga̱ra̱n ra̱ꞌa mánj.
Sani̱ gatâ dànanj, gu̱nïn nej suj di̱nï̂nj: Dadinꞌ do̱j sînj diû hua, ni̱ nej suj nne nika ni̱ gi̱ꞌhiaj nej suj dàj rûnꞌ giꞌhiaj nej sí nitaj si nne nika;
ni̱ nej suj dugueꞌe ni̱ gi̱ꞌhiaj nej suj si nitaj si dugueꞌe nej suj; ni̱ nej guiì hua̱ nìhiàꞌ ruhuâ ni̱ gi̱ꞌhiaj ninj si nitaj si hua̱ nìhiàꞌ ruhuâ ninj; ni̱ nej guiì girânj ni̱ gi̱ꞌhiaj ninj guenda si nitaj si girânj ninj;
ni̱ nej suj garânj sun nej rasu̱n màn ruhuâ yumiguì nânj, ni̱ giꞌhiaj nej suj guenda si nitaj si garânj sun nej suj nej rasu̱n nânj, dadinꞌ sa ga̱na̱huij huin daranꞌ nej rasu̱n dânj.
Sa ruhuâj huin si si̱ ginichre ruhuâ nej suj. Dadinꞌ sí nne ꞌngo̱ rïn ni̱ hua̱ diû riñan sôꞌ guendâ gu̱na̱nj gi̱tsi sôꞌ riñan Ma̱ꞌan Señor, ni̱ dàj gi̱ꞌhiaj sun hueꞌê sôꞌ riñan Ma̱ꞌan Señor;
sani̱ sí nne nika ni̱ nu̱n ruhuâ sôꞌ gi̱ra̱n sôꞌ nej rasu̱n màn ruhuâ yumiguì nânj guendâ ga̱ hueꞌê ga̱ne nej dùguìꞌ sôꞌ, ni̱ huê danj na̱nj nu̱n ruhuâ sôꞌ dàj da̱gahuin hueꞌê sôꞌ riñan nika sôꞌ.
Sê gu̱ña̱n hua diû riñan siyànà nne nika ngà siyànà ña̱an mánj. Siyànà ña̱an ni̱ hua diû riñanj guendâ gu̱na̱nj gi̱tsi riñan Ma̱ꞌan Señor ni̱ guendâ na̱gi̱ꞌhiaj gej nneè ku ni̱ na̱giꞌhiaj gèj nanè nimanj riñan Ma̱ꞌan Ñaꞌanj an; sani̱ siyànà nne nika ni̱ ganahuij ruhuâj guendâ na̱gi̱ꞌhiaj sàꞌaj nej rasu̱n màn ruhuâ dukuaj, ni̱ dàj da̱gahuin hueꞌej riñan nikaj.
Gatâ dànanj gu̱nïn nej suj sani̱ sê si̱ nagiꞌhiaj chìꞌ staꞌuj riñan nej suj mánj; gatâ guendâ si sàꞌ ma̱ꞌan nej suj ni̱ gi̱ni̱ꞌin nej suj dàj da̱gahuin hueꞌê nej suj, hiôꞌ ni̱ nitaj nùnj garanꞌ ñuꞌunj riñan nej suj guendâ gu̱na̱nj gi̱tsi nej suj riñan Ma̱ꞌan Señor.
Sani̱ si hua̱ da̱ꞌa̱j nej suj ganï̂n ruhuâ si gàꞌ añûn ruhuâ daꞌnin yànà nej suj, ni̱ daꞌhui ga̱ra̱n ra̱ꞌa ngà sôꞌ gàꞌ hua̱ yu̱gui ga̱ra̱n ra̱ꞌa, ni̱ gàꞌhue ga̱ra̱n ra̱ꞌa ni̱ sê gakï̱nꞌïn huin mánj.
Sani̱ sí ña̱n ni̱ siyànà ñan hua̱ yìtï̀nj ruhuâ ngà nimân si si̱ gayakaj nika, ni̱ chru̱n nej sij gi̱nikaj su̱n nej sij riñan nneè kú nej sij, ni̱ dùgùnàj huaj si si̱ gayakaj nej sij nika nej sij na̱nj ánj.
Huê danj ni̱ sí garânj yina ga̱ra̱n ra̱ꞌa daꞌnin yànà ni̱ dùgùnàj giꞌhiaj sôꞌ, sani̱ sí nun ga̱ra̱n yina si ga̱ra̱n ra̱ꞌa daꞌnin yànà ni̱ dànanj ûta dùgùnàj giꞌhiaj sôꞌ.
Siyànà nne garan ra̱ꞌa riñan ley ngà nika ni̱ ni̱ka̱j sun ley riñan nguèj ni̱ka̱ sij nga nï̀nꞌ hua nìꞌnàꞌ nguèj sij, sani̱ nga gahuiꞌ nika siyànà dânj, ni̱ giyiꞌnï̂nj riñanj ni̱ ga̱ꞌhue ga̱ra̱n ra̱ꞌa ñunj ngà aꞌngô sí garanꞌ ruhuaj, sani̱ daꞌhui ga̱ra̱n ra̱ꞌa ngà sí nìkòꞌ rukû Ma̱ꞌan Señor.
Sani̱ ñùnj ganï̂n ruhuâ ni̱ dànanj ga̱ hueꞌê ga̱ne si si̱ gayakaj nika na̱nj ánj; gatâ dànanj dadinꞌ ganï̂n ruhuâj si nne si-Espíritu Ma̱ꞌan Señor ngàj na̱nj ánj.
Nej nihia gaꞌhuiꞌ nej sij riñan ñaꞌanj giꞌhiaj ra̱ꞌa síiRayiꞌî nej sa gaꞌhuiꞌ nej sij riñan nej ñaꞌanj giꞌhiaj ra̱ꞌa síi, ni̱ daranꞌ nêꞌ gàꞌ niꞌin dàdòꞌ rayiꞌî nej nânj. Sani̱ sa niꞌînꞌ dânj ni̱ giꞌhia si ganï̂n ruhuâꞌ si huînꞌ doj, sani̱ sa ꞌì ruhuôꞌ dânj ni̱ gàꞌhue gi̱ꞌhia ga̱na̱huin nùkuaj aꞌngô nej duguiꞌ nìkòꞌ rukû Ma̱ꞌan Cristo.
Ni̱ si hua̱ ꞌngo̱ nej suj ganï̂n ruhuâ si niꞌin nej suj doj, ni̱ hua na̱nj ga̱chin gi̱ni̱ꞌin nej suj sa daꞌhui nej suj giniꞌin nej suj.
Sani̱ si hua̱ ꞌngo̱ nej suj ꞌì ruhuâ niꞌin Ma̱ꞌan Ñaꞌanj an, ni̱ gàꞌ niꞌin Ma̱ꞌan Ñaꞌanj an si ꞌì ruhuâ nej suj niꞌin nej suj Ma̱ꞌan.
Rayiꞌî nej nihia gaꞌhuiꞌ nej suj riñan ñaꞌanj giꞌhiaj ra̱ꞌa síi, ni̱ gàꞌ niꞌînꞌ si nitaj nùnj huin nej ñaꞌanj digaꞌñuꞌunj màn ruhuâ yumiguì mánj, ni̱ ꞌngo̱ rïn Ma̱ꞌan Ñaꞌanj an hua.
Nùnj huin si hua̱ da̱ꞌa̱j nej sôꞌ gataj si ûta gàꞌì ñaꞌanj an hua neꞌ yàtàꞌa ngà riñan hioꞌóo, ni̱ huê danj na̱nj gataj nej sôꞌ si ûta gàꞌì Señor hua.
Guendâ nej ñûnj ni̱ ꞌngo̱ rïn Ma̱ꞌan Ñaꞌanj an hua, ni̱ huej huin Rej daranꞌ nêꞌ, ni̱ huê Ma̱ꞌan huin sa giꞌhiaj daranꞌ nej sa màn ruhuâ yumiguìi, ni̱ nêꞌ huin siꞌhiaj Ma̱ꞌan; ni̱ ꞌngo̱ rïn Ma̱ꞌan Jesucristo huin Señor riñan nêꞌ, ni̱ huê Ma̱ꞌan huin sa giꞌhiaj ni̱ rayiꞌî dan gaꞌhue man nêꞌ ni̱ gaꞌhue mân daranꞌ nej sa màn giniꞌhio.
Sani̱ sê daranꞌ nej guiì garânj daꞌngaꞌ ruhuâ rayiꞌî nej nuguanꞌ nânj mánj; dadinꞌ hua̱ da̱ꞌa̱j ninj ni̱ hua̱ na̱nj nnùn ña̱ꞌanj ninj riñan nej ñaꞌanj giꞌhiaj ra̱ꞌa síi, ni̱ nga yâ ninj nej nihia tàj riñan nej ñaꞌanj giꞌhiaj ra̱ꞌa síi ni̱ ganï̂n ruhuâ ninj si giꞌhiaj ninj gakï̱nꞌïn dadinꞌ gaꞌmin gakï̱nꞌ daꞌngaꞌ nu̱n ruhuâ nimân ninj riñan ninj.
Yàngàꞌ ni̱ sê sa yôꞌ dan giꞌhiaj si ga̱na̱huin ra̱ꞌa Ma̱ꞌan Ñaꞌanj an ñùnꞌ mánj, ni̱ si yôꞌ ni̱ si̱ ganï̂n ruhuôꞌ si huînꞌ doj mánj, ni̱ si nitaj si yôꞌ ni̱ si̱ ganï̂n ruhuôꞌ si huinꞌ doj mánj.
Sani̱ nùnj huin si gàꞌhue ya̱ nej suj sani̱ ga̱ gudadû nej suj ni̱ si̱ yâ nej suj daꞌnga ni̱ si̱ giꞌhiaj nej suj si gi̱ni̱na̱j ruhuâ aꞌngô duguiꞌ nej suj hua̱ ninaj ruhuâ.
Dadinꞌ si sòꞌ ni̱ gàꞌ niꞌînꞌ si nitaj nùnj huin nej ñaꞌanj giꞌhiaj ra̱ꞌa nej síi ni̱ rayiꞌî dan ni̱ nnêꞌ yâꞌ ñan nne nej ñaꞌanj giꞌhiaj ra̱ꞌa síi, sani̱ giniꞌin aꞌngô dinï̂nt hia̱j do̱j guyumân ruhuâ si nneꞌ hiuj dânj yâꞌ, ni̱ si̱ ganï̂n ruhuâ sij ya̱ sij nihia dânj ràꞌ saj ûnꞌ.
Sani̱ sòꞌ ni̱ gàꞌ niꞌînꞌ si nitaj nùnj huin nej ñaꞌanj digaꞌñuꞌunj ni̱ rayiꞌî dan ni̱ nnêꞌ yâꞌ ñan nne nej ñaꞌanj giꞌhiaj ra̱ꞌa síi, sani̱ giꞌhiâꞌ si gàꞌànj ni̱ꞌhia̱ dinḯnt hua̱ ninaj ruhuâ nimân guendâ ganï̂n huàꞌ ruhuâ nimân sôꞌ nga nne sôꞌ ya sôꞌ hiuj dânj, sani̱ rayiꞌî sôꞌ gahuiꞌ Ma̱ꞌan Cristo na̱nj ánj.
Huê dànanj giꞌhiaj nej suj, ni̱ gi̱ꞌhiaj nej suj si gi̱ni̱na̱j ruhuâ nej dinï̂nt ni̱ gininaj ruhuâ daꞌngaꞌ nu̱n ruhuâ nimân sôꞌ giꞌhiaj nej suj, hiôꞌ ni̱ riñan Ma̱ꞌan Cristo giꞌhiaj nej suj gakï̱nꞌïn.
Huê dan ni̱, si rayiꞌî nihia yâj ni̱ giꞌhia si gininj dinï̂n riñan gakï̱nꞌïn, huê danj ni̱ gàꞌ ꞌngo̱ si yâj nihia dânj gàꞌ mánj, guendâ si̱ gi̱ꞌhia ga̱na̱tu̱ sôꞌ riñan gakï̱nꞌïn.
Nani̱ꞌhiaj ꞌngo̱ apóstolSê sí gaꞌanj gi̱digân si̱nï̱n si-nùguànꞌ Ma̱ꞌan Ñaꞌanj an huín, ni̱ sê gàꞌ gahuî riki chrej yìñànj ni̱ka̱j nej sí judío. Ni̱ sê gàꞌ giniꞌín Ma̱ꞌan Señor Jesús ràꞌ saj ûnꞌ. Ni̱ sê ñùnj gidigân rayiꞌî Ma̱ꞌan Señor Jesús riñan nej suj ni̱ rayiꞌî dan ni̱ guyumân ruhuâ nej suj niꞌin nej suj Ma̱ꞌan ràꞌ saj ûnꞌ.
Ni̱ si nitaj si guyumân ruhuâ aꞌngô nej sôꞌ si huín sí gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an, sani̱ guendâ nej suj ni̱ huín sí gaꞌanj gidigân si̱nï̱n si-nùguànꞌ Ma̱ꞌan Ñaꞌanj an; dadinꞌ guendâ guyumân ruhuâ nej suj giꞌhiâ ni̱ dânj huin ꞌngo̱ daꞌngaꞌ ni̱ka̱j nej suj si yàꞌngàꞌ hia ni̱ huín sí gaꞌanj gi̱di̱gân si̱nï̱n si-nùguànꞌ Ma̱ꞌan Señor riñan nej suj.
Sani̱ dànanj gatâ riñan nej sôꞌ ganachinꞌ guenda riñânj, nga dunaꞌhuê rayiꞌí riñan nej sôꞌ.
Hiôꞌ ni̱ nitaj nìꞌhiaj nguèj ñûnj Bernabé ya̱ nguèj ñûnj ni̱ gòꞌò nguèj ñùnj ràꞌ saj ûnꞌ.
Hiôꞌ ni̱ man ꞌngo̱ rïn nguèj ñûnj Bernabé giriꞌ nìꞌhiaj gi̱ꞌhiaj sun daꞌnga ni̱ gaꞌhue gìrìꞌ nguèj ñûnj ya̱ nguèj na̱nj nîꞌ.
Ni̱ gàꞌ si ꞌngo̱ nej stadû nitaj si gutïnꞌ si-sànꞌànj rayiꞌî sa ga̱chin riñan sôꞌ dadinꞌ gobierno guruꞌhue daranꞌ sa gachin riñan sôꞌ. Ni̱ ahuin sí gunun chrun uba ni̱ nitaj si yâ sôꞌ chruj uba gahiu ra̱ꞌa chrun dânj ràꞌaj. Ni̱ ahuin sí dugumîn matsïj ï ni̱ nitaj si goꞌo sôꞌ si-tò matsïj dugumîn sôꞌ ràꞌaj.
Ni̱ si̱ ganï̂n ruhuâ nej suj si nuguanꞌ giri rà nej síi huin sa gaꞌmînj, dadinꞌ huê dànanj gataj riñan si-ley Ma̱ꞌan Ñaꞌanj an na̱nj ánj.
Dadinꞌ huê danj taj riñan ley gachrûn Moisés: “Ni̱ si̱ gaꞌnï̂nꞌ nnanj duꞌhua rô gutïnꞌ riñan chrinꞌ trigu mánj.” Hiôꞌ ni̱ ni̱ka̱j gu̱dadû Ma̱ꞌan Ñaꞌanj an ngà nej rô gurûn riñan chrinꞌ trigu na̱nj nîꞌ,
rayiꞌî nej ñûnj giꞌhiaj sun si-su̱n Ma̱ꞌan Ñaꞌanj an huin gaꞌmin dànanj. Ni̱ rayiꞌî nej ñûnj giꞌhiaj huin sa gaꞌmin riñan ñanj; dadinꞌ sí ganachej hioꞌóo ni̱ daꞌhui sôꞌ gànàꞌhuìj sôꞌ sa ga̱hui̱ riñan hioꞌó dânj, ni̱ sí gutïn chrinꞌ trigu, ni̱ ganaꞌhuìj sôꞌ si gahui ka̱n trigu gìrìꞌ sôꞌ.
Ni̱ si gaꞌmin nej ñûnj, si-nùguànꞌ Ma̱ꞌan Ñaꞌanj an siganï̂nj nej suj ni̱ ûta aꞌnanꞌ huaj si ga̱na̱huin ra̱ꞌa nej ñûnj do̱j sanꞌanj riki nej suj riñan nej ñûnj na̱nj nîꞌ.
Ni̱ si ganahuin ràꞌa aꞌngô nej sôꞌ sanꞌanj daꞌhui nej ñûnj ga̱na̱huin ràꞌa nej ñûnj giꞌhiaj nej suj, hiôꞌ ni̱ sê hua̱ ni̱ña̱n si ga̱na̱huin ràꞌa nej ñûnj sanꞌanj dânj gi̱ꞌhiaj nej suj ràꞌ saj ûnꞌ.Sani̱ nitaj si ganachinꞌ nej ñûnj sanꞌanj dânj riñan nej suj mánj, dadinꞌ hua̱ nùkuaj ruhuâ nej ñûnj ngà daranꞌ nej sa ga̱chin riñan nej ñûnj. Guendâ nun ga̱ranꞌ ruhuâ nej ñûnj si ga̱ꞌmi̱n aꞌnanꞌ nej guiì rayiꞌî si-nùguàn Ma̱ꞌan Jesucristo na̱nj ánj.
Nun niꞌin nej suj si nej rej giꞌnïnj ruhuâ nûhui nìko ni̱ yâ nej sôꞌ nej sa huaꞌanj gàꞌhuìꞌ nej guiì ruhuâ nûhui ràꞌ saj ûnꞌ, ni̱ nej sôꞌ gi̱ꞌhiaj sun ñan ni̱kï̱nꞌ si-na ñaꞌanj an ni̱ yâ nej sôꞌ nej yuku huaꞌanj gàꞌhuìꞌ nej guiì riñan si-na ñaꞌanj an dânj ràꞌ saj ûnꞌ.
Ni̱ huê danj gataj Ma̱ꞌan Señor gu̱nïn nej sôꞌ huaꞌanj ga̱na̱nï̱n nuguanꞌ gi̱ꞌhiaj ga̱na̱ni̱n nej guiì, si ya̱ nej sôꞌ sa gàꞌhuìꞌ nej guiì riñan Ma̱ꞌan Ñaꞌanj an na̱nj ánj.
Sani̱ ñùnj ni̱ nitaj àmàn garânj sunj nej sa gaꞌhuiꞌ nej guiì riñan Ma̱ꞌan Ñaꞌanj an, ni̱ sê si̱ gachrûnj nuguanꞌ nânj guendâ huin ruhuâj si ri̱ki̱ nej suj do̱j sanꞌanj an ga̱ra̱n sunj mánj; dadinꞌ si ri̱ki̱ nej suj sanꞌanj dânj ga̱ra̱n sûnj ni̱ dànanj dùgùnàj huaj si gàhuìj gàꞌ daꞌ guendâ ga̱na̱huin raꞌá sanꞌanj dânj, dadinꞌ nun ga̱ra̱nꞌ ruhuâj si ga̱ꞌmi̱n aꞌnanꞌ aꞌngô nej guiì rayiꞌî nej sa giꞌhia mánj.
Dadinꞌ si ganatá nuguanꞌ gi̱ꞌhiaj ga̱na̱ni̱n nej guiì, ni̱ si̱ gaꞌhue gàtà si ûta huín doj mánj; dadinꞌ hua ni̱ña̱n si daꞌhuí gàꞌmìn; ni̱ ûta ni̱kí si gi̱ranꞌ sàñùnj sisi̱ si̱ ganatá riñan nej guiì nuguanꞌ gi̱ꞌhiaj ga̱na̱ni̱n ninj.
Huê danj ni̱ ganï̂n ma̱ꞌan ruhuâj ni̱ gananï̂nj si-nùguànꞌ Ma̱ꞌan Ñaꞌanj an riñan aꞌngô nej guiì, huê dan ni̱ Ma̱ꞌan Ñaꞌanj an huin sa na̱ruꞌhue riñânj; sani̱ si nitaj si dàꞌngàꞌ ruhuâj nga gaꞌmînj si-nùguànꞌ Ma̱ꞌan Ñaꞌanj an, ni̱ ga̱ꞌmi̱n gakï̱nꞌ Ma̱ꞌan Ñaꞌanj an riñânj dadinꞌ hua̱ ni̱ña̱n si gànànï̀nj si-nùguànꞌ Ma̱ꞌan dadinꞌ gàꞌ duguta sûnj ñùnj na̱nj ánj.
Huê dan ni̱ ahuin sa huin duꞌhuêj ràꞌaj. Duꞌhuêj huin guendâ gananï̂nj nuguanꞌ gi̱ꞌhiaj ga̱na̱ni̱n nej guiì, ni̱ ganataꞌ chré si-nùguànꞌ Ma̱ꞌan Cristo riñan ninj, ni̱ nùnj huin si nanìꞌhia huin sanꞌanj gaꞌhuiꞌ nej guiì riñan Ma̱ꞌan Ñaꞌanj an ni̱ ga̱ꞌhue ga̱ra̱n sûnj sanꞌanj dânj guendâ gànànï̀nj doj si-nùguànꞌ Ma̱ꞌan Ñaꞌanj an sani̱ gàꞌ dânj ni̱ nitaj si garânj sûnj sanꞌanj dânj mánj.
Huê danj ni̱ nga gi̱ꞌhiaj sun chré riñan nej guiì, ni̱ gahuín ꞌngo̱ musû giꞌnïnj giꞌhiaj sun chre riñan daranꞌ ninj, guendâ huin ruhuâj gi̱ꞌhiaj ga̱nanj ûta gàꞌì nej guiì gi̱nikòꞌ rukû Ma̱ꞌan Cristo.
Ni̱ nga nikḯn ngà nej judío, ni̱ huín judío dàj rûnꞌ huin nej sôꞌ guendâ gi̱ꞌhia si ga̱na̱ni̱n nej sôꞌ; ni̱ huê danj na̱nj giꞌhia si ni̱ka̱j chre̱ si-ley Moisés nùnj huin si nitaj si ni̱ka̱j chre̱ si-ley Moisés, ni̱ giꞌhia dànanj guendâ huin ruhuâj gi̱ꞌhiaj ga̱nanj nej sôꞌ ni̱ka̱j chre̱j si-ley Moisés;
ni̱ nga nikḯn ngà nej sí nitaj si niꞌin si-ley Moisés, ni̱ giꞌhia si nitaj si niꞌín si-ley Moisés riñan nej sôꞌ ni̱ sê danj ruhuaj ga̱ta si nitaj si ꞌnï̀n riki si-ley Ma̱ꞌan Ñaꞌanj an mánj, dadinꞌ ꞌnï̀n riki si-ley Ma̱ꞌan Cristo, daꞌnga ni̱ gaꞌhue gi̱ꞌhiaj ga̱nanj nej sôꞌ nitaj si ꞌnï̀nj riki si-ley Moisés.
Ni̱ giꞌhia si huín ꞌngo̱ sí ninaj chre nga nikḯn ngà ꞌngo̱ sí nitaj guesâ nìko, ni̱ giꞌhia dànanj guendâ huin ruhuâj gi̱ꞌhiaj ga̱nanj nej sôꞌ; ni̱ ꞌhiâ si anï̂n ruhuâj dàj rûnꞌ anï̂n ruhuâ aꞌngô nej sí dânj, guendâ huin ruhuâj gi̱ꞌhia ga̱na̱ni̱n nej sôꞌ.
Ni̱ giꞌhia dànanj rayiꞌî nuguanꞌ gi̱ꞌhiaj ga̱na̱ni̱n nej guiì, dadinꞌ ruhuâj ga̱na̱huin raꞌá nej sa taj riñan nuguanꞌ dânj.
Nun niꞌin nej suj si nej sí gunânj ñan duku nej sij rumin, ni̱ yàngàꞌ hia ni̱ gunânj daranꞌ nej sôꞌ, sani̱ ꞌngo̱ rïn nej sôꞌ gi̱ꞌhiaj ga̱nan ràꞌ sa ûnꞌ. Gu̱na̱nj nej suj nda gùnùkuaj nej suj gi̱ꞌhiaj ga̱nan nej suj ni̱ ga̱na̱huin ra̱ꞌa nej suj sa ri̱ki̱ Ma̱ꞌan Ñaꞌanj an riñan nej suj.
Daranꞌ nej sí ûta huin ruhuâ gi̱ꞌhiaj ga̱nan ñan duku nej sôꞌ rumin, ni̱ ûta dugumîn nej sôꞌ ma̱ꞌan nej sôꞌ, yàngàꞌ hia, ni̱ sa ganahuin ra̱ꞌa nej sôꞌ, ni̱ huin ꞌngo̱ korona koj runanj an gi̱nun ahui nej sôꞌ sani̱ nânj ni̱ huin sa gi̱rë̱ꞌ, sani̱ sa ga̱na̱huin ra̱ꞌa nêꞌ nga gi̱ꞌhiaj ga̱nan nêꞌ, ni̱ sê sa gi̱rë̱ꞌë huin mánj.
Ni̱ huê dànanj gunân, sani̱ sê si̱ man dïnꞌ na̱nj gunân mánj; sani̱ huê danj na̱nj gutá daꞌnga hia, ni̱ nitaj si giꞌhia dàj rûnꞌ giꞌhiaj sí man si gaꞌhuiꞌ guchruꞌu riñan nanèe mánj,
dadinꞌ sa giꞌhia huin si ûta dugumînj ma̱ꞌán, ni̱ gunânj gi̱tsi chrê riñan nej guiì, dadinꞌ nun ga̱ra̱nꞌ ruhuâj si neꞌ rùkù nga gisîj gahuín ꞌngo̱ sí gaꞌanj gànàtàꞌ si-nùguànꞌ Ma̱ꞌan Ñaꞌanj an ni̱ si̱ ganahuin ra̱ꞌa Ma̱ꞌan Ñaꞌanj an ñùnj mánj.
Dunaꞌnga sij si ga̱ gu̱dadûꞌ ngà nej ñaꞌanj giꞌhiaj ra̱ꞌa síiNun ga̱ranꞌ ruhuâj si gi̱ni̱ꞌñu̱n nej suj, rayiꞌî nuguanꞌ nânj man di̱nï̂n, dadinꞌ yi nêꞌ nej sachij gimân àsìj nâ ni̱ gimân daranꞌ nej sij riki nnga riñan hioꞌó nàkòo, ni̱ gachîn daranꞌ nej sij ruhuâ nne na̱ꞌa̱nj ma̱re;
ni̱ daranꞌ nej sij gataꞌ nne ngà Moisés riki nnga ni̱ ngà ruhuâ nne ña̱ꞌa̱nj ma̱re,
ni̱ gu̱ña̱n chre yâ daranꞌ nej sij nihia gaꞌhuiꞌ Ma̱ꞌan Ñaꞌanj an riñan nej sij,
ni̱ gu̱ña̱n chre goꞌo daranꞌ nej sij nne gaꞌhuiꞌ Ma̱ꞌan Ñaꞌanj an riñan nej sij, dadinꞌ goꞌo nej sij nne gahui riñan huej hua̱j ngà nej sij, ni̱ huej dânj huin Ma̱ꞌan Cristo.
Sani̱ gàꞌì nej sij nun gi̱ꞌhiaj nej sa garanꞌ ruhuâ Ma̱ꞌan Ñaꞌanj an; rayiꞌî dânj ni̱ gahuiꞌ nej sij riñan hioꞌó nàkòo.
Sani̱ daranꞌ sa giranꞌ nej sij ni̱ gahuin ꞌngo̱ daꞌngaꞌa riñan nêꞌ, ni̱ si̱ gahuin staꞌu ruhuâ nêꞌ guendâ gi̱ꞌhiôꞌ sa yìꞌìi, dàj rûnꞌ giꞌhiaj nej sij sa yìꞌìi mánj.
Ni̱ si̱ ginûn ña̱ꞌa̱nj nej suj riñan nej ñaꞌanj giꞌhiaj ra̱ꞌa síi, dàj rûnꞌ giꞌhiaj da̱ꞌa̱j nej sij mánj, dadinꞌ huê danj nnunj riñan ñanj: “Ni̱ gaꞌanj ga̱ne nej guiì Israelita màn hiuj dânj ni̱ yâ ninj ni̱ goꞌo ninj, ni̱ neꞌ rùkù ni̱ ganayumàn ninj ni̱ gayiꞌì ninj ni̱ guduku ninj ni̱ ganahuin nìhiàꞌ ruhuâ ninj.”
Ni̱ si̱ gayakaj nêꞌ daꞌngaꞌa ngà Ma̱ꞌan Jesús, dàj rûnꞌ gayakaj nej sij daꞌngaꞌa ngà Ma̱ꞌan Ñaꞌanj an, ni̱ gahuiꞌ nej sij gi̱ꞌhiaj nej yukuáa gui dânj.
Ni̱ si̱ gaꞌmin nej suj yiꞌî Ma̱ꞌan Ñaꞌanj an, dàj rûnꞌ gaꞌmin nej sij yiꞌî Ma̱ꞌan Ñaꞌanj an, dadinꞌ gahuiꞌ nej sij giꞌhiaj ángel dagahuiꞌ nej guiì.
Ni̱ sa giranꞌ nej sij nga nâ gahuin ꞌngo̱ daꞌngaꞌa riñan nêꞌ màn diû hia̱j, ni̱ nnunj riñan ñânj guendâ giyiꞌnïnꞌ suun riñunꞌ ni̱ si̱ giꞌhiôꞌ sa giꞌhiaj nej sij mánj.
Huê danj ni̱ nej suj anï̂n ruhuâ ga̱nikïnꞌ ran, ni̱ niꞌhiaj nej suj ni̱ si̱ gininj nej suj riñan gakï̱nꞌïn mánj.
Dadinꞌ nun gàꞌnàꞌ gakï̱nꞌ ûta chìꞌ hua duguaneꞌ sichre riñan nej suj sisi̱ si̱ gunùkuaj nej suj ga̱chi̱n nej suj riñan gakï̱nꞌ dânj; dadinꞌ hueꞌê dagahuin Ma̱ꞌan Ñaꞌanj an si-nùguànꞌanj ni̱ si̱ gaꞌnïn si ûta gi̱ranꞌ sa̱ñu̱n nej suj mánj, ni̱ nga gùyùmàn gakï̱nꞌ du̱guaneꞌ sichre riñan nej suj ni̱ ri̱ki̱ Ma̱ꞌan Ñaꞌanj an guesâ ni̱ gùnùkuaj nej suj ga̱chi̱n nej suj riñan sa chìꞌ hua dânj, daꞌnga ni̱ gaꞌhue gùnùkuaj nej suj ga̱chi̱n nej suj riñan gakï̱nꞌ dânj.
Huê danj ni̱ gu̱xu̱n nej suj ma̱ꞌan nej suj, riñan nej ñaꞌanj giꞌhiaj ra̱ꞌa síi.
Gaꞌmîn dànanj riñan nej suj dadinꞌ niꞌín si chru̱n nej suj ga̱ra̱n daꞌngàꞌ ruhuâ nej suj; ni̱ ga̱ꞌhue ga̱na̱ka̱j guendâ nej suj rayiꞌî nej sa gatâ gu̱nïn nej suj.
Nga goꞌo nêꞌ nne chruj uba nu̱n ruhuâ basu garânj sunꞌ nga gaꞌmin hueꞌêꞌ yiꞌî Ma̱ꞌan Ñaꞌanj an, ni̱ sê tun Ma̱ꞌan Cristo huin ni̱ goꞌo nùguànꞌàn nêꞌ ràꞌ saj ûnꞌ. Rachrún yôꞌ ni̱ sê nneè kú Ma̱ꞌan Cristo huin ni̱ yâ nùguànꞌan nêꞌ ràꞌ saj ûnꞌ.
Ni̱ man ꞌngo̱ rïn rachrúun huin, sani̱ ûta gàꞌì ranꞌ nêꞌ huin, ni̱ huînꞌ ꞌngo̱ rïn nneè kúu; ni̱ yâ darûnꞌ rachrún dânj.
Gi̱niꞌhiaj nej suj dàj giꞌhiaj nej sôꞌ gimân yumanꞌ Israel; dadinꞌ yâ nùguànꞌàn nej sôꞌ nneè nej yuku gutaꞌ nej guiì riñan si-na ñaꞌanj an.
Ni̱ sê sa ña̱ꞌa̱n doj huin nej ñaꞌanj giꞌhiaj ra̱ꞌa síi, ni̱ sê sa ña̱ꞌa̱n doj huin nneè nej yuku gutaꞌ nej sôꞌ riñan nej ñaꞌanj giꞌhiaj ra̱ꞌa síi gàꞌ daꞌ aꞌngô nej nneè mánj.
Sa gatâ huin si nga gutaꞌ nej sí nàsìnùnj un nihiaa, ni̱ riñan sichre gutaꞌ nej sôꞌ nihia dânj, ni̱ sê riñan Ma̱ꞌan Ñaꞌanj an gutaꞌ nej sôꞌ nej nihia dânj; ni̱ rayiꞌî dan ni̱ nun ga̱ra̱nꞌ ruhuâj si ya̱ nej suj nej nihia gutaꞌ nej sôꞌ riñan sichre mánj.
Ni̱ si gaꞌhue go̱ꞌo̱ nej suj nne chruj uba nu̱n ruhuâ si-basû Ma̱ꞌan Señor, ni̱ si̱ gaꞌhue go̱ꞌo̱ nej suj sa nu̱n ruhuâ si-basû sichre, ni̱ si gane nej suj ya̱ nej suj yiꞌnḯn si-mesa Ma̱ꞌan Señor, ni̱ si̱ gaꞌhue ga̱ne nej suj ya̱ nej suj yiꞌnḯn si-mesa sichre mánj.
Ni̱ ga̱ꞌhue gi̱ꞌhiôꞌ si gi̱na̱ꞌan ruhuâ Ma̱ꞌan Señor niꞌin ñùnꞌ na̱nj nînꞌ. Ni̱ dànanj nùkuôꞌ doj gàꞌ daꞌ Ma̱ꞌan Señor na̱nj nîꞌ.
Daranꞌ nej sa giꞌhio ni̱ gi̱ꞌhio si ga̱ꞌmi̱n hueꞌê nej guiì yiꞌî Ma̱ꞌan Ñaꞌanj anDaranꞌanj huin sa gàꞌhue gi̱ꞌhiâ, sani̱ sê daranꞌanj huin sa ni̱ꞌñanj an riñânj mánj; daranꞌanj huin sa gàꞌhue gi̱ꞌhiâ, sani̱ sê daranꞌanj huin sa gi̱ꞌhiaj ga̱na̱huin nùkuaj ruhuâ nimânj mánj.
Si̱ gaꞌhue nànàꞌhuìꞌ sa sàꞌ doj ga̱ riñunꞌ mánj, nànàꞌhuìꞌ sa ga̱ hueꞌê riñan aꞌngô nej duguiꞌ.
Daranꞌ nej nneè guduꞌhuêj nej sij ñan ganeꞌ nneè, ni̱ gi̱ra̱n nej suj ya̱ nej suj, sani̱ si̱ gachín naꞌanj nej suj dànèꞌ gaꞌnaꞌ nneè dânj, rayiꞌî daꞌngaꞌ nu̱n ruhuâ nimân nej suj;
dadinꞌ si-ꞌhiaj Ma̱ꞌan Señor huin hioꞌóo ni̱ daranꞌ nej sa màn riñanj.
Si gakḯn ꞌngo̱ sí nun guyumân ruhuâ niꞌin Ma̱ꞌan Jesús gàꞌànj ya̱ nej suj dukuâ sôꞌ, ni̱ si garânj yina nej suj ga̱ꞌa̱nj nej suj ngà sôꞌ, ni̱ ya̱ nej suj daranꞌ nihia ri̱ki̱ sôꞌ, ni̱ si̱ gachín naꞌanj nej suj rayiꞌî nihia dânj mánj, rayiꞌî daꞌngaꞌ nu̱n ruhuâ nimân nej suj.
Sani̱ si gataj ꞌngo̱ sí dânj: “Nihia nan ni̱ sa gitá riñan nej ñaꞌanj giꞌhiaj ra̱ꞌa síi gahuin”; hiôꞌ ni̱ si̱ yâ nej suj nihia dânj, guendâ gàꞌ ganataꞌ sí dânj ñan gitá nihia dânj, rayiꞌî daꞌngaꞌ nu̱n ruhuâ nimân aꞌngô nej sôꞌ hua̱ ninaj ruhuâ; dadinꞌ si-ꞌhiaj Ma̱ꞌan Señor huin hioꞌóo ngà daranꞌ nej sa màn riñanj.
Gaꞌmînj rayiꞌî, daꞌngaꞌ nu̱n ruhuâ nimân aꞌngô nej guiì, ni̱ sê rayiꞌî daꞌnga nu̱n ruhuâ nimân nej suj gaꞌmînj mánj.Dadinꞌ nun ga̱ra̱nꞌ ruhuâj, “si rayiꞌî sa giꞌhia ni̱ gàꞌhuìꞌ yìꞌij riñan daꞌngaꞌ nu̱n ruhuâ nimân aꞌngô nej guiì ni̱ ga̱ꞌmi̱n ninj rayiꞌí.
Ni̱ si gàꞌ gaꞌhuí si guruhuâ Ma̱ꞌan Ñaꞌanj an rayiꞌî nihia yaj, sani̱ nùnj huin saj ni̱ dàñùn daꞌhuí ga̱ gudadûj rayiꞌî sa gi̱ꞌhia ràꞌaj. Ni̱ huê dànanj gi̱ꞌhia daꞌnga ni̱ si̱ gaꞌmin nej sij yiꞌî Ma̱ꞌan Ñaꞌanj an na̱nj ánj,”
Ni̱ si yâ nej suj, ni̱ goꞌo nej suj, ni̱ si hua̱ aꞌngô sa gi̱ꞌhiaj nej suj, ni̱ daranꞌ diû ni̱ gi̱nikaj chre̱j nej suj ngà Ma̱ꞌan Ñaꞌnaj an rayiꞌî nej sa giꞌhiaj nej suj.
Ni̱ si̱ giꞌhiaj nej suj sa gi̱ni̱nj aꞌnanꞌ riñan nej judío ni̱ sa gi̱ni̱nj aꞌnanꞌ riñan nej sí nàsìnùnj un ni̱ sa gi̱ni̱nj aꞌnanꞌ riñan nej sôꞌ huin si-nùhuì Ma̱ꞌan Ñaꞌanj an.
Ni̱ huê danj na̱nj ñùnj ni̱ duguꞌnḯn si gi̱ꞌhiaj hueꞌê riñan daranꞌ nej guiì, ni̱ nitaj si nanaꞌhuí sa ga̱huin maꞌán mánj, sa giꞌhia huin si duguꞌnḯn si ga̱ hueꞌê riñan aꞌngô nej guiì, daꞌnga ni̱ gaꞌhue ga̱na̱ni̱n ninj.
Gi̱ꞌhiaj nej suj sa sàꞌaj dàj rûnꞌ giꞌhiâ, dadinꞌ ñùnj ni̱ giꞌhia dàj rûnꞌ giꞌhiaj Ma̱ꞌan Cristo sa sàꞌaj na̱nj ánj.
Dàj gi̱ꞌhiaj nej siyànàa ngà ahui ninjGaꞌmin hueꞌê, rayiꞌî nej suj na̱nj dinï̂n, dadinꞌ gananun ruhuâ nej suj niꞌin nej suj daranꞌ sa gachin riñânj, ni̱ huê danj na̱nj ûta hueꞌê dugumîn nej suj nej nuguanꞌan dàj rûnꞌ gidigán ni̱ dàj rûnꞌ gaꞌnḯn suun riñan nej suj.
Sani̱ garanꞌ ruhuâj si gi̱ni̱ꞌin nej suj si Ma̱ꞌan Cristo huin sa gaꞌnïnꞌ riñan daranꞌ nej síi, ni̱ síi huin sa gaꞌnïnꞌ riñan siyànàa, ni̱ Ma̱ꞌan Ñaꞌanj an huin sa gaꞌnïnꞌ riñan Ma̱ꞌan Cristo.
Daranꞌ nej sí garán atsìj i ahui nga gaꞌmin nej sôꞌ ngà Ma̱ꞌan Ñaꞌanj an ni̱ ganataꞌ nej sôꞌ dàj ga̱huin ni̱ giꞌhiaj nej sôꞌ si gìrìꞌ nàꞌàj ahui nej sôꞌ guendâ hua̱ nej sôꞌ dànanj.
Dadinꞌ si nitaj si garán siyànàa ahui, hiôꞌ ni̱ dùgùnàj huaj si gàꞌnej huê ahui; ni̱ si giriꞌij sinàꞌàj a gàꞌnej huê ahui nej si ga̱ka kan ahui, hiôꞌ ni̱ dùgùnàj huaj si ga̱ran ahui.
Dadinꞌ si̱ gaꞌhue gùtàꞌ síi atsìj i ahui sij, dadinꞌ huin sij si-da̱ꞌngaꞌ Ma̱ꞌan Ñaꞌanj an ni̱ huin sij sí gi̱digân dàj hueꞌê hua Ma̱ꞌan Ñaꞌanj an; ni̱ siyànàa gidigân dàj hueꞌê hua síi.
Dadinꞌ nga gi̱ꞌhiaj Ma̱ꞌan Ñaꞌanj an síi ni̱ nun ga̱ra̱n sunj siyànàa mánj, ni̱ nga giꞌhiaj Ma̱ꞌan Ñaꞌanj an siyànàa ni̱ garânj sunj síi,
ni̱ sê rayiꞌî siyànàa giꞌhiaj Ma̱ꞌan Ñaꞌanj an síi mánj, rayiꞌî síi giꞌhiaj Ma̱ꞌan Ñaꞌanj an siyànàa.
Rayiꞌî dan ni̱ siyànàa ni̱ ga̱ran atsìj i ahui ni̱ ga̱huin ꞌngo̱ daꞌngaꞌ ni̱ka̱j su̱n riñanj, rayiꞌî nej ángel.
Sani̱ guendâ nej sí nìkòꞌ rukû Ma̱ꞌan Cristo ni̱ si nuhuiꞌ síi ni̱ si̱ gaꞌhue ga̱ siyànàa, ni̱ si nuhuiꞌ siyànàa ni̱ si̱ gaꞌhue ga̱ síi mánj;
dadinꞌ nga giꞌhiaj Ma̱ꞌan Ñaꞌanj an siyànàa ni̱ garânj sunj nneè kú síi, sani̱ huê danj na̱nj gaꞌnga síi riki siyànàa; ni̱ Ma̱ꞌan Ñaꞌanj an huin sa gi̱ꞌhiaj gu̱ña̱n nguèj sij.
Ga̱ya̱ka̱j guendâ nej ma̱ꞌan nej suj: Ni̱ si dùgùnàj huaj si nga ga̱ꞌmi̱n siyànàa ngà Ma̱ꞌan Ñaꞌanj an ni̱ ña̱ꞌa̱n huaj si gu̱taj atsìj i ahui.
Ni̱ sê gidigân nej sa màn ruhuâ yumiguì nânj: Si nitaj si dùgùnàj huaj si gu̱du̱nâj síi si ga̱huin yèꞌè duhuê ahui sôꞌ ràꞌ saj ûnꞌ.
Ni̱ si gudunâj siyànàa gahuin yèꞌè duhuê ahui ni̱ dùgùnàj huaj; dadinꞌ si-lugâ atsîj gutaꞌ ninj ahui ninj ni̱ gaꞌhuiꞌ Ma̱ꞌan Ñaꞌanj an duhuê ahui ninj na̱nj ánj.
Ngà daranꞌ nej nuguanꞌ gatâ, ni̱ si hua̱ da̱ꞌa̱j nej sôꞌ ruhuâ gu̱nïn rayiꞌî nej nuguanꞌ nânj, ni̱ nitaj si ni̱ka̱j chre̱j nej ñûnj rayiꞌî nej nuguanꞌ nânj, ni̱ gàꞌ nitaj si ni̱ka̱j chre̱j si-nùhuì Ma̱ꞌan Ñaꞌanj an nej chrej nânj.
Sa gi̱ꞌhiôꞌ ngà gi̱doꞌoꞌ si-sena Ma̱ꞌan SeñorSani̱ nej nuguanꞌ gachrûnj huaj riñan nej suj, ni̱ sê si̱ gàtà si ûta hueꞌê hua sa giꞌhiaj nej suj mánj; dadinꞌ sê si̱ ganaraꞌhuiꞌ nej suj guendâ gi̱ꞌhiaj nej suj sa hua̱ hueꞌê doj mánj, ganaraꞌhuiꞌ nej suj guendâ gi̱ꞌhiaj nej suj sa aꞌnanꞌan.
Gàꞌ si̱nï̱n nuguanꞌ ganahuin ra̱ꞌá gi̱ꞌhiaj nej suj huin, ni̱ nga naraꞌhuiꞌ nej suj huin si-nùhuì Ma̱ꞌan Jesús ni̱ gunḯn si giyichraꞌ da̱ꞌa̱j nej suj; ni̱ da̱ꞌa̱j da̱nï̱n ni̱ guyumân ruhuâj rayiꞌî nuguanꞌ nânj.
Dadinꞌ hua̱ ni̱ña̱n si gìyìchràꞌ da̱ꞌa̱j nej suj, daꞌnga ni̱ guruguiꞌij ahuin goꞌngo̱ hi̱a nej suj huin daꞌní Ma̱ꞌan Ñaꞌanj an.
Nga naraꞌhuiꞌ nej suj ya nej suj ni̱ sê si-sena Ma̱ꞌan Señor gidaꞌa nej suj mánj.
Dadinꞌ nga naga̱ne nej suj yâ nej suj, ni̱ hua̱ da̱ꞌa̱j nej suj gayiꞌì gahuin stiꞌnï̀n si̱nï̱n; ni̱ hua aꞌngô da̱ꞌa̱j nej suj ganachinj yiꞌnaa riki ni̱ aꞌngô da̱ꞌa̱j nej suj goꞌo ni̱ nagunï̂n nej suj.
Nùnj huin saj ni̱ giꞌhiaj nej suj dànanj ràꞌaj, ni̱ nitaj dukuá nej suj hua si ya̱ nej suj ni̱ go̱ꞌo̱ nej suj ràꞌ saj ûnꞌ. Si̱ nagiꞌhiaj ninaj nej suj si-nùhuì Ma̱ꞌan Ñaꞌanj an mánj, si giꞌhiaj nej suj si gìrìꞌ nàꞌàj nej sí ran àko sàꞌ. Nùnj huin si huin ruhuâ nej suj ràꞌaj. Ûta hueꞌê gàꞌmìn riñan nej suj guendâ gi̱ꞌhiaj nej suj dànanj ruhuâ nej suj nîꞌ. Si̱ gaꞌmin hueꞌê rayiꞌî nej suj guendâ giꞌhiaj nej suj dànanj mánj.
Guchruj su̱n si gi̱ꞌhiaj si-sena Ma̱ꞌan Señor<TS3>(<a href="tw://bible.*?40.26.26-29">Mt. 26:26-29</a>; <a href="tw://bible.*?41.14.22-25">Mr. 14:22-25</a>; <a href="tw://bible.*?42.22.14-20">Lc. 22:14-20</a>)Dadinꞌ ganahuin raꞌá nej nuguanꞌ riki Ma̱ꞌan Señor ni̱ huê danj gidigân riñan nej suj: Dadinꞌ ñanꞌ nga nagaꞌhuiꞌ Judas Iscariote Ma̱ꞌan Señor Jesús, ni̱ gidaꞌa Ma̱ꞌan rachrúun;
ni̱ nga gisîj gaꞌhuij si guruhuâ Ma̱ꞌan Ñaꞌanj an, ni̱ guchraꞌ da̱ꞌa rachrúun ni̱ gata: “Gi̱daꞌa nej suj, ni̱ ya̱ nej suj; dadinꞌ nânj huin nneè kû ni̱ rayiꞌî nej suj giyichraꞌ da̱ꞌa; ni̱ gi̱ꞌhiaj nej suj dànanj ni̱ ga̱na̱nun ruhuâ nej suj dàj giranꞌán.”
Ni̱ huê danj na̱nj gidaꞌa basû nun nne chruj uba, ni̱ neꞌ rùkù nga gisîj gahuin stiꞌnïnj, ni̱ gata: “Sa nu̱n ruhuâ basû nânj huin tún ni̱ nngaj nagiꞌhiaj nàkàj si-nùguànꞌànj ngà nej síi; ni̱ daꞌ goꞌo nej suj nne chruj uba ni̱ ga̱na̱nun ruhuâ nej suj sa giranꞌán.”
Huê danj ni̱, daran diû nga gidaꞌa nej suj ni̱ ya nej suj rachrún, ni̱ go̱ꞌo̱ nej suj nne chruj uba nu̱n ruhuâ basû nânj, ni̱ ganataꞌ naꞌanj nej suj riñan aꞌngô nej guiì si gahuiꞌ Ma̱ꞌan Señor Jesús ni̱ huê danj gi̱ꞌhiaj nej suj nda gui nànìkàj ñunj gàꞌnàj.
Guiì giꞌhiaj gakï̱nꞌïn ni̱ gidaꞌa ninj si-sena Ma̱ꞌan Señor ni̱ nitaj si hua̱ hueꞌejHuê danj ni̱ ahuin na̱nj sí gidaꞌa Sena nga yâ sôꞌ rachrúun ni̱ goꞌo sôꞌ nne chruj uba nu̱n ruhuâ basû nânj ni̱ si nitaj si aché ni̱ka̱ sôꞌ riñan Ma̱ꞌan Ñaꞌanj an, ni̱ giꞌhiaj sôꞌ gakï̱nꞌïn ngà nneè kú ni̱ ngà tun Ma̱ꞌan Señor Jesús na̱nj ánj.
Huê danj ni̱ ga̱na̱ka̱j guendâ nej suj dàj hua daꞌ goꞌngo̱ nej suj, daꞌnga ni̱ gaꞌhue ya̱ nej suj rachrúun ni̱ go̱ꞌo̱ nej suj nne chruj uba nu̱n ruhuâ basû nânj.
Dadinꞌ nej guiì ni̱ yâ ni̱ goꞌo ninj sani̱ nitaj si aché ni̱ka̱ ninj riñan Ma̱ꞌan Ñaꞌanj an, ni̱ nitaj si garânj daꞌnga ruhuâ ninj si sa ha̱i̱i huin nneè kú Ma̱ꞌan Señor, ni̱ yâ ninj sani̱ hua̱ na̱nj giꞌhiaj ninj gakï̱nꞌïn ni̱ yâ ninj guendâ ma̱ꞌan ninj.
Guendâ rayiꞌî giꞌhiaj ninj dànanj ni̱ ûta mân nej guiì aꞌnanꞌan ni̱ màn nej guiì gininaj ruhuâ siganï̂nj ninj, ni̱ ûta gàꞌì ninj gàꞌ gahuiꞌ ngà nimân ninj.
Ni̱ si hueꞌê na̱di̱giꞌñûnꞌ dàj huoꞌ riñan Ma̱ꞌan Ñaꞌanj an, hiôꞌ ni̱ si̱ gitá gakï̱nꞌïn yichrôꞌ gi̱ꞌhiaj Ma̱ꞌan Ñaꞌanj an mánj.
Sani̱ si riki Ma̱ꞌan Señor kastîgu riñunꞌ, ni̱ giꞌhia dànanj daꞌnga ni̱ gahuin chru̱nꞌ ni̱ si̱ gaꞌanj ni̱ꞌhio̱ꞌ dàj rûnꞌ gaꞌanj ni̱ꞌhia̱ nej guiì màn ruhuâ yumiguìi mánj.
Huê danj na̱nj, nej suj dinḯn ma̱ꞌan, ni̱ nga naraꞌhuiꞌ nej suj ya̱ nej suj, ni̱ gànàꞌhuìj nej suj ꞌngo̱ ni̱ aꞌngô nej duguiꞌ nej suj.
Ni̱ si hua̱ ꞌngo̱ nej suj ganachinj yiꞌnaa riki, ni̱ ya̱ nej suj dukuâ nej suj, daꞌnga ni̱ si̱ gataꞌ gakï̱nꞌïn yichrá nej suj gi̱ꞌhiaj Ma̱ꞌan Ñaꞌanj an. Ni̱ aꞌngô nej sa ga̱chin ga̱na̱huin ni̱ka̱ siganï̂nj nej suj ni̱ na̱gi̱ꞌhiaj ni̱ka̱j nga gùchìj ñan màn nej suj na̱nj ánj.
Gàꞌ niꞌin nej suj nga gahuin nej suj sí nàsìnùnj un, ni̱ daꞌ gui ni̱ nìkòꞌ nej suj huaꞌanj nej suj rukû aꞌngô nej síi ni̱ gaꞌanj nìꞌhia nej suj, ni̱ dàj rûnꞌ gata nej sôꞌ nej ñaꞌanj naꞌhue ga̱ꞌmi̱n, huê danj giꞌhiaj nej sôꞌ ngà nej suj.
Huê danj ni̱ gataj naꞌân gu̱nïn nej suj si gàꞌ si ꞌngo̱ nej sí gaꞌmin gi̱ꞌhiaj Ma̱ꞌan si-Espíritu Ma̱ꞌan Ñaꞌanj an ni̱ si̱ gaꞌhue ga̱ta̱j nej sôꞌ: “Si sa kï̱j huaa huin Ma̱ꞌan Jesús;” ni̱ gàꞌ si ꞌngo̱ nej síi si̱ gaꞌhue ga̱ta̱j: “Si Señor huin Ma̱ꞌan Jesús”, si nuhuiꞌ Ma̱ꞌan Espíritu Santo giꞌhiaj ga̱ꞌmi̱n sôꞌ mánj.
Ni̱ hua̱ gàꞌì nej sa gàꞌhue ga̱ra̱n sunꞌ rikî Ma̱ꞌan Espíritu Santo, sani̱ ꞌngo̱ rïn Ma̱ꞌan hua.
Ni̱ hua̱ gàꞌì yìꞌnï̀nꞌ nej sun ri̱ki̱ Ma̱ꞌan Señor riñunꞌ, sani̱ ꞌngo̱ rïn Ma̱ꞌan huin.
Ni̱ hua gàꞌì sa gàꞌhue gi̱ꞌhiôꞌ, sani̱ Ma̱ꞌan Ñaꞌanj an, huin sa gu̱ru̱gûñuꞌunj daꞌnga ni̱ gaꞌhue gi̱ꞌhioꞌ nej sun dânj.
Sani̱ Ma̱ꞌan Espíritu Santo huin sa nadigân si gaꞌhuij ꞌngo̱ suun riñan nej sij guendâ ga̱ꞌhue ga̱na̱huin yìtï̀nj ruhuâ daꞌ goꞌngo̱ nej sij.
Dadinꞌ gaꞌhuiꞌ Ma̱ꞌan Espíritu Santo riñan da̱ꞌa̱j nej sij nuguanꞌ chru̱n nï̀nꞌ ruhuâ nej sij ni̱ riñan aꞌngô da̱ꞌa̱j nej sij gaꞌhuij si gi̱ni̱ꞌin nï̀nꞌ ruhuâ nej sij; ni̱ Ma̱ꞌan Espíritu Santo gaꞌhuiꞌ dàj garanꞌ ruhuaj riñan nej sij;
ni̱ huê gè Ma̱ꞌan Espíritu Santo, gaꞌhuiꞌ si gùyùmàn nìko ruhuâ aꞌngô nej sij; ni̱ riñan aꞌngô nej sij gaꞌhuij si gaꞌhue gi̱ꞌhiaj nej sij si ga̱na̱huin nej guiì.
Ni̱ aꞌngô nej sij gaꞌhuij si gi̱ꞌhiaj nej sij si ga̱na̱huin nej guiì orâ chre; ni̱ aꞌngô nej sij ganahuin ra̱ꞌa sun gànàtàꞌ dàj gahuin; ni̱ aꞌngô nej sij ganahuin ra̱ꞌa sun chru̱n ga̱ra̱n daꞌnga ruhuâ; ni̱ aꞌngô nej sij gaꞌhuij si ga̱ꞌmi̱n nej sij gàꞌì yiꞌnï̀nꞌ nej nânj an; ni̱ aꞌngô nej sij chru̱n gànàtàꞌ rayiꞌî nej nânj dânj.
Sani̱ huê gè Ma̱ꞌan Espíritu Santo huin sa giꞌhiaj daranꞌ nej sun nânj, ni̱ gadaꞌngaj riñan daꞌ goꞌngo̱ nej guiì dàj garanꞌ ma̱ꞌan ruhuaj.
ꞌNgo̱ rïn nneè kúu huin daranꞌ nêꞌDadinꞌ dàj rûnꞌ hua ꞌngo̱ rïn nneè kûꞌ, ni̱ hua̱ gàꞌì yìꞌnï̀nꞌ man, sani̱ daranꞌ nej yìꞌnï̀nꞌ nej sa hua̱ nneè kûꞌ, ni̱ ꞌngo̱ rïn nneè kûꞌ huin, ni̱ huê danj hua Ma̱ꞌan Cristo.
Dadinꞌ darûnꞌ, ni̱ nùnj huin si huînꞌ sí judío ni̱ huînꞌ sí griego, nej si hua̱ yi̱ruꞌhue, nej si hua̱ nîꞌnïnj riñunꞌ; ni̱ nga gataꞌ nneꞌ, ni̱ ganahuînꞌ ꞌngo̱ rïn nneè kúu ngà Ma̱ꞌan Cristo gi̱ꞌhiaj Ma̱ꞌan Espíritu Santo, ni̱ ganahuin ro̱ꞌoꞌ ngo̱ rïn Ma̱ꞌan Espíritu Santo.
Dadinꞌ nneè kûꞌ ni̱ sê ꞌngo̱ rïn huin mánj, ûta gàꞌì yiꞌnï̀nꞌïn hua.
Ni̱ si ga̱ta̱j dakôt gu̱nïn nneè kûꞌ: “Sê raꞌât huín ni̱ sê nneè kúꞌ huín mánj”, hiôꞌ ni̱ ga̱ꞌhue gu̱na neꞌ ye̱ꞌ nneè kûꞌ na̱nj nîꞌ.
Ni̱ si ga̱ta̱j rakï̂t gu̱nïn nneè kûꞌ: “Ñan sê rune ñant huín ni̱ sê nneè kúꞌ huín”, hiôꞌ ni̱ ga̱ꞌhue gu̱na neꞌ yèꞌ nneè kûꞌ na̱nj nîꞌ.
Ni̱ si daꞌ hua gè nneè kûꞌ ni̱ gahuin rune ñunꞌ, ni̱ dànèꞌ gùnàj hiuꞌuj rakï̂t ràꞌaj. Ni̱ si daꞌ hua̱ gè nneè kûꞌ gahuin hiuꞌuj tàj rakï̂t, ni̱ dànèꞌ gùnàj dakï̂nꞌ ràꞌaj.
Sani̱ Ma̱ꞌan Ñaꞌanj an huin sa gachrûn daꞌ goꞌngo̱ nej yiꞌnï̀nꞌ dânj riñan nneè kûꞌ, dàj rûnꞌ garanꞌ ruhuaj.
Dadinꞌ si ni̱ gahuînꞌ ꞌngo̱ rïn yiꞌnï̀nꞌin. Ni̱ dànèꞌ gùnàj nè kûꞌ ràꞌaj.
Ûta gàꞌì yiꞌnï̀nꞌïn nikaj nneè kûꞌ, sani̱ ꞌngo̱ rïn nneè kûꞌ huin.
Ni̱ si̱ gaꞌhue ga̱ta̱j rune ñunꞌ gu̱nïn roꞌôꞌ: “Nitaj si niꞌñân sòꞌ mánj”, ni̱ si̱ gaꞌhue ga̱ta̱j ahuîꞌ gu̱nïn dakôt: Nitaj si niꞌñân sòꞌ mánj.
Si ganï̂n ruhuôꞌ si nitaj nùnj niꞌñanj ꞌngo̱ yiꞌnïnꞌ nneè kûꞌ, sani̱ huej huin sa ña̱ꞌa̱n doj;
ni̱ yiꞌnïnꞌ nneè kûꞌ sa ganï̂n ruhuôꞌ si nitaj si huin sa ña̱ꞌa̱n doj, ni̱ huej huin sa nagiꞌhiaj nìhiòꞌ doj; ni̱ yiꞌnï̀nꞌ nneè kûꞌ sa nitaj si ganahuij ruhuôꞌ na̱gi̱ꞌhiaj nìhiòꞌ nìkôꞌ ni̱ huej huin sa nagiꞌhiaj nìhiàꞌ nìkôꞌ doj.
Dadinꞌ yiꞌnïnꞌ nneè kûꞌ sa nagiꞌhiaj nìhiòꞌ doj, ni̱ nun daꞌhui ga̱ nìhiaj doj gàꞌ saj mánj; sani̱ Ma̱ꞌan Ñaꞌanj an huin sa gaꞌnïnꞌ suun riñan nneè kûꞌ si huê danj ganahuin nìhiaj doj riñan aꞌngô nej yiꞌnï̀nꞌ nneè kûꞌ sa ri̱ña̱n nitaj si hua̱ nìhiàꞌ nìko doj,
daꞌnga ni̱ ga̱ gu̱ña̱n ruhuâ nneè kûꞌ, ni̱ ganahuij ruhuaj niꞌin daꞌ goꞌngo̱ nej duguiꞌij.
Huê danj ni̱ si giranꞌ sa̱ñu̱n ꞌngo̱ nej sa hua̱ riñan nneè kûꞌ, huê danj ni̱ giranꞌ sa̱ñu̱n nï̀nꞌ gàchràꞌ nneè kûꞌ, huê danj ni̱ si hua̱ ꞌngo̱ sa hua̱ riñan nneè kûꞌ ganahuin ra̱ꞌa sa hua̱ hueꞌê, huê danj ni̱ ganahuin hueꞌê ruhuâ nï̀nꞌ gàchràꞌ nneè kûꞌ.
Ni̱ nej suj, huin nneè kú Ma̱ꞌan Cristo, ni̱ daꞌ goꞌngo̱ nej suj nikaj ꞌngo̱ suun riñan Ma̱ꞌan Cristo.
Ni̱ ganï̂n Ma̱ꞌan Ñaꞌanj an da̱ꞌa̱j nej sôꞌ siganï̂nj nej sôꞌ huin si-nùhuì Ma̱ꞌan Jesús, ni̱ gàꞌ si̱nï̱n ganïnj nej sôꞌ gaꞌanj gi̱di̱gân si̱nï̱n, neꞌ rùkù ganïnj nej sôꞌ ganataꞌ dàj ga̱huin, neꞌ rùkù ganïnj nej sôꞌ chru̱n gi̱di̱gân, ni̱ gaꞌhuij suun ginikaj nej sí giꞌhiaj ga̱na̱huin nej guiì orâ chre, ganïnj nej sí gi̱ꞌhiaj ga̱na̱huin nej guiì ràn doj, ni̱ ganïnj nej sí guruguñuꞌunj, ni̱ ganïnj nej sí ni̱ka̱j ñuꞌunj, ni̱ ganïnj nej sí ga̱ꞌmi̱n aꞌngô nej nânj aꞌmin nej guiì.
Ni̱ daranꞌ nej sij huin sí gaꞌanj gi̱di̱gân si̱nï̱n na̱nj nîꞌ. Daranꞌ nej sij huin sí gànàtàꞌ dàj ga̱huin na̱nj nîꞌ. Daranꞌ nej sij huin sí chru̱n gi̱di̱gân na̱nj nîꞌ. Daranꞌ nej sij huin sí giꞌhiaj ga̱na̱huin nej guiì orâ chre na̱nj nîꞌ, sê danj huin mánj.
Ni̱ka̱j daranꞌ nej sij sun gi̱ꞌhiaj ga̱na̱huin nej guiì ràn doj na̱nj nîꞌ. Daranꞌ nej sij gaꞌmin aꞌngô nânj gaꞌmin aꞌngô nej guiì na̱nj nînꞌ. Ni̱ daranꞌ nej sij ganataꞌ rayiꞌî nânj gaꞌmin aꞌngô nej guiì na̱nj nîꞌ.
Sa ꞌì ruhuôꞌ huin sa ña̱ꞌa̱n dojSi chrùnj gàꞌmìn aꞌngô nânj aꞌmin nej guiì ni̱ chrùnj gàꞌmìn aꞌngô nej nânj gaꞌmin nej ángel, sani̱ si nitaj si ꞌì ruhuâj niꞌín nej duguiꞌí, ni̱ gahuín dàj rûnꞌ huin agaꞌ ânun, nej si gahuín dàj rûnꞌ huin agaꞌ chra.
Ni̱ si chrùnj gànàtàj dàj gàhuin, ni̱ si chrùnj garan daꞌngaꞌ ruhuâj daranꞌ nej nuguanꞌ hua̱ huìi ni̱ nùnj huin si chru̱n nï̀nꞌ ruhuâj, ni̱ nùnj si ûta nìko guyumân ruhuâj, ni̱ ga̱ꞌhue gi̱ꞌhia ga̱huin anêj kïj ï riñan nej duguiꞌij, sani̱ si nitaj si ꞌì ruhuâj niꞌín nej duguiꞌí, hiôꞌ ni̱ nitaj nùnj huín mánj.
Ni̱ nùnj huin si gùnùchràꞌ dàꞌà daranꞌ nej siꞌhia ni̱ gàꞌhuìj ya nej guiì gànìki, ni̱ nùnj huin si ga̱ ruhuâj si ga̱chri̱ ñaꞌan nej sij nneè ku, sani̱ si nitaj si ꞌì ruhuâj niꞌín nej duguiꞌí, hiôꞌ ni̱ nitaj nùnj gue̱nda̱ niꞌñanj nej sa gi̱ꞌhia mánj.
Ni̱ sí ꞌì ruhuâ ni̱ ga̱ ruhuâ sôꞌ gi̱ranꞌ sa̱ñu̱n sôꞌ, ni̱ sí ꞌì ruhuâ ni̱ ga̱ ni̱ꞌña̱nj sôꞌ ngà nej guiì; sí ꞌì ruhuâ ni̱ nitaj si huin yìkòj ruhuâ sôꞌ, sí ꞌì ruhuâ ni̱ nitaj si ûta nne̱ sôꞌ, ni̱ nitaj si giꞌhiaj sôꞌ si ûta huin sôꞌ;
nitaj si giꞌhiaj sôꞌ sa dugu̱ꞌna huaa, nitaj si ganï̂n ruhuâ sôꞌ man guendâ ꞌngo̱ rïn sôꞌ, ni̱ nitaj si ginaꞌan ruhuâ sôꞌ, nitaj si gananun ruhuâ sôꞌ sa aꞌnanꞌ giꞌhiaj nej guiì ngà sôꞌ;
nitaj si ganahuin nìhiàꞌ ruhuâ sôꞌ nga giꞌhiaj nej guiì gakï̱nꞌïn mánj, ganahuin nìhiàꞌ ruhuâ sôꞌ ngà nej guiì gaꞌmin nuguanꞌ yàngàꞌa.
Giranꞌ sa̱ñu̱n sôꞌ rayiꞌî daranꞌanj, ni̱ yìtï̀nj guyumân ruhuâ sôꞌ, ni̱ daranꞌ diû anaꞌhuìj sôꞌ, ni̱ hua̱ nùkuaj ruhuâ sôꞌ nga giranꞌ sa̱ñu̱n sôꞌ.
Sa ꞌì ruhuôꞌ ni̱ nìgànj chre gaj; sani̱ ga̱na̱huij nej sí gànàtàꞌ dàj ga̱huin, ni̱ ga̱na̱huij nej nânj gaꞌmin nej guiì, ni̱ si̱ gimân nej sí chru̱n nï̀nꞌ ruhuâ gàꞌ mánj.
Dadinꞌ sìgànï̀nj niꞌînꞌ, ni̱ man da̱ꞌa̱j ganatôꞌ dàj ga̱huin;
sani̱ nga gùyùmàn diû gaꞌna sa chru̱nꞌ nï̀nꞌ daranꞌanj, hiôꞌ ni̱ ga̱na̱huij sa sìgànï̀nj niꞌînꞌ.
Nga gahuín sílìj i, ni̱ gaꞌmînj dàj rûnꞌ gaꞌmin sílìj i, ni̱ ganï̂n ruhuâj dàj rûnꞌ ganï̂n ruhuâ sílìj i; ni̱ ganakaj guendaj dàj rûn ganakaj guendâ sílìj i; sani̱ nga gahuín sí achij i, ni̱ guduna nej sa giꞌhia nga gahuín sílìj i.
Hia̱j ni̱ niꞌînꞌ Ma̱ꞌan Ñaꞌanj an dàj rûnꞌ ꞌhioꞌ nga giniꞌhio riñunꞌ riñan nne gunïnꞌïn, ni̱ nda dàchrè chre ruguiꞌ giniꞌhioꞌ; sani̱ nga gùyùmàn gui dânj ni̱ gi̱niꞌînꞌ riñan Ma̱ꞌan Ñaꞌanj an. Hia̱j ni̱ mân sìgànï̀nj niꞌînꞌ; sani̱ nga gùyùmàn gui dânj ni̱ gi̱ni̱ꞌînꞌ dàj daꞌhuí gi̱ni̱ꞌînꞌ na̱nj ánj.
Hia̱j ni̱ gùyùmàn yìtï̀nj ruhuôꞌ, ni̱ gànàꞌhuìꞌ, ni̱ ga̱ ꞌì ruhuôꞌ niꞌinꞌ nej duguiꞌ, sani̱ sa nìko doj siganï̂nj nej huàꞌnï̀nj nuguanꞌ nânj huin si ga̱ ꞌì ruhuôꞌ niꞌînꞌ nej duguiꞌ na̱nj ánj.
Gaꞌmin aꞌngô nej nânj màn ruhuâ yumiguìGa̱ ꞌì ruhuâ nej suj niꞌin nej suj nej duguiꞌ nej suj; ni̱ du̱guꞌnïnꞌ nej suj gàchìnj nej suj sun ri̱ki̱ Ma̱ꞌan Espíritu Santo riñan nej suj, sani̱ sa ña̱ꞌa̱n doj huin si gànàtàꞌ nej suj dàj ga̱huin.
Dadinꞌ sí gaꞌmin aꞌngô nuguanꞌan ni̱ sê riñan nej guiì gaꞌmin sôꞌ, dadinꞌ ngà Ma̱ꞌan Ñaꞌanj an gaꞌmin sôꞌ; dadinꞌ si̱ gaꞌhue ga̱ra̱n daꞌngaꞌ ruhuâ gàꞌ si ꞌngo̱ nej guiì nej nuguanꞌ ga̱ꞌmi̱n sôꞌ, nùnj huin si hua̱ nuguanꞌ huì gataj naꞌanj Ma̱ꞌan Espíritu Santo riñan nej guiì.
Sani̱ sí gataj dàj ga̱huin ni̱ gaꞌmin sôꞌ riñan nej guiì guendâ na̱gi̱ꞌhiaj nùkuaj sôꞌ ruhuâ ninj, ni̱ nagiꞌhiaj yìtï̀nj sôꞌ doj ruhuâ ninj ni̱ giꞌhiaj sôꞌ si gànàrìꞌ doj ruhuâ ninj.
Sani̱ sí gaꞌmin aꞌngô nej nânj gaꞌmin nej guiì ni̱ man ꞌngo̱ rïn sôꞌ ganahuin nùkuaj doj; sani̱ sôꞌ ganataꞌ dàj gahuin, ni̱ nagiꞌhiaj nùkuaj sôꞌ ruhuâ nej guiì huin si-nùhuì Ma̱ꞌan Jesús.
Huê danj na̱nj garanꞌ ruhuâj si daranꞌ nej suj ga̱ꞌmi̱n aꞌngô nânj ri̱ki̱ Ma̱ꞌan Espíritu Santo riñan nej suj; sani̱ sa ña̱ꞌa̱n doj huin si gànàtàꞌ nej suj dàj ga̱huin; dadinꞌ dànanj sí ni̱ka̱j sun nìko doj huin sí gànàtàꞌ dàj ga̱huin gàꞌ daꞌ sí aꞌmin nânj riki Ma̱ꞌan Espíritu Santo, huê gàꞌhue ga̱ꞌmi̱n sí dânj si hua̱ sí gànàtàꞌ rayiꞌî nuguanꞌ ga̱ꞌmi̱n sôꞌ, daꞌnga ni̱ gaꞌhue ga̱na̱huin nùkuaj doj nej guiì huin si-nùhuì Ma̱ꞌan Jesús.
Hia̱j di̱nï̂nj, ni̱ si gàꞌmìn aꞌngô nânj aꞌmin aꞌngô nej guiì nga gùchìj ñan màn nej suj, ni̱ ahuin si niꞌñanj si gàꞌmìn aꞌngô nânj gaꞌmin nej guiì riñan nej suj, si nitaj si chrùnj gànàtàj rayiꞌî nânj dânj, ni̱ si nitaj si gaꞌmînj dàj ga̱huin, ni̱ si nitaj si gidigán nej yìꞌnï̀nꞌ nuguanꞌ ga̱huin chru̱n nej suj doj ràꞌaj.
Daranꞌ nej rasu̱n gasin sani̱ nitaj si niꞌin daꞌngaꞌ man, dàj rûnꞌ nga achrá sij ngà rihia, ñâꞌanj an, ni̱ dàj gi̱ꞌhiôꞌ gi̱ni̱ꞌînꞌ ahuin chraꞌ achrá sôꞌ nga rihiaa ni̱ ngà ñâꞌanj an si dugu̱ꞌna gànàtàꞌ raꞌa sôꞌ riñan nej rasu̱n achrá dânj ràꞌaj.
Ni̱ sisi̱ si̱ gunïn hueꞌê nej síi nga gaꞌñanj nej sôꞌ chrun âꞌñànj an, ni̱ ahuin nej sí gi̱ꞌhiaj yu̱gui ma̱ꞌan guendâ gàꞌànj gùtàꞌ nej sôꞌ ràꞌaj.
Huê danj na̱nj nej suj, ni̱ nga gaꞌmin nej suj aꞌngô nânj gaꞌmin nej guiì sani̱ si nitaj si garânj daꞌngaꞌ ruhuâ nej guiì nej nuguanꞌ gaꞌmin nej suj, ni̱ dàj gi̱ꞌhiaj ninj ga̱ra̱n daꞌnga ruhuâ ninj nga gaꞌmin nej suj ràꞌaj. Hiôꞌ ni̱ man riñan nanèe gaꞌmin nej suj na̱nj ánj.
Ûta gàꞌì nej nânj gaꞌmin nej guiì hua ruhuâ yumiguìi, ni̱ daranꞌ nej nânj dânj ni̱ nga gaꞌmin nej guiì ꞌngo̱ nuguanꞌan ni̱ dàñùn hua̱ sa ga̱ta̱j nuguanꞌ gaꞌmin ninj na̱nj ánj.
Sani̱ si gaꞌmin ꞌngo̱ guiì nuguanꞌan riñânj sani̱ nitaj si gunḯn sa gataj ninj, ni̱ huín dàj rûnꞌ huin sí ꞌna̱ꞌ aꞌngô país, ni̱ si gaꞌmînj nuguanꞌan riñan ꞌngo̱ guiì sani̱ nitaj si gunïn ninj nej nuguanꞌ gaꞌmînj riñan ninj ni̱ huin ninj dàj rûnꞌ huin sí ꞌna̱ꞌ aꞌngô país.
Huê danj na̱nj nej suj; ni̱ si ûta huin ruhuâ nej suj ga̱na̱huin ra̱ꞌa nej suj ꞌngo̱ sun ri̱ki̱ Ma̱ꞌan Ñaꞌanj an riñan nej suj, ni̱ du̱guꞌnïnꞌ nej suj gàchìnj nej suj sun gi̱niꞌñanj guendâ ga̱na̱huin nùkuaj ruhuâ nej dinï̂nt huin si-nùhuì Ma̱ꞌan Jesús.
Huê danj ni̱ nej suj aꞌmin nânj aꞌmin aꞌngô nej guiì, ni̱ gàchìnj nìꞌhiaj nej suj riñan Ma̱ꞌan Ñaꞌanj an ni̱ gu̱ru̱gûñuꞌun ni̱ gàꞌhue gu̱nïn nej suj nej nuguanꞌ gaꞌmin nej suj ni̱ gànàtàꞌ nej suj riñan nej guiì.
Dadinꞌ si gaꞌmînj ngà Ma̱ꞌan Ñaꞌanj an nânj gaꞌmin aꞌngô nej guiì, sani̱ naꞌhue ga̱ra̱n daꞌngaꞌ ruhuâj nùnj huin si gaꞌmînj, ni̱ yàngàꞌ ni̱ gaꞌmin nanè nimânj ngà Ma̱ꞌan Ñaꞌanj an, sani̱ nitaj nùnj garânj daꞌngaꞌ ruhuâj sa gaꞌmînj huê danj ni̱ nitaj si niꞌñanj sa gaꞌmînj mánj.
Hiôꞌ ni̱ nùnj si gi̱ꞌhia ràꞌaj. Dùgùnàj huaj si gàꞌmìn ngà Ma̱ꞌan Ñaꞌanj an ngà nanè nimânj, sani̱ huê danj na̱nj ña̱ꞌa̱n huaj si ga̱ra̱n daꞌnga ruhuâj rayiꞌî nuguanꞌ gàchìnj nìꞌhia; ni̱ si gachra ngà nanè nimânj, sani̱ huê danj na̱nj ña̱ꞌa̱n huaj si ga̱ra̱n daꞌngaꞌ ruhuâj nùnj huin si ga̱ta̱j nuguanꞌ ni̱ka̱j chraꞌ gachrâ.
Dadinꞌ si gaꞌmin hueꞌêꞌ rayiꞌî Ma̱ꞌan Ñaꞌanj an ngà nanè nimânt, sani̱ ñan nnêꞌ dânj nne ꞌngo̱ sí nàsìnùnj un ni̱ gunïn sôꞌ si gaꞌminꞌ ngà Ma̱ꞌan Ñaꞌanj an. Ni̱ dàj gi̱ꞌhiaj sôꞌ gàꞌhue gataj sôꞌ si huê danj huin yàngàꞌ, si nitaj si garânj daꞌngaꞌ ruhuâ sôꞌ rayiꞌî nuguanꞌ gaꞌminꞌ ràꞌaj.
Gaꞌhuí si guruhuâ Ma̱ꞌan Ñaꞌanj an dadinꞌ dànanj gaꞌmînj gàꞌì nej nânj aꞌmin aꞌngô nej guiì gàꞌ daꞌ daranꞌ nej suj.
Sani̱ garanꞌ ruhuâj ga̱ꞌmi̱n riñan nej dinï̂nt nìkòꞌ rukû Ma̱ꞌan Jesús ùnꞌùnꞌ nuguanꞌ ga̱ꞌhue ga̱ra̱n daꞌnga ruhuâ nej sij, ni̱ ga̱huin chru̱n nej sij, gàꞌ daꞌ si gàꞌmìn chi̱ꞌ mîn nej nuguanꞌ si̱ gaꞌhue ga̱ra̱n daꞌngàꞌ ruhuâ nej sij na̱nj ánj.
Nej suj di̱nï̂nj, si̱ giꞌhiaj nej suj dàj rûnꞌ giꞌhiaj nej sílìj i mánj, sani̱ ga̱nï̱n ruhuâ nej suj dàj rûnꞌ ga̱nï̱n ruhuâ nej sôꞌ dadinꞌ nej sôꞌ ni̱ nitaj si ganï̂n ruhuâ nej sôꞌ niꞌin nej sôꞌ gakï̱nꞌïn mánj, na̱gi̱ꞌhiaj achij nej suj ma̱ꞌan nej suj.
Huê danj nnunj riñan si-ley Ma̱ꞌan Ñaꞌanj an ni̱ ta: “Gàꞌmìn aꞌngô nânj màn ruhuâ yumiguìi riñan nej guiì, ni̱ garan sûnj duꞌhua aꞌngô nej guiì ngà yumanꞌ nânj; sani̱ gàꞌ danj ni̱ si̱ gunïn ninj sa gàꞌmìn mánj, gataj Ma̱ꞌan Señor.”
Huê danj ni̱ aꞌngô nej nânj an huin ꞌngo̱ daꞌngaꞌa, sani̱ sê riñan nej guiì gàꞌ guyumân ruhuâ niꞌin Ma̱ꞌan Ñaꞌanj an huin mánj, daꞌngaꞌ nânj huin riñan nej guiì nitaj si guyumân ruhuâ niꞌin Ma̱ꞌan Ñaꞌanj an; sani̱ nej nuguanꞌ dàj ga̱huin ni̱ sê riñan nej guiì nun gùyùmàn ruhuâ niꞌin Ma̱ꞌan Ñaꞌanj an huin mánj, nej nuguanꞌ dàj ga̱huin guyumân riñan nej guiì gàꞌ guyumân ruhuâ niꞌin Ma̱ꞌan Ñaꞌanj an na̱nj ánj.
Huê danj, ni̱ si màn chreꞌ daranꞌ nej dinï̂nt huin si-nùhuì Ma̱ꞌan Jesús ruhuâ ꞌngo̱ hueꞌe, ni̱ gayiꞌì daranꞌ nej sôꞌ ni̱ gaꞌmin nej sôꞌ aꞌngô nânj aꞌmin nej guiì, ni̱ gatûj ꞌngo̱ sí nitaj si chru̱n ya̱ya̱ka̱j guendâ ni̱ ꞌngo̱ sí nitaj si guyumân ruhuâ niꞌin Ma̱ꞌan Ñaꞌanj an. Ni̱ si̱ ganï̂n ruhuâ sôꞌ si sinún nej suj ràꞌ saj ûn.
Sani̱ si daranꞌ nej sôꞌ màn hiuj dânj ganataꞌ dàj ga̱huin, ni̱ gatûj ꞌngo̱ sí nun yumân ruhuâ niꞌin Ma̱ꞌan Ñaꞌanj an nej si gatûj ꞌngo̱ sí nitaj si chru̱n gahia ñan màn nej suj, ni̱ gàꞌhue ga̱na̱ka̱j guendâ sôꞌ si huin sôꞌ sí gakï̱nꞌïn, ni̱ na̱di̱giꞌñûn sôꞌ ma̱ꞌan sôꞌ riñan Ma̱ꞌan Ñaꞌanj an na̱nj ánj;
ni̱ gànàrùguìꞌ nej gakï̱nꞌ màn huì ruhuâ nimân sôꞌ; huê danj ni̱ ganikï̂nꞌ rúdàkòj sôꞌ riñan hioꞌóo, ni̱ ginûn ña̱ꞌa̱nj sôꞌ Ma̱ꞌan Ñaꞌanj an, ni̱ gùyùmàn ruhuâ sôꞌ ni̱ ga̱ta̱j sôꞌ si yàngàꞌ hia ni̱ nne Ma̱ꞌan Ñaꞌanj an siganï̂nj nej suj.
Daꞌhui nej suj ga̱ꞌmi̱n nej suj daꞌ nìkòꞌ duguiꞌijHia̱j ni̱ dàj giꞌhiôꞌ ràꞌaj di̱nï̂nj. Ni̱ nga naraꞌhuiꞌ nej suj, ni̱ hua̱ ꞌngo̱ nej suj nikaj salmo, hua̱ aꞌngô nej suj gi̱di̱gân nej yìꞌnï̀nꞌ nuguanꞌ sàꞌa, hua̱ aꞌngô nej suj ga̱ꞌmi̱n aꞌngô nânj màn ruhuâ yumiguìi, hua̱ aꞌngô nej suj ruhuâ gànàtàꞌ rayiꞌî nânj dânj, ni̱ hua̱ aꞌngô nej suj ruhuâ ga̱na̱di̱gân nuguanꞌ huì rikî Ma̱ꞌan Ñaꞌanj an riñan nej suj. Sani̱ ga̱ꞌmi̱n nej suj nuguanꞌ gi̱ꞌhiaj gànàrìꞌ ruhuâ nej dinï̂nt nìkòꞌ rukû Ma̱ꞌan Jesús.
Ni̱ si hua̱ ꞌngo̱ nej suj ga̱ꞌmi̱n aꞌngô nânj an, ni̱ gàꞌhue si hua̱ huìj nej suj, huàꞌnï̀nj nej suj ni̱ ga̱ꞌmi̱n nej suj, sani̱ gànàꞌhuìj nej suj ni̱ nga gisîj gaꞌmin ꞌngo̱ nej suj ni̱ gàyìꞌì aꞌngô nej suj ga̱ꞌmi̱n nej suj; ni̱ gànàtàꞌ nej suj rayiꞌî nuguanꞌ dânj.
Ni̱ si nitaj gànàtàꞌ rayiꞌî nânj dânj, ni̱ si̱ gaꞌmin nej suj nânj dânj riñan nej dinï̂nt huin si-nùhuì Ma̱ꞌan Jesús mánj, ga̱ꞌhue ga̱ꞌmi̱n nej suj nga nne ꞌngo̱ rïn nej suj riñan Ma̱ꞌan Ñaꞌanj an.
Huê danj na̱nj, si màn nej sôꞌ ganataꞌ dàj gahuin ni̱ gaꞌmin huìj ni̱ huàꞌnï̀nj nej sôꞌ, ni̱ aꞌngô nej sôꞌ ga̱ne ga̱na̱ka̱j guendâ rayiꞌî nej nuguanꞌ gunïn nej sôꞌ dânj.
Ni̱ si riñan ꞌngo̱ nej suj nne riñan chrun yîla ganadigân Ma̱ꞌan Ñaꞌanj an nùnj huin si ga̱ta̱j nuguanꞌ dânj, ni̱ nga gisîj ganadigân sí si̱nï̱n dânj nuguan ga̱na̱huin ra̱ꞌa sôꞌ ni̱ dḯn ga̱ne duꞌhua sôꞌ daꞌnga ni̱ gaꞌmin aꞌngô sí dânj.
Dadinꞌ gàꞌhue gànàtàꞌ daranꞌ nej suj dàj ga̱huin sani̱ daꞌ goꞌngo̱ nej suj ga̱ꞌmi̱n, daꞌnga ni̱ gaꞌhue ga̱huin chru̱n nej guiì, ni̱ ga̱na̱huin yìtï̀nj ruhuâ ninj.
Ni̱ ni̱ka̱j chre̱j nanè nimân nej sôꞌ ganataꞌ dàj ga̱huin riñan nej sôꞌ;
dadinꞌ Ma̱ꞌan Ñaꞌanj an ni̱ nitaj si huin Ñaꞌanj gi̱ꞌhiaj ga̱che̱j ruhuâ nej guiì mánj.Dadinꞌ giꞌhia si ga̱ dïnꞌïnj ruhuâ nej guiì, dàj rûnꞌ giꞌhiaj sunj ngà daranꞌ nej guiì gè huin si-nùhuì Ma̱ꞌan Jesús,
dḯn ga̱ne duꞌhua nej siyànàa ñan màn nej dinï̂nt nìkòꞌ rukû Ma̱ꞌan Cristo; dadinꞌ nitaj si giyiꞌnïnꞌ suun si ga̱ꞌmi̱n ninj, dadinꞌ daꞌhui ninj gi̱nikaj chre̱j ni̱nj riñan nej síi, dadinꞌ huê danj taj riñan si-ley Ma̱ꞌan Ñaꞌanj an.
Ni̱ si hua̱ ꞌngo̱ nuguanꞌ ruhuâ ninj ga̱huin chru̱n ninj, ni̱ gàchìnj naꞌanj ninj nika ninj nga nne ninj dukuâ ninj; dadinꞌ nitaj si dùgùnàj huaj si ga̱ꞌmi̱n ninj ñan màn nej sôꞌ nìkòꞌ rukû Ma̱ꞌan Cristo mánj.
Siganï̂nj nej suj gahui si-nùguànꞌ Ma̱ꞌan Ñaꞌanj an na̱nj nîꞌ, ni̱ riñan ꞌngo̱ rïn nej suj guyumân si-nùguànꞌ Ma̱ꞌan Ñaꞌanj an nîꞌ.
Si hua̱ ꞌngo̱ nej suj ganï̂n ruhuâ si huin nej suj sí ganataꞌ dàj ga̱huin, ni̱ ga̱na̱ka̱j guendâ nej suj si nej nuguanꞌ gachrûnj ni̱ huin nej nuguanꞌ giyiꞌnïnꞌ su̱n giꞌhiaj Ma̱ꞌan Señor.
Sani̱ si naꞌhuej nej suj ga̱na̱ka̱j guendâ nej suj ni̱ si̱ ganakaj guendâ nej suj mánj.
Huê danj na̱nj di̱nï̂nj, ni̱ du̱guꞌnï̱nꞌ nej suj gànàtàꞌ nej suj dàj ga̱huin, ni̱ si̱ garanꞌ ñuꞌunj nej suj si hua̱ nej dinï̂nt gaꞌmin aꞌngô nej nânj màn ruhuâ yumiguìi mánj;
achij gi̱ꞌhiaj nej suj ni̱ si̱ dugu̱ꞌna gi̱ꞌhiaj nej suj mánj.
Ganaꞌnï̂nj Ma̱ꞌan Jesús siganï̂nj nej nîmanNi̱ ruhuâj si ga̱na̱nun ruhuâ nej suj di̱nï̂nj, dadinꞌ ñùnj ganataꞌ nuguanꞌ giꞌhiaj gananin nej suj, ni̱ ganahuin ràꞌa nej suj nuguanꞌ dânj, ni̱ hua̱ na̱nj guyumân ruhuâ nej suj nuguanꞌ ganatá.
Huê danj ni̱ si hua̱ na̱nj dugumîn nej suj nuguanꞌ ganatá gu̱nïn nej suj, hiôꞌ ni̱ ga̱na̱ni̱n nej suj si dagahuin nej suj nuguanꞌ ganatá, sani̱ si nitaj si dagahuin nej suj nuguanꞌ dânj hiôꞌ ni̱ nitaj gue̱nda̱ niꞌñanj guyumân ruhuâ nej suj mánj.
Dadinꞌ gàꞌ si̱nï̱n gidigán riñan nej suj nej nuguanꞌ ganahuin raꞌá: Si gahuiꞌ Ma̱ꞌan Cristo rayiꞌî si-ga̱kïnꞌ nêꞌ, dàj rûnꞌ taj riñan ñanj si-nùguànꞌ Ma̱ꞌan Ñaꞌanj an;
ni̱ gachinꞌ nej sij Ma̱ꞌan, sani̱ ganaꞌnïn siganï̂nj nej nîman; dàj rûnꞌ taj riñan ñanj si-nùguànꞌ Ma̱ꞌan Ñaꞌanj an;
ni̱ ganikïnj riñan Cefas, ni̱ neꞌ rùkù ni̱ ganikïnj riñan nej yùhuìj nej sí gaꞌnaꞌ ga̱huin chru̱n riñanj.
Neꞌ rùkù ni̱ ganikïnj riñan nda ùnꞌùnꞌ sientu nej dinï̂nt, ni̱ ûta gàꞌì nej sôꞌ giniꞌin Ma̱ꞌan ni̱ hua̱ na̱nj nne nej sôꞌ, ni̱ aꞌngô da̱ꞌa̱j nej sôꞌ gàꞌ gahuiꞌ.
Ni̱ nda neꞌ rùkù nga ganikïnj riñan daranꞌ nej sôꞌ, ni̱ ganikïnj riñânj dadinꞌ gahuín dàj rûnꞌ huin ꞌngo̱ neꞌej nun ga̱chi̱j hueꞌê riki nni dadinꞌ nda neꞌ rùkù ganaguij ñùnj guendâ gu̱na̱nj gi̱tsí riñanj.
Dadinꞌ ñùnj ni̱ huín ꞌngo̱ sí ninaj doj gàꞌ daꞌ aꞌngô nej sôꞌ gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an, ni̱ nitaj guèndàj si ga̱ta̱j nej sij si huín sí gaꞌanj gi̱di̱gân si̱nï̱n, dadinꞌ gata rùhuàj nej sôꞌ huin si-nùhuì Ma̱ꞌan Ñaꞌanj an.
Sani̱ ngà si-su̱nu̱j Ma̱ꞌan Ñaꞌanj an ni̱ huín dàj rûnꞌ huín; ni̱ sê si̱ gahuin chre si-su̱nu̱j Ma̱ꞌan Ñaꞌanj an giꞌhia mánj, dadinꞌ dànanj giꞌhiaj sûnj doj gàꞌ daꞌ aꞌngô nej sôꞌ gaꞌnaꞌ ga̱huin chru̱n riñan Ma̱ꞌan Jesús, sani̱ sê ñùnj huin sa giꞌhiaj sun mánj, dadinꞌ ganï̂n su̱nu̱j ruhuâ Ma̱ꞌan Ñaꞌanj an ni̱ giꞌhiaj sunj ngàj.
Dadinꞌ gàꞌhue si ñùnj gaꞌmin ni̱ ga̱ꞌhue si nej sij gaꞌmin riñan nej suj, ni̱ huê dànanj ganataꞌ nej ñûnj si-nùguànꞌ Ma̱ꞌan Ñaꞌanj an riñan nej suj ni̱ guyumân ruhuâ nej suj na̱nj ánj.
Gànàꞌnï̀nj nej nîmanNi̱ si ganataꞌ nej ñûnj riñan nej suj si gànàꞌnï̀nj Ma̱ꞌan Cristo siganï̂nj nej nîman. Ni̱ nùnj huin saj ni̱ gataj da̱ꞌa̱j nej sôꞌ siganï̂nj nej suj si nitaj si ganaꞌnï̂nj nej nîman ràꞌaj.
Dadinꞌ si nitaj si ganaꞌnï̂nj nej nîman, hiôꞌ ni̱ nun gànàꞌnï̀nj Ma̱ꞌan Cristo mánj.
Ni̱ si nun gànàꞌnï̀nj Ma̱ꞌan Cristo, hiôꞌ ni̱ nitaj nùnj gue̱nda̱ niꞌñanj si ganataꞌ nej nûnj si-nùguànꞌ Ma̱ꞌan Ñaꞌanj an riñan nej suj mánj, huê danj na̱nj nitaj si niꞌñanj si guyumân ruhuâ nej suj nej mánj.
Ni̱ gahuin nej ñûnj sí gidigañuꞌunj un riñan Ma̱ꞌan Ñaꞌanj an; dadinꞌ ganataꞌ nej ñûnj si Ma̱ꞌan Ñaꞌanj an huin sa giꞌhiaj ni̱ ganaꞌnï̂nj Ma̱ꞌan Cristo, hiôꞌ ni̱ si sê yàngàꞌ ganaꞌnï̂nj Ma̱ꞌan Cristo siganï̂nj nej nîman, ni̱ sê yàngàꞌ gànàꞌnï̀nj nej nîman mánj.
Dadinꞌ si nun gànàꞌnï̀nj nej nîman, ni̱ huê danj na̱nj nun gànàꞌnï̀nj Ma̱ꞌan Cristo mánj;
ni̱ si nun gànàꞌnï̀nj Ma̱ꞌan Cristo, hiôꞌ ni̱ nitaj gue̱nda̱ niꞌñanj guyumân ruhuâ nej suj; hiôꞌ ni̱ hua̱ na̱nj hua̱ gakï̱nꞌïn riñan nej suj na̱nj ánj.
Hiôꞌ ni̱ huê danj na̱nj gaꞌanj ni̱ꞌhia̱ nej guiì gahuiꞌ nùnj si gàꞌ guyumân ruhuâ ninj niꞌin ninj Ma̱ꞌan Cristo na̱nj ánj.
Ni̱ si man nga neꞌ riñan hioꞌó nânj niꞌñanj guendâ guyumân ruhuôꞌ niꞌînꞌ Ma̱ꞌan Cristo, hiôꞌ ni̱ nitaj gue̱nda̱ niꞌñanj si giranꞌ sàñùnꞌ rayiꞌî Ma̱ꞌan Jesús hiôꞌ ni̱ huînꞌ sí ninaj doj gàꞌ daꞌ daranꞌ nej guiì na̱nj ánj.
Sani̱ hia̱j ni̱ gàꞌ ganaꞌnï̂nj Ma̱ꞌan Cristo siganï̂nj nej nîman; ni̱ Ma̱ꞌan huin sa ganaꞌnï̂nj si̱nï̱n siganï̂nj nej guiì gàꞌ gahuiꞌ na̱nj ánj.
Dadinꞌ rayiꞌî guendâ giꞌhiaj Adán gakï̱nꞌïn ni̱ gahuiꞌ sôꞌ, rayiꞌî dan ni̱ gahuiꞌ darûnꞌ, sani̱ guendâ ganaꞌnï̂nj Ma̱ꞌan Cristo siganï̂nj nej nîman ni̱ giriꞌ nìꞌhiôꞌ ni̱ gànàꞌnï̀nj siganï̂nj nej nîman na̱nj ánj.
Dadin dàj rûnꞌ gahuiꞌ Adán ni̱ huê danj na̱nj gahuiꞌ daranꞌ nej guiì, ni̱ huê dàj rûnꞌ ganaꞌnï̂nj Ma̱ꞌan Cristo siganï̂nj nej nîman ni̱ huê danj na̱nj gànàꞌnï̀nj daranꞌ nej guiì na̱nj ánj.
Sani̱ gahuin daꞌ nikòꞌ duguiꞌij. Ni̱ Ma̱ꞌan Cristo huin sa si̱nï̱n ganaꞌnï̂nj siganï̂nj nej nîman; ni̱ neꞌ rùkù nga ga̱ꞌna̱ꞌ ñunj ni̱ gànàꞌnï̀nj nej guiì guyumân ruhuâ niꞌin Ma̱ꞌan na̱nj ánj.
Ni̱ nga ganahuij Ma̱ꞌan Jesús giꞌhiaj ga̱nanj daranꞌ nej sa ni̱ka̱j suun ni̱ nej sa nùkuaj hua̱ riñan hioꞌó nânj ni̱ neꞌ rùkù dânj ni̱ ga̱na̱huij daranꞌanj, huê danj ni̱ nàgàꞌhuij si-sùnj raꞌa Ma̱ꞌan Ñaꞌanj an huin Re na̱nj ánj.
Dadinꞌ ña̱ꞌa̱n huaj si gi̱nikaj su̱n Ma̱ꞌan Cristo riñan daranꞌ nej sa unïnꞌ nngaj ni̱ ga̱chri̱ riki dako daranꞌ ninj.
Ni̱ riñan aꞌngô rïn sa gùnùkuaj Ma̱ꞌan Cristo gi̱ꞌhiaj ga̱nanj huin sa giꞌhiaj gahuiꞌ nej guiì dadinꞌ nânj huin sa unïnꞌ nngaj.
Dadinꞌ Ma̱ꞌan Ñaꞌanj an huin sa gachrîj daranꞌanj riki dakó Ma̱ꞌan Cristo. Sani̱ nga gata si ga̱chri̱ daranꞌ nej dânj riki dakó Ma̱ꞌan Cristo, ni̱ sê danj ruhuaj ga̱ta si ni̱ka̱j su̱n Ma̱ꞌan Cristo riñan Ma̱ꞌan Ñaꞌanj an mánj, dadin Ma̱ꞌan Ñaꞌanj an huin sa gachrîj daranꞌ nej nânj riki dakó Ma̱ꞌan Cristo.
Ni̱ nga gunùkuaj Ma̱ꞌan Cristo gi̱ni̱kaj sunj riñan daranꞌ nej nânj, ni̱ huê danj na̱nj ga̱ra̱n yinaj si gi̱ni̱kaj su̱n Ma̱ꞌan Ñaꞌanj an riñanj dadinꞌ huin daꞌní Ma̱ꞌan Ñaꞌanj an, dadinꞌ Ma̱ꞌan Ñaꞌanj an giꞌhiaj si gi̱ni̱kaj sunj riñan daranꞌ nej rasu̱un. Ni̱ huê danj na̱nj gi̱nikaj su̱n Ma̱ꞌan Ñaꞌanj an riñan daranꞌ nej sa màn nï̀nꞌ gàchràꞌ.
Ni̱ si danj huaj. Ni̱ nùnj huin saj ni̱ gataꞌ nne nej guiì rayiꞌî nej nîman ràꞌaj, ni̱ si nitaj si ganaꞌnï̂nj nej nîman. Ni̱ nùnj huin saj ni̱ gataꞌ nne nej sôꞌ rayiꞌî nej nîman ràꞌaj.
Nùnj huin saj ni̱ gaꞌnï̂n nimân nêꞌ ni̱ gidaꞌa nêꞌ chrej ha̱i̱ hua nânj dadinꞌ daranꞌ ora hua ha̱i̱ riñunꞌ ràꞌaj.
Dadinꞌ ñùnj ni̱ ûta gahuin nnèj rayiꞌî nej suj dadinꞌ gahuin ran ruhuâ nej suj niꞌin nej suj Ma̱ꞌan Señor Jesús, ni̱ daranꞌ nej gui huaj gàhuìj.
Si dàj rûnꞌ giranꞌ sa̱ñu̱n ꞌngo̱ síi giranꞌ sàñùnj ruhuâ yumanꞌ snàꞌànj Efeso nga gutá ngà nej yuku hu̱e. Ni̱ ahuin gue̱nda̱ niꞌñanj si giranꞌ sàñùnj, si nitaj si ganaꞌnï̂nj nej nîman ràꞌaj: “Hiôꞌ ni̱ yo̱ꞌ ni̱ go̱ꞌo̱ꞌ, dadinꞌ gui aꞌhioj ni̱ gàhuìꞌ na̱nj ánj.”
Si̱ gachej ruhuâ nej suj mánj. Dàj rûnꞌ taj ꞌngo̱ guentu: “Ni̱ si̱ gi̱nikaj duguiꞌ nej suj guendâ gi̱rï̱snaꞌanj nej suj ngà nej sí ga̱ninï̀nꞌ huaa, dadinꞌ gu̱du̱rëꞌ nej sôꞌ nej suj ngà si-nùguànꞌ nej sôꞌ.”
Du̱gumîn hueꞌê nej suj ma̱ꞌan nej suj, ni̱ si̱ giꞌhiaj nej suj gakï̱nꞌïn mánj; dadinꞌ hua̱ da̱ꞌa̱j nej suj ni̱ hua̱ na̱nj nun niꞌin nej suj Ma̱ꞌan Ñaꞌanj an; ni̱ gatâ nuguanꞌ nânj guendâ ga̱na̱ka̱j nej suj sinàꞌàj nej suj na̱nj ánj.
Gàꞌ si̱nï̱n ga̱hui̱ꞌ nej guiì ni̱ neꞌ rùkù ni̱ gànàꞌnï̀nj ninjSi gu̱ru̱huaj ni̱ hua̱ da̱ꞌa̱j nej suj gàchìnj naꞌanj ni̱ ga̱ta̱j nej suj: “Dàj gàꞌhue gànàꞌnï̀nj nej nîman ràꞌaj. Ni̱ dàj ga̱ nneè kú gi̱ni̱kaj nej nîman nga gàꞌnàꞌ ninj ràꞌaj.”
Naꞌhue ga̱ra̱n daꞌngaꞌ ruhuâ nej suj mánj, ka̱n gununꞌ ni̱ sê hua̱ ni̱ña̱n si ga̱huij daꞌnga ni̱ giyichraꞌ aꞌngô koj o ràꞌ saj ûnꞌ.
sani̱ Ma̱ꞌan Ñaꞌanj an giꞌhiaj giyichraꞌ nej koj o dàj garanꞌ ruhuâ Ma̱ꞌan, ni̱ dàj hua ma̱ꞌan nej ka̱an ni̱ huê danj ga̱ nej koj gìyìchràꞌ.
Sê si̱ gu̱ña̱n hua daranꞌ nej nneè mánj, dadinꞌ ꞌngoj huin nneè nej guiì, ni̱ aꞌngôj huin nneè nej yuku, ni̱ aꞌngoj huin nneè nej yukuaj a, ni̱ aꞌngoj huin nneè nej yataj a.
Ni̱ da̱ꞌa mân neꞌ yàtàꞌa, ni̱ aꞌngô da̱ꞌa mân riñan hioꞌóo; sani̱ hua̱ ꞌngo̱ sa hua̱ nìhiàꞌ doj gàꞌ daꞌ riñan aꞌngô nej sa màn neꞌ yàtàꞌa ni̱ huê danj na̱nj hua̱ ꞌngo̱ sa hua̱ nìhiàꞌ doj riñan aꞌngô nej sa màn riñan hioꞌóo.
Ni̱ dànanj hua hueꞌê doj sinàn gui gàꞌ daꞌ sinàn ahuii, ni̱ dànanj hua hueꞌê doj sinàn ahuii gàꞌ daꞌ sinàn atïꞌï, ni̱ sê gu̱ña̱n hua sinàn nej atïꞌï mánj.
Ni̱ huê danj huaj nga gànàꞌnï̀nj nej nîman. Dadinꞌ gachinꞌ nneè kú nîman sani̱ gi̱ri̱ꞌhuij man. Sani̱ nga gànàꞌnï̀nj nej nîman ni̱ ganakaj ninj aꞌngô nneè nitaj àmàn huaj gàhuìꞌ.
Dadinꞌ nga gachinꞌ nneè kú nej nîman ni̱ sa gi̱ri̱ꞌhiuj huin man, sani̱ nga gànàꞌnï̀nj man ni̱ nitaj àmàn huaj ga̱huij gàꞌ mánj; nga gachînꞌ ni̱ huin ꞌngo̱ sa nitaj si nùkuaj, sani̱ nga gànàꞌnï̀nj man ni̱ ga̱na̱huin man ꞌngo̱ sa ûta nùkuaj.
Gàchìnꞌ nneè gàꞌ gahuiꞌ, sani̱ nga gànàꞌnï̀nj man siganï̂nj nej nîman ni̱ ga̱na̱huin nìꞌnaj gi̱ꞌhiaj Ma̱ꞌan Cristo. Hua̱ nneè gàꞌ ꞌngo̱ gàhuìꞌ sani̱ hua̱ nneè gànàꞌnï̀nj ni̱ ga̱na̱huin nìꞌnàj giꞌhiaj Ma̱ꞌan Cristo.
Huê danj nnunj riñan ñanj: “Ni̱ gi̱ꞌhiaj Ma̱ꞌan Ñaꞌanj an Adán ni̱ gahuin sôꞌ sí si̱nï̱ïn ni̱ gisikiꞌ sôꞌ ni̱ gaché sôꞌ”; ni̱ Ma̱ꞌan Cristo huin aꞌngô Adán gaꞌnaꞌ ñûn, ni̱ giꞌhiaj Ma̱ꞌan Cristo ganahuin nìꞌnàꞌ nimân nej guiì.
Sani̱ sê nneè hua̱ nìꞌnàꞌa ganaꞌnï̂nj si̱nï̱n giꞌhiaj Ma̱ꞌan Cristo mánj, sa ganaꞌnï̂nj si̱nï̱n huin nneè nej gui gàꞌ gahuiꞌi.
Sí sinï̱ïn gahuin hioꞌóo, ni̱ gane sôꞌ riñan hioꞌóo; ni̱ Ma̱ꞌan sa gàꞌnaꞌ neꞌ rùkùu huin Ma̱ꞌan Señor gaꞌnaꞌ neꞌ yàtàꞌa.
Ni̱ dàj rûnꞌ gahuin Adán hioꞌóo ni̱ huê danj gahuin daranꞌ nej guiì hioꞌóo, ni̱ daranꞌ nej sa màn yàtàꞌa ni̱ huaj dàj rûnꞌ hua Ma̱ꞌan Cristo na̱nj ánj.
Ni̱ dàj rûnꞌ ga nneè kú ginikaj Adán nga gahuin sôꞌ sí si̱nï̱ïn huê danj hua nneè kú ni̱ko̱ꞌ, ni̱ gùyùmàn ꞌngo̱ gui nga gànàꞌnï̀nj siganï̂nj nej nîman ni̱ ga̱na̱huînꞌ dàj rûnꞌ hua Ma̱ꞌan Cristo nga ga̱na̱ꞌnïn siganï̂nj nej nîman na̱nj ánj.
Sani̱ sa gàtà gunïn nej suj huin di̱nï̂nj: Si tun ngà nneè ni̱ si̱ gatu yàtàꞌa mánj, ni̱ huê danj na̱nj gakï̱nꞌïn ni̱ si̱ gaꞌhue ga̱tu yàtàꞌa ñan nne Ma̱ꞌan Ñaꞌanj an mánj.
Hia̱j ni̱ gàtà gu̱nïn nej suj ꞌngo̱ nuguanꞌ hua̱ huìi: Ni̱ sê daranꞌ nêꞌ gàhuìꞌ mánj; sani̱ na̱du̱na̱ darûnꞌ mu̱ꞌunꞌ,
ni̱ nda nanè chre, ni̱ dàj rûnꞌ gahuin nga gadï̱nꞌ ni̱ naguchrôꞌ rune ñunꞌ, ni̱ aꞌngô rïn ga̱ꞌña̱nj nej sij chrun âꞌñànj an, dadinꞌ ga̱ꞌña̱nj nej ángel chrun âꞌñànj an, ni̱ gànàꞌnï̀nj nej nîman ni̱ huê danj ni̱ nitaj si huaj gàhuìꞌ ninj gàꞌ mánj, ni̱ na̱du̱na̱ Ma̱ꞌan Ñaꞌanj an nneè kûꞌ.
Dadinꞌ ña̱ꞌa̱n huaj si nneè kûꞌ sa gi̱ri̱ꞌhiuj nânj ni̱ ganaka aꞌngô nneè ni̱ nitaj si huaj gànàrë̀ꞌ mánj, ni̱ hua̱ ni̱ña̱n si nneè kûꞌ ni̱ ga̱huij sani̱ neꞌ rùkù ni̱ ga̱na̱ꞌnïn siganï̂nj nej nîman ni̱ ga̱ne nìgan na̱nj ánj.
Ni̱ nga ganahuin hueꞌê nneè kûꞌ sa giriꞌhiuj nânj, ni̱ gìrìꞌ nìꞌhia ga̱ne ni̱gan, hiôꞌ ni̱ gìsìj nuguanꞌ nnùn riñanj ñanj: “Ni̱ gàꞌ ꞌngo̱ gìrë̀ꞌ sa giꞌhiaj gàhuìꞌ.
Dànèꞌ gaꞌanj sañun giꞌhiaj gàhuìꞌ ràꞌaj. Dànèꞌ gaꞌanj ñan gachinꞌ nej sij ñùnꞌ ni̱ nun gi̱ꞌhiaj ga̱nanj riñunꞌ ràꞌaj.”
Dadinꞌ sañun giꞌhiaj gàhuìꞌ huin gakï̱nꞌïn, ni̱ gahuin nùkuaj gakï̱nꞌïn giꞌhiaj ley.
Sani̱ guruhuâ Ma̱ꞌan Ñaꞌanj an dadinꞌ giꞌhia si gùnùkuôꞌ gi̱ꞌhiaj ga̱nunꞌ riñan gakï̱nꞌïn rayiꞌî Ma̱ꞌan Señor Jesús.
Huê danj ni̱ ꞌì ruhuâj niꞌín nej suj di̱nï̂nj, ni̱ ga̱nikïnꞌ ran nej suj ni̱ si̱ ginichre ruhuâ nej suj mánj, ni̱ si̱ gudunâj nej suj guendâ gi̱ꞌhiaj sun nej suj si-su̱n Ma̱ꞌan Ñaꞌanj an, ni̱ gi̱nun ruhuâ nej suj si sê si̱ ga̱huin chre sun gi̱ꞌhiaj nej suj mánj.
Sanꞌanj ganaranꞌ nej sij guendâ ga̱huin nej dinï̂ntRayiꞌî nej sanꞌanj ofrenda ganaranꞌ nej suj guendâ nej dinï̂nt màn ruhuâ yumanꞌ snàꞌànj Jerusalén, ni̱ huê dàj rûnꞌ gaꞌnḯn suun riñan nej dinï̂nt huin si-nùhuì Ma̱ꞌan Jesús nne Galacia ni̱ huê danj gaꞌnḯn suun riñan nej suj na̱nj ánj.
Daꞌ guyumân gui gudûngu nga gayiꞌì semana ni̱ gi̱ꞌhiaj ni̱nï̱n daꞌ goꞌngo̱ nej suj doj sanꞌanj an, dàj nìko ma̱ꞌan riki Ma̱ꞌan Ñaꞌanj an riñan nej suj, ni̱ gànàꞌnï̀nj sàꞌ nej suj, ni̱ nga gùchìj ni̱ si̱ ganachi nikaj nej suj ofrenda gàꞌ mánj.
Ni̱ nga guchí ñan màn nej suj, ni̱ gàꞌnï̀n nej sôꞌ gachrûn su̱n nej suj ni̱ gàꞌhuìj ñanj karta gi̱nikaj nej sôꞌ ni̱ huê danj na̱nj ginikaj nej sôꞌ sanꞌanj an gàꞌànj nej sôꞌ ruhuâ yumanꞌ snàꞌànj Jerusalén.
Ni̱ si ña̱ꞌa̱n huaj si gàꞌàn, ni̱ gàꞌàn ngà nej sôꞌ.
Gi̱ꞌhiaj yu̱gui Pablo ga̱hui̱ sôꞌ ga̱ꞌa̱nj sôꞌNi̱ gùchìj ñan màn nej suj, nga gàchìnj riñan hioꞌó Macedonia, dadinꞌ dàñùn daꞌhuí gàchìnj riñan hioꞌó Macedonia nga gùchìj ñan màn nej suj.
Ni̱ si gu̱ru̱huaj ni̱ gu̱na̱ gané ngà nej suj, nda ga̱na̱huij diû ga̱hiu ꞌhueꞌe, ni̱ neꞌ rùkù ni̱ gidigân nej suj dànèꞌ huaj chrej e gàꞌàn.
Dadinꞌ nun ga̱ra̱nꞌ ruhuâj si man si gàchìnj ñan màn nej suj mánj, dadinꞌ ganï̂n ruhuâj si ga̱huin ranj ꞌngo̱ diû ngà nej suj, si ga̱ꞌhue̱j Ma̱ꞌan Señor ga̱ra̱n yinaj.
Sani̱ gàꞌàn yumanꞌ snàꞌànj Efeso nda gùyùmàn giꞌñanj Pentecostés;
Ni̱ asàꞌ guchiꞌ Timoteo ñan màn nej suj, ni̱ ga̱ta̱j niꞌñanj nej suj sôꞌ daꞌnga ni̱ si̱ gananï̂n ruhuâ sôꞌ, dadinꞌ giꞌhiaj sun hueꞌê sôꞌ si-su̱n Ma̱ꞌan Ñaꞌanj an dàj rûnꞌ giꞌhiaj sûnj siganï̂nj nej suj.
Huê danj ni̱ si̱ ganï̂n ruhuâ nej suj si nitaj si niꞌñanj sôꞌ, ni̱ gi̱ꞌhiaj nej suj sunuj u ni̱ gi̱di̱gân nej suj chrej gàꞌnàꞌ sôꞌ ni̱ gùyùmàn sôꞌ neꞌ dànanj ni̱ ga̱ dïnꞌïnj ruhuâ nej suj ngà sôꞌ, ni̱ ànàꞌhuì ngà aꞌngô nej dinï̂nt si gùyùmàn sôꞌ neꞌ dànanj.
Rayiꞌî dinï̂nt Apolos, ni̱ ûta gachín ni̱ꞌhia riñan sôꞌ si gùchìꞌ sôꞌ ngà nej dinï̂nt ñan màn nej suj, sani̱ gàꞌ do̱j nun ga̱ꞌhue̱j sôꞌ gùchìꞌ sôꞌ; sani̱ nga huaj ga̱ꞌhue ni̱ gùchìꞌ sôꞌ ñan màn nej suj na̱nj ánj.
Nuguanꞌ ni̱ꞌña̱nj gaꞌnḯn Pablo gaꞌanj riñan nej dinï̂ntDu̱gumin hueꞌê nej suj ma̱ꞌan nej suj, ni̱ ga̱ yìtï̀nj ruhuâ nej suj ngà nuguanꞌ guyumân ruhuâ nej suj, ni̱ gi̱ꞌhiaj nej suj dàj rûnꞌ gi̱ꞌhiaj nej sí staꞌuu ni̱ gi̱nun ña̱ꞌa̱n ruhuâ nej suj ngà si-nùguànꞌ Ma̱ꞌan Ñaꞌanj an.
Ni̱ ga̱ ꞌì ruhuâ nej suj niꞌin nej suj nej sôꞌ ngà daranꞌ nej sun gi̱ꞌhiaj nej suj ngà nej sôꞌ.
Di̱nï̂nj, gàꞌ niꞌin nej suj si nej dùguìꞌ Estéfanas huin nej sí guyumân ruhuâ si̱nï̱n giꞌhiaj Acaya, ni̱ nej dùguìꞌ nej sôꞌ huin sí gunânj gi̱tsi riñan nej dinï̂nt ran àko huin si-nùhuì Ma̱ꞌan Jesús.
Gachín ni̱ꞌhia si da̱gahuin nej suj dàj rûnꞌ gidigân nej sôꞌ, ni̱ dagahuin nej suj daranꞌ sa gataj nej sôꞌ ni̱ huê danj gi̱ꞌhiaj nej suj ngà aꞌngô nej sôꞌ giꞌhiaj sun si-su̱n Ma̱ꞌan Ñaꞌanj an.
Ganahuin nìhiàꞌ ruhuâj si ga̱ꞌna̱ꞌ Estébanas, ni̱ Fortunato ngà Acaico, dadinꞌ nga nuhuiꞌ nej suj huaj ngàj ni̱ gaꞌnaꞌ nej sôꞌ ni̱ gaché nùguànꞌàn nej ñûnj.
Dadinꞌ gahuin dïnꞌïnj ruhuâj gi̱ꞌhiaj nej sôꞌ ni̱ huê danj na̱nj gahuin ran ruhuâ nanè nimânj nej suj giꞌhiaj nej sôꞌ; ni̱ ga̱na̱ka̱j guendâ nej suj niꞌin nej suj nej sôꞌ.
Nej dinï̂nt huin si-nùhuì Ma̱ꞌan Jesús nne riñan hioꞌó Asia gaꞌnḯn ꞌngo̱ nuguanꞌ ni̱ꞌña̱nj an huaj riñan nej suj. Ni̱ Aquila ngà Priscila, ni̱ nej dinï̂nt huin si-nùhuì Ma̱ꞌan Jesús na̱ra̱hui̱ꞌ dukuâ nguèj ni̱ka̱ Aquila, gaꞌnḯn ꞌngo̱ nuguanꞌ ni̱ꞌña̱nj an huaj riñan nej suj ngà siyu̱gui Ma̱ꞌan Señor.
Ni̱ ga̱na̱huin ràꞌa nej suj nuguanꞌ ni̱ꞌña̱nj gaꞌnḯn nej dinï̂nt huaj riñan nej suj. Gàꞌhuìꞌ nej suj nuguanꞌ ni̱ꞌña̱nj an riñan ꞌngo̱ ni̱ aꞌngô nej suj ni̱ gi̱da̱ꞌa nej suj raꞌa ꞌngo̱ ni̱ aꞌngôꞌ nej duguiꞌ nej suj.
Ñùnj, huin Pablo ni̱ gachrûnj ꞌngo̱ nuguanꞌ ni̱ꞌña̱nj an huaj riñan nej suj.
Nej guiì nitaj si ꞌì ruhuâ niꞌin Ma̱ꞌan Señor Jesucristo, ni̱ gùyùmàn si kastîgu Ma̱ꞌan Ñaꞌanj an riñan ninj. Ni̱ râꞌñanj ga̱ꞌna̱ꞌ Ma̱ꞌan Señor Jesús.
Ni̱ si-su̱nu̱j Ma̱ꞌan Señor Jesucristo ga̱ne ngà nej suj.
Ni̱ sa ꞌì ruhuâj niꞌín Ma̱ꞌan Cristo ga̱ne daranꞌ diû ngà nej suj. Ni̱ huê danj huin rûꞌhuaj na̱nj ánj.
<font color=teal size=-1><b>Ñanj kartâ huìj nânj huin gachrûn Apóstol Pablo riñan nej</b></font><font color=teal>CORINTIOS</font>Gaꞌnḯn Pablo nuguanꞌ ni̱ꞌña̱nj an riñan nej dinï̂nt nne ruhuâ yumanꞌ snàꞌànj CorintoÑùnj huin Pablo, ni̱ huín sí gaꞌanj gi̱di̱gân si̱nï̱n si-nùguànꞌ Ma̱ꞌan Jesucristo ni̱ giꞌhia sa garanꞌ ruhuâ Ma̱ꞌan Ñaꞌanj an, ni̱ gaꞌnḯn nguèj ñûnj dinï̂nt Timoteo ñanj karta nânj hua riñan nej suj huin si-nùhuì Ma̱ꞌan Ñaꞌanj an nne ruhuâ yumanꞌ snàꞌànj Corinto, ni̱ huê danj na̱nj huaj ñanj nânj riñan aꞌngô nej dinï̂nt huin sí gè man nï̀nꞌ gàchràꞌ riñan hioꞌó Acaya:
Ñaꞌanj huin Rej nêꞌ ni̱ huej huin Rej Ma̱ꞌan Señor Jesucristo, ni̱ giꞌhia sunuj u ni̱ huê danj na̱nj giꞌhia si ga̱ dïnꞌïnj ruhuâ nej suj.
Giranꞌ sa̱ñu̱n PabloGa̱ꞌmi̱n hueꞌê nêꞌ yiꞌî Ma̱ꞌan Ñaꞌanj huin Rej Ma̱ꞌan Señor Jesucristo, dadinꞌ Ma̱ꞌan huin Rej nêꞌ ni̱ gananï̂n àko ruhuaj niꞌin nêꞌ ni̱ Ma̱ꞌan huin Ñaꞌanj giꞌhiaj ganahuin nìhiàꞌ ruhuôꞌ,
ni̱ Ma̱ꞌan giꞌhiaj si ganahuin nùkuaj ruhuôꞌ ngà daranꞌ nej sañun guyumân riñunꞌ, daꞌnga ni̱ gaꞌhue gi̱ꞌhioꞌ si ga̱na̱huin nìhiàꞌ ruhuâ aꞌngô nej duguiꞌ giranꞌ sa̱ñu̱n, rayiꞌî guendâ ganahuin nùkuaj ruhuôꞌ giꞌhiaj Ma̱ꞌan ni̱ huê danj na̱nj gi̱ꞌhiôꞌ ganahuin nìhiàꞌ ruhuâ aꞌngô nej duguiꞌ.
Dadinꞌ giranꞌ sa̱ñu̱n staꞌuꞌ rayiꞌî Ma̱ꞌan Cristo, ni̱ huê danj na̱nj ûta nìko guruguñuꞌunj Ma̱ꞌan Ñaꞌanj an ñùnꞌ ni̱ ganahuin nìhiàꞌ ruhuôꞌ giꞌhiaj Ma̱ꞌan Ñaꞌanj an.
Ni̱ si giranꞌ sa̱ñu̱n nej ñûnj, ni̱ giranꞌ sa̱ñu̱n nej ñûnj guendâ ga̱na̱huin nùkuaj ruhuâ nej suj ni̱ ga̱na̱ni̱n nej suj; ni̱ si Ma̱ꞌan Ñaꞌanj an giꞌhiaj ganahuin nùkuaj ruhuâ nej ñûnj, ni̱ huê danj na̱nj ga̱na̱huin nùkuaj ruhuâ nej suj nga guyumân sañuun riñan nej suj dàj rûnꞌ giranꞌ sa̱ñu̱n nej ñûnj.
Ni̱ ànùꞌhuìj nej ñûnj ni̱ hua̱ yìtï̀nj ruhuâ nej ñûnj niꞌin nej ñûnj nej suj, dadinꞌ niꞌin nej ñûnj si gi̱ranꞌ sa̱ñu̱n nej suj ngà nej ñûnj, sani̱ huê danj na̱nj ga̱na̱huin nùkuaj ruhuâ nej suj.
Di̱nï̂nj, garanꞌ ruhuâ nej ñûnj si gu̱nïn nej suj si yàngàꞌ ni̱ ûta giranꞌ sa̱ñu̱n nej ñûnj nga gane nej ñûnj riñan hioꞌó Asia; dadinꞌ ûta giranꞌ sa̱ñu̱n nej ñûnj ni̱ ganï̂n ruhuâ nej ñûnj sisi̱ si̱ gunùkuaj nej ñûnj, ni̱ ganï̂n ruhuâ nej ñûnj sisi̱ si̱ ga nìꞌnàꞌ nej ñûnj.
Ni̱ ganï̂n ruhuâ nej ñûnj si gàꞌ ꞌngo̱ giriꞌ nìꞌhiaj nej ñûnj gàhuìꞌ nej ñûnj, ni̱ dùgùnàj ganï̂n ruhuâ nej ñûnj dadinꞌ nun gi̱nun ñan nej ñûnj ma̱ꞌan nej ñûnj mánj, ni̱ ginun ñan nej ñûnj Ma̱ꞌan Ñaꞌanj an dadinꞌ huej huin sa gi̱ꞌhiaj ga̱na̱huin nìꞌnàꞌ nej nîman;
ni̱ Ma̱ꞌan Ñaꞌanj an giꞌhiaj gananin nej ñûnj, ni̱ hua̱ na̱nj ga̱na̱ni̱n nej ñûnj riñan sañun chìꞌ xi ñan huaj gàhuìꞌ nej ñûnj, ni̱ hua̱ na̱nj ànùꞌhuìj nej ñûnj si gi̱ꞌhia ga̱na̱ni̱n nej ñûnj riñan sañun chìꞌ xi dânj.
Ni̱ gu̱ru̱gûñuꞌunj nej suj gàchìnj nìꞌhiaj nej suj riñan Ma̱ꞌan Ñaꞌanj an rayiꞌî nej ñûnj, ni̱ si gàꞌì nej suj gachín nìꞌhiaj rayiꞌî nej ñûnj ni̱ huê danj na̱nj ûta gàꞌì nej guiì gàꞌhuìꞌ si guruhuâ Ma̱ꞌan Ñaꞌanj an rayiꞌî guendâ giꞌhiaj su̱nu̱j Ma̱ꞌan Ñaꞌanj an ngà nej ñûnj.
Nùnj huin saj ni̱ nun ga̱ꞌa̱nj Pablo yumanꞌ snàꞌànj CorintoDadinꞌ rayiꞌî dan ni̱ ganahuin nìhiàꞌ ruhuâ nej ñûnj: Dadinꞌ niꞌin sàꞌ daꞌngaꞌ nu̱n ruhuâ nimân nej ñûnj, ni̱ nun gi̱ꞌhiaj nej ñûnj si ûta niꞌin nej ñûnj, ni̱ dàj rûnꞌ gidigân Ma̱ꞌan Ñaꞌanj an ni̱ huê danj gaꞌmin nej ñûnj, ni̱ nun ga̱ꞌmi̱n nej ñûnj nej nuguanꞌ gidigân nej síi mánj, gaꞌmin nej ñûnj ngà su̱nu̱j rikî Ma̱ꞌan Ñaꞌanj an riñan nej ñûnj, ni̱ huê danj na̱nj gaꞌanj nej ñûnj aꞌngô nej yumanꞌ màn ruhuâ yumiguìi, ni̱ dànanj ûta nìko guruguꞌun rukû nej ñûnj ngà sa giꞌhiaj nej suj.
Dadinꞌ nun ga̱chru̱n nej ñûnj rayiꞌî aꞌngô nej nuguanꞌ nï̀nꞌ ga̱chin ga̱hia̱ nej suj, sani̱ ga̱ra̱n daꞌnga ruhuâ nej suj; ni̱ gànàꞌhuì si nda neꞌ rùkù ni̱ ga̱ra̱n daꞌnga ruhuâ nej suj;
dadinꞌ da̱ꞌa̱j da̱nï̱n ni̱ gàꞌ garânj daꞌngaꞌ ruhuâ nej suj ni̱ ganahuin nìhiàꞌ ruhuâ nej suj giꞌhiaj nej ñûnj, ni̱ huê danj na̱nj ga̱na̱huin nìhiàꞌ ruhuâ nej ñûnj giꞌhiaj nej suj.
Ni̱ ganï̂n ruhuâj gùchìj ñan màn nej suj ni̱ neꞌ rùkù ni̱ gàꞌàn Macedonia, ni̱ neꞌ Macedonia nànìkàj ñûn gùnùmànj ñan nne nej suj, ni̱ gàꞌnï̀nj chrej nej suj gàꞌàn estado Judea.
Ni̱ nga ganï̂n ruhuâj gùchìj ñan màn nej suj. Ni̱ nun ga̱nï̱n hueꞌê ruhuâj ràꞌ saj ûnꞌ. Ni̱ sa ganï̂n ruhuâj dan ni̱ sa giri rà ma̱ꞌán huin na̱nj nîꞌ. Rayiꞌî dan ni̱ gata “gàꞌhue” ni̱ neꞌ rùkù ni̱ gatâ “si̱ gaꞌhue” na̱nj nîꞌ.
Sani̱, hueꞌê dagahuin Ma̱ꞌan Ñaꞌanj an dadinꞌ da̱gahuin sa gata ni̱ huej huin sa niꞌin, rayiꞌî dan ni̱ nga ga̱ta̱j nej ñûnj “ga̱ꞌhue” ni̱ nun nànìkàj ruhuâ nej ñûnj orâ chre ni̱ ga̱ta̱j nej ñûnj “si̱ gaꞌhue” mánj.
Dadinꞌ Ma̱ꞌan Jesucristo huin Daꞌní Ma̱ꞌan Ñaꞌanj an, ni̱ huê rayiꞌî Ma̱ꞌan huin sa ganataꞌ Silvano ngà Timoteo siganï̂nj nej suj, ni̱ huê rayiꞌij ganatá riñan nej suj, ni̱ nga gataj Ma̱ꞌan Jesús si “ga̱ꞌhue” ni̱ nun ga̱ta̱ “si̱ gaꞌhue mánj” ni̱ gaꞌhue gata;
Ni̱ gisîj daranꞌ nej sa gataj Ma̱ꞌan Ñaꞌanj an rayiꞌî Ma̱ꞌan Jesús, rayiꞌî dan ni̱ gaꞌmin hueꞌê nêꞌ rayiꞌî Ma̱ꞌan Ñaꞌanj an ni̱ gataj nêꞌ si “huê danj huin” yàngàꞌ rayiꞌî guendâ guyumân ruhuôꞌ niꞌînꞌ Ma̱ꞌan Cristo Jesús.
Ni̱ huê Ma̱ꞌan Ñaꞌanj an huin sa nagiꞌhiaj nùkuaj daꞌ goꞌngo̱ nêꞌ, ni̱ huê Ma̱ꞌan huin sa giꞌhiaj yu̱gui ñùnꞌ guendâ gi̱nikaj duguîꞌ ngà Ma̱ꞌan.
Ni̱ gachrîj Ma̱ꞌan Ña̱ꞌanj an si-da̱ꞌngaj ñùnꞌ, ni̱ giꞌhiaj yi̱tïn ruhuâ nimûnꞌ ngà Ma̱ꞌan Espíritu Santo.
Ni̱ gachín nìꞌhia riñan Ma̱ꞌan Ñaꞌanj an si ganikïnj ga̱huin sa gi̱niꞌin sa gi̱ranꞌ ma̱ꞌan nimânj, dadinꞌ ganï̂n ruhuâj gu̱ru̱gûñuꞌun nej suj rayiꞌî dan ni̱ hua̱ nun gùchìj yumanꞌ snàꞌànj Corinto.
Ni̱ si̱ ganï̂n ruhuâ nej suj si na̱gi̱ꞌhiaj si̱ꞌhiaj nej ñûnj sa guyumân ruhuâ nej suj mánj, sa giꞌhiaj nej ñûnj huin si man si guruguñuꞌunj nej ñûnj guendâ ga̱na̱huin nìhiàꞌ ruhuâ nej suj; dadinꞌ rayiꞌî guendâ guyumân ruhuâ nej suj ni̱ rayiꞌî dan ni̱ ni̱kï̱nꞌ ran nej suj.
Ni̱ ganï̂n ruhuâj si nga gùchìj ñan màn nej suj, ni̱ si̱ gi̱ꞌhia si ga̱na̱nï̱n ruhuâ nej suj.
Dadinꞌ si gi̱ꞌhia si ga̱na̱nï̱n ruhuâ nej suj, ni̱ ahuin sí gi̱ꞌhiaj ga̱na̱huin nìhiàꞌ ruhuâj ràꞌaj. ꞌNgo̱ rïn nej suj huin sa ga̱ꞌhue gi̱ꞌhiaj ga̱na̱huin nìhiàꞌ ruhuâj.
Rayiꞌî dan ni̱ gachrûnj dànanj riñan nej suj ni̱ nga gùchìj ñan màn nej suj ni̱ si̱ gananï̂n ruhuâj gi̱ꞌhiaj nej suj mánj; dadinꞌ dànanj daꞌhuí ga̱na̱huin nìhiàꞌ ruhuâj gi̱ꞌhiaj nej suj, dadinꞌ dànanj daꞌhui nêꞌ ga̱na̱huin nìhiàꞌ nùguànꞌan ruhuâ nêꞌ.
Dadinꞌ ûta giranꞌ sàñùnj, ni̱ ûta huin ruhuâ nimânj ni̱ ûta dugueꞌé nga gachrûnj ñanj karta nânj riñan nej suj, sani̱ sê si̱ giꞌhia guendâ ga̱na̱nï̱n ruhuâ nej suj huin mánj, gachrûnj dànanj guendâ gi̱ni̱ꞌin nej suj si ûta ꞌì ruhuâj niꞌín nej suj.
Ginikaj Pablo nimân nìko rayiꞌî sí gachín nuguanꞌan riñan sôꞌSani̱ si hua̱ ꞌngo̱ sí giꞌhiaj gananï̂n ruhuâj, ni̱ sê man riñan ꞌngo̱ rḯn giꞌhiaj yìꞌì sôꞌ mánj, “dadinꞌ nda ñan huaj ga̱ꞌhue”, ni̱ huê danj na̱nj giꞌhiaj sôꞌ si gananï̂n ruhuâ nej suj.
Sani̱ si gàꞌ gataj gàꞌì ranꞌ nej suj si hua̱ aꞌnanꞌ sa giꞌhiaj sí dânj ni̱ gàꞌ dùgùnàj hua sa gataj nej suj gu̱nïn sôꞌ.
Huê danj ni̱, sa daꞌhui nej suj gi̱ꞌhiaj nej suj huin, ni̱ gi̱ni̱kaj nej suj nimân nìko ngà sí dan ni̱ nàgàꞌhuìꞌ nej suj chrej nùkuaj rûhua riñan sôꞌ, daꞌnga ni̱ si̱ gininaj ruhuâ sôꞌ guendâ gananï̂n ruhuâ sôꞌ.
Rayiꞌî dan ni̱ gachín nìꞌhia si gi̱di̱gân nej suj si yàngàꞌ gàꞌ ganahuin ꞌì ñûn ruhuâ nej suj niꞌin nej suj sí dânj.
Dadinꞌ huê rayiꞌî dan gachrûnj riñan nej suj, guendâ ga̱ya̱ka̱j daꞌngá si hia chru̱n nej suj da̱gahuin nej suj daranꞌ sun giyiꞌnïnꞌ su̱n riñan nej suj.
Ni̱ sí ri̱ña̱n ginikaj nej suj nimân nìko, ni̱ gi̱nika nimân nìko rayiꞌî sôꞌ; dadinꞌ gàꞌ ginikâ nimân nìko rayiꞌî sôꞌ, ni̱ si hua̱ ꞌngo̱ sa ràyìꞌì gi̱nikâ nimân nìko, ni̱ giniꞌin Ma̱ꞌan Cristo sa giꞌhia.
Daꞌnga ni̱ si̱ giꞌhiaj ga̱nan Sichre riñan nêꞌ; dadinꞌ gàꞌ niꞌînꞌ dàj hua sa ganï̂n ruhuaj.
Nitaj si hua̱ dïnꞌïnj ruhuâj nga guchí yumanꞌ snàꞌànj TroasNga guchí riñan hioꞌó Troas ni̱ gananï̂nj nuguanꞌ gi̱ꞌhiaj ga̱na̱ni̱n nej guiì ni̱ huej huin si-nùguànꞌ Ma̱ꞌan Cristo, ni̱ nùnj huin si ganayiꞌnï̂nj riñan rahueꞌe guendâ gànànï̀nj si-nùguànꞌ Ma̱ꞌan riñan hioꞌó nânj,
sani̱ nun ga̱ dïnꞌïnj ruhuâ nanè nimânj, rayiꞌî guendâ nun gànàrìꞌìj dinï̂nt Tito; huê danj ni̱ gaꞌmînj ngà nej sôꞌ màn hiuj dânj ni̱ gahuî ni̱ gaꞌan riñan hioꞌó Macedonia.
Ma̱ꞌan Cristo gi̱ꞌhiaj ni̱ gu̱nu̱kua gi̱ꞌhiaj ga̱nanjSani̱ guruhuâ Ma̱ꞌan Ñaꞌanj an, dadinꞌ huej huin sa giꞌhiaj ni̱ gu̱nu̱kuôꞌ gi̱ꞌhiaj ga̱nunꞌ dadinꞌ guruguñuꞌunj Ma̱ꞌan Cristo Jesús ñùnꞌ, ni̱ huej giꞌhiaj ni̱ gaꞌhue ga̱na̱nï̱nꞌ nï̀nꞌ gàchràꞌ riñan hioꞌóo si-nùguànꞌ Ma̱ꞌan Ñaꞌanj an ni̱ si-nùguànꞌ Ma̱ꞌan Ñaꞌanj an huin dàj rûnꞌ huin datòꞌ gïnꞌ da̱j a.
Dadinꞌ guendâ Ma̱ꞌan Ñaꞌanj an ni̱ nêꞌ gàꞌ gananin ni̱ huînꞌ si-dàtòꞌ Ma̱ꞌan Cristo sa gïnꞌ da̱j a, ni̱ nej guiì gaꞌanj ni̱ꞌhia;
ni̱ huin ninj datòꞌ gïnꞌ ri̱ꞌhiuj dadinꞌ gàꞌ gahuiꞌ ninj, sani̱ nej guiì gàꞌ gananin ni̱ gïnꞌ da̱j ninj dadinꞌ hua̱ nìꞌnàꞌ ninj, ni̱ ahuin guiì gàꞌ hua̱ yu̱gui gànàtàꞌ si-nùguànꞌ Ma̱ꞌan ràꞌaj.
Sani̱ nitaj si giꞌhiaj nej ñûnj dàj rûnꞌ giꞌhiaj ûta gàꞌì nej síi, dadinꞌ nej sí dânj ni̱ guduꞌhuêj nej sôꞌ si-nùguànꞌ Ma̱ꞌan Ñaꞌanj an ni̱ gidigañuꞌunj nej sôꞌ gàꞌì nej guiì, sani̱ nej ñûnj ni̱ gaꞌmin nej ñûnj nuguanꞌ yàngàꞌ riki Ma̱ꞌan Ñaꞌanj an, ni̱ gàꞌ giniꞌin Ma̱ꞌan Ña̱ꞌanj an dàj giꞌhiaj nej ñûnj rayiꞌî Ma̱ꞌan Cristo.
Nuguanꞌ nàkà guchiꞌ Ma̱ꞌan Ñaꞌanj an ꞌngo̱ duꞌhua ngà nej guiìGàyìꞌì ñûn nej ñûnj ga̱ꞌmi̱n hueꞌê nej ñûnj rayiꞌî nej ma̱ꞌan nej ñûnj riñan nej suj na̱nj nînꞌ. Niꞌñanj yàngàꞌ nej ñûnj, dàj rûnꞌ niꞌñanj aꞌngô nej síi ꞌngo̱ ñanj karta ga̱ꞌmi̱n hueꞌê rayiꞌî nej ñûnj na̱nj nînꞌ. Dadinꞌ huê danj giꞌhiaj aꞌngô nej síi.
Danj nej ñûnj ñanj karta gaꞌmin hueꞌê rayiꞌî nej suj huin nej ma̱ꞌan nej suj, dadinꞌ nunj ruhuâ nimân nej suj, ni̱ niꞌin daranꞌ nej guiì dàj giꞌhiaj nej suj, ni̱ gahia daranꞌ ninj nej suj;
ni̱ nda hueꞌê chre guruguiꞌ si huin nej suj ꞌngo̱ ñanj karta gachrûn Ma̱ꞌan Cristo, dadinꞌ gachrunj sani̱ sê ngà tinta gachrunj nej nuguanꞌ dânj ruhuâ nimân nej suj mánj, gachrunj ngà si-letra Ma̱ꞌan si-Espíritu Ma̱ꞌan Ñaꞌanj nìꞌnàꞌa; ni̱ sê riñan ꞌngo̱ hiëj nnûn letra dan giꞌhia mánj, nnunj riñan nneè nimân nej suj giꞌhia.
Sani̱ nitaj si ganï̂n ruhuâ nej ñûnj si nej ma̱ꞌan nej ñûnj giri rà nej nuguanꞌ chru̱n nej ñûnj ga̱ꞌmi̱n nej ñûnj, ni̱ nej nuguanꞌ niꞌin hueꞌê nej ñûnj ni̱ Ma̱ꞌan Ñaꞌanj an huin rikî riñan nej ñûnj rayiꞌî dan ni̱ gaꞌhue gaꞌmin nej ñûnj.
Ni̱ huê Ma̱ꞌan giꞌhiaj si ga̱ꞌhue gi̱ni̱ꞌin hueꞌê nej ñûnj ni̱ gahuin nej ñûnj sí gànàtàꞌ nuguanꞌ nàkà guchiꞌ Ma̱ꞌan Ñaꞌanj an ꞌngo̱ duꞌhua ngà nej guiì, ni̱ sê si nnùn ley dan riñan hiëj mánj, dadinꞌ si-nànè Ma̱ꞌan Espíritu huin, dadinꞌ ley ni̱ giꞌhia si gahuiꞌ nej guiì, sani̱ Ma̱ꞌan Espíritu ni̱ ganahuin nìꞌnàꞌ nimân nej guiì giꞌhia.
Ni̱ si nda raa̱n chre hua ley nnùn riñanj hiëj ganahuin ra̱ꞌa Moisés ni̱ gahuiꞌ nej guiì giꞌhia, sani̱ nun gàꞌhue gi̱niꞌhiaj ninj riñan Moisés dadinꞌ nda raa̱n chre hua riñan sôꞌ, ni̱ si nda raa̱n chre hua ley dan sani̱ gùyùmàn ꞌngo̱ gui ni̱ girëꞌëj.
Ni̱ si ga hueꞌê ley sani̱ dànanj hueꞌê staꞌu ga̱ sun gi̱ꞌhiaj Ma̱ꞌan Espíritu Santo.
Dadinꞌ ley ni̱ ganahuin ra̱ꞌa nej sij kastîgu giꞌhia sani̱ hueꞌê gaj ni̱ ginunj riñan hiëj, sani̱ dànanj ûta nùkuaj giꞌhiaj sun Ma̱ꞌan Espíritu dadinꞌ gi̱ꞌhia sisi̱ si̱ gadaꞌhui nej guiì gakï̱nꞌïn riñan Ma̱ꞌan Ñaꞌanj an.
Dadinꞌ nùnj huin si hua̱ hueꞌê ley gaꞌhuiꞌ Ma̱ꞌan Ñaꞌanj an riñan Moisés, sani̱ nitaj si hua̱ hueꞌê man doj dàj rûnꞌ nùkuaj hua nuguanꞌ nagiꞌhiaj nàkà Ma̱ꞌan Ñaꞌanj an ngà nêꞌ mánj.
Dadinꞌ si ga hueꞌê si-ley Moisés sani̱ nun ga̱ nìgànj man, ni̱ dànanj ûta hueꞌê hua ni̱ ga̱ nìgànj nuguanꞌ riki Ma̱ꞌan Ñaꞌanj an riñan nêꞌ.
Huê danj ni̱ ànàꞌhuìj nej ñûnj, rayiꞌî dan ni̱ nitaj si guyuꞌhuiꞌ nej ñûnj nga gaꞌmin nej ñûnj.
Ni̱ nitaj si giꞌhiaj nej ñûnj dàj rûnꞌ giꞌhiaj Moisés, dadinꞌ garán sôꞌ ꞌngo̱ atsîj belo riñan sôꞌ, guendâ si̱ giniꞌin nej guiì Israelita dàj hua riñan sôꞌ sani̱ sa gànàrë̀ꞌ huin ley.
Sani̱ nun ga̱ꞌhue̱ ga̱ra̱n daꞌnga ruhuâ nej sij; dadinꞌ nda gui hia̱j ni̱ nga gahia nej sij nuguanꞌ nâ guchiꞌ Ma̱ꞌan Ñaꞌanj an ꞌngo̱ duꞌhua ngà nej sij, ni̱ hua̱ na̱nj garán atsîj belo riñan nej sij, sani̱ gàꞌ gaꞌnêj Ma̱ꞌan Cristo atsîj belo dânj.
Nda gui hia̱j, ni̱ nga gahia nej sij ñânj librû gachrûn Moisés, ni̱ hua̱ na̱nj garân atsîj belo dânj riñan nimân nej sij.
Sani̱ nga na̱du̱na̱ Ma̱ꞌan Señor nimân nej sij, ni̱ gi̱yi̱ꞌne̱ atsîj belo riñan nimân nej sij.
Sani̱ Ma̱ꞌan Señor ni̱ Espíritu huin; ni̱ ñan nne si-Espíritu Ma̱ꞌan Señor, ni̱ hua̱ nîꞌnïnj gu̱na̱nj gitsîꞌ riñan Ma̱ꞌan.
Huê danj ni̱, daranꞌ nêꞌ hua nîꞌnïnj riñan ni̱ dàj rûnꞌ giꞌhiôꞌ nga nagiꞌhiaj hueꞌê riñunꞌ nga giniꞌhioꞌ riñan nne guneꞌïn ni̱ huê danj nagiꞌhiaj hueꞌêꞌ Ma̱ꞌan Señor ñùnꞌ ni̱ ga̱na̱huin hueꞌêꞌ dàj rûnꞌ hua hueꞌê Ma̱ꞌan Señor; dadinꞌ Ma̱ꞌan si-Espíritu Ma̱ꞌan Señor huin sa na̱gi̱ꞌhiaj hueꞌê ñùnꞌ na̱nj ánj.
Rayiꞌî dan, ni̱ ni̱ka̱j su̱n nej ñûnj si-su̱n Ma̱ꞌan Ñaꞌanj an ni̱ chru̱n nej ñûnj gi̱ꞌhiaj sun nej ñûnj dadinꞌ guruguñuꞌunj Ma̱ꞌan Señor rukû nej ñûnj, ni̱ rayiꞌî dan ni̱ nitaj si ginichre ruhuâ nej ñûnj mánj.
Sa si̱nï̱n giꞌhiaj nej ñûnj huin si gudunâj nej ñûnj nej gakï̱nꞌ giꞌhiaj huì nej ñûnj dadinꞌ ûta nàꞌàj hua nej sa giꞌhiaj nej ñûnj, hia̱j ni̱ nitaj si ni̱ka̱j nej ñûnj mañan guendâ gi̱di̱gañuꞌunj un nej ñûnj nej guiì, ni̱ nitaj si garânj sun nej ñûnj si-nùguànꞌ Ma̱ꞌan guendâ gi̱di̱gañuꞌunj nej ñûnj nej guiì, sa giꞌhiaj nej ñûnj daranꞌ diû huin si gaꞌmin nej ñûnj nuguanꞌ yàngàꞌa, ni̱ duguta su̱n nej ñûnj daranꞌ daꞌngaꞌ nu̱n ruhuâ nimân nej guiì riñan Ma̱ꞌan Ñaꞌanj an.
Sani̱ gananï̂n nej ñûnj nuguanꞌ gi̱ꞌhiaj ga̱na̱ni̱n nej guiì, nuguanꞌ hua̱ nï̀nꞌ giꞌnïnj huì riñan aꞌngô nej guiì, dadinꞌ hua̱ nï̀nꞌ giꞌnïnj huì man riñan nej guiì gaꞌanj ni̱ꞌhia.
Sani̱ ñan nitaj si guyumân ruhuâ nej guiì dânj, ni̱ ñaꞌanj nne ruhuâ yumiguì nânj giꞌhiaj gahuin ru̱mi̱nꞌ daꞌngaꞌ ninj, rayiꞌî dan ni̱ naꞌhue gu̱du̱gun nuguanꞌ gi̱ꞌhiaj ga̱na̱ni̱n ninj ruhuâ daꞌngaꞌ ninj dàj nìko hua Ma̱ꞌan Cristo, dadinꞌ huej huin sa gidigân dàj nìko hua Ma̱ꞌan Ñaꞌanj an.
Dadinꞌ nitaj si ganataꞌ nej ñûnj rayiꞌî nej ma̱ꞌan nej ñûnj mánj, ganataꞌ nej ñûnj rayiꞌî Ma̱ꞌan Jesucristo dadinꞌ huej huin Ma̱ꞌan Señor ni̱ nej ñûnj huin mûsu riñan nej suj rayiꞌî Ma̱ꞌan Jesucristo.
Dadinꞌ Ma̱ꞌan Ñaꞌanj an gaꞌnïnꞌ suun, si gìyìgï̀n ñan rùmìnꞌin, ni̱ huê Ma̱ꞌan giꞌhiaj gìyìgï̀n ruhuâ nimân nej suj ngà si-nùguànꞌanj, daꞌnga ni̱ giyigï̀n ni̱ gi̱ni̱ꞌin nej suj dàj nìko ni̱ dàj hueꞌê hua Ma̱ꞌan Ñaꞌanj an ni̱ dàj nìko giràn riñan Ma̱ꞌan Cristo.
Gùyùmàn yìtï̀nj ruhuôꞌ ni̱ ga̱ꞌhue ga̱nikïnꞌ runꞌNi̱ si-nùguànꞌ Ma̱ꞌan Ñaꞌanj an huin dàj rûnꞌ huin sanꞌanj oro, ni̱ nunj ruhuâ nimân nêꞌ ni̱ nimân nêꞌ huin dàj rûnꞌ huin hioꞌó bârru, ni̱ ga̱ꞌhue gi̱di̱gûnꞌ si si-nùguànꞌ Ma̱ꞌan huin sa ni̱ka̱j su̱n, ni̱ sê nêꞌ huin sa gaꞌmin nùguànꞌ nùkuaj dânj riñan nej guiì mánj;
ni̱ ûta giranꞌ sa̱ñu̱n yàngàꞌ nej ñûnj, sani̱ nun gi̱ni̱chre ruhuâ nej ñûnj; ni̱ ûta gahuin yàngàꞌ ruhuâ nej ñûnj sani̱ ga nùkuaj ruhuâ nej ñûnj,
gata ràꞌa nej sij nej ñûnj, sani̱ nun gàꞌnï̀nj raꞌa Ma̱ꞌan Ñaꞌanj an nej ñûnj, ni̱ giꞌhiaj nej sij si ga̱na̱tu̱ nej ñûnj sani̱ nun ga̱na̱huij nej ñûnj gi̱ꞌhiaj nej sij mánj,
dànèꞌ gahuin huaj nej ñûnj, ni̱ nu̱n ruhuâ nej ñûnj dàj nìko giranꞌ sa̱ñu̱n Ma̱ꞌan Jesús nga gahuij, ni̱ hua̱ ruhuâ nej ñûnj si dàj rûnꞌ giranꞌanj ni̱ huê danj gi̱ranꞌ nej ñûnj.
Dadinꞌ nej ñûnj hua nìꞌnàꞌ, ni̱ daranꞌ diû ga̱ꞌhue gàhuìꞌ nej ñûnj rayiꞌî Ma̱ꞌan Jesús, ni̱ dàj rûnꞌ giranꞌ sa̱ñu̱n Ma̱ꞌan Jesús ngà nneè ku ni̱ huê danj ga̱ꞌhue gi̱ranꞌ sa̱ñu̱n nej ñûnj ngà nneè kú nej ñûnj.
Huê danj ni̱ doj huaj gàhuìꞌ nej ñûnj, sani̱ dànanj ganahuin nìꞌnàꞌ nej suj.
Ni̱ gu̱ña̱n guyumân ruhuâ nej sôꞌ ni̱ dàj rûnꞌ nnunj riñan ñanj: “Ni̱ guyumân ruhuâj”, ni̱ rayiꞌî dan ni̱ gaꞌmînj, huê danj na̱nj guyumân ruhuâ nej ñûnj ni̱ rayiꞌî dan ni̱ gaꞌmin nej ñûnj,
gàꞌ niꞌin nej ñûnj si Ma̱ꞌan sa giꞌhiaj ganaꞌnï̂nj Ma̱ꞌan Señor Jesús siganï̂nj nej nîman, ni̱ huê Ma̱ꞌan gi̱ꞌhiaj gànàꞌnï̀nj nej ñûnj siganï̂nj nej nîman dàj rûnꞌ ganaꞌnï̂nj Ma̱ꞌan Jesús, ni̱ gi̱di̱ganj nej ñûnj riñan nej suj.
Dadinꞌ daranꞌ nej sañun nânj guyumân riñan nej ñûnj, guendâ ꞌì ruhuâ nej ñûnj niꞌin nej ñûnj nej suj, ni̱ nga ganahuin ràꞌa nej suj sunuj u giꞌhiaj Ma̱ꞌan Ñaꞌanj an, ni̱ ûta gàꞌì nej guiì gàꞌhuìꞌ si guruhuâ Ma̱ꞌan Ñaꞌanj an, huê danj ni̱ ga̱na̱huin nìhiàꞌ ruhuâ Ma̱ꞌan Ñaꞌanj an na̱nj ánj.
Dadinꞌ sañun hua̱ riñan nej ñûnj ni̱ do̱j huaj ni̱ râꞌñanj gàchìnj; sani̱ sa giꞌhia huin si guruguñuꞌun guendâ gùchìꞌ nej ñûnj ga̱ne nìgànj nej ñûnj ngà Ma̱ꞌan Ñaꞌanj an ni̱ dànanj ûta nìko huaj ni̱ ûta hueꞌê huaj na̱nj ánj.
Nitaj si gaꞌnḯn ñan nej ñûnj nej rasu̱n guruguiꞌ gi̱ni̱ꞌin nej ñûnj mánj, gaꞌnḯn ñan nej ñûnj nej rasu̱n nitaj si guruguiꞌ gi̱ni̱ꞌin nej ñûnj, dadinꞌ nej rasu̱n giniꞌînꞌ ni̱ man do̱j sînj ga̱ hueꞌej, sani̱ nej rasu̱n nitaj si giniꞌînꞌ ni̱ sa ga̱ nìgànj ga̱huin na̱nj ánj.
Dadinꞌ gàꞌ niꞌînꞌ si riñan hioꞌó nânj, ni̱ nneè kuꞌ ni̱ huin dàj rûnꞌ huin ꞌngo̱ hueꞌ nneꞌ sani̱ hua̱ ꞌngo̱ gui ni̱ gi̱rë̱ꞌëj, sani̱ gàꞌ hua̱ yu̱gui ꞌngo̱ hueꞌ nìko neꞌ yàtàꞌa giꞌhiaj Ma̱ꞌan Ñaꞌanj an ga̱neꞌ nìgùnꞌ, sani̱ hueꞌ dânj ni̱ sê sa giꞌhiaj ràꞌa nej guiì huin mánj.
Rayiꞌî dânj ni̱ gaꞌnaꞌ guchej e yihiôꞌ nga nï̀nꞌ nneꞌ ruhuâ nneè kú nânj, dadinꞌ ûta huin ruhuôꞌ gùchìꞌ ga̱ne dukôꞌ hueꞌ nne yàtàꞌa.
Huê danj ni̱ nneè kûꞌ ni̱ dàj rûn huin reꞌe atsìj i huê danj nahuij man, sani̱ hua̱ ꞌngo̱ gui ni̱ ga̱na̱huin nàkà ñûn man.
Huê danj na̱nj nneè kuꞌ ni̱ huin dàj rûnꞌ huin ꞌngo̱ hueꞌe rayiꞌî dan ni̱ ûta gaꞌmin nùkuôꞌ ni̱ ûta huin ruhuôꞌ; dadinꞌ nun ga̱ranꞌ ruhuôꞌ si ga̱ꞌa̱nj ni̱ꞌhio̱ꞌ, sa ruhuôꞌ huin si ga̱na̱huin nàkà ñûnꞌ, ni̱ nga gàhuìꞌ ni̱ ga̱na̱huin nìꞌnòꞌ ni̱ ga̱ne nìgùnꞌ.
Ni̱ Ma̱ꞌan huin sa giꞌhiaj yu̱gui ñùnꞌ ni̱ ga̱ꞌhue gi̱ꞌhia si ga̱na̱huin nàkòꞌ dadinꞌ Ma̱ꞌan huin Ñaꞌanj an, ni̱ nga rikij Espíritu Santo riñunꞌ ni̱ danj huin ꞌngo̱ daꞌngaꞌa si nagiꞌhiaj yìtïn nimûnꞌ.
Huê danj ni̱ daranꞌ diû ni̱ hua̱ nìhiàꞌ ruhuôꞌ, ni̱ niꞌînꞌ si nga nï̀nꞌ nneꞌ ruhuâ nneè kuꞌ, ni̱ nne anêꞌ riñan Ma̱ꞌan Señor.
Sani̱ nùnj huin si nun gi̱ni̱ꞌînꞌ riñan Ma̱ꞌan Ñaꞌanj an, sani̱ guyumân ruhuôꞌ niꞌînꞌ Ma̱ꞌan;
sani̱ nun ñunꞌ Ma̱ꞌan Ñaꞌanj an, ni̱ hua̱ ruhuôꞌ gu̱du̱nôꞌ nneè kûꞌ ni̱ gùchìꞌ ga̱neꞌ ngà Ma̱ꞌan Señor.
Rayiꞌî dan ni̱ hua̱ ruhuâ nej ñûnj da̱gahuin nej ñûnj daranꞌ sa garanꞌ ruhuâ Ma̱ꞌan Señor, nga nï̀nꞌ nne nìꞌnàꞌ nej ñûnj nej si nga gàꞌ nne nej ñûnj ñan nne Ma̱ꞌan Señor.
Dadinꞌ ña̱ꞌa̱n huaj si ga̱na̱nikïnꞌ daranꞌ nêꞌ riñan Ma̱ꞌan Jesús ñan nne nikaj sunj, daꞌnga ni̱ ganahuin ro̱ꞌôꞌ dàj na̱nj hua ma̱ꞌan sa giꞌhiôꞌ nga ganeꞌ riñan hioꞌóo, ga̱ꞌhue si giꞌhiôꞌ sa sàꞌa nej si giꞌhioꞌ sa aꞌnanꞌan.
Duguta sunj si gi̱ꞌhiôꞌ si ga̱na̱ꞌmi̱n nej guiì ngà Ma̱ꞌanGàꞌ niꞌin nej ñûnj si daꞌhui nej ñûnj ginùn ña̱ꞌa̱nj nej ñûnj riñan Ma̱ꞌan Ñaꞌanj an, rayiꞌî dan ni̱ nìchràj ruhuâ nej ñûnj ni̱ gi̱ꞌhiaj nej ñûnj si gùyùmàn ruhuâ nej guiì gi̱ni̱ꞌin ninj Ma̱ꞌan Ñaꞌanj an, ni̱ gàꞌ niꞌin sàꞌ Ma̱ꞌan Ñaꞌanj an nej ñûnj; ni̱ huê danj na̱nj gàꞌ niꞌin hueꞌê nej suj ni̱ gàꞌ niꞌin hueꞌê sa nu̱n ruhuâ nimân nej ñûnj nej ma̱ꞌan nej ñûnj.
Sê si̱ naꞌhuiꞌ nej ñûnj guendâ ga̱ꞌmi̱n hueꞌê nej ñûnj rayiꞌî nej ma̱ꞌan nej ñûnj mánj, sa ruhuâ nej ñûnj huin si ga̱ꞌmi̱n hueꞌê nej suj rayiꞌî nej ñûnj, daꞌnga ni̱ gìrìꞌ nej suj sa ga̱ꞌmi̱n nej suj riñan nej sí gaꞌmin hueꞌê rayiꞌî ma̱ꞌan, dadinꞌ sê si̱ yàngàꞌ niꞌin hueꞌê nej sôꞌ dàj hua ruhuâ nimân nej guiì ni̱ rayiꞌî dan ni̱ gaꞌmin hueꞌê nej sôꞌ rayiꞌî ma̱ꞌan nej sôꞌ.
Ni̱ si sinún nej ñûnj, ni̱ guendâ Ma̱ꞌan Ñaꞌanj an sinún nej ñûnj; ni̱ si huin nej ñûnj sí ûta sàꞌ gayakaj guendâ, ni̱ guendâ nej suj huin rayiꞌî sa sàꞌ gayakaj guendâ nej ñûnj.
Dadinꞌ sa ꞌì ruhuâ Ma̱ꞌan Cristo huin sa giꞌhiaj guesâ riñan nêꞌ, ni̱ ganï̂n ruhuôꞌ dànanj: Ni̱ nga gahuiꞌ Ma̱ꞌan Cristo ni̱ dàj rûnꞌ huin si gahuiꞌ darûnꞌ huin;
gahuiꞌ Ma̱ꞌan Jesús rayiꞌî daranꞌ nej guiì, ni̱ nej guiì hua nìꞌnàꞌa, ni̱ si̱ gane ninj guendâ ma̱ꞌan ninj mánj, ga̱ne ninj guendâ Ma̱ꞌan sa gahuiꞌ rayiꞌî ninj ni̱ ganaꞌnïn siganï̂nj nej nîman.
Àsìj gui hia̱j ni̱ gayakaj gaꞌanj neꞌ ña̱an, ni̱ si̱ gayakaj guendôꞌ dàj hueꞌê hua nej guiì mánj, dadinꞌ sa ña̱ꞌa̱n huin si gi̱ni̱ꞌhioꞌ dàj hua ruhuâ nimân ninj; dadinꞌ àsìj ni̱ giniꞌhiaj nej ñûnj si Cristo ni̱ gahuin ꞌngo̱ sí ûta hueꞌê giꞌhiaj, sani̱ hia̱j ni̱ garânj daꞌngaꞌ ruhuâ nej ñûnj si Cristo ni̱ Ñaꞌanj an huin Ma̱ꞌan.
Huê danj ni̱ guiì ni̱ka̱j duguiꞌ ngà Ma̱ꞌan Cristo ni̱ ganahuin ninj guiì nàkàa; ni̱ gudunâj ninj nej gakï̱nꞌ giꞌhiaj ninj àsìj nâ, huê danj ni̱ ganahuin nàkà daranꞌ sa giꞌhiaj ninj.
Daranꞌ nej nânj huin si-su̱n Ma̱ꞌan Ñaꞌanj an, ni̱ giꞌhia si ngà Ma̱ꞌan Cristo ni̱ ga̱na̱ꞌmi̱n Ma̱ꞌan Ñaꞌanj an ngà Ma̱ꞌan, ni̱ gachrûn sunj nêꞌ si gi̱ꞌhiôꞌ si ga̱na̱ꞌmi̱n nej guiì ngà Ma̱ꞌan Ñaꞌanj an.
Ni̱ nne Ma̱ꞌan Ñaꞌanj an ngà Ma̱ꞌan Cristo Jesús rayiꞌî dan giꞌhia si ga̱na̱ꞌmi̱n nej guiì ngà Ma̱ꞌan, ni̱ nitaj si giriñun ruhuaj rayiꞌî nej gakï̱nꞌ giꞌhiaj nej guiì, ni̱ duguta sunj si gi̱ꞌhiôꞌ si ga̱na̱ꞌmin nej guiì ngà Ma̱ꞌan.
Huê danj ni̱, ngà siyu̱gui Ma̱ꞌan Cristo ni̱ huînꞌ sí ni̱kï̱nꞌ riñan Ma̱ꞌan Ñaꞌanj an, ni̱ gi̱ꞌhiôꞌ guendâ si Ma̱ꞌan huin si gachín nìꞌhiaj riñan nej suj, huê danj ni̱ gachín nìꞌhiaj nej ñûnj riñan nej suj ngà siyu̱gui Ma̱ꞌan Cristo: Ni̱ ga̱na̱ꞌmi̱n nej suj ngà Ma̱ꞌan Ñaꞌanj an na̱nj ánj.
Ma̱ꞌan sa nun gi̱ni̱ꞌin gakï̱nꞌïn, ni̱ rayiꞌî nêꞌ ni̱ giꞌhia si ga̱huin sí gakï̱nꞌïn, daꞌnga ni̱ gahuînꞌ sí giꞌhiaj sa ni̱ka̱a riñan Ma̱ꞌan Ñaꞌanj an rayiꞌî Ma̱ꞌan Cristo.
Huê danj ni̱, huin nej ñûnj sí giꞌhiaj sun nùguànꞌàn ngà Ma̱ꞌan Ñaꞌanj an, ni̱ rayiꞌî dan ni̱ dugunïn gàꞌì nej ñûnj nej suj ni̱ si̱ ganahuin ràꞌa chre nej suj si-su̱nu̱j Ma̱ꞌan Ñaꞌanj an mánj;
Dadinꞌ huê danj taj riñan ñanj:Ni̱ hua̱ ꞌngo̱ diû ni̱ huaj ga̱ꞌhue gunḯn,ni̱ hua̱ ꞌngo̱ gui ni̱ huaj giꞌhia ga̱na̱ni̱nꞌ ni̱ guruguñuꞌun sòꞌ.Hia̱j huin ꞌngo̱ diû huaj ga̱ra̱n yinaj; ni̱ hia̱j huin gui huaj gi̱ꞌhia ga̱na̱ni̱nꞌ.
Nitaj si gidigân nej ñûnj chrej aꞌnanꞌan riñan gàꞌ si ꞌngo̱ nej suj, dadinꞌ nun ga̱ra̱nꞌ ruhuâ nej ñûnj si rayiꞌî sa gidigân nej ñûnj ni̱ gi̱ni̱na̱j ruhuâ nej suj rayiꞌî si-su̱n nej ñûnj mánj,
sa giꞌhiaj nej ñûnj huin, ni̱ dagahuin nej ñûnj daranꞌanj ni̱ gidigân nej ñûnj ma̱ꞌan nej ñûnj riñan nej suj si huin nej ñûnj sí giꞌhiaj sun hueꞌê si-su̱n Ma̱ꞌan Ñaꞌanj an, ni̱ ûta nùkuaj ga ruhuâ nej ñûnj, ni̱ ûta giranꞌ sa̱ñu̱n nej ñûnj, ni̱ ûta àko giranꞌ nej ñûnj, ni̱ ûta gahuin ruhuâ nej ñûnj.
Ni̱ ûta gutaꞌ nej sij nneꞌe yichrá nej ñûnj, ni̱ guneꞌ nej sij dukuâ gaꞌa nej ñûnj, ni̱ ûta gachej ruhuâ nej ñûnj giꞌhiaj nej sij, ni̱ ûta giꞌhiaj sun nej ñûnj, ni̱ ûta ganari nej ñûnj nnej e riñan nej ñûnj, ni̱ huê danj na̱nj ga gi̱ni̱ne̱j nej ñûnj;
gàꞌ si ꞌngo̱ gakï̱nꞌ lij nun gi̱ꞌhiaj nej ñûnj, ni̱ chru̱n nej ñûnj ga̱ra̱n daꞌnga hueꞌê ruhuâ nej ñûnj, ni̱ ûta nìchràj ruhuâ nej ñûnj, ni̱ guruguñuꞌunj nej ñûnj aꞌngô nej guiì, ni̱ nne Ma̱ꞌan Espíritu Santo ngà nej ñûnj, ni̱ ꞌì yàngàꞌ ruhuâ nej ñûnj.
da̱ꞌa̱j ni̱ ni̱ka̱j chre̱j nej sij riñan nej ñûnj, sani̱ da̱ꞌa̱j ni̱ ranꞌ nej sij nej ñûnj, da̱ꞌa̱j ni̱ gaꞌmin hueꞌê nej sij rayiꞌî nej ñûnj, ni̱ aꞌngô ñûn ni̱ gataj nej sij si huin nej ñûnj sí yìꞌìi. Ni̱ gataj nej sij si gahuin nej ñûnj sí gidigañuꞌunj un sani̱ daranꞌ diû ni̱ gaꞌmin nej ñûnj nuguanꞌ yàngàꞌa;
gahuin nej ñûnj dàj rûnꞌ huin ꞌngo̱ sí nitaj si niꞌin nej guiì, sani̱ ûta hueꞌê niꞌin nej guiì nej ñûnj; dàj rûnꞌ huin guiì gàꞌ gahuiꞌi gahuin nej ñûnj sani̱ hua̱ nìꞌnàꞌ nej ñûnj, rikî nej sij kastîgu riñan nej ñûnj sani̱ nitaj si dagahuiꞌ nej sij nej ñûnj;
dàj rûnꞌ giꞌhiaj nej guiì gananï̂n ruhuâ giꞌhiaj nej ñûnj, sani̱ daranꞌ diû ga nìhiàꞌ ruhuâ nej ñûnj; ni̱ dàj rûnꞌ ꞌhiaj nej guiì ranꞌ àko giꞌhiaj nej ñûnj, sani̱ giꞌhiaj nej ñûnj si gàꞌì nej guiì gahuin yi̱ruꞌhue ngà si-nùguànꞌ Ma̱ꞌan Ñaꞌanj an, sani̱ nitaj rasu̱n duꞌhue̱e hua riñan nej ñûnj, sani̱ hua̱ daranꞌanj riñan nej ñûnj.
Naguchraꞌ nej ñûnj duꞌhua nej ñûnj ni̱ gaꞌmin nej ñûnj ngà nej suj màn ruhuâ yumanꞌ snàꞌanj Corinto, ni̱ huê danj na̱nj ûta nìko ganaꞌnï̂nj nej ñûnj nimân nej ñûnj riñan nej suj.
Ni̱ nun gi̱ꞌhiaj chìꞌ nej ñûnj ngà nej suj sani̱ ma̱ꞌan nej suj huin si ûta nagiꞌhiaj chìꞌ ruhuâ nimân ngà nej ñûnj.
Huê danj ni̱ gachín nìꞌhia riñan nej suj, dàj rûnꞌ giꞌhiaj ꞌngo̱ sí gachín nìꞌhiaj riñan nej daꞌní ni̱ gànàꞌnï̀nj nej suj nimân nej suj riñânj dàj rûnꞌ gi̱ꞌhia ngà nej suj.
Nêꞌ huin si-nùhuì Ma̱ꞌan Ñaꞌanj nìꞌnàꞌaNi̱ si̱ gaꞌhue gi̱ni̱kaj duguiꞌ nej suj ngà nej guiì nitaj si guyumân ruhuâ niꞌin Ma̱ꞌan Ñaꞌanj an mánj. Hiôꞌ ni̱ ga̱ꞌhue gi̱nikaj duguiꞌ nej guiì giꞌhiaj sa nìkàa ngà nej guiì giꞌhiaj gakï̱nꞌïn na̱nj nînꞌ. Ni̱ ga̱ꞌhue gi̱ni̱kaj duguiꞌ sa yigï̀ïn ngà sa rùmìnꞌin na̱nj nînꞌ.
Ni̱ ga̱ꞌhue gi̱ni̱kaj duguiꞌ Ma̱ꞌan Cristo ngà sichre na̱nj nînꞌ. Ni̱ ga̱ꞌhue gi̱ni̱kaj duguiꞌ ꞌngo̱ sí nìkòꞌ rukû Ma̱ꞌan Cristo ngà sí nitaj si guyumân ruhuâ niꞌin Ma̱ꞌan Cristo na̱nj nînꞌ.
Huê danj na̱nj si̱ gaꞌhue gi̱nikaj duguiꞌ si-nùhuì Ma̱ꞌan Ñaꞌanj an ngà nej ñaꞌanj giꞌhiaj ra̱ꞌa síi. Dadinꞌ nej suj huin si-nùhuì Ma̱ꞌan Ñaꞌanj nìꞌnàꞌa, dàj rûnꞌ gataj Ma̱ꞌan Ñaꞌanj an:Gané ni̱ ga̱che̱ siganï̂nj nej sij;ni̱ ñùnj ga̱huin Daꞌanj nej sij,ni̱ nej sij ga̱huin nej guiì gi̱nikòꞌ rukú.
Huê danj ni̱ gataj Ma̱ꞌan Señor:Ga̱hui̱ nej suj siganï̂nj nej sij, ni̱ gu̱xu̱n nej suj ma̱ꞌan nej suj riñan nej sij,ni̱ si̱ gaganꞌ raꞌa nej suj sa kï̱j huaa,hiôꞌ ni̱ ga̱na̱huin raꞌá nej suj.
Ni̱ ga̱ꞌhue ga̱huín Rej nej suj,ni̱ nej suj ga̱huin daꞌni naꞌûj ni̱ daꞌnin yànàj,huê danj gataj Ma̱ꞌan Señor Ma̱ꞌan sa nùkuaj staꞌu.
Huê danj, na̱nj nej suj di̱nï̂nj, ni̱ gàꞌ gataj Ma̱ꞌan Ñaꞌanj an si hua̱ ꞌngo̱ sa ri̱kij riñan nêꞌ, ni̱ rayiꞌî dan ni̱ na̱gi̱ꞌhiaj sàꞌ nêꞌ ma̱ꞌan nêꞌ riñan daranꞌ nej sa kï̱j hua garanꞌ ruhuâ nneè kûꞌ ni̱ sa kï̱j hua garanꞌ ruhuâ nanè nimûnꞌ, ni̱ du̱guꞌnï̂nꞌ ni̱ gu̱du̱nôꞌ gakï̱nꞌïn daꞌnga ni̱ ganahuin gèꞌ ni̱ gi̱nun yuꞌhuiꞌ ruhuôꞌ ni̱ si̱ gi̱ꞌhiôꞌ gakï̱nꞌïn riñan Ma̱ꞌan Señor mánj.
Ganahuin nìhiàꞌ ruhuâ Pablo dadinꞌ gananikàj ruhuâ nej guiì màn yumanꞌ CorintoGa̱na̱huin ràꞌa nej suj nej ñûnj: Dadinꞌ nun ga̱chi̱n nej ñûnj nuguanꞌan riñan gàꞌ si ꞌngo̱ nej suj; ni̱ nun gi̱ꞌhiaj nej ñûnj sa yìꞌìi riñan gàꞌ si ꞌngo̱ nej suj; ni̱ nun gi̱di̱gañuꞌunj nej ñûnj riñan gàꞌ si ꞌngo̱ nej suj.
Si gaꞌmînj dànanj ni̱ sê si̱ gata si huin nej suj sí aꞌnanꞌan mánj, ni̱ gàꞌ gatâ si daranꞌ diû nun ruhuâj niꞌín nej suj, ni̱ hua̱ ruhuâj gàhuìꞌ nùguànꞌànj ngà nej suj, ni̱ nga nï̀nꞌ nne nêꞌ riñan hioꞌó nânj ni̱ ga̱ gu̱ña̱n ruhuâ nêꞌ.
Gaꞌmin yàngàꞌ hiá ngà nej suj; ni̱ ûta gaꞌmin hueꞌê rayiꞌî nej suj; ni̱ ûta gahuin nìhiàꞌ ruhuâj giꞌhiaj nej suj; ni̱ giranꞌ sa̱ñu̱n nej ñûnj sani̱ ûta gahuin nìhiàꞌ ruhuâj.
Dadinꞌ yàngàꞌ hia, ni̱ nga gaꞌnaꞌ nej ñûnj riñan hioꞌó Macedonia, ni̱ nitaj àmàn ganarânj ruhuâ nneè kú nej ñûnj, dadinꞌ daranꞌ hiuj u ni̱ ganariꞌ nej ñûnj sí garanꞌ ñuꞌunj nej ñûnj; ni̱ gunïnꞌ nej ñûnj ngà nej sí gata rùhuà nej ñûnj, ni̱ huê danj na̱nj nu̱n yuꞌhuiꞌ ruhuâ nej ñûnj.
Sani̱ Ma̱ꞌan Ñaꞌanj an giꞌhiaj ganahuin nìhiàꞌ ruhuâ nej guiì ginichre ruhuâ, huej huin sa giꞌhiaj ganahuin nìhiàꞌ ruhuâ nej ñûnj nga guyumân Tito ñan nne nej ñûnj;
ni̱ sê man nga guyumân sôꞌ ganahuin nìhiàꞌ ruhuâ nej ñûnj mánj, dadinꞌ huê danj na̱nj ûta ganahuin nìhiàꞌ ruhuâ sôꞌ rayiꞌî nej suj. Dadinꞌ gananï̂n sij riñânj si ûta huin ruhuâ nej suj gi̱ni̱ꞌin nej suj nej ñûnj; dadinꞌ ganataꞌ sij riñânj si ûta gananï̂n ruhuâ nej suj ni̱ ûta huin ruhuâ nej suj, niꞌin nej suj ñùnj ni̱ nga gunḯn nuguanꞌ nânj ni̱ ûta ganahuin nìhiàꞌ ruhuâj.
Nùnj huin si gananï̂n ruhuâ nej suj giꞌhiaj ñanj gachrûnj guchiꞌ riñan nej suj, sani̱ nun gànànìkàj ruhuâj rayiꞌî nuguanꞌ gachrûnj riñan nej suj mánj; gàꞌ si̱nï̱n ni̱ gananï̂n yàngàꞌ ruhuâj do̱j, nga gunḯn si gananï̂n ruhuâ nej suj.
Hia̱j ni̱ ganahuin nìhiàꞌ ruhuâj, sani̱ sê rayiꞌî guendâ gananï̂n ruhuâ nej suj mánj, ganahuin nìhiàꞌ ruhuâj guendâ gananikàj ruhuâ nej suj rayiꞌî si-ga̱kïnꞌ nej suj, dadinꞌ gananï̂n ruhuâ nej suj rayiꞌî si-ga̱kïnꞌ nej suj dàj rûnꞌ garanꞌ ruhuâ Ma̱ꞌan Ñaꞌanj an, huê danj ni̱ nitaj sa yiꞌìi giꞌhiaj nej ñûnj riñan nej suj mánj.
Dadinꞌ si gananï̂n ruhuôꞌ giꞌhiaj Ma̱ꞌan Ñaꞌanj an ni̱ giꞌhia si gànànìkàj ruhuôꞌ rayiꞌî nej si-ga̱kï̂nt guendâ ga̱na̱ni̱nꞌ; hiôꞌ ni̱ nitaj si gi̱ꞌhiôꞌ ga̱na̱nï̱n ruhuôꞌ gàꞌ mánj, sani̱ si gananï̂n ruhuôꞌ rayiꞌî nej sa màn ruhuâ yumiguì nânj ni̱ gàhuìꞌ.
Ûta dùgùnàj giꞌhiaj Ma̱ꞌan Ñaꞌanj an si gananï̂n ruhuâ nej suj, dadinꞌ gàꞌ ꞌngo̱ ganadunâ nej suj ma̱ꞌan nej suj giꞌhia, huê danj ni̱ giniꞌin nej suj si nitaj gakï̱nꞌïn nikâ, ni̱ dunaꞌhuej nej suj rayiꞌí, ni̱ ginaꞌan ruhuâ nej suj niꞌin nej suj sí gata gakï̱nꞌïn, ni̱ gatûj sa yuꞌhuiꞌ dan ruhuâ nimân nej suj guendâ si̱ giꞌhiaj nej suj gakï̱nꞌïn riñan Ma̱ꞌan Ñaꞌanj an. Sani̱ neꞌ rùkù ni̱ ganï̂n ruhuâ nej suj gi̱ni̱ꞌin nej suj ñùnj, ni̱ ûta dugumîn nej suj ñùnj ni̱ giꞌhiaj nej suj kastîgu sí ni̱ka̱j gakï̱nꞌïn. Huê danj ni̱ gidigân nej suj si nitaj gakï̱nꞌïn nikaj nej suj mánj.
Huê danj ni̱, gachrûnj sani̱ sê rayiꞌî sí gata rùhuà, ni̱ sê rayiꞌî sí giranꞌ sa̱ñu̱n gachrûnj mánj, gachrûnj rayiꞌî guendâ ûta huin ruhuâj niꞌín nej suj ni̱ huê danj ni̱ gàꞌ niꞌin Ma̱ꞌan Ñaꞌanj an.
Huê danj ni̱ ganahuin nùkuaj rûhua nej ñûnj rayiꞌî guendâ ganahuin nùkuaj ruhuâ nej suj.Sani̱ ñan ganahuin nìhiàꞌ ruhuâ Tito ni̱ huê danj na̱nj ûta ganahuin nìhiàꞌ ruhuâ nej ñûnj, dadinꞌ nagaꞌhuiꞌ nej suj ꞌngo̱ chrej nùkuaj ruhuâ riñan sôꞌ.
Ni̱ gaꞌmin hueꞌé rayiꞌî nej suj riñan Tito, huê danj ni̱ nitaj sinàꞌàj a giriꞌí, sani̱ daranꞌ diû ni̱ gaꞌmin nej ñûnj nuguanꞌ yàngàꞌa rayiꞌî nej suj, huê danj ni̱ gaꞌmin hueꞌê nej ñûnj rayiꞌî nej suj riñan Tito.
Ni̱ ûta ꞌì ruhuâ sôꞌ niꞌin sôꞌ nej suj, nga gananun ruhuâ sôꞌ si ûta hueꞌê dagahuin nej suj, ni̱ dàj nìko ginikaj chrej nej suj ni̱ dàj hio dagahuin nej suj riñan sôꞌ.
Hua̱ nìhiàꞌ ruhuâj ni̱ hua̱ yìtï̀nj ruhuâj niꞌín nej suj.
Nda nìhiàꞌ chre ga̱ ruhuâꞌ nga gàꞌhuìꞌ ofrendaHuê danj ni̱, ruhuâ nej ñûnj gànàtàꞌ nej ñûnj riñan nej suj di̱nï̂nj, si giꞌhiaj Ma̱ꞌan Ñaꞌanj an sunuj u riñan nej dinï̂nt huin si-nùhuì Ma̱ꞌan Jesús nne riñan hioꞌó Macedonia;
ni̱ nùnj huin si ûta giranꞌ sa̱ñu̱n nej sij, sani̱ ûta hua nìhiàꞌ ruhuâ nej sij ni̱ huê danj na̱nj ûta àko ranꞌ nej sij, sani̱ gahuin chru̱n nej sij gaꞌhuiꞌ nìko nej sij ofrenda riñan Ma̱ꞌan Ñaꞌanj an.
ni̱ ûta àko gachín nìꞌhiaj nej sij riñan nej ñûnj si ga̱ra̱n yina nej ñûnj, si gàꞌhuìꞌ nej sij sa hua̱ riñan nej sij riñan nej dinï̂nt nìkòꞌ rukû Ma̱ꞌan Cristo.
Ni̱ ganï̂n ruhuâ nej ñûnj si do̱j gàꞌhuìꞌ nej sij ofrenda sani̱ gaꞌhuiꞌ nìko nej sij ni̱ huê danj na̱nj nagaꞌhuiꞌ nej sij ma̱ꞌan nej sij riñan Ma̱ꞌan Señor, ni̱ gàꞌ si̱nï̱n gaꞌhuiꞌ nej sij riñan Ma̱ꞌan Señor ni̱ neꞌ rùkù ni̱ gurugûꞌun nej sij nej ñûnj dàj rûnꞌ garanꞌ ruhuâ Ma̱ꞌan Ñaꞌanj an.
Huê danj ni̱ dunaꞌnga nej ñûnj riñan Tito si dàj rûnꞌ gayiꞌì sôꞌ ganakaj sôꞌ ofrenda riñan nej suj, ni̱ huê danj ginùn huin sôꞌ ga̱na̱ka̱j sôꞌ ofrenda riñan nej suj.
Hia̱j ni̱ gàꞌ chru̱n nej suj gi̱ꞌhiaj nej suj daranꞌanj, ni̱ guyumân ruhuâ nej suj, ni̱ ni̱ka̱j nej suj nuguanꞌan ga̱ꞌmi̱n nej suj, ni̱ chru̱n nï̀nꞌ ruhuâ nej suj, ni̱ hua̱ ruhuâ nej suj gu̱na̱nj gi̱ꞌtsi nej suj, ni̱ ꞌì ruhuâ nej suj niꞌin nej suj ñùnj, ni̱ du̱guꞌnïnꞌ nej suj ga̱na̱chi nikaj nej suj ofrenda na̱nj ánj.
Sê si̱ gàꞌ ꞌngo̱ gaꞌnḯn suun riñan nej suj mánj. Sa ruhuâj huin si gi̱niꞌhiaj nej suj dàj giꞌhiaj sun aꞌngô nej dinï̂nt, ni̱ ruhuâj si ginùn huin nej suj gi̱ꞌhiaj nej suj sun dânj daꞌnga ni̱ giniꞌin nej guiì si ꞌì ruhuâ nej suj.
Dadinꞌ gàꞌ giniꞌin nej suj dàj hua sunuj u giꞌhiaj Ma̱ꞌan Señor, ni̱ dàj ꞌì ruhuaj niꞌin nej suj dadinꞌ nga gane yàtàꞌa ni̱ ga yi̱ruꞌhuej sani̱ rayiꞌî nej suj ni̱ ganahuin sí giranꞌ àko, ni̱ gahuin nej suj guiì giranꞌ àko sani̱ guendâ guyumân ruhuâ nej suj niꞌin nej suj ma̱ꞌan ni̱ ga̱na̱huin nej suj guiì yi̱ruꞌhuee.
Ni̱ narikîj ꞌngo̱ chrej e riñan nej suj rayiꞌî nânj; dadinꞌ dùgùnàj huaj si du̱guꞌnïnꞌ nej suj gi̱ꞌhiaj nej suj dànanj, dadinꞌ àsìj hioꞌ gâchin gayiꞌì nej suj ganachi nikaj nej suj ofrenda, ni̱ ûta ginun ña̱ꞌa̱n ruhuâ nej suj.
Hia̱j ni̱ dàj gùnùkuaj nej suj gu̱ru̱gûñuꞌunj nej suj, ni̱ du̱nahuij nej suj sun gayiꞌì nej suj giꞌhiaj nej suj dàj rûnꞌ ga nìhiàꞌ ruhuâ nej suj nga gayiꞌì si̱nï̱n nej suj ngà sun dânj.
Dadinꞌ si hua̱ ꞌngo̱ nej guiì ruhuâ gàꞌhuìꞌ ofrenda, ni̱ ga̱ꞌhue ga̱na̱huin ràꞌa Ma̱ꞌan Ñaꞌanj an dàj nìko ma̱ꞌan gìrìꞌ ninj gàꞌhuìꞌ ninj riñanj, ni̱ si nitaj sanꞌanj an hua riñan ꞌngo̱ guiì ni̱ nitaj si gachín Ma̱ꞌan Ñaꞌanj an riñan ninj mánj.
Sani̱ nun ga̱ra̱nꞌ ruhuâ nej ñûnj si rayiꞌî guendâ gurugûꞌunj nej suj aꞌngô nej guiì ni̱ ga̱chin riñan nej suj mánj, sa ruhuâ nej ñûnj huin si gu̱ña̱n gaj riñan nej suj.
Sani̱ diû nânj, ni̱ si huaj riñan nej suj ni̱ gu̱ru̱gûñuꞌunj nej suj riñan nej dinï̂nt ranꞌ àko, ni̱ nga gi̱ranꞌ àko nej suj ni̱ gu̱ru̱gûñuꞌunj nej sôꞌ rukû nej suj, huê danj ni̱ gu̱ña̱n gaj riñan nej suj,
ni̱ huê dàj rûnꞌ nnunj riñanj ñanj: “Ni̱ sí giriꞌ nìko nej rasu̱un, ni̱ si̱ gunâj nìko rasu̱un riñan sôꞌ, ni̱ sí giriꞌ do̱j rasu̱un ni̱ si̱ ga̱chin rasu̱un riñan sôꞌ mánj.”
Tito ni̱ ngà nej sí ni̱ka̱j duguiꞌ ngà sôꞌSani̱ guruhuâ Ma̱ꞌan Ñaꞌanj an rayiꞌî Tito, dadinꞌ huê dàj rûnꞌ ganï̂n ruhuâj huê danj ganï̂n ruhuâ sôꞌ ni̱ gunânj gi̱ꞌtsi sôꞌ riñan nej suj.
Ni̱ garânj yina sôꞌ dagahuin sôꞌ su̱n duguta sùnj riñan sôꞌ, dadinꞌ ûta huin ruhuâ sôꞌ gùchìꞌ sôꞌ ñan màn nej suj, ni̱ ma̱ꞌan sôꞌ ganï̂n ruhuâ gùchìꞌ ñan màn nej suj.
Ni̱ gaꞌnḯn nej ñûnj huaj Tito ngà dinï̂nt ràyìꞌì ûta hueꞌê gaꞌmin aꞌngô nej dinï̂nt huin si-nùhuì Ma̱ꞌan Jesús, dadinꞌ ûta hueꞌê gananï̂n sôꞌ nuguanꞌ giꞌhiaj ga̱na̱ni̱n nej guiì.
Ni̱ sê man ꞌngo̱ rïn sun nânj gi̱ꞌhiaj sij mánj, dadinꞌ gachrûn su̱n nej dinï̂nt huin si-nùhuì Ma̱ꞌan Jesús, si ga̱huin sij sí gi̱nikaj duguiꞌ ga̱che̱ nun ngà nej ñûnj guendâ ga̱ꞌa̱nj gànàrë̀ꞌë̀j sij ofrenda, dadinꞌ nej ñûnj huin si nnùn yikḯn guendâ du̱gumîn nej ñûnj sanꞌanj ofrenda huin guendâ Ma̱ꞌan Señor, ni̱ gi̱di̱gân nej ñûnj si hua̱ ruhuâ nej suj gu̱ru̱gûñuꞌunj nej suj.
Nun ga̱ra̱nꞌ ruhuâ nej ñûnj si ga̱ꞌmi̱n nej guiì yiꞌî nej ñûnj guendâ dugumîn nej ñûnj nìko si-sanꞌanj Ma̱ꞌan Señor mánj.
Ûta duguꞌnïnꞌ nej ñûnj ni̱ nda hueꞌê chre dugumîn nej ñûnj sa giꞌhiaj nej ñûnj, ni̱ sê man riñan Ma̱ꞌan Señor danj giꞌhiaj nej ñûnj dadinꞌ huê danj giꞌhiaj hueꞌê nej ñûnj riñan nej guiì.
Ni̱ gaꞌnḯn nej ñûnj aꞌngôꞌ dinï̂nt ga̱ꞌa̱nj ngà nguèj dinï̂nt dânj, dadinꞌ gàꞌ gisîj gàꞌì gayakaj guendâ nej ñûnj si ûta hio sôꞌ, sani̱ hia̱j ni̱ dànanj ûta hio gùchìꞌ sôꞌ ñan màn nej suj dadinꞌ hua̱ yìtï̀nj ruhuâ sôꞌ gùchìꞌ sôꞌ ñan màn nej suj.
Tito, huin sí giꞌhiaj sun ngàj ni̱ giꞌhiaj sun nej ñûnj ngà nej suj, ni̱ aꞌngô nej dinï̂nt dânj huin nej sôꞌ gachrûn su̱n nej dinï̂nt huin si-nùhuì Ma̱ꞌan Jesús, guendâ gi̱nikaj nej sôꞌ si-nùguànꞌ Ma̱ꞌan Ñaꞌanj an ga̱ꞌanj nej sôꞌ, ni̱ ni̱ka̱j chrej nej sôꞌ riñan Maꞌan Cristo.
Ni̱ guendâ gi̱ni̱ꞌin nej dinï̂nt huin si-nùhuì Ma̱ꞌan Jesús, ni̱ gi̱di̱gân nej suj si ꞌì yàngàꞌ ruhuâ nej suj niꞌin nej suj nej sôꞌ, daꞌnga ni̱ ni̱ka̱ hua nuguanꞌ gununâ nej ñûnj rayiꞌî nej suj nga gataj nej sij si ûta hueꞌê giꞌhiaj nej suj.
Sanꞌanj ofrenda ganachinikaj nej sij guendâ nej dinï̂nt màn JerusalénYàngàꞌ hia ni̱ rayiꞌî sanꞌanj ganaranꞌ nêꞌ guendâ nej dinï̂nt, ni̱ nitaj si gi̱ꞌhia gu̱nu̱na̱ ñún riñan nej suj mánj;
dadinꞌ gàꞌ niꞌín si hua̱ ni̱ña̱n ruhuâ nej suj gu̱ru̱gûñuꞌunj nej suj, ni̱ hueꞌê ni̱ña̱n giꞌhiaj nej suj gatâ nga gununâj rayiꞌî nej suj riñan nej sôꞌ màn Macedonia, ni̱ nej sôꞌ màn Acaya ni̱ àsìj goj ga ruhuâ nej sôꞌ gu̱ru̱gûñuꞌunj nej sôꞌ; ni̱ nga gunïn nej sôꞌ màn Macedonia sa ganï̂n ruhuâ nej suj ni̱ gahuin gu̱ꞌma̱n ruhuâ nej sôꞌ gu̱ru̱gûñuꞌunj nej sôꞌ.
Huê danj ni̱ gaꞌnï̂n nej dinï̂nt nânj huaj nej sôꞌ riñan nej suj, guendâ ga̱ta̱j naꞌanj nej sôꞌ si ga̱na̱ranꞌ nej suj ofrenda, ni̱ gi̱ni̱ꞌin nej sij si yàngàꞌ hia ni̱ hueꞌê ni̱ña̱n giꞌhiaj nej suj dàj rûnꞌ gatâ rayiꞌî nej suj.
Dadinꞌ ga̱ꞌhue si gùchìꞌ da̱ꞌa̱j nej sôꞌ màn riñan hioꞌó Macedonia ngàj, nga huâ ñan màn nej suj ni̱ gi̱ni̱ꞌin nej sôꞌ si nitaj si hua̱ yu̱gui nej suj ngà sanꞌanj ofrenda. Hiôꞌ ni̱ gi̱ni̱nj nêꞌ riñan sinàꞌàj a, dadinꞌ ûta hueꞌê giꞌhiaj nej suj gatâ riñan nej sôꞌ.
Rayiꞌî dan ni̱ ña̱ꞌa̱n huaj ruhuâj ni̱ gaꞌnï̂n guchiꞌ si̱nï̱n nej dinï̂nt riñan nej suj, daꞌnga ni̱ guruguñuꞌunj nej sôꞌ ni̱ ga̱na̱chinikaj nùguànꞌàn nej suj ofrenda gàꞌ gataj nej suj gu̱ru̱gûñuꞌunj nej suj, huê danj ni̱ gàꞌ gitàj chrunj gi̱ꞌhiaj nej suj ni̱ gi̱ni̱ꞌin nej sij si gaꞌhuiꞌ nej suj si sa du̱ꞌhue̱e huin rayiꞌî nuguanꞌ nânj, daꞌnga ni̱ si̱ ganï̂n ruhuâ nej sij si giꞌhiaj guesâ nej ñûnj riñan nej suj.
Sani̱ dànanj gatâ: Ni̱ sí gunun do̱j, ni̱ do̱j sa ga̱hiu raa̱ sa gunun sôꞌ dânj ga̱na̱ranꞌ sôꞌ; ni̱ sí ûta nìko gunun ni̱ ûta nìko sa ga̱hiu raa̱ sa gunun sôꞌ dânj ga̱na̱ra̱nꞌ sôꞌ.
Daꞌ goꞌngo̱ nej suj gàꞌhuìꞌ dàj garanꞌ ruhuâ nimân nej suj: Sani̱ si̱ gananï̂n ruhuâ nej suj nga gàꞌhuìꞌ nej suj mánj, ni̱ si̱ gaꞌhuiꞌ nej suj nda guesâ chre, dadinꞌ nej guiì nda nìhiàꞌ chre hua ruhuâ gaꞌhuiꞌ ni̱ ꞌì ruhuâ Ma̱ꞌan Ñaꞌanj an niꞌin ninj.
Ni̱ ûta nùkuaj Ma̱ꞌan Ñaꞌanj an ni̱ ga̱ꞌhue gi̱ꞌhia si ga̱ nìko sunuj u riñan nej suj, hiôꞌ ni̱ nga hua daranꞌanj riñan nej suj, ni̱ ga̱ꞌhue gu̱ru̱gûñuꞌunj nej suj riñan nej dinï̂nt ranꞌ àko.
Ni̱ Ma̱ꞌan gaꞌhuiꞌ ka̱an gunun sí gunuun, ni̱ Ma̱ꞌan gaꞌhuiꞌ rachrúun ya nej guiì, ni̱ huej huin sa ri̱ki̱ ni̱ gi̱ꞌhia si gi̱yi̱ꞌna̱nj sa gunun nej suj, ni̱ gi̱ꞌhia si ga̱huin nìko sa ni̱ka̱ gi̱ꞌhiaj nej suj.
Daꞌnga ni̱ gahuin yi̱ruꞌhue nej suj ngà daranꞌanj, ni̱ ga̱ꞌhue gu̱ru̱gûñuꞌunj nìko nej suj riñan aꞌngô nej guiì ran àko, ni̱ gàꞌhuìꞌ gàꞌì nej guiì si guruhuâ Ma̱ꞌan Ñaꞌanj an rayiꞌî sa giꞌhiaj nêꞌ.
Dadinꞌ si guruguñuꞌunj nej suj riñan nej dinï̂nt, ni̱ sê man guendâ ga̱chin riñan nej sôꞌ giꞌhiaj nej suj mánj, giꞌhiaj nej suj dànanj guendâ gàꞌhuìꞌ ûta gàꞌì nej guiì si guruhuâ Ma̱ꞌan Ñaꞌanj an rayiꞌî sa giꞌhiaj nej suj.
Ni̱ ga̱ꞌmi̱n hueꞌê nej sôꞌ riñan Ma̱ꞌan Ñaꞌanj an, ni̱ rayiꞌî nej sa guruguñuꞌunj nej suj ni̱ ganadigân nej suj si niꞌin nej suj nuguanꞌ gi̱ꞌhiaj ga̱na̱ni̱n nej guiì, ni̱ huê danj na̱nj ginikaj chre̱j nej sôꞌ riñan Ma̱ꞌan Ñaꞌanj an rayiꞌî guendâ guruguñuꞌunj nej suj ngà daranꞌ nej sôꞌ.
Huê danj ni̱ ûta ga̱ ꞌì ruhuâ nej sij niꞌin nej sij nej suj ni̱ gàchìnj nìꞌhiaj nej sij rayiꞌî nej suj riñan Ma̱ꞌan Ñaꞌanj an, rayiꞌî nej sa sàꞌ giꞌhiaj Ma̱ꞌan Ña̱ꞌanj an ngà nej suj.
Guruhuâ Ma̱ꞌan Ñaꞌanj an ngà rayiꞌî nej sa rikî chre riñunꞌ ni̱ gahuin ña̱ꞌanj ruhuôꞌ rayiꞌî nej sa giꞌhia ngòꞌ.
Dunaꞌhuej Pablo rayiꞌî si-su̱n sôꞌÑùnj huin Pablo ni̱ gachín ni̱ꞌhia riñan nej suj ngà nuguanꞌ niꞌñanj an ni̱ ngà nuguanꞌ nìn rikî Ma̱ꞌan Cristo, ni̱ nùnj huin si ga̱ta̱j nej suj si ngà nné ngà nej suj ni̱ giꞌhia si huín sí yuꞌhuiꞌ chre sani̱ nga nne anê ni̱ huín sí nitaj si yuꞌhuiꞌ ngà nej suj;
ni̱ ûta àko gachín nìꞌhia riñan nej suj, ni̱ si̱ giꞌhiaj nej suj si ga̱huin hué riñan nej suj nga gùchìj ñan màn nej suj, dadinꞌ aꞌngô nej sôꞌ gataj si ûta nahuij ruhuâj niꞌín siꞌhiaj nej suj sani̱ sê dan huin mánj, hiôꞌ ni̱ hua̱ ni̱ña̱n ruhuâj si na̱gi̱ꞌhiaj ni̱ka̱j nej sí gaꞌmin dànanj.
Yàngàꞌ ni̱ guiì huin nej ñûnj, sani̱ nitaj si giꞌhiaj nej ñûnj dàj rûn giꞌhiaj nej guiì nitaj si niꞌin Ma̱ꞌan Ñaꞌanj an mánj.
Nej rasu̱n garânj sunꞌ nej ñûnj huin si-stadû Ma̱ꞌan Ñaꞌanj an ni̱ sê nej rasu̱n garânj sun nej stadû màn ruhuâ yumiguì nânj huin mánj, sa garânj sun nej ñûnj huin ngà si-nùkuaj nï̀nꞌ ruhuâ Ma̱ꞌan Ñaꞌanj an guendâ ga̱ꞌhue gu̱du̱rëꞌëj daranꞌ nej si-guesâ sichre na̱nj ánj,
ni̱ gudurëꞌëj nej sa anï̂n ruhuâ nej sí garanꞌ ñuꞌunj si gu̱nïn nej guiì si-nùguànꞌ Ma̱ꞌan Ñaꞌanj an, dadinꞌ ganï̂n ruhuâ nej sôꞌ si ûta huin nej sôꞌ, ni̱ ngà si-nùkuaj Ma̱ꞌan Ñaꞌanj an garânj sûnj nga gaꞌmînj si-nùguànꞌ Ma̱ꞌan Ñaꞌanj an riñan nej guiì ni̱ guyumân ruhuâ ninj ni̱ dagahuin ninj riñan Ma̱ꞌan Cristo.
Nga gunukuaj nej suj nda hueꞌê chre gaꞌhue dagahuin nej suj riñan Ma̱ꞌan Ñaꞌanj an, ni̱ hua̱ ruhuâ nej ñûnj si raꞌña̱nj gùyùmàn kastîgu riñan aꞌngô da̱ꞌa̱j nej guiì naꞌhuej ruhuâ da̱gahuin riñan Ma̱ꞌan Ñaꞌanj an.
Man sa guruguiꞌ neꞌ ye̱ꞌ nej guiì giniꞌhiaj nej suj, ni̱ si hua̱ ꞌngo̱ nej suj guyumân ruhuâ si hia huin nej suj daꞌní Ma̱ꞌan Cristo, ni̱ huê danj gùyùmàn hia ruhuâ nej suj niꞌin nej suj ma̱ꞌan nej suj, ni̱ dàj rûnꞌ huin ruhuâ nej suj niꞌin nej suj ma̱ꞌan nej suj ni̱ huê danj ga̱nï̱n ruhuâ nej suj niꞌin nej suj nej ñûnj si yàngàꞌ huin nej ñûnj daꞌní Ma̱ꞌan Cristo.
Dadinꞌ nùnj huin si gatâ si huín doj rayiꞌî guendâ ni̱ka̱j sùnj riñan nej suj, sani̱ Ma̱ꞌan Señor riki guendâ na̱gi̱ꞌhiaj nùkua ruhuâ nej suj ni̱ sê si̱ giꞌhia guendâ ga̱ꞌanj ni̱ꞌhia nej suj mánj, huê danj ni̱ nitaj si giriꞌí sinàꞌàj rayiꞌî sa giꞌhiâ mánj;
nun ga̱ra̱nꞌ ruhuâj si ga̱nï̱n ruhuâ nej suj si duyuꞌhuí nej suj ngà rayiꞌî nej nuguanꞌ gachrûnj riñan ñanj karta mánj.
Dadinꞌ yàngàꞌ hia, ni̱ gataj da̱ꞌa̱j nej dinï̂nt si nej karta gachrûnj riñan nej suj ni̱ ûta nùkuaj gaꞌmin riñan nej suj, sani̱ nga nikḯn gaꞌmînj ngà nej suj ni̱ nda na̱j chre gaꞌmînj riñan nej suj, ni̱ nitaj nej guiì guyumân ruhuâ sa gaꞌmînj dadinꞌ nitaj si chrùnj gàꞌmìn gataj nej sôꞌ.
Sani̱ sí gataj dànanj ni̱ ña̱ꞌa̱n huaj si gu̱nïn sôꞌ, ni̱ dàj rûnꞌ gaꞌmin nej ñûnj nga gachrûn nej ñûnj riñan ñanj karta, nga nitaj si nne nej ñûnj ngà nej suj, ni̱ huê danj ga̱ꞌmi̱n nej ñûnj nga nikïnꞌ nej ñûnj riñan nej suj.
Dadinꞌ nun gìsìj ruhuâ nej ñûnj ga̱ta̱j nej ñûnj si gu̱ña̱n huin nej ñûnj ngà nej sí gataj si ûta hueꞌê giꞌhiaj nej sôꞌ; sani̱ giriñun nej sí dânj ma̱ꞌan nej sôꞌ, ni̱ gataj nej sôꞌ si ûta hueꞌê giꞌhiaj nej sôꞌ, sani̱ hua̱ na̱nj nitaj si chru̱n nej sôꞌ ga̱ya̱ka̱j guendâ nej sôꞌ mánj.
Sani̱ nitaj si ûta gaꞌmin hueꞌê nej ñûnj rayiꞌî nej ma̱ꞌan nej ñûnj, dadinꞌ gaꞌmin nej ñûnj dàj rûnꞌ hua sun gaꞌnïnꞌ Ma̱ꞌan Ñaꞌanj an riñan nej ñûnj ni̱ nda andaꞌ ga̱ꞌhue gùchìꞌ nej ñûnj, ni̱ huê Ma̱ꞌan Ñaꞌanj an huin si gaꞌnï̂nj rayiꞌî dan guchiꞌ nej ñûnj nda ñan màn nej suj na̱nj ánj.
Dadinꞌ nun ga̱chi̱n nej ñûnj ga̱ꞌa̱nj nej ñûnj ñan gàꞌ gidigân aꞌngô nej sôꞌ si-nùguànꞌ Ma̱ꞌan Ñaꞌanj an mánj, dadinꞌ gàꞌ si̱nï̱n nej ñûnj guchiꞌ ñan màn nej suj guendâ ga̱ꞌmi̱n nej ñûnj, nuguanꞌ gi̱ꞌhiaj ga̱na̱ni̱n nej suj rayiꞌî Ma̱ꞌan Cristo.
Nitaj si gaꞌmin hueꞌê nej ñûnj rayiꞌî si-su̱n aꞌngô nej síi dadinꞌ nej ñûnj huin sa gaꞌmin si̱nï̱n riñan nej suj, gànàꞌhuìj nej ñûnj si ga̱huin ran doj ruhuâ nej suj ni̱ gùyùmàn hueꞌê ruhuâ nej suj, ni̱ ga̱ꞌhue gi̱ꞌhiaj sun nej ñûnj siganï̂nj nej suj sani̱ gùchìꞌ nej ñûnj man ñan daꞌhui nej ñûnj gùchìꞌ nej ñûnj;
huê danj na̱nj gànàꞌhuìj nej ñûnj si gùyùmàn ꞌngo̱ gui ni̱ ga̱ꞌa̱nj gànàtàꞌ nej ñûnj si-nùguànꞌ Ma̱ꞌan Ñaꞌanj an nda neꞌ ña̱n doj ñan màn nej suj dânj, sani̱ nitaj si gi̱ꞌhiaj nej ñûnj ga̱ꞌa̱nj nej ñûnj ñan gàꞌ hua̱ si-nùguànꞌ Ma̱ꞌan Ñaꞌanj an guendâ gìrìꞌ nej ñûnj doj nùguànꞌ ga̱chru̱n nej ñûnj rayiꞌî si-su̱n aꞌngô nej sôꞌ mánj.
Sani̱ sí ruhuâ ga̱ꞌmi̱n hueꞌê rayiꞌî ma̱ꞌan, ni̱ dànanj dùgùnàj huaj si ga̱ꞌmi̱n hueꞌê sôꞌ rayiꞌî sa giꞌhiaj Ma̱ꞌan Señor ngà sôꞌ;
sí gaꞌmin hueꞌê rayiꞌî ma̱ꞌan ni̱ si̱ gita raꞌa nej guiì rayiꞌî sa gaꞌmin sôꞌ dânj mánj, gi̱ta raꞌa nej guiì rayiꞌî sí gaꞌmin hueꞌê Ma̱ꞌan Ñaꞌanj an na̱nj ánj.
Guchruj su̱n Pablo rayiꞌî nej apóstol gidigañuꞌunj unGà nùkuaj ruhuâ nej suj dadinꞌ gaꞌmin sinún yàngàj do̱j, sani̱ ga̱ nùkuaj ruhuâ nej suj.
Ma̱ꞌan Ñaꞌanj an giꞌhiaj si ûta gahuin ruhuâj niꞌín nej suj; ni̱ giꞌhia si gàꞌ ga yugui nej suj dàj rûnꞌ hua yùgui siyànà ña̱n ga̱ya̱ka̱j nika, ni̱ Ma̱ꞌan Cristo gàhuin nika nej suj.
Yuꞌhuí dadinꞌ dàj rûnꞌ ûta sàꞌ mañân yukuáa nga gidigaꞌunj xuj Eva, ni̱ huê danj ga̱ꞌhue gi̱di̱gañuꞌunj nej sí dânj nej suj ni̱ si̱ dagahuin nej suj riñan Ma̱ꞌan Cristo gi̱ꞌhiaj nej sôꞌ mánj.
Dadinꞌ si ꞌna̱ꞌ aꞌngô sí ni̱nï̱n gidigân ni̱ nitaj si gidigân sôꞌ dàj rûnꞌ gidigân Ma̱ꞌan Jesús ni̱ ganahuin ràꞌa nej suj sí dânj, nej si ganahuin ràꞌa nej suj aꞌngô espíritu, ni̱ si ganahuin ràꞌa nej suj aꞌngô nuguanꞌ ni̱nï̱n hua gàꞌ daꞌ nuguanꞌ giꞌhiaj ga̱na̱ni̱n nej suj, ni̱ ga̱ nùkuaj ruhuâ nej suj ngà nej sôꞌ.
Dadinꞌ sê si̱ huín sí ninaj doj gàꞌ daꞌ nej sôꞌ mánj, nej sí guchiꞌ gi̱di̱gân neꞌ rùkù doj riñan nej suj, dadinꞌ ganï̂n ruhuâ nej sôꞌ si huin nej sôꞌ sí gaꞌanj gi̱di̱gân si̱nï̱n ni̱ ûta huin nej sôꞌ ruhuâ nej sôꞌ.
Aꞌnanꞌ giꞌhia nga gaꞌmin chré si-nùguànꞌ Ma̱ꞌan Ñaꞌanj an riñan nej suj, ni̱ giꞌhia si gahuín sí ninaj doj siganï̂nj nej suj ni̱ nun gàꞌnè duꞌhuêj riñan nej suj na̱nj nîꞌ.
Gaꞌnê si-sànꞌànj nej dinï̂nt huin si-nùhuì Ma̱ꞌan Jesús nne aꞌngô lugâ, dadinꞌ garânj yinaj si gu̱ruꞌhue nej sôꞌ duꞌhuej rayiꞌî dan ni̱ giriꞌí gunânj gi̱tsí riñan nej suj na̱nj ánj.
Ni̱ nga gané siganï̂nj nej suj, ni̱ hua̱ sa gachin riñânj, sani̱ nun ga̱chra sùnj riñan gàꞌ si ꞌngo̱ nej suj mánj, dadinꞌ sa gachin riñânj, ni̱ guruguñuꞌunj nej dinï̂nt gaꞌnaꞌ riñan hioꞌó Macedonia, ni̱ ga gu̱dadûj ngà ma̱ꞌán, ni̱ hua̱ hia ni̱ nun ga̱chra sùnj riñan nej suj.
Hua̱ yï̀tï̀nj ruhuâj dadinꞌ yàngàꞌ hia ni̱ niꞌín sa yàngàꞌa rayiꞌî Ma̱ꞌan Cristo, ni̱ gàꞌ si ꞌngo̱ nej guiì si̱ ga̱ꞌhue ga̱ꞌne̱ si gi̱nikaj chrej nej dinï̂nt rayiꞌí gaꞌanj nï̀nꞌ gàchràꞌ riñan hioꞌó Acaya mánj.
Nùnj huin saj ni̱ gaꞌmînj dànanj ràꞌaj. Gaꞌmînj guendâ nitaj si ꞌì ruhuâj niꞌín nej suj nîꞌ. Ñaꞌanj an niꞌin si ꞌì ruhuâj niꞌín nej suj.
Sani̱ du̱guꞌnḯn gi̱ꞌhia dàj rûnꞌ giꞌhia ni̱ si̱ gaꞌnê sanꞌanj an riñan nej suj, daꞌnga ni̱ si̱ gaꞌnï̂n si gìrìꞌ nej sí dânj gu̱ru̱ꞌman yiꞌî nej sôꞌ ni̱ ga̱ta̱j nej sôꞌ si ûta huin nej sôꞌ, ni̱ gidigân nej sôꞌ si-nùguànꞌ Ma̱ꞌan Ñaꞌanj an dàj rûnꞌ gidigân nej ñûnj nej na̱nj ánj.
Dadinꞌ taj nej sôꞌ si huin nej sôꞌ si-musû Ma̱ꞌan Cristo, dadinꞌ gidigân nej sôꞌ si-nùguànꞌ Ma̱ꞌan Ñaꞌanj an sani̱ huin nej sôꞌ sí gidigañuꞌunj un.
Ni̱ sê sa ga̱huin ña̱ꞌanj ruhuôꞌ huin, dadinꞌ sichre ni̱ giꞌhia si huin dàj rûnꞌ huin ꞌngo̱ ángel nda yigï̀n chre hua.
Huê danj ni̱, si̱ guruguiꞌ chìꞌ ruhuôꞌ si nej sí gunânj gi̱tsi riñan sichre ni̱ giꞌhiaj nej sôꞌ dàj rûnꞌ giꞌhiaj nej sí gunânj gi̱tsi riñan Ma̱ꞌan Ñaꞌanj an; sani̱ neꞌ rùkù ni̱ gùrùguìꞌ si huin nej sôꞌ sí gidigañuꞌunj un.
Dàj rûnꞌ giranꞌ sa̱ñu̱n nej apóstol nìkòꞌ rukû Ma̱ꞌan Jesús huê danj giranꞌ sa̱ñu̱n PabloAꞌngô ñûn gatâ: Ni̱ gàꞌ si ꞌngo̱ nej suj si̱ ganï̂n ruhuâ si sinûn mánj; ni̱ si huê danj ganï̂n ruhuâ nej suj, ni̱ ga̱ꞌhue si ga̱nï̱n ruhuâ nej suj si sinûn na̱nj ánj.
Nuguanꞌ gaꞌmînj, ni̱ sê Ma̱ꞌan Señor huin sa rikî gaꞌmînj, man si gaꞌmin sinún ma̱ꞌán, si̱ huin ruhuâj ga̱ꞌmi̱n hueꞌê rayiꞌî ma̱ꞌan na̱nj ánj.
Dadinꞌ ûta gàꞌì nej síi gaꞌmin hueꞌê rayiꞌî nej ma̱ꞌan nej sôꞌ, huê danj ni̱ gaꞌmin hueꞌê rayiꞌî ma̱ꞌán.
Ûta hueꞌê chru̱n nej suj, sani̱ nùkuaj ruhuâ nej suj niꞌin nej suj nej sí aꞌmin sinún.
Ni̱ hua̱ nùkuaj ruhuâ nej suj niꞌin nej suj nej sí giꞌhiaj guesâ si gi̱ꞌhiaj sun chre nej suj riñan nej sôꞌ, ni̱ garânj sun nej sôꞌ si guesâ nej suj guendâ ga̱huin yi̱ruꞌhue nej sôꞌ, ni̱ garânj yina nej suj si ga̱na̱ka̱j nej sôꞌ siꞌhiaj nej suj, ni̱ garânj yina nej suj si gàꞌnï̀nꞌ nej sôꞌ riñan nej suj, ni̱ garânj yina nej suj si ga̱ra̱ꞌhui nej sôꞌ riñan nej suj.
Ni̱ giriꞌí sinàꞌàj a gàtà dànanj gu̱nïn nej suj, sani̱ nitaj si gisîj ruhuâ nej ñûnj gi̱ꞌhiaj nej ñùnj dànanj nga nej suj mánj.Sani̱ ñan nitaj si yuꞌhuiꞌ aꞌngô nej sôꞌ ga̱ꞌmi̱n nej sôꞌ ngà nej suj huê danj ni̱ nitaj si guyuꞌhuí ga̱ꞌmi̱n dànanj nga nej suj mánj.
Sí aꞌmin nânj hebreo huin nej sij nîꞌ. Huè danj na̱nj gaꞌmînj nânj hebreo na̱nj ánj. Sí israelita huin nej sij nîꞌ. Huê danj huín nej na̱nj ánj. Daꞌnin si̱ꞌnï̱n Abraham huin nej sij nîꞌ. Huê danj huín nej na̱nj ánj.
Huin nej sij si-musû Ma̱ꞌan Cristo nîꞌ. Ni̱ dànanj huín doj si-musû Ma̱ꞌan Cristo gàꞌ daꞌ nej sij, (ni̱ gaꞌmînj dàj rûnꞌ gaꞌmin sí sinúun). Sani̱ dànanj ûta giꞌhiaj sûnj gàꞌ daꞌ nej sij, ni̱ dànanj ûta gàꞌì gatu dukuâ gaꞌa gàꞌ daꞌ nej sij. Ni̱ dànanj ûta gàꞌì gañûnj gàꞌ daꞌ nej sij, ni̱ ûta gàꞌì ruhuâ gàhuìj rayiꞌî Ma̱ꞌan Jesús.
Gàꞌ gisîj ùnꞌùnꞌ gañûnj giꞌhiaj nej judío, ni̱ daꞌ ñùn gutaꞌ nej sij ko̱ yinunꞌ ga̱ꞌanj nneꞌe yichrâ.
Huàꞌnï̀nj duguañun nej sij ngà rutsìi ñùnj; ꞌngo̱ ñùn garrûn nej sij hiëj ñùnj; ni̱ huàꞌnï̀nj ganagaꞌ barkû nùnj huâ ruhuâ nnee, ni̱ ꞌngo̱ ñanꞌan ni̱ ꞌngo̱ gui gitá barkû nùnj hua riñan nne ña̱ꞌa̱nj ni̱ ganï̂n ruhuâj si si̱ gananinj gàꞌ mánj;
ûta gaché nûnj, ni̱ ûta ha̱i̱ hua ruhuâ kïn gachînj, ni̱ ûta mân sí tu̱u chrej gachê, ni̱ ûta ha̱i̱ hua riñânj giꞌhiaj nej sí màn yiñân, ni̱ ûta ha̱i̱ hua riñânj giꞌhiaj nej sí nàsìnùnj un, ni̱ huê danj na̱nj ga ha̱i̱ riñânj nga gané ruhuâ yumanꞌ snàꞌànj an giꞌhiaj nej guiì, huê danj na̱nj ga ha̱i̱ riñânj nga gachê riñan hioꞌó nàkòo, huê danj na̱nj ga ha̱i̱ riñânj nga huâ riñan nne ña̱ꞌa̱nj, huê danj na̱nj ga ha̱i̱ nga giꞌnï̂n siganï̂nj nej dinï̂nt huin sí gidigañuꞌunj un;
ûta giꞌhiaj sûnj ni̱ ûta gininâ, ûta ganarîj nnej e riñânj, ni̱ huê danj na̱nj ûta ganachinj yiꞌnaa rikí ni̱ ûta ganakó nnee, ûta gàꞌì ga gìnìnè, ni̱ ûta ganûn nuhuij ñùnj ni̱ ganahuij siganꞌán.
Sani̱ hua na̱nj ga̱chin gànànï̀nj aꞌngô nej sa giranꞌán, ni̱ daꞌ gui, ni̱ ûta huin ruhuâj niꞌín daranꞌ nej dinï̂nt huin si-nùhuì Ma̱ꞌan Jesús.
Hiôꞌ ni̱ man ꞌngo̱ rïn nej suj chru̱n ga̱ꞌna̱nꞌ nga na̱nj nînꞌ, ni̱ ñùnj ni̱ nitaj si chrùnj ga̱ꞌna̱nj nga ûnꞌ, ni̱ si hua̱ ꞌngo̱ sí giꞌhiaj gininj aꞌngô nej dinï̂nt riñan gakï̱nꞌïn, ni̱ nitaj si chrùnj ga̱ꞌman ruhuâj niꞌín sí giꞌhiaj gininj dinï̂nt dânj riñan gakï̱nꞌïn ràꞌ saj ûnꞌ.
Ni̱ si hua̱ ꞌngo̱ sa ràyìꞌì ga̱ꞌmi̱n hueꞌé, ni̱ dànanj dùgùnàj huaj si gàtà si huín sí ninaj chre na̱nj ánj.
Ni̱ hua̱ ni̱ña̱n si ga̱ꞌmi̱n hueꞌêꞌ ni̱ ga̱chro̱ꞌ chraꞌa riñan Ma̱ꞌan Ñaꞌanj huin Rej Ma̱ꞌan Señor Jesús daranꞌ diû, ni̱ niꞌin Ma̱ꞌan si gaꞌmînj nuguanꞌ yàngàꞌa.
Nga gané ruhuâ yumanꞌ snàꞌànj Damasco, ni̱ ganï̂n gobernador ni̱ka̱j su̱n riñan Rey Aretas nej sí du̱gumîn ñùnj, guendâ ruhuâ nej sôꞌ gi̱daꞌa nej sôꞌ ñùnj;
ni̱ gaꞌnḯn nej dinï̂nt ñùnj ruhuâ ꞌngo̱ yugûti ni̱ guduninj nej sôꞌ ñùnj riñan bentana tàj riñan hiëj yìngà xi nu̱n rukû yumanꞌ snàꞌànj dânj, huê danj ni̱ gahuij neꞌ ye̱ꞌe ni̱ gananînj ni̱ nun gìrìꞌ nej sij gi̱daꞌa nej sij ñùnj mánj.
Sa ganï̂n Ma̱ꞌan Ñaꞌanj an riñan PabloNitaj si dùgùnàj huaj si ga̱ꞌmi̱n hueꞌé rayiꞌí ma̱ꞌán mánj; sani̱ gànàtàj rayiꞌî sa ganï̂n ma̱ꞌan Ñaꞌanj an riñânj ni̱ rayiꞌî sa gi̱ni̱ꞌín giꞌhiaj Ma̱ꞌan Ñaꞌanj an.
Niꞌín ꞌngo̱ sí nìkòꞌ rukû Ma̱ꞌan Cristo, ni̱ gàꞌ gachín yìgànꞌanj hioꞌo gahuin nga guxun Ma̱ꞌan Ñaꞌanj an gaꞌanj sôꞌ nda ñan hua̱ huàꞌnï̀nj yàtàꞌa, ni̱ si gaꞌanj sôꞌ hiuj dânj ngà nneè kú sòꞌ nîꞌ. Ni̱ dàj huaj sani̱ nun niꞌín mánj, ni̱ si gaꞌanj sôꞌ man ngà nanè nimân sôꞌ hiuj dânj nîꞌ. Ni̱ dàj huaj sani̱ nun niꞌín mánj; ꞌngo̱ rïn Ma̱ꞌan Ñaꞌanj an huin sa niꞌin na̱nj ánj.
Ni̱ ginikaj Ma̱ꞌan Ñaꞌanj an gaꞌanj sôꞌ yumanꞌ ña̱ꞌa̱nj, ni̱ gunïn sôꞌ nuguanꞌ si̱ girîꞌ gànàtòꞌ mánj, nuguanꞌ si̱ gaꞌhue gànàrìꞌ síi dàj gànàtàꞌ sôꞌ mánj.
Rayiꞌî sí danj huin si ga̱ꞌmi̱n hueꞌê; sani̱ si̱ gaꞌhue ga̱ꞌmi̱n hueꞌé rayiꞌî ma̱ꞌán mánj, sa gàtà huin si huín sí ninaj doj.
Sani̱ si ruhuâj ga̱ꞌmi̱n hueꞌé, rayiꞌî ma̱ꞌán ni̱ sê man si gaꞌmînj guendâ nitaj si chrùnj ga̱na̱ka̱j guendâj dàj giꞌhia mánj, dadinꞌ nuguanꞌ yàngàꞌa huin sa ga̱ꞌmi̱n; sani̱ si̱ gaꞌmînj nej gàꞌ mánj, daꞌnga ni̱ si̱ gi̱ꞌhia si ga̱nï̱n ruhuâ aꞌngô nej sôꞌ si ûta gahuín doj àsìj nâ, gàꞌ daꞌ sa giꞌhia hia̱j, ni̱ dàj gunïn aꞌngô nej guiì rayiꞌí.
Daꞌnga ni̱ sê rayiꞌî sa nìko gidigân Ma̱ꞌan Ñaꞌanj an riñânj gi̱ꞌhiaj si ga̱na̱chi nika maꞌán ni̱ ga̱nï̱n ruhuâj si huín ꞌngo̱ sí nìko xi, ni̱ dàj rûnꞌ giꞌhiaj tanj an nga gaꞌan nneè ku huê danj ûta giranꞌ sàñùnj, dadinꞌ garaꞌhui ꞌngo̱ si-musû sichre yiꞌnḯn riñânj; daꞌnga ni̱ si̱ ganï̂n ruhuâj si ûta huín doj;
ni̱ gàꞌ gisîj huàꞌnï̀nj gachín nìꞌhia riñan Ma̱ꞌan Señor si ga̱ꞌne sañun dânj riñânj.
Ni̱ gata gu̱nḯn: Ga̱ nùkuaj ruhuâꞌ dadinꞌ ûta nìko sunuj u ri̱kij riñanꞌ, dadinꞌ nga gininaj ruhuâꞌ ni̱ dànanj nìko gìrìkìj si-guesâj riñanꞌ, huê rayiꞌî dan ni̱ dànanj ga̱ꞌmi̱n hueꞌé rayiꞌî ma̱ꞌán nga nitaj guesâ riñânj, daꞌnga ni̱ gùyùmàn si-guesâ Ma̱ꞌan Cristo riñânj.
Rayiꞌî dan, ni̱ guendâ ꞌì ruhuâj niꞌín Ma̱ꞌan Cristo ni̱ dànanj ganahuin nìhiàꞌ ruhuâj nga ꞌhia si ga̱na̱huij si guesâj, ni̱ huin nìhiàꞌ ruhuâj nga ranꞌ nej guiì ñùnj, nga hua sa ga̱chin riñânj, nga gata ra̱ꞌa nej sij ñùnj; nga ûta huin ruhuâj; dadin nga ꞌhia si nitaj guesâ riñânj ni̱ dànanj ûta ganahuin nùkua giꞌhiaj Ma̱ꞌan Ñaꞌanj an.
Ûta huin ruhuâ Pablo niꞌin sôꞌ nej dinï̂nt nne ruhuâ yumanꞌ snàꞌànj CorintoGaꞌmînj dàj rûnꞌ gaꞌmin ꞌngo̱ sí naꞌhue ga̱ya̱ka̱j guendâ rayiꞌî guendâ gaꞌmin hueꞌé rayiꞌî ma̱ꞌán; ni̱ nej suj giꞌhiaj guesâ si gàꞌmìn dànanj, nej suj daꞌhui ga̱ꞌmi̱n hueꞌê rayiꞌí; dadinꞌ sê si̱ huín sí ninaj doj gàꞌ daꞌ nej sí gataj si huin nej sôꞌ sí gaꞌanj gi̱di̱gân si̱nï̱n, nùnj huin si huín sí ninaj chre.
Ni̱ dàj rûnꞌ ga daranꞌ sa giꞌhiaj ꞌngo̱ sí gaꞌanj gi̱di̱gân si̱nï̱n, huê danj ga nej sa giꞌhia giniꞌin nej suj ni̱ ganahuin nej guiì giꞌhiâ siganï̂nj nej suj ni̱ ûta nùkuaj ga ruhuâj, ni̱ ga nej daꞌngaꞌa giꞌhiâ, ni̱ gahuin ña̱ꞌanj ruhuâ nej suj rayiꞌî nej sa giꞌhia dadinꞌ ganahuin nej guiì orâ chre giꞌhia siganï̂nj nej suj.
Gi̱nikaj nej suj nimân nìko rayiꞌí si giꞌhia si ginaꞌan ruhuâ nej suj, sani̱ man ꞌngo̱ rïn sa giꞌhia ngà nej suj huin si gunâj rùkù nej suj riñan aꞌngô nej dinï̂nt huin si-nùhuì Ma̱ꞌan Jesús, rayiꞌî guendâ nun gàchìn si gu̱ru̱gûñuꞌunj nej suj ñùnj.
Gataj Pablo si ga̱ꞌa̱nj gi̱ni̱ꞌhiaj sôꞌ dukuán huàꞌnï̀nj ñan màn nej dinï̂ntHia̱j ruꞌhuaj, ni̱ gàꞌ hua yuguí guendâ gùchìj dukuán huàꞌnï̀nj ïn ñan màn nej suj; sani̱ si̱ giꞌhia si gùtï̀nꞌ staꞌu nej suj, dadinꞌ nitaj si gaꞌnḯn ñanj siꞌhiaj nej suj mánj, ngà nej suj huin ruhuaj gàꞌmìn, dadinꞌ sê daꞌní sí dânj huin sa gàꞌhuìꞌ sanꞌanj an riñan sôꞌ mánj, ma̱ꞌan sôꞌ huin si daꞌhui gàꞌhuìꞌ sanꞌanj an riñan daꞌní sôꞌ.
Ni̱ rayiꞌî dan ni̱ dànanj nìhiàꞌ hua ruhuâj gùtï̀nj si-sànꞌàn rayiꞌî nej suj, ni̱ huê danj na̱nj nitaj si ga̱huin si ga̱ra̱n sûnj doj si-guesâj rayiꞌî nej suj dadinꞌ ꞌì ruhuâj niꞌín ma̱ꞌan nimân nej suj. Nùnj huin si do̱j hua ꞌì ruhuâ nej suj niꞌin nej suj ñùnj.
Sani̱ niꞌín si ga̱ ruhuâ nej suj rayiꞌî sa gatâ, dadinꞌ nun gùtï̀nꞌ nej suj si-sànꞌànj nej suj giꞌhiâ. Sani̱ hua̱ da̱ꞌa̱j nej sôꞌ taj, si ûta sàꞌ chrùnj dàj giꞌhia rayiꞌî dan ni̱ gininj nej suj yinùu giꞌhia gataj nej sôꞌ,
nga gaꞌnï̂n guchiꞌ gi̱ni̱ꞌhiaj aꞌngô nej sôꞌ ñan màn nej suj ni̱ giꞌhia si gi̱di̱gañuꞌunj nej sôꞌ ni̱ gaꞌnêj nej sôꞌ si-sànꞌànj nej suj na̱nj nînꞌ.
Ni̱ gachín nìꞌhia riñan Tito si gùchìꞌ gi̱ni̱ꞌhiaj sôꞌ ñan màn nej suj, ni̱ gaꞌnï̂n guchiꞌ aꞌngô dinï̂nt ngà sôꞌ. Ni̱ gaꞌnêj ya̱ꞌ Tito sanꞌanj an riñan nej suj na̱nj nînꞌ. Ni̱ sê gu̱ña̱n giꞌhiaj sun nguèj ñùnj ràꞌ saj ûnꞌ. Ni̱ gu̱ña̱n ganï̂n ruhuâ nguèj ñûnj ràꞌ saj ûnꞌ.
Ganï̂n ruhuâ nej suj si ga̱na̱chi̱nꞌ nej ñûnj nimân nìko rayiꞌî nej ñûnj nînꞌ. Sani̱ giniꞌin Ma̱ꞌan Cristo sa gaꞌmin nej ñûnj; sani̱ daranꞌ nej nuguanꞌ gaꞌmin nej ñûnj ni̱ gaꞌmin nej guendâ ga̱na̱huin nùkuaj ruhuâ nej suj na̱nj ánj.
Yuꞌhuí dadinꞌ si nga gùchìj ñan màn nej suj, ni̱ gànàrìꞌìj si ni̱nï̱n nï̀nꞌ ꞌhiaj nej suj mân nej suj, ni̱ si̱ garanꞌ ruhuâ nej suj sa gàꞌmìn dadinꞌ man si garán nej suj riñan nej duguiꞌ nej suj, gahuin yìkòj ruhuâ nej suj, man si ginaꞌan ruhuâ nej suj, man si guchraꞌ da̱ꞌa̱j nej suj nej duguiꞌ nej suj, ni̱ gaꞌmin yìꞌì nej suj riñan nej duguiꞌ nej suj, gaꞌmin nej suj rayiꞌî nej duguiꞌ nej suj, ni̱ ûta huin nej suj ruhuâ nej suj, ûta aguâj nej suj nej duguiꞌ nej suj;
ni̱ nga nànìkàj ñún gùchìj ñan màn nej suj ni̱ ûta gìrìꞌìj sinàꞌàj a rayiꞌî gakï̱nꞌ giꞌhiaj da̱ꞌa̱j nej suj, ga̱huin ni̱ nda du̱gueꞌé rayiꞌî nej sôꞌ giꞌhiaj gakï̱nꞌïn siganï̂nj nej suj, dadinꞌ nun gànànìkàj ruhuâ nej sôꞌ rayiꞌî nej sa kï̱j giꞌhiaj nej sôꞌ, ni̱ rayiꞌî guendâ gaché sìgìchràꞌ nej sôꞌ ni̱ ûta gahuin ruhuâ nej sôꞌ nngaj nej sôꞌ ngà ahuin na̱nj nej siyànàa.
Guchruj su̱n Pablo riñan nej dinï̂ntHuê nan huin gìsìj huàꞌnï̀nj gùchìj ñan màn nej suj. Ni̱ daranꞌ nej nuguanꞌ gi̱ꞌhiaj hi̱ôꞌ rayiꞌî ꞌngo̱ guiì giꞌhiaj gakï̱nꞌïn ni̱ daꞌhui ga̱ huìj nej si huàꞌnï̀nj guiì giniꞌin yàngàꞌ sa gahuin.
Ni̱ gatâ rayiꞌî nej sí gàꞌ giꞌhiaj gakï̱nꞌïn, ni̱ gatâ riñan daranꞌ nej suj ni̱ dàj rûnꞌ huin si nìkï̀nj ngà nej suj huin, sani̱ nitaj si nìkï̀nj ngà nej suj sani̱ gachrûn ñún riñan nej sí gàꞌ giꞌhiaj gakï̱nꞌïn, ni̱ huê danj na̱nj hua̱j nuguanꞌ nânj riñan nej suj, ni̱ asàꞌ guchí ñan màn nej suj ni̱ si dànanj huaj siganï̂nj nej suj ni̱ si̱ ginikâ nimân nìko ngà sa giꞌhiaj nej suj mánj.
Sa ruhuâ nej suj gi̱ni̱ꞌin nej suj huin si yàngàꞌ hia ni̱ Ma̱ꞌan Cristo huin sa giꞌhiaj gaꞌmînj dànanj riñan nej suj. Ni̱ Ma̱ꞌan Cristo ni̱ sê do̱j dànanj ga̱ꞌmin riñan nej suj mánj, dadinꞌ dànanj ûta nùkuaj ga̱ꞌmin riñan nej suj gàꞌ na̱nj ánj.
Dadinꞌ yàngàꞌ ni̱ Ma̱ꞌan Cristo ni̱ huin ꞌngo̱ sí nitaj guesâ nga godokoꞌ nej sij riñan rugutsìi Ma̱ꞌan, sani̱ ngà si-nùkuaj Ma̱ꞌan Ñaꞌanj an ni̱ nne nìꞌnaj. Ni̱ huê danj na̱nj nej ñûnj ni̱ nitaj guesâ nej ñûnj, sani̱ ñan ni̱ka̱j duguiꞌ nej ñûnj ngà Ma̱ꞌan Cristo ni̱ ganahuin nùkuaj nej ñûnj giꞌhiaj Ma̱ꞌan Ñaꞌanj an guendâ gu̱na̱nj gi̱tsi nej ñûnj riñan nej suj.
Na̱di̱giꞌñûn nej suj ma̱ꞌan nej suj si yàngàꞌ hia guyumân ruhuâ nej suj niꞌin nej suj Ma̱ꞌan Ñaꞌanj an; ni̱ ga̱na̱ka̱j guendâ nej suj dàj hua nej ma̱ꞌan nej suj. Ni̱ nun niꞌin nej suj dàj hua nej ma̱ꞌan nej suj ni̱ nun niꞌin nej suj si nne Ma̱ꞌan Cristo ruhuâ nimân nej suj ràꞌ saj ûn. Ni̱ si nun niꞌin nej suj ni̱ ruhuaj ga̱ta si nitaj Ma̱ꞌan Cristo nne ruhuâ nimân nej suj mánj.
Gànàꞌhuì si gi̱ni̱ꞌin nej suj si nun gi̱rë̱ꞌ nej ñûnj dadinꞌ nne Ma̱ꞌan Cristo ruhuâ nimân nej ñûnj.
Ni̱ gachín nìꞌhiaj nej ñûnj riñan Ma̱ꞌan Ñaꞌanj an si gu̱ru̱gûñuꞌun ni̱ si̱ giꞌhiaj nej suj gàꞌ si ꞌngo̱ sa aꞌnanꞌan, ni̱ sê si̱ huin ruhuâ nej ñûnj si ga̱ta̱j nej suj si huin nej ñûnj sí gàꞌ gunukuaj dunahuij si-su̱n, sa ruhuâ nej ñûnj huin si nej suj ni̱ ga̱huin chru̱n nej suj gi̱ꞌhiaj nej suj sa sàꞌa, ni̱ nùnj huin si dàj rûnꞌ giꞌhiaj sí girëꞌ giꞌhiaj nej ñûnj sani̱ ga̱ꞌhue gùnùkuaj nej ñûnj du̱nahuij nej ñûnj si-su̱n nej ñûnj.
Dadinꞌ nej ñûnj ni̱ si̱ gaꞌhue gu̱nï̱nꞌ nej ñûnj ngà nuguanꞌ yàngàꞌa ni̱ sa giꞌhiaj nej ñûnj huin si du̱naꞌhuej nej ñûnj rayiꞌî nuguanꞌ yàngàꞌa.
Ni̱ rayiꞌî dan ni̱ gahuin nìhiàꞌ ruhuâ nej ñûnj si gahuin nej ñûnj sí nitaj guesâ nìko, ni̱ dànanj garanꞌ ruhuâ nej ñûnj si ganahuin nùkuaj nej suj; ni̱ hua̱ na̱nj gachín nìꞌhiaj nej ñùnj rayiꞌî nej suj si hueꞌê na̱gi̱ꞌhiaj ni̱ka̱ nej suj ma̱ꞌan nej suj riñan Ma̱ꞌan Ñaꞌanj an.
Nga nï̀nꞌ gàchin gùchìj ñan màn nej suj ni̱ gachrûnj ñanj karta nan hua riñan nej suj, ni̱ nga gùchìj ñan màn nej suj ni̱ si̱ garânj sûnj nuguanꞌ nùkuaj nga gàꞌmìn, sani̱ si ruhuâj ni̱ ga̱ꞌhue gàꞌmìn nuguanꞌ nùkuaj riñan nej suj dadinꞌ ni̱ka̱j sùnj riñan nej suj giꞌhiaj Ma̱ꞌan Señor guendâ na̱gi̱ꞌhiaj nùkua ruhuâ nej suj, ni̱ sê si̱ riki Ma̱ꞌan Señor suun riñânj guendâ gi̱ꞌhia si ga̱ꞌa̱nj ni̱ꞌhia nej suj mánj.
Gaꞌnḯn sij nuguanꞌ ni̱ꞌña̱nj ganahuij ni̱ gaꞌmin hueꞌê sij riñan nej dinï̂ntDu̱naꞌhuí nuguanꞌ ga̱ta̱ gu̱nïn nej suj na̱nj di̱nï̂nj, ga̱ nìhiàꞌ ruhuâ nej suj, ni̱ na̱gi̱ꞌhiaj ni̱ka̱ nej suj ma̱ꞌan nej suj, nàgàꞌhuìꞌ nej suj nuguanꞌ nùkuaj rûhua riñan nej duguiꞌ nej suj, ni̱ gu̱ña̱n ga̱nï̱n ruhuâ nej suj; ni̱ ga̱ dïnꞌïnj gimàn nej suj ngà nej duguiꞌ nej suj, ni̱ Ma̱ꞌan Ñaꞌanj an gi̱ꞌhiaj hua dïnꞌïnj ni̱ Ma̱ꞌan Ñaꞌanj hua̱ ꞌì ruhuâ niꞌin nêꞌ ga̱ne ngà nej suj.
Ni̱ gaꞌnḯn daranꞌ nej dinï̂nt nìkòꞌ rukû Ma̱ꞌan Cristo ꞌngo̱ nuguanꞌ ni̱ꞌñanj an huaj riñan nej suj.
Si-su̱nu̱j Ma̱ꞌan Señor Jesús, ni̱ sa ꞌì ruhuâ Ma̱ꞌan Ñaꞌanj an, ni̱ Ma̱ꞌan Espíritu Santo ga̱ne ni̱ gi̱nikaj duguiꞌij ngà daranꞌ nej suj. Ni̱ huê danj huin na̱nj ánj.
<font color=teal size=-1><b>Ñanj kartâ nânj huin gachrûn Apóstol Pablo riñan nej</b></font><font color=teal>GÁLATAS</font>Gaꞌnḯn Pablo nuguanꞌ ni̱ꞌña̱nj an riñan nej dinï̂nt nne ruhuâ yumanꞌ snàꞌànj GalaciaÑùnj huin Pablo, sí gaꞌanj gi̱digân si̱nï̱n si-nùguànꞌ Ma̱ꞌan Ñaꞌanj an ni̱ sê nej síi gaꞌnḯn gaꞌân ni̱ sê nej síi gachrûn su̱n ñùnj mánj, sa gaꞌnḯn gaꞌân ni̱ sa gachrûn su̱n ñùnj huin Ma̱ꞌan Jesucristo Ma̱ꞌan sa ganaꞌnï̂nj siganï̂nj nej nîman giꞌhiaj Ma̱ꞌan Ñaꞌanj an,
ni̱ gaꞌnḯn daranꞌ nej dinï̂nt nne ngàj nuguanꞌ ni̱ꞌñanj an huaj riñan nej suj huin si-nùhuì Ma̱ꞌan Jesús nne riñan hioꞌó Galacia:
Ma̱ꞌan Ñaꞌanj an ri̱ki̱ sunuj u ni̱ gi̱ꞌhia si ga̱ dïnꞌïnj ruhuâ nej suj dadinꞌ huê Ma̱ꞌan huin Rej nêꞌ ni̱ huej huin Rej Ma̱ꞌan Señor Jesucristo.
Ni̱ ga ruhuâ Ma̱ꞌan Señor Jesucristo gahuij rayiꞌî si-ga̱kïnꞌ nêꞌ guendâ gi̱ꞌhia si ga̱na̱ni̱n nêꞌ riñan nej gakï̱nꞌ kï̱j hua hua̱ diû nneꞌ hia̱j, dadinꞌ huê dànanj huin sa garanꞌ ruhuâ Ma̱ꞌan Reꞌ Ñaꞌanj an,
ni̱ riñan Ma̱ꞌan huin sa ga̱ꞌmi̱n hueꞌê nêꞌ nìgànj nï̀nꞌ. Ni̱ huê danj huin na̱nj ánj.
Nitaj aꞌngô nuguanꞌ gi̱ꞌhiaj ga̱na̱ni̱n nej guiìÛta gahuin ña̱nꞌanj ruhuâj dadinꞌ do̱j sînj diû gachin ni̱ gàꞌ gahuin anêj nej suj riñan Ma̱ꞌan Ñaꞌanj an, dadinꞌ huê Ma̱ꞌan gakḯn gaꞌnaꞌ nej suj ngà sunuj giꞌhiaj Ma̱ꞌan Cristo ngà nej suj, sani̱ nadaꞌa nej suj aꞌngô nuguanꞌ ganï̂n ruhuâ nej suj si gi̱ꞌhia ga̱na̱ni̱n nej suj.
Yàngàꞌ ni̱ nitaj si hua̱ aꞌngô nuguanꞌ gi̱ꞌhiaj ga̱na̱ni̱n nej guiì mánj, sa huaj huin si hua̱ aꞌngô nej sí duguachej ruhuâ nej suj ni̱ giꞌhiaj daꞌ goꞌngo̱ nej suj dàj guyumân ruhuâ nej suj, ni̱ giꞌhiaj nej sôꞌ dànanj guendâ ruhuâ nej sôꞌ si ga̱che̱j ruhuâ nej suj daꞌnga ni̱ si̱ ginikòꞌ nej suj rukû nuguanꞌ gidigân Ma̱ꞌan Cristo.
Nùnj huin si nej ñûnj, ni̱ nùnj huin si ꞌngo̱ ángel gininj gaꞌnaꞌ yàtàꞌa na̱du̱na̱ gi̱di̱gân aꞌngô nuguanꞌ gi̱ꞌhiaj ga̱na̱ni̱n nej guiì ni̱ ni̱nï̱n huaj gàꞌ daꞌ nuguanꞌ gidigân si̱nï̱n nej ñûnj, ni̱ ga̱ꞌna̱ꞌ kastîgu riñan sôꞌ gi̱ꞌhiaj Ma̱ꞌan Ñaꞌanj an.
Ni̱ huê dàj rûnꞌ gataj si̱nï̱n nej ñûnj, ni̱ hue danj gataj ñún gu̱nïn nej suj, ni̱ si hua̱ ꞌngo̱ sí ni̱nï̱n gidigân nuguanꞌ gi̱ꞌhiaj ga̱na̱ni̱n nej guiì dàj rûnꞌ hua nuguanꞌ gidigân si̱nï̱n nej ñûnj riñan nej suj, ni̱ ga̱ꞌna̱ꞌ kastîgu riñan sôꞌ gi̱ꞌhiaj Ma̱ꞌan Ñaꞌanj an na̱nj ánj.
Nitaj si naꞌhuí, si ga̱ꞌmi̱n hueꞌê nej guiì rayiꞌî mánj, sa ruhuâj huin si ga̱ꞌmi̱n hueꞌê Ma̱ꞌan Ñaꞌanj an rayiꞌí, ni̱ nitaj si huin ruhuâj si gùnàj hueꞌé riñan nej guiì mánj, sa huin ruhuâj huin si gùnàj hueꞌê riñan Ma̱ꞌan Ñaꞌanj an na̱nj ánj.
Dàj gahuin nga guchiꞌ Pablo gahuin sôꞌ apóstolRuhuâj si gi̱ni̱ꞌin nej suj di̱nï̂nj, si gaꞌmînj nuguanꞌ gi̱ꞌhiaj ga̱na̱ni̱n nej guiì riñan nej suj, ni̱ sê nuguanꞌ giri ra̱ nej guiì huin gaꞌmînj;
ni̱ sê síi gidigân riñânj ni̱ sê síi rikî nuguanꞌ dânj ganahuin ra̱ꞌá dadinꞌ Ma̱ꞌan Jesucristo huin sa gidigân riñânj.
Dadinꞌ gàꞌ giniꞌin nej suj dàj giꞌhiâ nga giꞌnï̂n riki chrej yìñànj nikaj nej judío, ni̱ ûta ginikó gata rùhuàj si-nùhuì Ma̱ꞌan Ñaꞌanj an, ni̱ gàꞌ ꞌngo̱ dunahuî nej guiì nìkòꞌ rukû Ma̱ꞌan Cristo;
nga gané país Israel ni̱ nga giꞌnï̂n riki chrej yìñànj ni̱ka̱j nej judío ni̱ dànanj niꞌín doj gàꞌ daꞌ nej sí gu̱ña̱n añûn ruhuâ ngàj, ni̱ dànanj ûta dagahuín doj chrej yìñànj gidigân nej yí gàꞌ daꞌ aꞌngô nej judío.
Ni̱ Ma̱ꞌan Ñaꞌanj an huin sa garanꞌ ruhuâ niꞌin ñùnj, ni̱ àsìj nga ginûnj riki nnî ni̱ gàꞌ hua̱ yu̱guí giꞌhia, ni̱ ganï̂n su̱nu̱j ruhuaj ni̱ gakï̱n ñùnj,
ni̱ gidiganj Ma̱ꞌan Daꞌnin riñânj, ni̱ huê dan ni̱ gaꞌanj gànàtàj rayiꞌij siganï̂nj nej guiì nàsìnùnj un, sani̱ nun ga̱ꞌa̱nj gàchìnj naꞌân nej síi dàj gi̱ꞌhiâ nga gànànï̀nj rayiꞌij mánj.
Ni̱ gàꞌ nun gàꞌàn yumanꞌ snàꞌànj Jerusalén ñan màn nej sôꞌ gaꞌanj gi̱di̱gân si̱nï̱n si-nùguànꞌ Ma̱ꞌan Ñaꞌanj an mánj, ñan gaꞌanj sìnï̀nj huin riñan hioꞌó Arabia, huê dan ni̱ gunumân ñún yumanꞌ snàꞌànj Damasco.
Neꞌ rùkù ni̱ nda gachîn huàꞌnï̀nj hioꞌo ni̱ gaꞌân ruhuâ yumanꞌ snàꞌànj Jerusalén dadinꞌ ruhuâj ga̱na̱rï̱snaꞌan nga Pedro, ni̱ gané yi̱nu̱nꞌ gui ngà sôꞌ;
sani̱ nun gi̱ni̱ꞌín riñan aꞌngô nej sôꞌ gaꞌanj gi̱di̱gân si̱nï̱n mánj, man sôꞌ giniꞌín huin Jacobo dinḯn Ma̱ꞌan Señor Jesús.
Ni̱ niꞌin Ma̱ꞌan Ñaꞌanj an si yàngàꞌ hia huin nej nuguanꞌ gatâ ni̱ nitaj si gidigañuꞌûn mánj.
Ni̱ neꞌ rùkù ni̱ gaꞌan riñan hioꞌó Siria ngà riñan hioꞌó Silisia.
Sani̱ nun gànàrìꞌ duguiꞌí ngà nej dinï̂nt huin si-nùhuì Ma̱ꞌan Jesús nne estado judea, sa huaj huin si gàꞌ niꞌin nej sôꞌ Ma̱ꞌan Cristo.
Man nuguanꞌ gunïn nej sôꞌ huin: “Sí gata rùhuà niꞌin nêꞌ ni̱ sí dunahuij nej dinï̂nt gimân diû gâchin, hia̱j ni̱ gananï̂n sôꞌ riñan nej guiì si gùyùmàn ruhuâ ninj niꞌin Ma̱ꞌan Cristo.”
Ni̱ rayiꞌí ni̱ gaꞌmin hueꞌê nej sij riñan Ma̱ꞌan Ñaꞌanj an.
Ganahuin ra̱ꞌa aꞌngô nej apóstol PabloHuê danj ni̱ gachîn nda yìgànꞌanj hioꞌo ni̱ gaꞌanj ñún ruhuâ yumanꞌ snàꞌànj Jerusalén ni̱ gaꞌanj Bernabé ngàj, ni̱ huê danj na̱nj gaꞌanj Tito ngàj.
Sani̱ gaꞌan ñan màn nej sôꞌ ganï̂n ruhuâ si huin nej sôꞌ doj, dadinꞌ giꞌhiaj Ma̱ꞌan Ñaꞌanj an garânj daꞌngaꞌ ruhuâj si ña̱ꞌa̱n huaj ga̱ꞌa̱nj gi̱di̱gân riñan nej sôꞌ, dàj hua nuguanꞌ gidigán riñan nej guiì nàsìnùnj un, ni̱ nuguanꞌ dânj huin nuguanꞌ gi̱ꞌhiaj ga̱na̱ni̱n nej guiì.
Ni̱ ni̱ka̱j duguiꞌí ngà Tito, ni̱ sôꞌ huin sí ꞌna̱ꞌ yumanꞌ Grecia, sani̱ gàꞌ danj ni̱ nun gi̱ꞌhiaj guesâj si gàꞌnèꞌ sôꞌ nnïnj arán raa̱ nneè nàꞌàj sôꞌ mánj;
sani̱ gàꞌ do̱j sînj nun gùyùmàn ruhuâ nej ñûnj da̱gahuin nej ñûnj nuguanꞌ gataj nej sôꞌ, guendâ ruhuâ nej ñûnj si ga̱ gè nuguanꞌ yàngàꞌ gi̱ꞌhiaj ga̱na̱ni̱n nej guiì gùchij riñan nej suj.
Sani̱ rayiꞌî nej sí ganï̂n ruhuâ si huin nej sôꞌ doj riñan nej guiì aꞌngô diû ni̱ nitaj si ganahuij ruhuâj niꞌín nej sôꞌ; dadinꞌ Ma̱ꞌan Ñaꞌanj an ni̱ nitaj si giꞌhiaj ni̱nïnj nej guiì, ni̱ nej sí ganï̂n ruhuâ si huin nej sôꞌ doj ni̱ nitaj aꞌngô nuguanꞌ nàkà gidigân nej sôꞌ riñânj mánj.
Dadinꞌ giniꞌin nej sôꞌ si giꞌhiaj Ma̱ꞌan Ñaꞌanj an si gi̱di̱gán si-nùguànꞌànꞌ Ma̱ꞌan riñan nej sí nàsìnùnj un, dàj rûnꞌ gaꞌnïnꞌ sunj riñan Pedro ni̱ giꞌhia si ga̱ꞌa̱nj gànàtaꞌ sôꞌ si-nùguànꞌanj riñan nej judío,
dadinꞌ Ma̱ꞌan Ñaꞌanj giꞌhiaj yu̱gui Pedro guendâ ga̱huin sôꞌ sí ga̱ꞌa̱nj gi̱di̱gân si̱nï̱n si-nùguànꞌanj riñan nej judío, ni̱ huej huin sa giꞌhiaj yu̱gui ñùnj guendâ ga̱ꞌa̱nj gi̱di̱gân sìnï̀nj si-nùguànꞌanj riñan nej guiì nàsìnùnj un,
Ni̱ ganakaj guendâ Santiago, Pedro ni̱ Juan si rikî Ma̱ꞌan Ñaꞌanj an sunuj u riñânj, dadinꞌ nej sôꞌ ni̱kï̱nꞌ riñan nej sôꞌ nìkòꞌ rukû Ma̱ꞌan Cristo, ni̱ ga̱na̱huin ràꞌa nej sôꞌ ñùnj ngà Bernabé, ni̱ gaꞌnḯn nej sôꞌ gaꞌanj nguèj ñûnj riñan nej guiì nàsìnùnj un ni̱ gunâj nej sôꞌ guendâ gi̱digân nej sôꞌ riñan nej judío.
Ni̱ man sa gachín nìꞌhiaj nej sôꞌ riñan nej ñûnj huin si ga̱na̱nun ruhuâ nej ñûnj niꞌin nej ñûnj nej guiì ranꞌ àko; ni̱ nga giniꞌín nej guiì ranꞌ àko ni̱ ûta hio guruguñuꞌun riñan ninj.
Ranꞌ Pablo Pedro nga nne nguèj sij ruhuâ yumanꞌ AntioquíaSani̱ nga guchiꞌ Pedro ruhuâ yumanꞌ snàꞌànj Antioquía, ni̱ ri̱ña̱n, ri̱ña̱n gatâ gu̱nïn sij si nitaj si dùgùnàj hua sa giꞌhiaj sij.
Dadinꞌ nga gaꞌnaꞌ si̱nï̱n Pedro ni̱ ya sij ngà nej sí nàsìnùnj nìkòꞌ rukû Ma̱ꞌan Cristo, sani̱ nga gaꞌnaꞌ aꞌngô nej judío ni̱ka̱j duguiꞌ ngà Santiago ni̱ guxun sij ma̱ꞌan sij ni̱ giꞌhiaj anêj sij ma̱ꞌan sij ni̱ nun ga̱ꞌhue̱j sij ya̱ sij ngà nej sí nàsìnùnj u, dadinꞌ yuꞌhuiꞌ sij niꞌin sij nej judío.
Ni̱ huê danj na̱nj gidigañuꞌunj nej judío dânj aꞌngô nej judío gàꞌ guyumân ruhuâ niꞌin Ma̱ꞌan Cristo, ni̱ nda Bernabé gidigañuꞌunj nej sij.
Sani̱ nga giniꞌín si nitaj si aché ni̱ka̱ nej sij ni̱ nitaj si dagahuin nej sij dàj rûnꞌ gidigân Ma̱ꞌan Cristo, ni̱ màn daranꞌ nej sij ni̱ ri̱ña̱n, ri̱ña̱n gatâ gu̱nïn Pedro: Sòꞌ, “ni̱ huînꞌ judío, sani̱ giꞌhiâꞌ dàj rûnꞌ giꞌhiaj nej sí nàsìnùnj un dadinꞌ nitaj si giꞌhiâꞌ dàj rûnꞌ giꞌhiaj nej judío. Nùnj huin saj ni̱ giꞌhiaj guesâꞌ si nej sí nàsìnùnj un ni̱ da̱gahuin nej sôꞌ chrej yìñànj ni̱ka̱j nej judío ràꞌaj.”
Daꞌhui nej judío gùyùmàn ruhuâ nej sij niꞌin nej sij Ma̱ꞌan Cristo daꞌnga ni̱ gananin nej sijDadinꞌ nêꞌ ni̱ àsìj gaꞌngoꞌ ni̱ huînꞌ judío, ni̱ nitaj si huînꞌ sí gakï̱nꞌïn dàj rûnꞌ huin nej sí nàsìnùnj un,
ni̱ gàꞌ niꞌînꞌ si nej judío ni̱ nùnj huin si dagahuin nej sij sa taj ley sani̱ gàꞌ danj ni̱ si̱ ganarëꞌ si-ga̱kïnꞌ nej sij, dadinꞌ ga̱ꞌhue gànàrë̀ꞌ si-ga̱kïnꞌ nej sij guendâ guyumân ruhuâ nej sij niꞌin nej sij Ma̱ꞌan Cristo, huê danj na̱nj guyumân ruhuâ nej ñûnj niꞌin nej ñûnj Ma̱ꞌan Cristo, ni̱ rayiꞌî dan ni̱ gaꞌhue ganarëꞌ si-ga̱kïnꞌ nej ñûnj, ni̱ sê ley giꞌhiaj ganarëꞌ si-ga̱kïnꞌ nej ñûnj, dadinꞌ gàꞌ si ꞌngo̱ nej guiì si̱ gaꞌhue gànàrë̀ꞌ si-ga̱kïnꞌ giꞌhiaj ley mánj.
Ni̱ si nanaꞌhuiꞌ nej ñûnj Ma̱ꞌan Cristo guendâ na̱du̱rëꞌëj si-ga̱kïnꞌ nej ñûnj, ni̱ hua̱ na̱nj hua̱ gakï̱nꞌïn riñan nej ñûnj, hiôꞌ ni̱ Ma̱ꞌan Cristo huin sa gidigân giꞌhiaj nej ñûnj gakï̱nꞌïn na̱nj nînꞌ. Sê danj huin mánj.
Ni̱ si gatâ si nitaj si niꞌñanj ley, ni̱ neꞌ rùkù ni̱ gata si hua̱ na̱nj niꞌñanj ley, hiôꞌ ni̱ hia ni̱ huín sí giꞌhiaj gakï̱nꞌïn na̱nj ánj.
Guendâ ley ni̱ huín sí gahuiꞌi, dadinꞌ gahuiꞌ nimânj giꞌhiaj ley. Sani̱ hia̱j ni̱ ganahuin nìꞌnàj giꞌhiaj Ma̱ꞌan Jesús.
Nìkòj riñan rugutsìi ngà Ma̱ꞌan Cristo, ni̱ nitaj si ni̱ka̱j su̱n nneè kû riñânj, dadinꞌ Ma̱ꞌan Cristo nikaj su̱n riñânj, ni̱ sa giꞌhiâ ngà nneè kû, ni̱ giꞌhiâ dadinꞌ guyumân ruhuaj niꞌín si Ma̱ꞌan Jesús huin Daꞌní Ma̱ꞌan Ñaꞌanj an, dadinꞌ ꞌì ruhuâ Ma̱ꞌan Cristo niꞌin ñùnj, ni̱ ga ruhuaj gahuij rayiꞌí.
Si̱ gaꞌhue gu̱du̱nâ sunuj riki Ma̱ꞌan Ñaꞌanj an riñânj, dadinꞌ si ley gi̱ꞌhiaj ga̱ꞌhue gànàrë̀ꞌ si-gàkï̀nj, hiôꞌ ni̱ nitaj gue̱nda̱ gahuiꞌ Ma̱ꞌan Cristo mánj.
Si gùyùmàn ruhuôꞌ ni̱ ga̱ꞌhue ga̱na̱huin ro̱ꞌôꞌ Ma̱ꞌan Espíritu SantoAya̱ꞌ nej suj màn yumanꞌ Galatas dadinꞌ naꞌhuej nej suj ga̱ya̱ka̱j guendâ nej suj gàꞌ mánj. Ni̱ ahuin si gidigañuꞌunj ni̱ nun ga̱ꞌhue̱j nej suj da̱gahuin nej suj riñan nuguanꞌ yàngàꞌa ràꞌaj. Dadinꞌ ûta nîꞌnïnj gananï̂nj riñan nej suj si ginikòꞌ Ma̱ꞌan Jesucristo riñan rugutsìi.
Ruhuâj si du̱nanikàj nej suj nuguanꞌ nânj riñânj. Ni̱ ganahuin ràꞌa nej suj Ma̱ꞌan Espíritu Santo guendâ dagahuin nej suj sa taj ley nîꞌ. Si ganahuin ràꞌa nej suj Ma̱ꞌan Espíritu Santo guendâ gunïn nej suj ni̱ guyumân ruhuâ nej suj niꞌin nej suj nuguanꞌ giꞌhiaj ga̱na̱ni̱n nej suj sàꞌ.
Sí naꞌhuej ga̱ya̱ka̱j guendâ huin nej suj. Dadinꞌ nga gayiꞌì si̱nï̱n nej suj ni̱ dagahuin nej suj sa taj Ma̱ꞌan Espíritu Santo, sani̱ hia̱j ni̱ ꞌhiaj guesâ ñûn nej suj dagahuin nej suj sa taj ley.
Ûta giranꞌ sa̱ñu̱n nej suj rayiꞌî si-nùguànꞌ Ma̱ꞌan Ñaꞌanj an sani̱ nitaj gue̱nda̱ niꞌñanj si giranꞌ sa̱ñu̱n nej suj mánj, yàngàꞌ hia ni̱ nitaj si niꞌñanj si giranꞌ sa̱ñu̱n nej suj mánj.
Ni̱ rikî Ma̱ꞌan Ñaꞌanj an Espíritu Santo riñan nej suj, ni̱ giꞌhiaj Ma̱ꞌan sa gahuin ña̱ꞌanj ruhuôꞌ siganï̂nj nej suj, rayiꞌî guendâ dagahuin nej suj sa taj ley nîꞌ. Si guendâ guyumân ruhuâ nej suj nuguanꞌ gi̱ꞌhiaj ga̱na̱ni̱n nej suj sàꞌ.
Guchiꞌ Ma̱ꞌan Ñaꞌanj an ꞌngo̱ duꞌhua ngà sachij AbrahamHuê danj na̱nj guyumân ruhuâ Abraham nuguanꞌ gataj Ma̱ꞌan Ñaꞌanj an riñan sôꞌ, ni̱ rayiꞌî dan ni̱ ganakaj guendâ Ma̱ꞌan Ñaꞌanj an ni̱ gahuin sôꞌ sí giꞌhiaj sa ni̱ka̱a riñanj.
Ruhuâj si gi̱ni̱ꞌin nej suj, ni̱ nej guiì guyumân ruhuâ ni̱ huin ninj daꞌní sachij Abraham.
Ni̱ àsìj nâ ni̱ huê danj gàꞌ nnunj riñan ñanj si-nùguànꞌ Ma̱ꞌan Ñaꞌanj an, ni̱ si gùyùmàn ruhuâ nej guiì nàsìnùnj un niꞌin ninj Ma̱ꞌan Ñaꞌanj an ni̱ ga̱ꞌhue ga̱huin ninj guiì giꞌhiaj sa ni̱ka̱a, ni̱ gataj Ma̱ꞌan Ñaꞌanj an si rayiꞌî sa hueꞌê giꞌhiaj sachij Abraham: “Ni̱ rayiꞌî sa giꞌhiaj sôꞌ ni̱ huê danj na̱nj ga̱na̱ni̱n daranꞌ nej guiì màn nï̀nꞌ gàchràꞌ ruhuâ yumiguìi, guendâ guyumân ruhuâ ninj niꞌin ninj Ma̱ꞌan Jesús.”
Rayiꞌî dan ni̱ nej guiì guyumân ruhuâ dàj rûnꞌ guyumân ruhuâ Abraham ni̱ ganahuin ràꞌa ninj sa hua̱ hueꞌê.
Dadinꞌ daranꞌ nej guiì ginûn ñan sa taj ley ni̱ gùyùmàn sañuun riñan ninj, dadinꞌ huê danj nnunj riñan ñanj: “Ni̱ gi̱ranꞌ sa̱ñu̱n daranꞌ nej guiì nun da̱gahuin daranꞌ nej sun giyiꞌnïnꞌ riñan si-ley Ma̱ꞌan Ñaꞌanj an.”
Dadinꞌ gàꞌ si ꞌngo̱ nej guiì ni̱ si̱ ganaruhui si-ga̱kïnꞌ ninj gi̱ꞌhiaj ley mánj, sa niꞌînꞌ huin dadinꞌ huê danj nnunj riñan ñanj: “Ni̱ guiì giꞌhiaj sa ni̱ka̱a ni̱ guendâ guyumân ruhuâ ninj ni̱ ga̱ꞌhue ga̱ne nìgànj ninj ngà Ma̱ꞌan Ñaꞌanj an.”
Ley ni̱ nitaj si gidiganj si ña̱ꞌa̱n huaj si gùyùmàn ruhuôꞌ, dadinꞌ sa ta huin: “Nej guiì dagahuin sa taj ley ni̱ ga̱ꞌhue ga̱ nìꞌnàꞌ ninj gi̱ꞌhia.”
Rayiꞌî guendâ giranꞌ sa̱ñu̱n Ma̱ꞌan Jesús ni̱ gachîn sa hua̱ hueꞌê guyumân riñan Abraham riñan nej guiì nàsìnùnj un, ni̱ guendâ guyumân ruhuôꞌ ni̱ ganahuin ro̱ꞌôꞌ Ma̱ꞌan Espíritu Santo.
Gataj Ma̱ꞌan Ñaꞌanj an si hua̱ sa ga̱ꞌhuij ni̱ huê danj na̱nj gaꞌhuij si-ley raꞌa nej israelitaDi̱nï̂nj, gaꞌmin nuguanꞌ giri rà ma̱ꞌán: Ni̱ nùnj si nej síi guchiꞌ ꞌngo̱ duꞌhua siganï̂nj nej ma̱ꞌan nej sôꞌ, ni̱ neꞌ rùkù nga gisîj giꞌhiaj hia nej sôꞌ si-nùguànꞌ nej sôꞌ, ni̱ gàꞌ si ꞌngo̱ nej sôꞌ si̱ gaꞌhue nànìkàj rùkù ñûn ni̱ gàꞌ si gaꞌhue gùnùtàꞌ nej sôꞌ nuguanꞌan yichrá nuguanꞌ gàꞌ guchiꞌ nej sôꞌ ꞌngo̱ duꞌhua mánj.
Huê danj ni̱, riñan Abraham gataj Ma̱ꞌan Ñaꞌanj an si hua̱ ꞌngo̱ sa ga̱ꞌhuij riñan sôꞌ, ni̱ gata si na̱ga̱ne ña̱n ꞌngo̱ daꞌní sôꞌ riñan sôꞌ. Huê danj ni̱ nun ga̱ta: “Si na̱ga̱ne ña̱n gàꞌì daꞌní sôꞌ riñan sôꞌ mánj”, nej si ga̱ꞌhue ga̱ra̱n daꞌngaꞌ ruhuôꞌ si ga̱ꞌna̱ꞌ gàꞌì ranꞌ nej síi na̱nikïnꞌ riñan sôꞌ, dadinꞌ rikij ga̱ra̱n daꞌngaꞌ ruhuôꞌ si ꞌngo̱ rïn síi na̱ni̱kïnꞌ riñan sôꞌ: “Ni̱ na̱ga̱ne ña̱n ꞌngo̱ daꞌní sôꞌ riñan sôꞌ”, ni̱ huê danj huin Ma̱ꞌan Cristo.
Huê nej nânj, huin nej sa tâ: Ni̱ nga gataj Ma̱ꞌan Ñaꞌanj an si hua̱ ꞌngo̱ sa ga̱ꞌhuij raꞌa sôꞌ ni̱ huê nuguanꞌ dânj huin sa nagiꞌhiaj nàkaj ngà Ma̱ꞌan Cristo, dadinꞌ gachín ga̱ꞌanj sientu tá ko̱ chi̱ꞌ hioꞌo ni̱ guyumân ley riñan Moisés, sani̱ gàꞌ danj ni̱ nun na̱du̱rëꞌ ley nuguanꞌ guchiꞌ Ma̱ꞌan Ñaꞌanj an ꞌngo̱ duꞌhua ngà Abraham, huê danj ni̱ nun gànàrë̀ꞌ nuguanꞌ giꞌhiaj hia ngà sôꞌ mánj.
Dadinꞌ si ley gi̱ꞌhiaj ni̱ ga̱na̱huin ròꞌôꞌ nanìꞌhiôꞌ, hiôꞌ ni̱ sê rayiꞌî guendâ gataj Ma̱ꞌan Ñaꞌanj an si hua̱ ꞌngo̱ sa ga̱ꞌhuij raꞌa Abraham huin ni̱ gànàrìꞌ nanìꞌhiôꞌ gàꞌ mánj; sani̱ gataj Ma̱ꞌan Ñaꞌanj an si hua̱ sa ga̱ꞌhuij raꞌa Abraham ni̱ gaꞌhuiꞌ yàngaj sa gata dânj riñan sôꞌ.
Hiôꞌ ni̱. Ahuin gue̱nda̱ niꞌñanj ley ràꞌaj. Ni̱ nagiꞌhiaj nìko Ma̱ꞌan Ñaꞌanj an si-ley rayiꞌî si-ga̱kïnꞌ nej guiì; ni̱ nuguanꞌ nânj ginikaj ñuꞌunj nda guyumân “ma̱ꞌan sa na̱ga̱ne ña̱n riñan Abraham” sôꞌ rayiꞌì gataj Ma̱ꞌan Ñaꞌanj an si hua̱ sa ga̱ꞌhuij riñan sôꞌ, ni̱ ley dânj guyumân giꞌhiaj nej ángel ni̱ Moisés ganahuin ràꞌa ley dânj.
Sani̱ nga ꞌngo̱ rïn síi gaꞌmin rayiꞌî sôꞌ ni̱ nitaj si garânj sun sôꞌ si ga̱nikïnꞌ aꞌngô síi ga̱ꞌmi̱n rayiꞌî sôꞌ mánj; Sani̱ ꞌngo̱ rïn Ma̱ꞌan Ñaꞌanj an hua na̱nj ánj.
Sa gidigân leyHiôꞌ ni̱ gunïnꞌ ley ngà nuguan gataj Ma̱ꞌan Ñaꞌanj an si hua̱ ꞌngo̱ sa ga̱ꞌhuij na̱nj nînꞌ. Hia ni̱ nitaj si gunïnꞌ ngue mánj. Dadinꞌ si ga̱ꞌhue ga̱na̱huin nìꞌnàꞌ nej guiì gi̱ꞌhiaj ley, hiôꞌ ni̱ yàngàꞌ hia ni̱ ga̱ꞌhue gi̱ꞌhiaj nej guiì sa ni̱ka̱a.
Sani̱ sa taj, riñan ñanj si-nùguànꞌ Ma̱ꞌan Ñaꞌanj an huin, ni̱ daranꞌ nej guiì ni̱ nne ni̱nï̱nꞌ ninj riñan gakï̱nꞌïn, ni̱ nej guiì gùyùmàn ruhuâ niꞌin Ma̱ꞌan Cristo ni̱ ga̱ꞌhue ga̱na̱huin ra̱ꞌa ninj sa gataj Ma̱ꞌan Ñaꞌanj an ga̱ꞌhuij riñan ninj na̱nj ánj.
Nga nï̀nꞌ ga̱chin gùyùmàn ruhuôꞌ nuguanꞌ gi̱ꞌhiaj ga̱na̱ni̱nꞌ, ni̱ gane ni̱nï̱nꞌ dukuâ gaꞌa giꞌhiaj gakï̱nꞌïn, nda gui garânj daꞌngaꞌ ruhuôꞌ si ña̱ꞌa̱n huaj si gùyùmàn ruhuôꞌ niꞌin nuguanꞌ gi̱ꞌhiaj ga̱na̱ni̱nꞌ.
Ni̱ ley gahuin dàj rûnꞌ huin ꞌngo̱ maestrû gidigân ñùnꞌ, ni̱ gi̱nika ga̱ꞌan ñùnꞌ riñan Ma̱ꞌan Cristo, daꞌnga ni̱ si̱ gitá gakï̱nꞌïn yichrôꞌ guendâ guyumân ruhuôꞌ.
Sani̱ nga guyumân ruhuôꞌ niꞌînꞌ nuguanꞌ gi̱ꞌhiaj ga̱na̱ni̱nꞌ, ni̱ nitaj si gidigân maestrû ñùnꞌ gàꞌ mánj.
Dadinꞌ daranꞌ nej suj huin daꞌní Ma̱ꞌan Ñaꞌanj an guendâ guyumân ruhuâ nej suj niꞌin nej suj Ma̱ꞌan Jesús.
Dadinꞌ daranꞌ nej guiì gataꞌ nne ngà Ma̱ꞌan Cristo, ni̱ Ma̱ꞌan Cristo huin sa na̱gi̱ꞌhiaj nàkà ninj.
Ni̱ nitaj si niꞌñanj si ga̱huînꞌ judío nej si ga̱huînꞌ sí nàsìnùnj un, ni̱ nitaj si niꞌñanj si ga̱huînꞌ sí giꞌnïnj gi̱ꞌhiaj sun chre nej si hua̱ niꞌnï̂nj riñunꞌ, ni̱ sê si̱ huin síi doj gàꞌ daꞌ nej siyànàa mánj, dadinꞌ ngà Ma̱ꞌan Cristo Jesús ni̱ ꞌngo̱ rïn guiì huin nêꞌ.
Ni̱ si huin nej suj daꞌní Ma̱ꞌan Cristo, yàngàꞌ hia ni̱ huin nej suj daꞌní Abraham, ni̱ ga̱na̱huin ra̱ꞌa nej suj nanìꞌhiaj sôꞌ dàj rûnꞌ gaꞌhuiꞌ Ma̱ꞌan Ñaꞌanj an si-nùguànꞌanj riñan sôꞌ.
Sani̱ huê danj na̱nj gatâ: Ni̱ nga nï̀nꞌ huin ra̱n ga̱chi̱j silíj ga̱na̱huin ràꞌa nanìꞌhiaj rej, ni̱ nitaj si aꞌnïnꞌ sôꞌ riñan sí ꞌnï̱nj giꞌhiaj sun chre riñan rej sôꞌ mánj, nùnj huin si huin sôꞌ señor riñan daranꞌ nej rasu̱n huin siꞌhiaj rej sôꞌ;
sani̱ hua̱ na̱nj ni̱ka̱j ñuꞌunj sí dugumîn siꞌhiaj rej sôꞌ riñan sôꞌ, ni̱ ga̱na̱ka̱j sôꞌ si-su̱n rej sôꞌ nda gùyùmàn gui gaꞌnïnꞌ rej sôꞌ suun riñan sôꞌ.
Huê danj gahuin ngà nêꞌ, nga nï̀nꞌ gàchin ga̱ra̱n daꞌngaꞌ ruhuôꞌ ni̱ gahuînꞌ dàj rûnꞌ huin nej silíj hua̱ lij, dadinꞌ giꞌnïnꞌ giꞌhiaj sunꞌ chre ni̱ dagahuînꞌ riñan nej nanè kï̱j hua màn ruhuâ yumiguì nânj.
Sani̱ nga gisîj diû, ni̱ gaꞌnḯn Ma̱ꞌan Ñaꞌanj an gaꞌnaꞌ Daꞌnin, ni̱ gaꞌnga Daꞌnin riki siyànàa, ni̱ dagahuin dàj rûnꞌ gataj ley ganahuin ràꞌa Moisés.
Dànanj gi̱ra̱nꞌanj guendâ ga̱na̱ranj nej guiì ꞌnï̱nj riki ley, daꞌnga ni̱ gaꞌhue na̱gi̱ꞌhiaj da̱ꞌni̱nj Ma̱ꞌan Ñaꞌanj an ninj.
Ni̱ rayiꞌî guendâ huin nêꞌ daꞌní Ma̱ꞌan Ñaꞌanj an ni̱ gaꞌnïn gatûj Si-Espíritu Ma̱ꞌan Ñaꞌanj an ruhuâ nimân nêꞌ, ni̱ Ma̱ꞌan Espíritu dânj gaꞌmin nùkuaj ni̱ gata: “Ta lij, Taj.”
Huê danj ni̱ nitaj si dagahuînꞌ riñan gakï̱nꞌïn, dadinꞌ hia̱j ni̱ huînꞌ daꞌní Ma̱ꞌan Ñaꞌanj an; ni̱ si huînꞌ daꞌní Ma̱ꞌan Ñaꞌanj an, ni̱ huê danj giriꞌ nìꞌhiâꞌ huînꞌ daꞌnì Ma̱ꞌan Ñaꞌanj an rayiꞌî guendâ si Ma̱ꞌan Cristo huin sa gi̱ꞌhiaj ga̱na̱ni̱nꞌ.
Dunaꞌnga Pablo sisi̱ si̱ nanikàj ñûn nej sij da̱gahuin nej sij riñan gakï̱nꞌïnYàngàꞌ hia, ni̱ aꞌngô diû ni̱ nun gi̱ni̱ꞌin nej suj Ma̱ꞌan Ñaꞌanj an ni̱ rayiꞌî dan ni̱, gunânj gi̱tsi nej suj riñan nej ñaꞌanj giꞌhiaj ra̱ꞌa nej síi.
Sani̱ hia̱j, ni̱ niꞌin nej suj Ma̱ꞌan Ñaꞌanj yàngàꞌa, ni̱ huê danj na̱nj niꞌin Ma̱ꞌan Ñaꞌanj an nej suj, nùnj huin saj ni̱ nanikàj ñûn nej suj ni̱ gunânj gi̱tsi nej suj ni̱ giꞌhiaj guesâ nej suj dagahuin nej suj sa taj ley ràꞌaj.
Hua̱ na̱nj ni̱ka̱j chre̱j nej suj riñan nej gui nu̱n giꞌñanj an, ni̱ ni̱ka̱j chre̱j nej suj riñan nej ahui nu̱n giꞌñanj an, ni̱ ni̱ka̱j chre̱j nej suj riñan nej diû ni̱ ni̱ka̱j chrej nej suj riñan nej hioꞌ nu̱n giꞌñanj an.
Ni̱ yuꞌhuí rayiꞌî sa giꞌhiaj nej suj, dadinꞌ man si giꞌhiaj sun chré ngà nej suj.
Gachín nìꞌhia si gi̱ꞌhiaj nej suj dàj rûnꞌ giꞌhiâ, dadinꞌ ñùnj ni̱ giꞌhiâ dàj rûnꞌ giꞌhiaj nej suj, gàꞌ si ꞌngo̱ sa yìꞌìi nun gi̱ꞌhiaj nej suj ngàj mánj.
Dadinꞌ gàꞌ niꞌin nej suj si rayiꞌî guendâ gaꞌnán ni̱ ganataꞌ sìnï̀nj si-nùguànꞌ Ma̱ꞌan Ñaꞌanj an riñan nej suj;
Dànèꞌ gaꞌanj sa gahuin nìhiàꞌ ruhuâ nej suj dânj ràꞌaj. Ni̱ gaꞌmin hueꞌé rayiꞌî nej sa giꞌhiaj nej suj dânj, dadinꞌ nda huin ruhuâ nej suj si gi̱ri̱ nej suj rune ñan nej suj ni̱ ri̱ki̱ nej suj raꞌá.
Ni̱ rayiꞌî guendâ gatâ nuguanꞌ yàngàꞌa, ni̱ gahuín sí gunïnꞌ ngà nej suj na̱nj nînꞌ.
Ûta nìchràj ruhuâ nej sij niꞌin nej sij nej suj, sani̱ sê si̱ huin sàꞌ ruhuâ nej sij mánj, sa huin ruhuâ nej sij huin si gi̱ꞌhiaj anêj nej sij nej suj riñânj, daꞌnga ni̱ neꞌ rùkù ni̱ gàyìꞌì nej suj ni̱ ginùn ñan nej suj nej sij ruhuâ nej sij.
Dùgùnàj huaj si ga̱ nìchràj ruhuâ nej suj guendâ gi̱ꞌhiaj nej suj sa sàꞌa ngà nej guiì, sani̱ si ruhuâ nej suj gu̱ru̱gûñuꞌunj nej suj ñùnj ni̱ gu̱ru̱gûñuꞌunj nej suj ñùnj daranꞌ diû sani̱ sê man nga nné ngà nej suj ga̱ꞌhue gi̱ꞌhiaj nej suj dânj mánj.
Nej suj huin daꞌnî lij, ni̱ aꞌngô ñûn giranꞌ sàñùnj rayiꞌî nej suj dàj rûnꞌ giranꞌ ꞌngo̱ siyànà gaꞌnga daꞌní, nda ga̱ꞌhue ga̱huin nej suj dàj rûnꞌ huin Ma̱ꞌan Cristo,
ganï̂n ruhuâj ni̱ si ga̱ꞌhue ni̱ nda akuanꞌ ni̱ gùchìj ñan màn nej suj, ni̱ nàdùnàj si-nànèj, dadinꞌ ganï̂n chìꞌ ruhuâj niꞌín nej suj.
Nuguanꞌ rán gaꞌmin rayiꞌî Sara ngà AgarGa̱ta̱j nej suj garanꞌ ruhuâ giꞌnïnj riki ley. Nun gu̱nïn nej suj dàj taj riñan ley ràꞌ sa ûnꞌ.
Dadinꞌ huê danj nnunj riñan ñanj si ga huìj daꞌní Abraham, ni̱ ga ꞌngo̱ daꞌní sôꞌ ngà Agar, ni̱ aꞌngoj ga ngà Sara.
Sani̱ daꞌní sôꞌ gaꞌnga ngà Agar ni̱ gaꞌnga ngà sa ganï̂n ruhuâ ma̱ꞌan sôꞌ, sani̱ daꞌní sôꞌ gaꞌnga ngà Sara ni̱ gaꞌnga dadinꞌ Ma̱ꞌan Ñaꞌanj an gataj si ga̱ ꞌngo̱ daꞌní sôꞌ.
Nuguanꞌ nânj huin ꞌngo̱ daꞌngaꞌa garânj sûnj, ni̱ nguèj siyànà nânj huin nuguanꞌ guchiꞌ Ma̱ꞌan Ñaꞌanj an ꞌngo̱ duꞌhua ngà nej sij; ni̱ ꞌngoj gaꞌnaꞌ raa̱ kïj sinaí, ni̱ nej daꞌní siyànà nânj giꞌnïnj giꞌhiaj sun chre ni̱ dagahuîn ninj riñan nej nanè kï̱j huaa ni̱ giꞌhiaj guesâ ninj da̱gahuin ninj sa taj ley; ni̱ nânj huin Agar.
Dadinꞌ Agar huin kïj Sinaí ni̱kï̱nꞌ riñan hioꞌó Arabia, ni̱ huej huin Jerusalén hua̱ diû akuanꞌ, dadinꞌ nne ngà nej daꞌnin, ni̱ giꞌhiaj sun chre ni̱ dagahuin riñan nej nanè kï̱j huaa ni̱ giꞌhiaj guesaj da̱gahuin sa taj ley.
Sani̱ Jerusalén nngaj neꞌ yàtàꞌa, ni̱ huej huin nni daranꞌ nêꞌ, ni̱ hua niꞌnï̂nj riñanj.
Dadinꞌ huê danj taj riñan ñanj:Ga̱na̱huin nìhiàꞌ ruhuâꞌ, dadinꞌ huînꞌ siyànà a̱tïn, sòꞌ nitaj daꞌní hua;ni̱ ga̱na̱huin nìhiàꞌ ruhuâꞌ ni̱ ga̱gua̱j nùkuâꞌ, dadinꞌ nun gàꞌì nneè kúꞌ gi̱ꞌhiaj neꞌej.Dadinꞌ dànanj ûta gàꞌì daꞌní siyànà gunâj huagàꞌ daꞌ siyànà hua̱ nika.
Dàj rûnꞌ Isaac ni̱ gataj Ma̱ꞌan Ñaꞌanj an si ga̱ꞌnga̱ꞌ sôꞌ, huê danj na̱nj nêꞌ ni̱ huînꞌ daꞌní Ma̱ꞌan Ñaꞌanj an guendâ guyumân ruhuôꞌ na̱nj di̱nï̂nj.
Huê dàj rûnꞌ gata rùhuà Ismael Isaac, ni̱ huê danj gata rùhuà nej judío nej guiì nìkòꞌ rukû Ma̱ꞌan Jesús.
Sani̱ dàj taj riñan ñanj ràꞌaj. “Gi̱ri̱ ruhuâ dukuât Agar huin siyànà giꞌnïnj giꞌhiaj sun chre ngà daꞌnínꞌ Ismael, dadinꞌ si̱ gaꞌhue ga̱na̱huin ràꞌa Ismael nej sa ga̱na̱huin ràꞌa Isaac huin daꞌní Sara huin siyànà hua̱ niꞌnï̱nj riñan mánj.”
Huê danj di̱nï̂nj, ni̱ sê daꞌní Agar siyànà ꞌnï̱nj giꞌhiaj sun chre huin nêꞌ mánj, daꞌní Sara siyànà hua̱ niꞌnïnj riñan huin nêꞌ.
Ganikïnꞌ ran nej suj dadinꞌ gàꞌ gananin nej suj riñan gakï̱nꞌïnGanikïnꞌ ran nej suj, dadinꞌ gàꞌ gananin nej suj giꞌhiaj Ma̱ꞌan Cristo, ni̱ si̱ gaꞌnḯn ñan ñûn nej suj ley ni̱ si̱ ganï̂n ruhuâ nej suj si ley gi̱ꞌhiaj ga̱na̱ni̱n nej suj mánj.
Ñùnj huin Pablo, ni̱ gata, ni̱ si ganï̂n ruhuâ nej suj si guendâ gaꞌneꞌ nej suj nnïnj garán raa̱ nneè nàꞌàj nej suj ni̱ gananin nej suj, hiôꞌ ni̱ nitaj nùnj gue̱nda̱ niꞌñanj si gahuiꞌ Ma̱ꞌan Cristo rayiꞌî nej suj mánj.
Aꞌngô ñûn gata gu̱nïn nej sí hua̱ na̱nj gaꞌneꞌ nnïnj arán raa̱ nneè nàꞌàj, ni̱ daꞌhui ni̱ña̱n nej suj ni̱ dagahuin nej suj daranꞌ nej sun giyiꞌnïnꞌ giꞌhiaj ley.
Nej suj taj si guendâ dagahuin nej suj sa taj ley ni̱ gàꞌ aché ni̱ka̱ nej suj ni̱ gatâ si gàꞌ gahuin anêj nej suj riñan Ma̱ꞌan Cristo; ni̱ gàꞌ gaꞌanj nìꞌhià nej suj na̱nj ánj.
Sani̱ nej ñûnj, ni̱ Ma̱ꞌan Espíritu huin sa giꞌhiaj ni̱ guyumân ruhuâ nej ñûnj ni̱ ganaꞌhuìj nej ñûnj si gu̱ru̱gûñuꞌun ni̱ ga̱ꞌhue gi̱ꞌhiaj nej ñûnj sa ni̱ka̱a na̱nj ánj;
dadinꞌ guendâ Ma̱ꞌan Cristo, ni̱ nitaj si niꞌñanj si giyiꞌneꞌ nnïnj arán raa̱ nneè nòꞌòꞌ, nej si nun gìyìꞌnèꞌ nnïnj arán raa̱ nneè nòꞌòꞌ, ni̱ guendâ guyumân ruhuôꞌ ni̱ gaꞌhue ga ꞌì ruhuôꞌ niꞌînꞌ nej duguiꞌ.
Ni̱ gàꞌ hua̱j hueꞌê nej suj si-chrej Ma̱ꞌan Ñaꞌanj an saꞌâj. Sani̱ ahuin si garanꞌ ñuꞌunj ni̱ nun da̱gahuin nej suj riñan nuguanꞌ yàngàꞌa ràꞌaj.
Ûta nìchràj ruhuâ nej suj niꞌin nej suj ley, sani̱ nga gakḯn Ma̱ꞌan Cristo ga̱ꞌna̱ꞌ nej suj ni̱ nun ga̱ꞌnïnj suun si gi̱ꞌhiaj nej suj dànanj mánj.
Do̱j chru dunuꞌmanꞌan ga̱chri̱ꞌ siganï̂nj kïnj sàꞌa ni̱ gunuꞌmanꞌ daranꞌ kïnj sàꞌ dânj gi̱ꞌhia, “huê danj ni̱ si hua̱ ꞌngo̱ sí ga̱chri̱ chrej yìꞌìi riki ꞌngo̱ yiꞌnïnꞌ guiì ni̱ gàꞌhuìꞌ yìꞌì sôꞌ daranꞌ nej guiì dânj.”
Ni̱ guyumân ruhuâj niꞌín Ma̱ꞌan Señor, ni̱ nitaj si giriñun ruhuâj niꞌín nej suj dadinꞌ niꞌin nej suj si huín ꞌngo̱ sí nìkòꞌ rukû Ma̱ꞌan Cristo ni̱ gidigân nuguanꞌ yàngàꞌa riñan nej suj; sani̱ Ma̱ꞌan Ñaꞌanj an gi̱ꞌhiaj ga̱huin kastîgu sí giꞌhiaj gachej ruhuâ nej suj, ahuin na̱nj sí ma̱ꞌan huin na̱nj ánj.
Gàꞌmìn rayiꞌí di̱nï̂nj, ni̱ si hua̱ na̱nj duguꞌnḯn giꞌhiaj guesâj ni̱ gatâ si ña̱ꞌa̱n huaj gàꞌnèꞌ nej suj nnïnj arán ga̱ni̱ka̱j raa̱ nneè nàꞌàj nej suj, ni̱ nùnj huin saj ni̱ hua̱ na̱nj gata rùhuà nej judío ñùnj ràꞌaj, hiôꞌ ni̱ nitaj si niꞌñanj si gananï̂nj si ginikòꞌ Ma̱ꞌan Jesús riñan rugutsìi mánj.
Dùgùnàj huaj si gàꞌ ꞌngo̱ gàꞌnèꞌ nej sí garanꞌ ñuꞌunj nej suj nneè nàꞌàj nej sôꞌ.
Dadinꞌ daꞌ hua̱ gè ley ni̱ ganahuin ꞌngo̱ rïn nuguanꞌan: “Ga̱ ꞌì ruhuâꞌ niꞌînꞌ nej duguiꞌ dàj rûnꞌ ꞌì ruhuâꞌ niꞌînꞌ ma̱ꞌanꞌ.”
Ni̱ si man si yaꞌhuij ñanꞌ nej suj ni̱ yâ nej suj ꞌngo̱ ni̱ aꞌngô nej duguiꞌ nej suj mân nej suj, ni̱ gùyùmàn ꞌngo̱ gui ni̱ ga̱na̱huij ꞌngo̱ ni̱ aꞌngô nej duguiꞌ nej suj gi̱ꞌhiaj nej suj na̱nj ánj.
Sa garanꞌ ruhuâ nneè kûꞌ da̱gahuînꞌ ni̱ sa garanꞌ ruhuâ Ma̱ꞌan Espíritu Santo da̱gahuînꞌGatâ gu̱nïn nej suj: Ni̱ da̱gahuin nej suj sa gataj Ma̱ꞌan Espíritu, ni̱ si̱ dagahuin nej suj sa garanꞌ ruhuâ nneè kú nej suj mánj.
Dadinꞌ sa garanꞌ ruhuâ nneè kuꞌ ni̱ nitaj si gininj hueꞌej riñan Ma̱ꞌan Espíritu, ni̱ sa garanꞌ ruhuâ Ma̱ꞌan Espíritu ni̱ nitaj si gininj hueꞌej riñan nneè kuꞌ, ni̱ unïnꞌ ngue huê danj ni̱ nitaj si giꞌhiaj nej suj dàj garanꞌ ruhuâ nej suj mánj.
Sani̱ si Ma̱ꞌan Espíritu huin sa gidigán dàj giꞌhiaj nej suj, hiôꞌ ni̱ nitaj si ûta huaj si ginu̱n ñan nej suj si-ley Moisés gàꞌ mánj.
Ni̱ nej gakï̱nꞌ guruguiꞌ giꞌhiaj nneè kuꞌ huin nej nânj: Ginikaj nika duguiꞌ, aché sìgìchràꞌ, nagiꞌhiaj kï̱j ma̱ꞌan, ûta huin ruhuâ nngaj ngà ahuin na̱nj siyànà,
ginûn ña̱ꞌa̱nj riñan ñaꞌanj giꞌhiaj ra̱ꞌa síi, garânj sun guiì stuꞌhuaj a, nu̱n naꞌan ruhuâ niꞌin duguiꞌ, gunïnꞌ ngà guiì, gachrûn yìkòj, sa hu̱e chre dan, garán riñan duguiꞌ, guchraꞌ da̱ꞌa̱j duguiꞌ, gidigân nuguanꞌ nitaj si ꞌnaꞌ riñan ñanj si-nùguànꞌ Ñaꞌanj an,
yìkòj ruhuâ niꞌin duguiꞌ, dagahuiꞌ guiì, goꞌo nne berente, ûta kï̱j ya, ni̱ nej guiì giꞌhiaj aꞌngô gakïn hua̱ dàj rûn hua nej gakï̱nꞌ nânj, huê rayiꞌî nej gakï̱nꞌ nânj dugunïn gàꞌìj nej suj, dàj rûnꞌ gàꞌ gataj sìnï̀nj gu̱nïn nej suj, ni̱ nej guiì giꞌhiaj ahuin na̱nj goꞌngo̱ ma̱ꞌan nej gakï̱nꞌ nânj ni̱ si̱ gaꞌhue ga̱tu̱ ninj ñan ni̱ka̱j su̱n Ma̱ꞌan Ñaꞌanj nne yàtàꞌa mánj.
Sani̱ nej sa guruguiꞌ giꞌhiaj Ma̱ꞌan Espíritu riñan nej guiì gàꞌ gananikàj ruhuâ rayiꞌî si-ga̱kïnꞌ huin nej nânj: ꞌÌ ruhuâ, hua̱ nìhiàꞌ ruhuâ, hua̱ dïnꞌïnj ruhuâ, hua̱ nùkuaj ruhuâ, gananï̂n àko ruhuâ, guruguñuꞌunj, guyumân ruhuâ,
nìn giꞌhiaj, daꞌngaꞌ hueꞌê giꞌhiaj, ni̱ si giꞌhiaj nej suj nej nânj ni̱ gàꞌ dagahuin nej suj sun gaꞌnïnꞌ ley.
Sani̱ nej guiì huin daꞌní Ma̱ꞌan Cristo, ni̱ gàꞌ godokoꞌ ninj daranꞌ nej sa garanꞌ ruhuâ nneè ku ninj riñan rugutsìi.
Ni̱ si dagahuin ninj sa taj Espíritu, ni̱ giꞌhiaj ninj dàj rûnꞌ garanꞌ ruhuâ Ma̱ꞌan Espíritu.
Ni̱ si̱ giꞌhiôꞌ si ûta huînꞌ doj, ni̱ si̱ guriꞌ gi̱na̱ꞌan ruhuôꞌ ngà ꞌngo̱ ni̱ aꞌngô nej duguîꞌ, ni̱ si̱ gahuin yìkòj ruhuôꞌ niꞌînꞌ ꞌngo̱ ni̱ aꞌngô nej duguiꞌ mánj.
Gu̱ru̱gûñuꞌunj nej suj ꞌngo̱ ni̱ aꞌngô nej duguiꞌ nej sujDi̱nï̂nj, ni̱ si hua̱ ꞌngo̱ nej suj giniꞌin gininj ꞌngo̱ nej dinḯn nej suj riñan gakï̱nꞌïn, ni̱ nej suj ni̱kï̱nꞌ ran riñan Ma̱ꞌan Señor ni̱ daꞌhui nej suj guruguñuꞌunj nej suj ni̱ na̱gi̱ꞌhiaj ni̱ka̱ nej suj sí dânj; ni̱ nìn ga̱ꞌmi̱n nej suj ngà sí dânj, sani̱ daꞌhui nej suj ga̱ gu̱dadû nej suj, dadinꞌ si nuhuij ni̱ du̱guaneꞌ sichre gakï̱nꞌïn riñan nej suj ni̱ ga̱huin ni̱ gi̱ni̱nj nej suj riñan gakï̱nꞌïn.
Gu̱ru̱gûñuꞌunj nej suj nga guyumân sa chìꞌi riñan ꞌngo̱ ni̱ aꞌngô nej suj, ni̱ huê danj gi̱ꞌhiaj nej suj daꞌnga ni̱ gaꞌhue dagahuin nej suj si-ley Ma̱ꞌan Cristo.
Dadinꞌ sí ganï̂n ruhuâ si huin sôꞌ doj, ni̱ nitaj nùnj huin sôꞌ, ni̱ ma̱ꞌan sôꞌ gidigañuꞌunj sôꞌ.
Huê danj ni̱, daꞌ goꞌngo̱ nej suj ga̱ya̱ka̱j guendâ dàj hua sa giꞌhiaj nej suj, ni̱ ga̱ꞌhue ga̱ꞌmi̱n hueꞌê nej suj rayiꞌî nej ma̱ꞌan nej suj, ni̱ si̱ gaꞌhue ga̱ꞌmi̱n nej suj rayiꞌî aꞌngô nej guiì mánj.
Dadinꞌ daꞌ goꞌngo̱ nej suj nàgàꞌhuìꞌ guendâ rayiꞌî nej ma̱ꞌan nej suj na̱nj ánj.
Nej suj ri̱ña̱n gidigân nej dinï̂nt si-nùguànꞌ Ma̱ꞌan Ñaꞌanj an, ni̱ daꞌhuiꞌ nej suj ni̱ gi̱ꞌhiaj nej suj sa sàꞌa ngà nej sôꞌ ni̱ guruguñuꞌunj nej suj sa gàchin riñan nej sôꞌ.
Si̱ gidigañuꞌunj nej suj; dadinꞌ si̱ gaꞌhue ga̱ꞌmi̱n dukuꞌ riñan Ma̱ꞌan Ñaꞌanj an mánj: Dadinꞌ si giꞌhiaj nej suj sa sàꞌa nej si giꞌhiaj nej suj sa aꞌnanꞌan ni̱ huê sa giꞌhiaj nej suj dânj ga̱na̱huin ràꞌa nej suj na̱nj ánj.
Dadinꞌ sí giꞌhiaj gakï̱nꞌïn ngà nneè kú, ni̱ gakï̱nꞌ giꞌhiaj sôꞌ ngà nneè kú sôꞌ gi̱ꞌhiaj ni̱ gàhuìꞌ nimân sôꞌ, sani̱ sí dagahuin sun giyiꞌnïnꞌ giꞌhiaj Ma̱ꞌan Espíritu Santo ni̱ Ma̱ꞌan Espíritu gi̱ꞌhiaj ni̱ ga̱ nìꞌnàꞌ sôꞌ ni̱ ga̱ne nìgànj sôꞌ na̱nj ánj.
Si̱ gininaj ruhuâ nêꞌ, guendâ gi̱ꞌhiaj nêꞌ sa sàꞌa mánj; dadinꞌ gùyùmàn diû ni̱ ga̱na̱huin ràꞌa nêꞌ sa sàꞌ giꞌhiaj nêꞌ, sisi̱ si̱ ginichre ruhuâ nêꞌ na̱nj ánj.
Huê danj ni̱, daranꞌ diû nga huaj ga̱ꞌhue gu̱ru̱gûñuꞌunꞌ aꞌngô nej guiì ni̱ huê dùgùnàj huaj si gu̱ru̱gûñuꞌunꞌ, sani̱ ña̱ꞌa̱n doj huaj si gu̱ru̱gûñuꞌunꞌ nej duguiꞌ guyumân ruhuâ niꞌin Ma̱ꞌan Jesús na̱nj ánj.
Ga̱ꞌmi̱n hueꞌê Pablo rayiꞌî guendâ ginikòꞌ Ma̱ꞌan Señor Jesucristo riñan rugutsìiGi̱ni̱ꞌhiaj nej suj dadinꞌ ûta nìko hua nej letra gachrûnj ngà raꞌá riñan nej suj.
Daranꞌ nej sí garanꞌ ruhuâ da̱gahuin riñan nneè kú, ni̱ nej sôꞌ huin sí giꞌhiaj guesâ si gàꞌnèꞌ nej suj nnïnj arán raa̱ nneè nàꞌàj nej suj, guendâ nun ga̱ra̱nꞌ ruhuâ nej sôꞌ si ga̱ta̱ rùhuà nej síi nej sôꞌ dadinꞌ yuꞌhuiꞌ nej sôꞌ ga̱ꞌmi̱n nej sôꞌ si ginikòꞌ Ma̱ꞌan Jesús riñan rugutsìi na̱nj ánj.
Dadinꞌ gàꞌ nitaj si dagahuin nej sí gaꞌneꞌ nnïnj arán raa̱ nneè nàꞌàj sa taj ley; sani̱ ganahuin nìhiàꞌ ruhuâ nej sôꞌ guendâ guyumân ruhuâ nej suj ni̱ gaꞌneꞌ nej suj nnïnj arán raa̱ nneè nàꞌàj nej suj.
Ni̱ gàꞌ nun ga̱ra̱nꞌ ruhuâj ga̱ꞌmi̱n hueꞌê rayiꞌî ma̱ꞌán mánj, sa ràyìꞌì garanꞌ ruhuâj ga̱ꞌmi̱n hueꞌê huin rayiꞌî guendâ ginikòꞌ Ma̱ꞌan Señor Jesucristo riñan rugutsìi, dadinꞌ rayiꞌî si rùgùtsì Ma̱ꞌan Cristo, ni̱ gahuiꞌ nej sa rikî yumiguìi riñânj ni̱ huê danj na̱nj gahuín ꞌngo̱ sí gahuiꞌi riñan yumiguìi na̱nj ánj.
Dadinꞌ guendâ Ma̱ꞌan Cristo ni̱ sê sa niꞌñanj an huin si gàꞌnèꞌ nnïnj arán raa̱ nneè nòꞌòꞌ, nej sisi̱ si̱ gaꞌneꞌ nnïnj arán raa̱ nneè nòꞌòꞌ, sa ña̱ꞌa̱n huin si ga̱na̱huin nàkà ñûnꞌ riñan Ma̱ꞌan Ñaꞌanj an na̱nj ánj.
Ni̱ daranꞌ nej sôꞌ dagahuin dàj rûnꞌ gatâ ni̱ ga̱ dïnꞌïnj ruhuâ nej sôꞌ ni̱ gu̱ru̱gûñuꞌunj Ma̱ꞌan Ñaꞌanj an nej sôꞌ, ni̱ huê danj na̱nj ga̱ dïnꞌïnj riñan yumanꞌ Israel huin daꞌní Ma̱ꞌan Ñaꞌanj an na̱nj ánj.
Si-su̱nu̱j Ma̱ꞌan si-Seño nêꞌ Jesucristo ga̱ne ngà nanè nimân nej suj na̱nj di̱nï̂nj. Ni̱ huê dan huin rûꞌhuaj na̱nj ánj.
<font color=teal size=-1><b>Ñanj kartâ nânj huin gachrûn Apóstol Pablo riñan nej</b></font><font color=teal>EFESIOS</font>Gaꞌnḯn Pablo nuguanꞌ ni̱ꞌña̱nj an riñan nej dinï̂nt nne ruhuâ yumanꞌ snàꞌànj EfesoÑùnj huin Pablo, ni̱ Ma̱ꞌan Ñaꞌanj an huin sa garanꞌ ruhuâ si gahuín sí ga̱ꞌa̱nj gi̱di̱gân si̱nï̱n si-nùguànꞌ Ma̱ꞌan Jesucristo, ni̱ gaꞌnï̂n ñanj karta nan hua riñan nej suj nne ruhuâ yumanꞌ snàꞌànj Efeso nej suj huin sa gèe ni̱ nej suj hueꞌê dagahuin riñan Ma̱ꞌan Señor Jesucristo.
Ma̱ꞌan Ñaꞌanj an huin Rej nêꞌ ni̱ huej huin Rej Ma̱ꞌan Señor Jesucristo, ni̱ giꞌhiaj su̱nu ni̱ giꞌhia si ga̱ dïnꞌïnj riñan nej suj.
Ûta hueꞌê hua sa gi̱ꞌhiaj Ma̱ꞌan Cristo ngà nej guiì nìkòꞌ rukujGa̱ꞌmi̱n hueꞌê nêꞌ yiꞌî Ma̱ꞌan Ñaꞌanj, huin rej Ma̱ꞌan Señor Jesucristo, dadinꞌ giꞌhiaj hueꞌej ngà nêꞌ ngà daranꞌ nej sa hua̱ hueꞌê ꞌnaꞌ neꞌ yàtàꞌa ñan nne Ma̱ꞌan Cristo,
ngà Cristo ganagui Ma̱ꞌan Ñaꞌanj an ñùnꞌ àsìj nï̀nꞌ gàchin gi̱ꞌhia yumiguìi, ni̱ ga̱ꞌhue ga̱huînꞌ guiì gèe ni̱ si̱ gaꞌhue ga̱ gàꞌ si ꞌngo̱ gakï̱nꞌïn riñunꞌ gui nga ga̱na̱nikïnꞌ riñanj mánj,
ga ꞌì ruhuaj niꞌin ñùnꞌ, ni̱ giꞌhiaj yu̱gui ñùnꞌ guendâ na̱gi̱ꞌhiaj da̱ꞌnin ni̱ ga̱huînꞌ dàj rûnꞌ huin daꞌnin rayiꞌî Ma̱ꞌan Jesucristo, dadinꞌ huê danj garanꞌ ruhuâ Ma̱ꞌan Ñaꞌanj an ni̱ garânj yinaj,
ga̱ꞌmi̱n hueꞌê nêꞌ dadinꞌ ûta hueꞌê giꞌhiaj su̱nu̱j Ma̱ꞌan Ñaꞌanj an ngà nêꞌ, ni̱ ganahuin ra̱ꞌa nêꞌ giꞌhiaj Ma̱ꞌan Jesús sa ꞌì ruhuaj,
ngà tun Ma̱ꞌan Jesús naruꞌhue ni̱ dunaninj ñùnꞌ, ni̱ ginika nimân nìko rayiꞌî nej si-ga̱kïnꞌ ni̱ ûta nìko sunuj u giꞌhia ngà nêꞌ,
dadinꞌ giꞌhia si ga̱huin chru̱n nï̀nꞌ ruhuôꞌ ni̱ hueꞌê ga̱ra̱n daꞌnga ruhuôꞌ dàj gi̱ꞌhiôꞌ,
giꞌhia si ga̱ra̱n daꞌngaꞌ ruhuôꞌ rayiꞌî nej sa hua̱ huì garanꞌ ruhuaj ga̱ra̱n daꞌngaꞌ ruhuôꞌ, dàj rûnꞌ garânj yinaj, ni̱ dàj rûnꞌ ganï̂n ruhuaj gi̱ꞌhia,
ni̱ giꞌhia si ga̱na̱huin chre̱ꞌ daranꞌanj riñan Ma̱ꞌan Cristo, ni̱ nga gìsìj diû ni̱ gi̱nikaj Ma̱ꞌan Cristo suun, riñan nej sa màn yàtàꞌa ngà riñan nej sa màn riñan hioꞌóo.
Ni̱ giriꞌ nìꞌhiaj nej ñûnj nej judío gùchìꞌ nej ñûnj ga̱ne nej ñûnj nngaj, ni̱ ganaguij nej ñûnj dadinꞌ huej giꞌhiaj daranꞌanj dàj rûnꞌ giri raj ni̱ dàj rûnꞌ garanꞌ ruhuaj,
hiô ni̱ nêꞌ, ganaꞌhuìj si̱nï̱n Ma̱ꞌan Cristo, ni̱ ga̱ꞌhue ga̱huînꞌ sa hua̱ hueꞌêꞌ ni̱ sa hua̱ sàꞌa riñanj.
Ni̱ rayiꞌij gahuin dan gunïn nej suj nej sí nàsìnùnj un, nuguanꞌ yàngàꞌa, nuguanꞌ gi̱ꞌhiaj ga̱na̱ni̱n nej suj, ni̱ nga guyumân ruhuâ nej suj niꞌin nej suj Ma̱ꞌan ni̱ dàj rûnꞌ giyiꞌij daꞌngaꞌa riñan ñanj huê danj giyiꞌij daꞌngaꞌa nimân nej suj giꞌhiaj Ma̱ꞌan Espíritu Santo, dadinꞌ gàꞌ gata si ga̱ꞌnïn ga̱ꞌna̱ꞌ rèkè Ma̱ꞌan Espíritu Santo riñan nej suj,
ni̱ Ma̱ꞌan Espíritu Santo huin sa giꞌhiaj ñanj riñanj si yàngàꞌ ga̱na̱huin ro̱ꞌoꞌ nani̱ꞌhioꞌ ni̱ ga̱na̱ni̱nꞌ dadinꞌ gàꞌ ganahuin si̱ꞌhiaj Ma̱ꞌan Ñaꞌanj an ñùnꞌ, guendâ ga̱ꞌmi̱n hueꞌê nej guiì rayiꞌî Ma̱ꞌan.
Gachín nìꞌhiaj Pablo si gi̱ꞌhiaj Ma̱ꞌan Ñaꞌanj an si ga̱huin chru̱n nej dinï̂ntRayiꞌî dan, ni̱ nga gunḯn si guyumân ruhuâ nej suj niꞌin nej suj Ma̱ꞌan Señor Jesús, ni̱ si ꞌì ruhuâ nej suj niꞌin nej suj daranꞌ nej sôꞌ nitaj si giꞌhiaj gakï̱nꞌïn,
nitaj àmàn giyichinꞌ ruhuâj si gàꞌhuìj si guruhuâ Ma̱ꞌan Ñaꞌanj an rayiꞌî nej suj, ni̱ nga gaꞌmînj ngà Ma̱ꞌan Ñaꞌanj an ni̱ gananun ruhuâj niꞌín nej suj ni̱ gachín ni̱ꞌhia rayiꞌî nej suj riñan Ma̱ꞌan.
Daꞌnga ni̱ Daꞌanj Ma̱ꞌan si-Seño nêꞌ Jesucristo, Rej nêꞌ sàꞌ staꞌu, ga̱ꞌhue ri̱kij si ga̱huin chru̱n nï̀nꞌ ruhuâ nej suj, ni̱ ga̱ꞌhue giꞌhia ga̱ra̱n daꞌngaꞌ ruhuâ nej suj ni̱ gi̱ni̱ꞌin nej suj ahuin sa huin Ma̱ꞌan,
ni̱ Ma̱ꞌan gi̱ꞌhiaj gìyìgï̀n daꞌngaꞌ nej suj, daꞌnga ni̱ gaꞌhue gi̱ni̱ꞌin nej suj ahuin rayiꞌì gakïn nej suj ni̱ ahuin sa gànàꞌhuìj nej suj ga̱na̱huin ra̱ꞌa nej suj, dadinꞌ ûta hua hueꞌê sa ga̱na̱huin ra̱ꞌa nej guiì gèe,
ûta nìko ni̱ nitaj àmàn huaj ga̱na̱huij sa nùkua ngà nêꞌ gàꞌ guyumân ruhuâ niꞌin Ma̱ꞌan Ñaꞌanj an, ni̱ guruguꞌñun ngà sa nùkua dânj rukûꞌ,
ni̱ gàꞌ giꞌhiaj yu̱gui Ma̱ꞌan Cristo rayiꞌî dan ni̱ giꞌhia si ganaꞌnï̂nj Ma̱ꞌan Cristo, siganï̂nj nej nîman ni̱ gununej raꞌa neꞌ huàꞌaj neꞌ yàtàꞌa,
ni̱ giꞌhia si gi̱nikaj su̱n Ma̱ꞌan Cristo riñan nej sí huin ña̱an ni̱ riñan nej sí ni̱ka̱j su̱un, ni̱ riñan nej sí nùkuaj ni̱ riñan nej sí aꞌnïnꞌïn, ni̱ aꞌnïnj suun riñan siyu̱gui daranꞌ nej sí siyu̱gui gununâ nej guiì, ni̱ sê man riñan diû nânj gi̱nikaj sunj, dadinꞌ gi̱nikaj sunj riñan diû ꞌna̱ꞌa na̱nj ánj.
Ni̱ gachrîj Ma̱ꞌan Ñaꞌanj an riki dakó Ma̱ꞌan Jesús daranꞌanj, ni̱ giꞌhia si gàꞌnï̀nꞌ Ma̱ꞌan Jesús riñan nej guiì huin si-nùhuij ngà riñan daranꞌ nej rasu̱un,
ni̱ nneè kú Ma̱ꞌan Cristo huin nej guiì nìkoꞌ rukuj, ni̱ hua̱ daranꞌ nej rasu̱un riñan Ma̱ꞌan ga̱ꞌhuij raꞌa ninj ni̱ ga̱chra ruhuâ nimân ninj ngà nuguanꞌ sàꞌaj gi̱ꞌhia.
Si-su̱nu̱j Ma̱ꞌan Ñaꞌanj an giꞌhiaj ni̱ gananin nej guiìDàj rûnꞌ huin nej guiì gàꞌ gahuiꞌi gahuin nej suj rayiꞌî gakï̱nꞌ giꞌhiaj nej suj riñan Ma̱ꞌan Ñaꞌanj an, sani̱ Ma̱ꞌan Jesús giꞌhiaj ga̱na̱huin nìꞌnàꞌ ma̱ꞌan nimân nej suj,
ni̱ giꞌhiaj nej suj nej gakï̱nꞌ dânj aꞌngô diû, ni̱ gahuin chru̱n nej suj giꞌhiaj nej suj gakï̱nꞌ giꞌhiaj nej guiì nun niꞌin Ma̱ꞌan Ñaꞌanj an, ni̱ giꞌhiaj nej suj dàj rûnꞌ garanꞌ ruhuâ sí aꞌnïnꞌ riñan nej nanè kï̱j huaa, dadinꞌ huê sôꞌ huin sa ginikaj ñuꞌunj riñan nej guiì nitaj si dagahuin riñan Ma̱ꞌan Ñaꞌanj an,
ni̱ huê siganï̂nj nej guiì danj ganeꞌ aꞌngô diû ni̱ giꞌhiôꞌ sa gachín nneè kuꞌ, ni̱ giꞌhiôꞌ sa garanꞌ ruhuâ nneè kuꞌ, ni̱ giꞌhiôꞌ sa ganï̂n ruhuôꞌ, ni̱ rayiꞌî nej gakï̱nꞌ giꞌhiô ni̱ ginaꞌan ruhuâ Ma̱ꞌan Ñaꞌanj an niꞌin ñùnꞌ, dàj rûnꞌ giꞌhia ngà aꞌngô nej guiì giꞌhiaj gakï̱nꞌïn riñanj.
Sani̱ Ma̱ꞌan Ñaꞌanj an, ni̱ ûta yi̱ruꞌhue hua ruhuaj, rayiꞌî dan ni̱ gananï̂n àko ruhuaj niꞌin nêꞌ, ni̱ huê dânj na̱nj ûta nìko ga ꞌì ruhuaj niꞌin nêꞌ,
ni̱ nga nï̀nꞌ gahuînꞌ sí gahuiꞌi rayiꞌî gakï̱nꞌin, ni̱ Ma̱ꞌan Cristo giꞌhiaj si ga̱na̱huin nìꞌnòꞌ ni̱ si-su̱nu̱j Ma̱ꞌan Ñaꞌanj an giꞌhiaj ni̱ ga̱na̱ni̱n nej suj,
guendâ gi̱di̱ganj riñan nej guiì gimàn diû ꞌna̱ꞌ nêꞌ ña̱an, dàj nìko du̱ꞌhue̱ hua si-su̱nu̱j Ma̱ꞌan ni̱ dàj nìko gananï̂n àko ruhuaj niꞌin nêꞌ rayiꞌî dan dunaninj nêꞌ ngà Ma̱ꞌan Cristo Jesús.
Dadinꞌ nga si-su̱nu̱j Ma̱ꞌan Ñaꞌanj an ni̱ giꞌhia guyumân ruhuâ nej suj ni̱ rayiꞌî dan ni̱ gananin nej suj; sani̱ sê nej suj huin sa giꞌhiaj dan gaꞌhue gananin nej suj mánj, Ma̱ꞌan Ñaꞌanj an huin sa giꞌhiaj ni̱ ga̱ꞌhue ga̱na̱ni̱n chre nej suj na̱nj ánj;
ni̱ sê rayiꞌî nej sa hua̱ hueꞌê giꞌhiaj nej suj dânj huin ni̱ ga̱na̱ni̱n nej suj mánj, daꞌnga ni̱ gàꞌ si ꞌngo̱ nej suj si̱ gataj si rayiꞌî nej sa hua̱ hueꞌê giꞌhiaj nej suj huin ni̱ gananin nej suj mánj.
Dadinꞌ Ma̱ꞌan Ñaꞌanj an huin sa giꞌhiaj ñùnꞌ, ni Ma̱ꞌan Jesús huin sa nagiꞌhiaj nàkà ñùnꞌ guendâ gi̱ꞌhioꞌ sa hua̱ hueꞌê, ni̱ gàꞌ hua̱ yu̱gui sa hua̱ hueꞌê dânj giꞌhiaj Ma̱ꞌan Ñaꞌanj an ni̱ ga̱ꞌhue gi̱ꞌhiaj nêꞌ sa hua̱ hueꞌê dânj na̱nj ánj.
Guendâ gahuiꞌ Ma̱ꞌan Jesús riñan rugutsìi ni̱ ganaꞌmin nej guiì ngà Ma̱ꞌan Ñaꞌanj anHuê danj, ni̱ ga̱na̱nun ruhuâ nej suj si aꞌngô diû, ni̱ sí nàsìnùnj un gahuin nej suj rayiꞌî nneè kú nej suj, ni̱ gùꞌnàj nej suj sí nun gìyìꞌnèꞌ nnïnj arán raa̱ nneè nàꞌàj dadinꞌ nej sí Israelita ni̱ gahuin nej sôꞌ sí giyiꞌneꞌ nnïnj arán raa̱ nneè nàꞌàj.
Nga diû nâ ni̱ nitaj si niꞌin nej suj Ma̱ꞌan Cristo, ni̱ hua̱ ni̱nï̱n nej suj riñan yumanꞌ Israel, ni̱ hua̱ anêj nej suj ngà nuguanꞌ guchiꞌ Ma̱ꞌan Ñaꞌanj an ꞌngo̱ duꞌhua ngà yumanꞌ Israel, ni̱ nitaj nùnj ganaꞌhuìj nej suj ni̱ nitaj si niꞌin nej suj Maꞌan Ñaꞌanj yàngàꞌa mánj.
Aꞌngô diû ni̱ gane anêj nej suj riñan Ma̱ꞌan Ñaꞌanj an, sani̱ hia̱j ni̱ ngà tun Ma̱ꞌan Cristo Jesús, ni̱ gahuin nìchrùnꞌ nej suj riñan Ma̱ꞌan Ñaꞌanj an.
Dadinꞌ Ma̱ꞌan huin sa giꞌhiaj ga̱ dïnꞌïnj ruhuâ nêꞌ, ni̱ giꞌhia si ga̱na̱huin nùguànꞌàn nej judío ngà nej sí nàsìnùnj un ni̱ ga̱na̱huin nguèj sôꞌ ꞌngo̱ rïn yumanꞌan, ni̱ ngà nneè ku ni̱ dunatu chran ni̱kï̱nꞌ da̱nï̱n nguèj yumanꞌ dânj, dadinꞌ chran dânj huin sa giꞌhiaj ni̱nï̱n ni̱ dugunïnj nguèj yumanꞌ dânj,
ni̱ ngà nneè ku giꞌhia ganarëꞌ sa dugunïnꞌ nguèj yumanꞌ dânj, ni̱ huê danj na̱nj ganarëꞌ ley gaꞌmin rayiꞌî nej giꞌñanj an ni̱ nej sun giyiꞌnïnꞌ dagahuin nej sij, ni̱ nagiꞌhiaj nùguànꞌanj nguèj yiꞌnïn dânj guendâ ga̱na̱huin ꞌngo̱ rïn yiꞌnïnꞌïn, ni̱ ga̱na̱huin ninj ꞌngo̱ guiì nàkàa, giꞌhia si ga̱na̱huin dïnꞌïnj riñan nej sôꞌ,
ni̱ guendâ gìnikòꞌ nneè ku riñan rugutsìi ni̱ giꞌhia si ga̱na̱ꞌmi̱n nguèj yiꞌnïn dânj ngà Ma̱ꞌan Ñaꞌanj an ni̱ ganahuin nguèj yiꞌnïnꞌ dânj ꞌngo̱ rïn nneè kúu, ni dunahui sa gunïnꞌ nguèj yiꞌnïnꞌ dânj.
Gaꞌnaj ni̱ ganataj nuguanꞌ gi̱ꞌhiaj ga̱ dïnꞌïnj ruhuâ nej suj nun gìrìꞌ nìꞌhiaj gu̱nïn si-nùguànꞌ Ma̱ꞌan Ñaꞌanj an, ni̱ huê danj na̱nj ganataj nuguanꞌ gi̱ꞌhiaj ga̱ dïnꞌïnj ruhuâ nej ñûnj gàꞌ nne nìchrùnꞌ riñan Ma̱ꞌan Ñaꞌanj an;
dadinꞌ Ma̱ꞌan Cristo giꞌhiaj si huê ꞌngo̱ rïn Ma̱ꞌan Espíritu Santo ga̱ꞌhue ga̱na̱huin ra̱ꞌa nej sí Israelita ni̱ nej sí nàsìnùnj un, ni̱ ga̱ꞌhue ga̱ꞌa̱nj nichì gu̱ña̱n nguèj sôꞌ riñan Ma̱ꞌan Rej nêꞌ Ñaꞌanj an.
Huê danj, ni̱ nitaj si huin nej suj sí ꞌna̱ꞌ aꞌngô país ni̱ nitaj si huin nej suj sí nàsìnùnj un, dadinꞌ giriꞌ nìꞌhiaj nej suj ga̱na̱huin ra̱ꞌa nej suj sa ga̱na̱huin ra̱ꞌa nej sí gèe, ni̱ ganakaj duguiꞌ nej suj ngà nej daꞌní Ma̱ꞌan Ñaꞌanj an,
ni̱ huin nej suj dàj rûnꞌ huin ꞌngo̱ hueꞌe, dadinꞌ gahuin nùkuaj nej suj giꞌhiaj nej nuguanꞌ gidigán nej sôꞌ gi̱di̱gân si̱nï̱n si-nùguànꞌ Ma̱ꞌan Ñaꞌanj an ngà nej sôꞌ ganataꞌ dàj ga̱huin, ni̱ Ma̱ꞌan Cristo huin dàj rûnꞌ huin hiëj nne sikûj ꞌngo̱ hueꞌe,
ni̱ Ma̱ꞌan Cristo giꞌhiaj ganayumàn daꞌ hua gè hueꞌ dânj, ni̱ ûta hueꞌê ga̱na̱daꞌa duguiꞌ daranꞌ nej hiëj dânj nda ga̱huin ꞌngo̱ nuhuî gèe;
ni̱ huê Ma̱ꞌan huin sa gi̱ꞌhiaj ga̱na̱huin nùguànꞌàn ruhuâ nej suj, guendâ ga̱huin nej suj dukuâ Ma̱ꞌan Ñaꞌanj an ñan ga̱ne Ma̱ꞌan Espíritu Santo.
Duguta su̱n Ma̱ꞌan Ñaꞌanj an si gànàtàꞌ Pablo si-nùguànꞌ Ñaꞌanj an riñan nej sí nàsìnùnj unÑùnj huin Pablo ꞌngo̱ sí nne dukuâ gaꞌa rayiꞌî guendâ dagahuín riñan Ma̱ꞌan Cristo Jesús, ni̱ huê danj na̱nj nné dukuâ gaꞌa rayiꞌî nej suj nej sí nàsìnùnj un,
ni̱ si gàꞌ gunïn nej suj dàj giri ra̱ Maꞌan Naꞌanj an ni̱ dàj ganï̂n àko ruhuâ Ma̱ꞌan ni̱ duguta su̱n ñùnj guendâ gànànï̀nj si-nùguànꞌanj riñan nej suj,
ni̱ ga̱na̱di̱ganj sa hua huì ganï̂n ruhuaj riñânj, ni̱ gàꞌ gachrûnj doj rayiꞌî nej nuguanꞌ dânj,
ni̱ nga ga̱hia̱ nej suj ni̱ ga̱ꞌhue ga̱ra̱n daꞌngaꞌ ruhuâ nej suj si gàꞌ garânj daꞌngaꞌ ruhuâj rayiꞌî nej nuguanꞌ ga huì giꞌhiaj Ma̱ꞌan Cristo,
ni̱ nun ga̱ꞌhue ga̱ra̱n daꞌngaꞌ ruhuâ aꞌngô nej yiꞌnïnꞌ gimân gàꞌ nâ rayiꞌî sa hua̱ huì nânj, dàj rûnꞌ ganadigân Ma̱ꞌan Espíritu Santo riñan nej sí gè gaꞌanj gi̱digân si̱nï̱n si-nùguànꞌanj ngà nej sôꞌ ganataꞌ dàj ga̱huin.
Dadinꞌ nej sí nàsìnùnj un ni̱ huaj ga̱na̱huin ra̱ꞌa nej sij ni̱ ga̱huin nej sij nneè kû Ma̱ꞌan Cristo Jesús, ni̱ ga̱ꞌhue ga̱na̱huin si̱ꞌhia nej sij dadinꞌ huê danj gàꞌ gaꞌhuij si-nùguànꞌanj rayiꞌî nuguanꞌ gi̱ꞌhiaj ga̱na̱ni̱n nej guiì.
Ni̱ huej giꞌhiaj si gahuín sí gànàtàꞌ si-nùguànꞌ Ma̱ꞌan Ñaꞌanj an dàj rûnꞌ hua sunuj rikij riñânj ni̱ dàj rûnꞌ ûta nùkuaj hua Ma̱ꞌan.
Ni̱ dànanj ninaj doj huín gàꞌ daꞌ sí hua̱ lij siganï̂nj daranꞌ nej sí gèe, sani̱ riki Ma̱ꞌan Ñaꞌanj an si-su̱nu riñânj ni̱ ganatá riñan nej sí nàsìnùnj un nuguanꞌ gi̱ꞌhiaj ga̱na̱ni̱n nej sij ni̱ nitaj dàj huaj gùnùkuôꞌ ga̱hio̱ꞌ dàj hua̱ yi̱ruꞌhue Ma̱ꞌan Cristo mánj,
ni̱ gànàtàꞌ hueꞌêꞌ riñan daranꞌ nej guiì dàj ginikaj su̱n Ma̱ꞌan Ñaꞌanj an riñan sa hua̱ huì dânj, dadinꞌ giꞌnïnj huij àsìj diû ri̱ki ngà Ma̱ꞌan Ñaꞌanj an, ni̱ huê Ma̱ꞌan Ñaꞌanj an giꞌhiaj daranꞌanj.
Daꞌnga ni̱ nej guiì huin si-nùhuì Ma̱ꞌan Jesús ga̱na̱di̱gân gi̱ni̱ꞌin nej sí huin ña̱an, ni̱ nej sí ni̱ka̱j su̱n riñan nej sa màn yàtàꞌa dàj hua gàꞌì ri̱ña̱n sa chru̱n nï̀nꞌ ruhuâ Ma̱ꞌan Ñaꞌanj an,
dàj rûnꞌ ganï̂n ruhuaj giꞌhia àsìj nâ, ni̱ huê danj gaꞌhue giꞌhiâ ngà Ma̱ꞌan Cristo Jesús Ma̱ꞌan si-Seño nêꞌ,
ni̱ huê Ma̱ꞌan huin sa gaꞌmin yàngàꞌ hia ni̱ huej gi̱ꞌhiaj ga̱ꞌhue ga̱tu̱ꞌ ni̱ hua̱ yìtï̀nj ruhuôꞌ gùchìꞌ guendâ guyumân ruhuôꞌ niꞌînꞌ Ma̱ꞌan.
Rayiꞌî dan, ni̱ gachín ni̱ꞌhia riñan nej suj ni̱ si̱ gininaj ruhuâ nej suj guendâ giranꞌ sàñùnj rayiꞌî nej suj mánj, dadinꞌ si sàꞌ Ma̱ꞌan nej suj huin si gi̱ranꞌ sàñùnj.
ni̱ huê Ma̱ꞌan huin sa nàgàꞌhuìꞌ siyu̱gui nej dùguìꞌ nej guiì màn yàtàꞌa ngà nej guiì màn riñan hioꞌóo,
ni̱ gachín ni̱ꞌhia riñan Ma̱ꞌan Rê si ri̱kij, dàj nìko hua sa sàꞌa riñan Ma̱ꞌan ga̱ riñan nej suj, ni̱ gi̱ꞌhia si ga̱na̱huin nùkuaj nanè nimân nej suj gi̱ꞌhiaj Ma̱ꞌan Espíritu Santo,
ni̱ gùyùmàn ruhuâ nej suj ni̱ ga̱ne Ma̱ꞌan Cristo ruhuâ nimân nej suj, ni̱ dàj rûnꞌ gaꞌanj gùnùn hiaꞌa chrun riki hioꞌóo ni̱ huê danj ga̱ ꞌì ruhuâ nej suj niꞌin nej suj nej duguiꞌ nej suj ni̱ ga̱ ran ruhuâ nej suj ngà si-nùguànꞌ Ma̱ꞌan Ñaꞌanj an,
daꞌnga ni̱ gaꞌhue ga̱ra̱n daꞌnga ruhuâ nej suj dàj rûnꞌ garânj daꞌnga ruhuâ nej sí gèe, dàj gàchràꞌ ni̱ dàj yèꞌè ni̱ dàj yàkàn ni̱ dàj gùnùn hua sa ꞌì ruhuâ Ma̱ꞌan Cristo niꞌin nêꞌ,
ni̱ ga̱ꞌhue gi̱ni̱ꞌin nej suj dàj nìko ꞌì ruhuâ Ma̱ꞌan Cristo niꞌin nej suj dadinꞌ dànanj nìko huin sa ꞌì ruhuaj dânj gàꞌ daꞌ nej sa ga̱huin chru̱n staꞌu nej suj, daꞌnga ni̱ gachra nï̀nꞌ ruhuâ nimân nej suj gi̱nun sa ꞌì hua̱ riñan Ma̱ꞌan Ñaꞌanj an.
Dadinꞌ dànanj ûta nùkuaj Ma̱ꞌan Ñaꞌanj an gàꞌ daꞌ daranꞌ nej rasu̱un, ni̱ ga̱ꞌhue ri̱kij nìko doj nej sa ga̱chi̱nꞌ ni̱ ri̱kij nìko doj nej sa ga̱nï̱n ruhuôꞌ ni̱ nùkuaj hua̱ Ma̱ꞌan ni̱ ga̱ꞌhue na̱du̱naj ñùnꞌ,
ni̱ huê Ma̱ꞌan huin sa giꞌhiaj sàꞌ ngà nej guiì huin si-nùhuì Ma̱ꞌan Jesús ni̱ ngà daranꞌ nej yiꞌnïnꞌ gàꞌ gachîn daꞌ ꞌngo̱ sientu, ꞌngo̱ sientu hioꞌo; ni̱ huê danj huin.
Ma̱ꞌan Espíritu Santo gi̱ꞌhiaj ni̱ ga̱ꞌhue ga̱ gu̱ña̱n ruhuôꞌNi̱ gané dukuâ gaꞌa giꞌhiaj nej sí ni̱ka̱j su̱un rayiꞌî Ma̱ꞌan Señor, ni̱ dugunïn gàꞌìj nej suj, ni̱ ga̱che̱ hueꞌê nej suj dàj rûnꞌ gahuin chru̱n nej suj giꞌhiaj Ma̱ꞌan Señor nga gakïn nej suj,
gi̱ꞌhiaj nej suj dàj rûnꞌ giꞌhiaj nej sílìj i, ni̱ nìn gi̱ꞌhiaj nej suj, ni̱ ga̱ nùkuaj ruhuâ nej suj ni̱ ga̱ ꞌì ruhuâ nej suj niꞌin nej suj daꞌ goꞌngo̱ nej duguiꞌ nej suj,
gachín ni̱ꞌhia si du̱guꞌnïnꞌ nej suj ni̱ gi̱ni̱kaj duguiꞌ nej suj ni̱ gu̱ru̱gûñuꞌunj Ma̱ꞌan Espíritu Santo nej suj ni̱ ga̱ nùguànꞌàn ruhuâ nej suj ni̱ ga̱ dïnꞌïnj ruhuâ nej suj ngà nej duguiꞌ nej suj;
dadinꞌ dàj rûnꞌ hua ngo̱ rïn nneè kúu ni̱ dàj rûnꞌ hua ꞌngo̱ rïn Ma̱ꞌan Espíritu Santo, huê danj gakïn nej suj ni̱ gu̱ña̱n gànàꞌhuìj nej suj si ga̱na̱huin ra̱ꞌa Ma̱ꞌan Ñaꞌanj an nej suj;
ꞌngo̱ rïn Maꞌan Señor hua, ni̱ ꞌngo̱ rïn huin sa guyumân ruhuôꞌ; ni̱ dàj rûnꞌ gidiganj gàtàꞌ nneꞌ huê danj gataꞌ nneꞌ;
ni̱ ꞌngo̱ rïn Ma̱ꞌan Ñaꞌanj an hua ni̱ huej huin Rej darûnꞌ, ni̱ huej huin sa ni̱ka̱j su̱n riñan darûnꞌ, ni̱ giꞌhiaj sunj ngà darûnꞌ, ni̱ nne ngà darûnꞌ.
Sani̱ rikî Ma̱ꞌan Ñaꞌanj an si-su̱nu riñan daꞌ goꞌngo̱ nêꞌ dàj rûnꞌ garanꞌ ruhuâ Ma̱ꞌan Cristo rikij suun riñunꞌ.
Rayiꞌî dan ni̱ gata:Gahui Ma̱ꞌan Jesús gaꞌan yàtàꞌa, ni̱ ginika gaꞌan nej guiì giꞌhiaj ga̱nanj,ni̱ gaꞌhuij gàꞌì yìꞌnï̀nꞌ nej suun riñan nej guiì dânj.
Ni̱ nùnj huin si ga̱ta̱j nuguanꞌ “gahui gaꞌan dânj ràꞌaj.” Sê gàꞌ si̱nï̱n ginin gaꞌan nda gùnùn riki hioꞌóo ràꞌ saj ûnꞌ.
Ma̱ꞌan sa gininj gaꞌanj dânj, huê gè Ma̱ꞌan huin sa gahui gaꞌanj nda yichrá daranꞌ nej yàtàꞌa, ni̱ nne nikaj sunj riñan nej sa màn yàtàꞌa ngà nej sa màn riñan hioꞌóo.
Ni̱ huê Ma̱ꞌan huin sa giꞌhiaj yu̱gui, nej sí gaꞌanj gi̱digân si̱nï̱n si-nùguànꞌ Ma̱ꞌan Ñaꞌanj an; ni̱ giꞌhiaj yu̱gui nej sí ganataꞌ dàj ga̱huin; ni̱ giꞌhiaj yu̱gui nej sí ganataꞌ nuguanꞌ gi̱ꞌhiaj ga̱na̱ni̱n nej guiì; ni̱ giꞌhiaj yu̱gui nej sí ganikïnꞌ dugumîn nej sôꞌ ginikòꞌ rukuj, ni̱ giꞌhiaj yu̱gui nej sí gi̱digân,
ni̱ giꞌhiaj yu̱gui nej sí gèe guendâ gi̱ꞌhiaj sun nej sôꞌ si-sùnj, guendâ na̱gi̱ꞌhiaj hueꞌej nneè kú Ma̱ꞌan Cristo,
nda gùchìꞌ darûnꞌ ga̱ gu̱ña̱n ruhuôꞌ ni̱ gu̱ña̱n gùyùmàn ruhuôꞌ, ni̱ gi̱ni̱ꞌînꞌ nda hueꞌê chre dàj rûnꞌ niꞌin Ma̱ꞌan Cristo, ni̱ gùchìꞌ ga̱huînꞌ dàj rûnꞌ huin ngo̱ sí giꞌhiaj sa ni̱ka̱a, ni̱ gi̱ni̱ꞌinꞌ dàj rûnꞌ nìko niꞌin Ma̱ꞌan Cristo,
Daꞌnga ni̱ si̱ gi̱ꞌhiôꞌ dàj rûnꞌ giꞌhiaj nej silíj hua̱ lij dadinꞌ nda nanè chre nadunâ nej sôꞌ sa ganï̂n ruhuâ nej sôꞌ, ni̱ hio ga̱na̱daꞌa nej sôꞌ nej yìꞌnï̀nꞌ nuguanꞌ nàkà gidigân nej sí gidigañuꞌunj un, ni̱ gunùkuaj nej sí dânj gidigañuꞌunj nej sôꞌ nej sij dadinꞌ ûta sàꞌ mañân nej sôꞌ ni̱ sàꞌ chru̱n nej sôꞌ dàj gi̱di̱gañuꞌunj nej sôꞌ nuguanꞌ gi̱ꞌhiaj ga̱ꞌa̱nj ni̱ꞌhia nej sij,
sani̱ ga̱ꞌmi̱nꞌ nuguanꞌ yàngàꞌa ni̱ ga̱ ꞌì ruhuôꞌ niꞌînꞌ nej duguiꞌ, ni̱ gu̱nꞌ riñan Ma̱ꞌan Cristo ni̱ ga̱chi̱ꞌ gi̱ꞌhia dadinꞌ huej huin sa ni̱ka̱j su̱n riñunꞌ,
ni̱ daꞌ hua̱ gè nneè kuꞌ, ganakaj duguiꞌ ni̱ ni̱ka̱j duguiꞌ hueꞌej ni̱ ꞌnïn siganï̂nj nej duguiꞌij ni̱ gu̱ña̱n ganunj riñan daranꞌ ninj dàj na̱nj hua Ma̱ꞌan suun riñan daꞌ goꞌngo̱ ninj, ni̱ huê danj gachij gu̱ña̱n nneè kuꞌ guendâ na̱gi̱ꞌhiaj nu̱kua ruhuâ nej ma̱ꞌan nej duguiꞌij ni̱ gu̱ña̱n ꞌì ruhuâ ninj niꞌin ninj nej duguiꞌ ninj.
Ma̱ꞌan Cristo giꞌhiaj ni̱ ganahuin nàkòꞌHuê danj, ni̱ gatâ, ni̱ duguta sùnj riñan nej suj ngà siyu̱gui Ma̱ꞌan Señor: Ni̱ si̱ giꞌhiaj nej suj dàj rûnꞌ giꞌhiaj aꞌngô nej sí nàsìnùnj un dadinꞌ giꞌhiaj nej sôꞌ sa aꞌnanꞌ ganï̂n ruhuâ daꞌnga nej sôꞌ,
dadinꞌ gàꞌ ganahuin ru̱mi̱nꞌ daꞌnga nej sôꞌ, ni̱ giꞌhiaj anêj nej sôꞌ ma̱ꞌan nej sôꞌ riñan nej sa garanꞌ ruhuâ Ma̱ꞌan Ñaꞌanj an da̱gahuin nej sôꞌ sani̱ nitaj nùnj niꞌin nej sôꞌ, ni̱ gàꞌ ganahuin sìhiàj nimân nej sôꞌ,
nitaj nùnj nàꞌàj ñan nej sôꞌ, ni̱ nngaj nej sôꞌ ngà ahuin na̱nj nej siyànà ni̱ ûta hio nej sôꞌ guendâ gi̱ꞌhiaj nej sôꞌ ahuin na̱nj gakï̱nꞌ.
Sani̱ nej suj ni̱ nun ga̱huin chru̱n nej suj dànanj giꞌhiaj Ma̱ꞌan Cristo mánj,
si yàngàꞌ hia gàꞌ gunïn nej suj, ni̱ gàꞌ gidigân Ma̱ꞌan Jesús nej suj, ngà sa yàngàꞌ hua riñan Ma̱ꞌan.
Nga gahuin nej suj sí nàsìnùnj un ni̱ giꞌhiaj nej suj gakï̱nꞌïn, hia̱j ni̱ gu̱du̱nâj nej suj daranꞌ nej gakï̱nꞌ giꞌhiaj nej suj nga nï̀nꞌ gàchin gi̱ni̱ꞌin nej suj Ma̱ꞌan Cristo, dadinꞌ gàꞌ guꞌñûn nej suj ngà nej gakï̱nꞌïn sani̱ man si gidigañuꞌunj un nej gakï̱nꞌ dânj na̱nj ánj,
ni̱ ga̱na̱huin nej suj guiì nàkàa, ni̱ ga̱na̱ka̱j nej suj aꞌngô raa̱ nej suj dàj rûnꞌ garanꞌ ruhuâ Ma̱ꞌan Ñaꞌanj an ni̱ gi̱ꞌhiaj nej suj sa ni̱ka̱a ni̱ si̱ giꞌhiaj nej suj gakï̱nꞌïn ni̱ ga̱huin nej suj guiì ga̱ꞌmi̱n sa yàngàꞌa na̱nj ánj.
Rayiꞌî dan, ni̱ gu̱du̱nâj nej suj nuguanꞌ gidigañuꞌunj un ni̱ ga̱ꞌmi̱n nej suj nuguanꞌ yàngàꞌa ngà daꞌ goꞌngo̱ nej duguiꞌ nej suj, dadinꞌ ꞌngo̱ nneè kúu huin nej suj.
Si nàsìnùnj ginaꞌan ruhuâ nej suj, niꞌhiaj nej suj ni̱ si̱ ginaꞌan nùgui ruhuâ nej suj, dadinꞌ si ginaꞌan nùgui ruhuâ nej suj, ni̱ gakï̱nꞌïn huin na̱nj ánj,
ni̱ si̱ gaꞌnï̂nj nej suj si gi̱ꞌhiaj ga̱nân sichre nej suj mánj.
Sí giꞌhiaj tu̱, ni̱ si̱ giꞌhiaj tu̱ sôꞌ gàꞌ mánj, ña̱ꞌan huaj si gi̱ꞌhiaj sun sôꞌ ngà raꞌa sôꞌ, ni̱ gi̱ꞌhiaj sôꞌ sa sàꞌa, daꞌnga ni̱ gaꞌhue gìrìꞌ sôꞌ sa gu̱ru̱gûñuꞌunj sôꞌ riñan nej guiì ga̱ni̱ki.
Gàꞌ si ꞌngo̱ nuguanꞌ kï̱j huaa si gahui ruhuâ duꞌhua nej suj mánj, ga̱ꞌmi̱n nej suj nej nuguanꞌ na̱gi̱ꞌhiaj sàꞌ nej guiì, daꞌnga ni̱ giꞌhiaj hueꞌej nej guiì gu̱nïn na̱nj ánj.
Ni̱ si̱ giꞌhiaj nej suj si ga̱na̱nï̱n ruhuâ Ma̱ꞌan Espíritu Santo huin siꞌhiaj Ma̱ꞌan Ñaꞌanj an, dadinꞌ gàꞌ gachri daꞌngaꞌa ruhuâ nimân nej suj ni̱ ganahuin nej suj siꞌhia ni̱ nga gùyùmàn gui du̱naninj nej guiì ni̱ ga̱na̱ni̱n nej suj gi̱ꞌhia.
Gu̱xu̱n nej suj riñan nej suj, daranꞌ sa naꞌan chre ruhuâ dan ngà sa gaꞌman ruhuâ dan ngà sa hue chre dan, ni̱ si̱ gaguâj nej suj nej duguiꞌ nej suj ni̱ si̱ gaꞌmin yìꞌì nej suj riñan nej duguiꞌ nej suj ni̱ si̱ giꞌhiaj yiꞌì nej suj mánj.
Sa si̱nï̱n daꞌhui nej suj gi̱ꞌhiaj nej suj huin ni̱ ga̱ ni̱ꞌña̱nj nej suj ngà ꞌngo̱ ni̱ aꞌngô nej duguiꞌ nej suj, ni̱ gu̱ru̱gûñuꞌunj nej suj ni̱ gi̱nikaj nej suj nimân nìko ngà nej duguiꞌ nej suj, dàj rûnꞌ ginikaj Ma̱ꞌan Ñaꞌanj an nimân nìko rayiꞌî nej suj dadinꞌ gàꞌ naruꞌhue Cristo Ma̱ꞌan rayiꞌî si-ga̱kïnꞌ nej suj na̱nj ánj.
Gi̱ꞌhiôꞌ dàj rûnꞌ giꞌhiaj nej guiì chru̱n ga̱ra̱n daꞌnga ruhuâGi̱ꞌhiaj nej suj, dàj rûnꞌ giꞌhiaj Ma̱ꞌan Ñaꞌanj an, ni̱ gùrùguìꞌ si huin nej suj daꞌní Ma̱ꞌan ni̱ ûta ꞌì ga̱ ruhuaj niꞌin nej suj.
Ni̱ ga̱ ꞌì ruhuâ nej suj niꞌin nej suj nej duguiꞌ nej suj, dàj rûnꞌ ꞌì ruhuâ Ma̱ꞌan Cristo niꞌin nej suj, ni̱ gahuin ꞌngo̱ ofrenda ni̱ nagaꞌhuij Ma̱ꞌan rayiꞌî nej suj ni̱ gahuij riñan Ma̱ꞌan Ñaꞌanj an ni̱ huin datòꞌ gïnꞌ da̱j a riñan Ma̱ꞌan Ñaꞌanj an.
Ni̱ si̱ gaché sìgìchràꞌ nej suj ni̱ si̱ gaꞌmin nej suj nuguanꞌ kï̱j huaa ni̱ si̱ ganï̂n ruhuâ nej suj ga̱ doj rasu̱n du̱hue̱e riñan nej suj, ni̱ si ga nej gakïn nânj siganï̂nj nej suj mánj, ni̱ gi̱ꞌhiaj nej suj dàj rûnꞌ giꞌhiaj nej sí gèe;
ni̱ si̱ gaꞌmin nej suj nuguanꞌ dugu̱ꞌna huaa ni̱ nuguanꞌ laká chre ni̱ nuguanꞌ na̱hia, dadinꞌ nitaj si dùgùnàj huaj mánj, ga̱ꞌmi̱n nej suj nuguanꞌ sàꞌa yiꞌî Ma̱ꞌan Ñaꞌanj an.
Dadinꞌ ña̱ꞌa̱n huaj si gi̱ni̱ꞌin nej suj, si gàꞌ si ꞌngo̱ nej guiì aché sìgìchràꞌ ni̱ nej guiì aꞌmin nuguanꞌ kï̱j huaa ni̱ nej guiì ruhuâ gaj doj riñan, ni̱ huin ninj dàj rûnꞌ huin guiì nnùn ña̱ꞌa̱nj riñan nej ñaꞌanj giꞌhiaj ra̱ꞌa nej síi na̱nj ánj. Ni̱ si̱ gaꞌhue gìrìꞌ nìꞌhiaj ninj ga̱ne ninj ñan nne Ma̱ꞌan Cristo ni̱ si̱ giriꞌ nìꞌhiaj ninj ga̱ne ninj ñan nne Ma̱ꞌan Ñaꞌanj an mánj.
Ni̱ gàꞌ si ꞌngo̱ nej suj si̱ gaꞌhue gi̱di̱gañuꞌunj ngà nuguanꞌ dugùꞌna hua; dadinꞌ huê rayiꞌî nej nuguanꞌ nânj ni̱ gùyùmàn si-kastigû Ma̱ꞌan Ñaꞌanj an riñan nej guiì nitaj si dagahuin.
Ni̱ si̱ gi̱ꞌhiaj nej suj, dàj rûnꞌ giꞌhiaj nej guiì dânj mánj.
Dadinꞌ aꞌngô diû ni̱ gahuin nej suj guiì giꞌhiaj gakï̱nꞌïn, sani̱ hia̱j ni̱ huin nej suj guiì garânj daꞌngaꞌ ruhuâ dadinꞌ guyumân ruhuâ nej suj niꞌin nej suj Ma̱ꞌan Señor; ni̱ ga̱che̱ nej suj dàj rûnꞌ gaché nej guiì huin daꞌní Ma̱ꞌan sa garânj daꞌngaꞌ ruhuâ na̱nj ánj,
dadinꞌ sa gùrùguìꞌ giꞌhiôꞌ giꞌhiaj Ma̱ꞌan Espíritu Santo huin si gurugûñuꞌunꞌ, ni̱ giꞌhiôꞌ sa ni̱ka̱a ni̱ ga̱ꞌminꞌ nuguanꞌ yàngàꞌa,
na̱di̱giꞌñûn nej suj ahuin sa garanꞌ ruhuâ Ma̱ꞌan Señor gi̱ꞌhiaj nej suj na̱nj ánj.
Ni̱ si̱ gi̱ꞌhiaj nej suj dàj rûnꞌ giꞌhiaj nej guiì giꞌhiaj gakï̱nꞌïn mánj, sa daꞌhui nej suj gi̱ꞌhiaj nej suj huin si du̱gunïn gàꞌì nej suj nej guiì giꞌhiaj gakï̱nꞌïn na̱nj ánj;
dadinꞌ giriꞌí sinàꞌàj a ga̱ꞌmi̱nꞌ rayiꞌî nej gakï̱nꞌ giꞌhiaj huì nej guiì dânj.
Sani̱ daranꞌ nej gakï̱nꞌ ꞌnï̱nj huì giꞌhiaj nej guiì ni̱ gùrùguìꞌ man gi̱ꞌhiaj sa yigï̀ïn, dadinꞌ sa yigï̀n dânj giꞌhiaj gùrùguìꞌ daranꞌanj;
Rayiꞌî dan ni̱ gatâ:Gànàꞌnï̀nj ñan sòꞌ, dadinꞌ atojꞌ,ni̱ ga̱na̱chîꞌ siganï̂nj nej nîman,ni̱ gu̱du̱gun Ma̱ꞌan Cristo riñanꞌ ni̱ ga̱ꞌhue ga̱ra̱n daꞌngaꞌ ruhuâꞌ.
Niꞌhiaj sòꞌ dàj achêꞌ, ni̱ ûta gu̱dadû gaꞌ, ni̱ si̱ giꞌhiaj nej suj dàj rûnꞌ giꞌhiaj nej guiì naꞌhue ga̱ya̱ka̱j guendâ mánj, gi̱ꞌhiaj nej suj dàj rûnꞌ giꞌhiaj nej guiì hueꞌê chru̱n,
ni̱ ga̱ra̱n sun hueꞌê nej suj diû, dadinꞌ gui nnêꞌ ni̱ gui yìꞌìi huin.
Huê danj ni̱, si̱ gahuin nej suj nej sí gi̱niꞌñûn nda nanè chre mánj, sa gi̱ꞌhiaj nej suj huin si hio ga̱ra̱n daꞌnga ruhuâ nej suj ahuin sa garanꞌ ruhuâ Ma̱ꞌan Señor.
Ni̱ si̱ goꞌo nej suj nne berente, dadinꞌ nga nagunï̂n nej suj ni̱ nun niꞌin daꞌnga nej suj sa giꞌhiaj nej suj, ni̱ sa ginùn huin nej suj huin si gàchìnj nej suj ga̱ꞌna̱ꞌ Ma̱ꞌan Espíritu Santo ni̱ ga̱ne ruhuâ nimân nej suj ni̱ ga̱na̱huin nùkuaj nej suj gi̱ꞌhia,
ga̱hia̱ nej suj riñan nej duguiꞌ nej suj salmo ngà nej himno ni̱ ga̱chra̱ nej suj chraꞌ garanꞌ ruhuâ Ma̱ꞌan Ñaꞌanj an ngà ruhuâ nimân nej suj;
ni̱ daranꞌ diû gàꞌhuìꞌ nej suj siguruhuâ Ma̱ꞌan Ñaꞌanj huin Rej nêꞌ rayiꞌî daran nej rasu̱un, ngà siyu̱gui Ma̱ꞌan si-Seño nêꞌ Jesucristo.
Nej siyànà nne nika ni̱ da̱gahuin ninj riñan nika ninj, dàj rûnꞌ da̱gahuin ninj riñan Ma̱ꞌan Señor,
Dadinꞌ síi huin sa aꞌnïnꞌ riñan nej siyànàa, dàj rûnꞌ nikaj su̱n Ma̱ꞌan Cristo riñan si-nùhuij, Ma̱ꞌan gi̱ꞌhiaj ga̱na̱ni̱n nej guiì nìkòꞌ rukuj ni̱ huin ninj dàj rûnꞌ huin nneè kú Ma̱ꞌan.
Ni̱ dàj rûnꞌ dagahuin nej guiì huin si-nùhuì Ma̱ꞌan Jesús riñanj, ni̱ huê danj daꞌhui siyànà nne nika ni̱ ga̱da̱gahuin riñan nikaj ngà daranꞌanj.
Nej suj sí nne nika ni̱ ga̱ ꞌì ruhuâ nej suj niꞌin nej suj nika nej suj, dàj rûnꞌ ꞌì ruhuâ Ma̱ꞌan Cristo niꞌin nej guiì huin si-nùhuij ni̱ nagaꞌhuij Ma̱ꞌan rayiꞌî nej guiì huin si-nùhuij,
guendâ na̱gi̱ꞌhiaj gej, ni̱ na̱gi̱ꞌhiaj sàꞌaj ni̱ ganaꞌnïnj ngà nnee ni̱ ngà nuguanꞌan nej guiì huin si-nùhuij,
gàꞌ hua̱ yu̱gui giꞌñanj ga̱ra̱n ràꞌa ngà si-nùhuij, ni̱ daꞌhui nej guiì huin si-nùhuij ga̱ ninj dàj rûnꞌ hua gàtsì atsîj nitaj si hua̱ díin riñan ni̱ nitaj si ganachranꞌ riñan, daꞌhui ga̱huin sa gèe ni̱ si̱ ga gakï̱nꞌïn riñanj.
Ni̱ huê danj na̱nj daꞌhui nej sí hua̱ nika ni̱ ga̱ ꞌì ruhuâ nej sôꞌ niꞌin nej sôꞌ nika nej sôꞌ, dàj rûnꞌ ꞌì ruhuâ nej sôꞌ niꞌin nej sôꞌ nneè kú nej sôꞌ. Ni̱ sí ꞌì ruhuâ niꞌin nika, ni̱ ma̱ꞌan sôꞌ ꞌì ruhuâ sôꞌ;
dadinꞌ gàꞌ si ꞌngo̱ síi nitaj si gininj ꞌì nneè kú riñan, ni̱ dàñùn guduyâ sôꞌ nneè kú sôꞌ ni̱ dugumîn sôꞌ nneè kú sôꞌ, ni̱ giꞌhiaj sôꞌ dàj rûnꞌ giꞌhiaj Cristo ngà nej guiì huin si-nùhuij,
dadinꞌ huînꞌ nej yiꞌnïnꞌ hua̱ riñan nneè kú Ma̱ꞌan Cristo, huînꞌ nneè kú Ma̱ꞌan.
“Rayiꞌî dânj, ni̱ gu̱du̱nâj síi rej sôꞌ ngà nni sôꞌ ni̱ ga̱na̱huin nùguànꞌan sôꞌ ngà nika sôꞌ ni̱ ga̱huin nguèj sôꞌ dàj rûnꞌ huin ꞌngo̱ rïn guiì.”
Ûta nìko huì hua sa ganï̂n ruhuâ Ma̱ꞌan Ñaꞌanj an, sani̱ ñùnj ni̱ gaꞌmînj rayiꞌî Ma̱ꞌan Cristo ngà rayiꞌî nej guiì huin si-nùhuij.
Huê danj ni̱, daꞌ goꞌngo̱ nej suj ni̱ ga ꞌì ruhuâ nej suj niꞌin nej suj nika nej suj dàj rûnꞌ ì ruhuâ nej suj niꞌin nej suj ma̱ꞌan nej suj; ni̱ gi̱nikaj chre̱j nej siyànàa riñan nika ninj.
Ngà siyu̱gui Ma̱ꞌan Señor ni̱ da̱gahuin nej suj hua̱ lij dânj, riñan rej nej suj ngà riñan nni nej suj; dadinꞌ huê dânj huin sa ni̱ka̱a.
Sun giyiꞌnïnꞌ si̱nï̱n huin nânj: “Ni̱ gi̱nikaj chre̱j riñan reꞌ ngà riñan nnîꞌ, dadinꞌ nânj huin sun giyiꞌnïnꞌ si̱nï̱n giꞌhiaj Ma̱ꞌan Ñaꞌanj an ni̱ gata si hua̱ sa ri̱kij;
ni̱ si giꞌhiâꞌ dànanj ni̱ ga̱ꞌna̱ꞌ sa hua̱ hueꞌê riñan, ni̱ ga̱ne nâꞌ riñan hioꞌóo.”
Nej suj hua̱ daꞌní, ni̱ si̱ giꞌhiaj nej suj si gi̱na̱ꞌan ruhuâ nej daꞌní nej suj niꞌin nej sôꞌ nej suj mánj, gi̱di̱gân nej suj si ga̱huin chru̱n nej sôꞌ gi̱ni̱kaj chre̱j nej sôꞌ riñan nej guiì ni̱ nàgàꞌhuìꞌ nej suj chrej sàꞌ garanꞌ ruhuâ Ma̱ꞌan Señor riñan nej daꞌní nej suj.
Nej suj ꞌnï̀nj giꞌhiaj sun chre dânj, ni̱ ga̱da̱gahuin nej suj riñan si-yi̱ruꞌhue nej suj nne riñan hioꞌó nânj ni̱ gi̱nikaj chrej nej suj riñan nej sôꞌ ni̱ gi̱nun yuꞌhuiꞌ ruhuâ nej suj, ni̱ ga ninaj ruhuâ nimân nej suj ngà nej sôꞌ, ni̱ gi̱ꞌhiaj nej suj guenda si riñan Ma̱ꞌan Cristo gadagahuin nej suj;
ni̱ si man nga nikïnꞌ si-yi̱ruꞌhue nej suj giniꞌhiaj sôꞌ ni̱ giꞌhiaj nej suj si ûta giꞌhiaj sun nej suj, dadinꞌ ruhuâ nej suj gùnàj hueꞌê nej suj ngà nej sôꞌ, ni̱ gi̱ꞌhiaj sun nej suj ngà nda ruhuâ nimân nej suj ni̱ gi̱ꞌhiaj nej suj sa garanꞌ ruhuâ Ma̱ꞌan Ñaꞌanj an, dadinꞌ dàj rûnꞌ huin si riñan Ma̱ꞌan Cristo huin giꞌhiaj sun nej suj;
nda nìhiàꞌ chre ga̱ ruhuâ nej suj ni̱ gu̱na̱nj gi̱tsi nej suj riñan nej sôꞌ ni̱ si̱ ganï̂n ruhuâ nej suj si riñan nej síi gunânj gi̱tsi nej suj dadinꞌ riñan Ma̱ꞌan Ñaꞌanj an gunânj gi̱tsi nej suj,
ni̱ si huin nej suj nej sí ꞌnï̱nj giꞌhiaj sun chre nej si hua̱ duꞌhue nej suj, ni̱ daꞌhui nej suj gi̱ni̱ꞌin nej suj ni̱ gi̱ꞌhiaj nej suj sa sàꞌa, ni̱ ga̱na̱huin ra̱ꞌa nej suj sa sàꞌaj gi̱ꞌhiaj Ma̱ꞌan Señor.
Ni̱ nej suj, huin yiruꞌhue dânj, ni̱ huê dânj gi̱ꞌhiaj nej suj ngà nej sí ꞌnï̱nj giꞌhiaj sun chre riñan nej suj, ni̱ gu̱du̱nâj nej suj guendâ ga̱ta̱j nej suj si du̱guaꞌì nej suj doj nej sôꞌ, dadinꞌ gàꞌ niꞌin nej suj si yàtàꞌa nne Ma̱ꞌan si-Seño nej suj ni̱ huêj huin Ma̱ꞌan si-Seño nej sôꞌ nej, ni̱ gàꞌ niꞌin nej suj sisi̱ si̱ gahuin Ma̱ꞌan Señor ngà si ꞌngo̱ nej guiì mánj.
Nej sa rikî Ma̱ꞌan Ñaꞌanj an garrûnꞌ muꞌûnꞌHuê danj na̱nj nej suj, di̱nï̂nj ma̱ꞌanj ngà siyu̱gui Ma̱ꞌan Señor ni̱ gàchìnj nej suj si na̱gi̱ꞌhiaj nùkuaj Ma̱ꞌan Señor nej suj, ngà si-guesaj ni̱ ngà sa nùkuaj Ma̱ꞌan.
Garán nej suj ma̱ꞌan nej suj ngà daranꞌ nej rasu̱n girikî Ma̱ꞌan Ñaꞌanj an ga̱ra̱n sun nej suj, daꞌnga ni̱ ga̱ꞌhue ga̱nikïnꞌ ran nej suj nga ganï̂n ruhuâ sa nàsàꞌa gi̱di̱gañuꞌunj nej suj.
Dadinꞌ sê ngà nej guiì gutôꞌ mánj, gutôꞌ ngà sí huin ña̱an, ni̱ gutôꞌ ngà sí nùkuaj, ni̱ gutôꞌ ngà nej sí giꞌhiaj ga̱nan yumiguì ru̱mi̱nꞌ nânj, ni̱ gutôꞌ ngà nej stâdu huin si-ꞌhiaj sa kï̱j hua màn riñan nanèe.
Rayiꞌî dan, ni̱ gi̱daꞌa nej suj daranꞌ nej rasu̱n hua̱ yu̱gui giꞌhiaj Ma̱ꞌan Ñaꞌanj an guendâ ga̱ra̱n sun nej suj nga gùtàꞌ nej suj, daꞌnga ni̱ gaꞌhue gùnùkuaj nej suj nga gùyùmàn gui aꞌnanꞌan ni̱ nga gisîj giꞌhiaj nej suj nej nânj ni̱ ga̱ yìtï̀nj ruhuâ nej suj.
Ga̱ yìtï̀nj ruhuâ nej suj, ni̱ dàj rûnꞌ ꞌnïnj ran nnïnj ꞌnï̱nj gatï̀n stâdu huê danj du̱gumîn hueꞌê nej suj nuguanꞌ yàngàꞌa, ni̱ garán nej suj ma̱ꞌan nej suj ngà atsîj agaꞌa nânj huin sa ni̱ka̱a daꞌhui nej suj gi̱ꞌhiaj nej suj,
ni̱ dàj rûnꞌ giꞌhiaj nej sí ganachrîj siganï̂nj dakó huê danj gi̱ꞌhiaj nej suj daranꞌ diû, ni̱ ga̱ꞌmi̱n nej suj nuguanꞌ gi̱ꞌhiaj ga̱na̱ni̱n nej guiì ni̱ nuguanꞌ gi̱ꞌhiaj ga̱ dïnꞌïnj ruhuâ nej guiì ni̱ giꞌhiaj yu̱gui nej suj ma̱ꞌan nej suj.
Sa daꞌhui nej suj gi̱daꞌa nej suj ni̱ ga̱rán nej suj ma̱ꞌan nej suj huin si gùyùmàn yìtï̀nj ruhuâ nej suj, daꞌnga ni̱ gaꞌhue gu̱du̱naꞌàj nej suj daranꞌ chrun stuneꞌ nnùn ñaꞌan gaꞌnḯn sí kï̱j huaa gaꞌnaꞌ riñan nej suj.
Dàj rûnꞌ gaꞌnḯn stâdu si-na̱hui a̱gaꞌ sôꞌ ahui sôꞌ huê danj daꞌhui nej suj ga̱ yìtï̀nj ruhuâ nej suj si gàꞌ gananin nej suj giꞌhiaj Ma̱ꞌan Ñaꞌanj an, ni̱ si niꞌin nej suj si gàꞌ gananin nej suj huê danj ni̱ gi̱daꞌa nej suj si-yitî Ma̱ꞌan Espíritu ni̱ nânj huin si-nùguànꞌ Ma̱ꞌan Ñaꞌanj an;
gi̱ꞌhiaj nej suj sunuj u ni̱ gàchìnj nìꞌhiaj nej suj rayiꞌí, ni̱ nga naguchrá duꞌhuá ni̱ ri̱ki̱ Maꞌan Ñaꞌanj an nuguanꞌan ni̱ gìrìꞌ ruhuâj doj nga ga̱ꞌmi̱n, daꞌnga ni̱ gidigán nuguanꞌ hua̱ huìi nuguanꞌ gi̱ꞌhiaj ga̱na̱ni̱n nej sí nàsìnùnj un,
rayiꞌî nej dânj ni̱ huín sí gi̱ni̱kaj nuguanꞌ ga̱ꞌa̱nj ni̱ anu̱mín ngà agaꞌ kadena ni̱ gìrìꞌ ruhuâj dàj ga̱ꞌmin rayiꞌî Ma̱ꞌan Señor, dadinꞌ ûta ga̱chin si-nùguànꞌ Ma̱ꞌan Ñaꞌanj an riñânj dàj daꞌhuí ga̱ꞌmi̱n.
Gaꞌnḯn sij nuguanꞌ ni̱ꞌña̱nj ganahuij riñan nej dinï̂ntDaranꞌ nej sun giꞌhiâ, ni̱ gànàtàꞌ dinï̂nt Tíkiko sôꞌ ꞌì ruhuôꞌ riñan nej suj ni̱ gi̱ni̱ꞌin nej suj dàj huaj rayiꞌî, ni̱ nùnj huin si giꞌhiâ, ni̱ huin sôꞌ sí hueꞌê dagahuin ni̱ huin sôꞌ sí ganataꞌ si-nùguànꞌ Ma̱ꞌan Señor,
huê rayiꞌî nânj gaꞌnï̂n guchiꞌ sôꞌ riñan nej suj, daꞌnga ni̱ gaꞌhue gi̱ni̱ꞌin nej suj rayiꞌî nej nûnj ni̱ na̱ri̱ki̱ sôꞌ chrej nùkuaj ruhuâ riñan nimân nej suj.
Ga̱ dïnꞌïnj ruhuâ nej suj huin dinï̂nt, ni̱ gi̱nun sa ꞌì ruhuâ Ma̱ꞌan Ñaꞌanj an ruhuâ nimân nej suj ni̱ gi̱nun ñan nej suj Ma̱ꞌan Ñaꞌanj huin rej Ma̱ꞌan Señor Jesucristo.
Gi̱ꞌhiaj hueꞌê Ma̱ꞌan Ñaꞌanj an ngà daranꞌ nej guiì ꞌì ruhuâ niꞌin Ma̱ꞌan Señor ngà sa ꞌì ruhuaj nìgànj nï̀nꞌ. Ni̱ huê danj huin na̱nj ánj.
<font color=teal size=-1><b>Ñanj kartâ nânj huin gachrûn Apóstol Pablo riñan nej</b></font><font color=teal>FILIPENSES</font>Gaꞌnḯn Pablo nuguanꞌ ni̱ꞌña̱nj an riñan nej dinï̂nt nne ruhuâ yumanꞌ snàꞌànj FiliposPablo ngà Timoteo, huin si-musû Ma̱ꞌan Jesucristo, ni̱ gaꞌnḯn nej ñûnj ñanj karta nânj hua riñan daranꞌ nej sôꞌ huin obispo ngà nej diákono, ni̱ka̱j su̱n riñan nej dinï̂nt huin gè nìkòꞌ rukû Ma̱ꞌan Jesús nne ruhuâ yumanꞌ Filipos.
Ma̱ꞌan Reꞌ Ñaꞌanj an ngà Ma̱ꞌan Señor Jesucristo. Gi̱ꞌhiaj ga̱ dïnꞌïnj ruhuâ nej suj ni̱ ga̱ su̱nu̱j u riñan nej suj.
Gachín ni̱ꞌhiaj Pablo rayiꞌî nej sôꞌ guyumân ruhuâDaranꞌ diû nga gananun ruhuâj niꞌín nej suj, ni gaꞌhuí si guruhuâ Ma̱ꞌan Daꞌan rayiꞌî nej suj.
Daranꞌ diû nga gaꞌmînj ngà Ma̱ꞌan Ñaꞌanj an ni̱ nda nìhiàꞌ chre hua ruhuâj nga gachín nìꞌhia rayiꞌî nej suj,
dadinꞌ guruguñuꞌunj nej suj ñùnj àsìj gui si̱nï̱n nga giniꞌin nej suj nuguanꞌ gi̱ꞌhiaj ga̱na̱ni̱n nej suj ni̱ huê danj na̱nj ni̱ka̱j duguiꞌ nêꞌ nda gui hia̱j;
ni̱ guyumân ruhuâ nej ñûnj, si Ma̱ꞌan Ñaꞌanj an gàyìꞌì giꞌhiaj sun ngà nej suj, ni̱ ga̱ꞌhue gi̱ꞌhiaj hueꞌê nej suj doj si-su̱n Ma̱ꞌan nda gui ga̱ꞌna̱ꞌ ñûn Ma̱ꞌan Jesucristo;
ni̱ hua̱ ni̱ka̱ ruhuâj niꞌín nej suj, ni̱ nne nej suj ruhuâ nimânj; ni̱ nga gatû dukuâ gaꞌa ni̱ guruguñuꞌunj nej suj ñùnj ni̱ dunaꞌhuej nùguànꞌàn nêꞌ, ni̱ nagiꞌhiaj yìtï̀nj nêꞌ nuguanꞌ gi̱ꞌhiaj ga̱na̱ni̱n nej guiì riñan nej sí ni̱ka̱j suun huê danj ni̱ ganahuin ràꞌa daranꞌ nêꞌ si-su̱nu̱j Ma̱ꞌan Ñaꞌanj an.
Dadinꞌ Ma̱ꞌan Ñaꞌanj an huin sa niꞌin si yàngàꞌ hia, ni̱ ꞌì ruhuâj niꞌín daranꞌ nej suj nga sa nìko xi ꞌì ruhuâ Ma̱ꞌan Jesucristo niꞌin nej suj.
Ni̱ huê danj na̱nj gachín nìꞌhia rayiꞌî nej suj, si ga̱huin nìko sa ꞌì ruhuâ nej suj daꞌ ñùn, ni̱ ga̱huin chru̱nꞌ nï̀nꞌ ruhuâ nej suj ni̱ ga̱ra̱n daꞌnga hueꞌê ruhuâ nej suj,
daꞌnga ni̱ gaꞌhue gi̱ꞌhiaj nej suj sa hua̱ hueꞌê doj, ni̱ gahuin nej suj sí yìtï̀nj ïn ni̱ sí ni̱ka̱a nda gui gùyùmàn Ma̱ꞌan Cristo.
Ni̱ Ma̱ꞌan Jesucristo gi̱ꞌhiaj ni̱ ûta gùrùguìꞌ sa ni̱ka̱a gi̱ꞌhiaj nej suj, ni̱ ga̱na̱huin nìhiàꞌ ruhuâ ni̱ ga̱ꞌmi̱n hueꞌê nej guiì rayiꞌî Ma̱ꞌan Jesucristo.
Nga hua̱ nìꞌnàj ni̱ garanꞌ ruhuâj da̱gahuin riñan Ma̱ꞌan CristoRuhuâj si gi̱ni̱ꞌin nej suj di̱nï̂nj, si nej sañun guyumân riñânj, ni̱ giꞌhia si gàyàꞌnï̀n nuguanꞌ gi̱ꞌhiaj ga̱na̱ni̱n nej guiì gaꞌan ni̱ gi̱yi̱ꞌna̱nj nej guiì gu̱nïn si-nùguànꞌ Ma̱ꞌan Ñaꞌanj an,
ni̱ nga gatû dukuâ gaꞌa ni̱ giniꞌin daranꞌ nej sí ni̱ka̱j su̱n riñan dukuâ sun nne hiuj dânj, ni̱ huê danj na̱nj giniꞌin aꞌngô nej guiì.
Ni̱ ûta gàꞌì nej dinï̂nt ni̱ dànanj ganariꞌ ruhuâ nej sôꞌ guendâ gané dukuâ gaꞌa, ni̱ ganataꞌ nej sôꞌ si-nùguànꞌ Ma̱ꞌan Ñaꞌanj an riñan nej guiì ni̱ nitaj si guyuꞌhuiꞌ nej sôꞌ, ni̱ hua̱ ruhuâ nej sôꞌ gi̱ranꞌ sa̱ñu̱n nej sôꞌ rayiꞌî si-nùguànꞌ Ma̱ꞌan Ñaꞌanj an.
Yàngàꞌ hia, ni̱ hua̱ da̱ꞌa̱j nej sôꞌ ganataꞌ si-nùguànꞌ Ma̱ꞌan Ñaꞌanj an, guendâ yìkòj ruhuâ nej sôꞌ ni̱ guendâ garán nej sôꞌ riñânj; sani̱ hua̱ aꞌngô da̱ꞌa̱j nej sôꞌ ganataꞌ si-nùguànꞌ Ma̱ꞌan Ñaꞌanj an guendâ ꞌì ruhuâ nej sôꞌ niꞌin nej sôꞌ Ma̱ꞌan Ñaꞌanj an.
Da̱ꞌa̱j nej sôꞌ gananï̂n rayiꞌî Ma̱ꞌan Cristo guendâ garán nej sôꞌ riñânj, sani̱ sê si̱ gaꞌmin nej sôꞌ nuguanꞌ yàngàꞌa mánj, man si ruhuâ nej sôꞌ gi̱ꞌhiaj nej sôꞌ si gi̱ranꞌ sàñùnj doj nga nné ruhuâ dukuâ gaꞌ na̱nj ánj.
Sani̱ aꞌngô da̱ꞌa̱j nej sôꞌ gananï̂n si-nùguànꞌ Ma̱ꞌan Ñaꞌanj an guendâ ꞌì yàngàꞌ ruhuâ nej sôꞌ niꞌin nej sôꞌ Ma̱ꞌan Cristo, dadinꞌ niꞌin nej sôꞌ si yàngàꞌ hia dunaꞌhuê rayiꞌî nuguanꞌ gi̱ꞌhiaj ga̱na̱ni̱n nej guiì.
Sani̱ nitaj si ganahuî ruhuâj mánj. Dadinꞌ ga̱ꞌhue si man si gaꞌmin nej sij guendâ gìrìꞌ nej sij sa ga̱chru̱n nej sij nej si gaꞌmin nej sij nuguanꞌ yàngàꞌa, sa ña̱ꞌa̱n huin si gananï̂n nej sij rayiꞌî Ma̱ꞌan Cristo; ni̱ ganahuin nìhiàꞌ ruhuâj rayiꞌî sa giꞌhiaj nej sij, ni̱ dànanj ga̱na̱huin nìhiàꞌ ruhuâj doj gàꞌ na̱nj ánj.
Dadinꞌ niꞌín si rayiꞌî guendâ gachín nìꞌhiaj nej suj ni̱ huê danj ni̱ gu̱ru̱gûñuꞌunj Si-Espíritu Ma̱ꞌan Jesucristo ni̱ râꞌñanj ga̱hui̱ ruhuâ dukuâ gaꞌa.
Sa huin ruhuâj huin, ni̱ ànàꞌhuì si nitaj gàꞌ si ꞌngo̱ sinàꞌàj gitàj riñânj, ni̱ dàj rûnꞌ guyumân ruhuâj daranꞌ diû, ni̱ si nne nìꞌnàj ni̱ si giranꞌ sàñùnj ni̱ si gàhuìj, ni̱ rayiꞌî danj ni̱ gaꞌmin hueꞌê nej guiì rayiꞌî Ma̱ꞌan Cristo.
Dadinꞌ si nne nìꞌnàj ni̱ nné guendâ Ma̱ꞌan Cristo, ni̱ si gàhuìj ni̱ gàhuìj guendâ Ma̱ꞌan Cristo.
Sani̱ si nga hua nìꞌnàꞌ nneè ku ni̱ dànanj huaj ga̱ꞌhue gi̱ꞌhiaj sûnj si-su̱n Ma̱ꞌan Ñaꞌanj an, hiôꞌ ni̱ nun niꞌín ahuin sa gànàguìj mánj.
Dadinꞌ ganï̂n ruhuâj niꞌín guñan ngue sani̱ ûta chìꞌ ꞌhia gànàguìj ahuin goꞌngo̱ ngue gi̱daꞌaj, sani̱ huin ruhuâj gàhuìj ni̱ gùchìj gané ngà Ma̱ꞌan Cristo; ni̱ nânj huin sa ûta hueꞌê hua doj gàꞌ na̱nj ánj;
Ni̱ gàꞌ niꞌín, si ga̱né doj ngà daranꞌ nej suj, guendâ gu̱ru̱gûñuꞌun ni̱ ga̱huin nùkuaj ruhuâ nej suj ni̱ ganahuin nìhiàꞌ ruhuâ nej suj ni̱ gùyùmàn doj ruhuâ nej suj ngà si-nùguànꞌ Ma̱ꞌan Ñaꞌanj an,
daꞌnga ni̱ ga̱huin nìko sa ga̱na̱huin nìhiàꞌ ruhuâ nej suj niꞌin nej suj ñùnj rayiꞌî Ma̱ꞌan Cristo dadinꞌ gùchìꞌ ñûn siganï̂nj nej suj.
Sa gachín nìꞌhia riñan nej suj huin, si du̱guꞌnïnꞌ nej suj da̱gahuin nej suj dàj rûnꞌ taj nuguanꞌ gi̱ꞌhiaj ga̱na̱ni̱n nej suj huin nuguanꞌ gidigân Ma̱ꞌan Cristo, ni̱ asàꞌ ga̱ꞌhue guchí ñan màn nej suj, nej si nné nda gànꞌ, ni̱ ga̱na̱huin nìhiàꞌ ruhuâj nga gu̱nḯn si ni̱kï̱nꞌ ran nej suj ni̱ gu̱ña̱n hua ruhuâ nej suj, ni̱ duguꞌnïnꞌ nej suj gananï̂n nej suj nuguanꞌ giꞌhiaj ga̱na̱ni̱n nej guiì ni̱ giꞌhiaj nej suj si guyumân ruhuâ nej guiì.
Si̱ guyuꞌhuiꞌ nej suj niꞌin nej suj nej guiì gata rùhuà niꞌin nej suj mánj, dadinꞌ hua̱j ninj ga̱ꞌa̱nj niꞌhia̱ ninj, sani̱ ga̱na̱ni̱n nej suj, gi̱ꞌhiaj Ma̱ꞌan Ñaꞌanj an.
Ni̱ sê man si gùyùmàn ruhuâ nej suj niꞌin nej suj Ma̱ꞌan Cristo mánj, dadinꞌ hua̱ ni̱ña̱n si gi̱ranꞌ sa̱ñu̱n nej suj rayiꞌî Ma̱ꞌan,
ni̱ huê dàj rûnꞌ giranꞌ sàñùnj ni̱ huê danj giranꞌ sa̱ñu̱n nej suj, ni̱ gàꞌ niꞌin nej suj si giranꞌ sàñùnj ni̱ hua na̱nj giranꞌ sàñùnj doj na̱nj ánj.
Nagiꞌhiaj ninaj Cristo Ma̱ꞌan sani̱ huin ꞌngo̱ sa nìko xiHuê danj, ni̱ si Ma̱ꞌan Cristo rikî si nàgàꞌhuìꞌ nej suj chrej nùkuaj rûhua riñan nej duguiꞌ nej suj, ni̱ si sa ꞌì ruhuâ nej suj dânj giꞌhiaj ni̱ nagaꞌhuiꞌ nej suj chrej nùkuaj rûhua riñan aꞌngô nej duguiꞌ nej suj, ni̱ si daranꞌ nej suj guyumân ruhuâ niꞌin Ma̱ꞌan Espíritu Santo, ni̱ si daranꞌ nej suj gurugûñuꞌunj aꞌngô nej duguiꞌ.
Ni̱ gi̱ꞌhiaj nej suj si ga̱na̱huin nìhiàꞌ ruhuâj, ni̱ gu̱ña̱n ga̱huin ruhuâ nej suj, ni̱ gu̱ña̱n ga ꞌì ruhuâ nej suj, ni̱ gu̱ña̱n ga̱ ruhuâ nej suj, ni̱ gu̱ña̱n ga̱nï̱n ruhuâ nej suj.
Ni̱ si̱ garán riñan duguiꞌ nej suj ni̱ si̱ giꞌhiaj nej suj si ûta huin nej suj doj; ni̱ gi̱ꞌhiaj nej suj si huin nej suj sí ninaj doj, ni̱ gi̱ꞌhiaj nej suj si dànanj huin doj aꞌngô nej duguiꞌ nej suj gàꞌ daꞌ nej suj;
ni̱ si̱ ganï̂n ruhuâ nej suj man rayiꞌî sa ga̱ riñan nej ma̱ꞌan nej suj mánj, ga̱nï̱n ruhuâ nej suj rayiꞌî sa ga̱ riñan aꞌngô nej duguiꞌ nej suj na̱nj ánj.
Ni̱ ga̱nï̱n ruhuâ nej suj dàj rûnꞌ ganï̂n ruhuâ Ma̱ꞌan Cristo.
Dadinꞌ Ñaꞌanj an huin Ma̱ꞌan Cristo sani̱ nun gi̱ꞌhia si gu̱ña̱n ga̱huin ngà Maꞌan Ñaꞌanj an mánj, ni̱ huê danj na̱nj nun gi̱ꞌhiaj guesaj si gu̱ña̱n huin ngà Ma̱ꞌan Ñaꞌanj an ni̱ nun ga̱ nìchràj ruhuaj mánj,
sa giꞌhia huin si guduna sun yàkàn ginika yàtàꞌa, ni̱ gahuin dàj rûnꞌ huin ꞌngo̱ sí giꞌnïnj giꞌhiaj sun chre, ni̱ huaj dàj rûnꞌ hua nej síi;
ni̱ nga gahuin síi, ni̱ giꞌhiaj nina doj Ma̱ꞌan, ni̱ dagahuin riñan Ma̱ꞌan Ñaꞌanj an nda gui gahuij, ni̱ godokoꞌ nej sij Ma̱ꞌan riñan rugutsìi ni̱ gahuij.
Ni̱ huê rayiꞌî dan ni̱ ganachinikaj Ma̱ꞌan Ñaꞌanj an Ma̱ꞌan ni̱ nagaꞌhuij sun yàkàn xi ginikaj su̱n Ma̱ꞌan, ni̱ dugûꞌna Jesús siyu̱gui Ma̱ꞌan Jesús ni̱ huin sa nìko doj riñan siyu̱gui aꞌngô nej guiì,
ni̱ riñan Ma̱ꞌan Jesús ga̱nikïnꞌ rúdàkòj daranꞌ nej sa màn yàtàꞌa, nej sa màn riñan hioꞌóo, ni̱ nej sa màn riki hioꞌóo;
ni̱ daranꞌ nej guiì ganataꞌ duꞌhua si Ma̱ꞌan Jesucristo huin Ma̱ꞌan Señor, ni̱ gaꞌmin hueꞌê ninj riñan Ma̱ꞌan Ñaꞌanj huin Rêj ninj.
Nej guiì nìkòꞌ rukû Ma̱ꞌan Cristo ni̱ huin ninj sa yigï̀ïn ruhuâ yumiguìiHuê danj ni̱, ni̱ dàj rûnꞌ dagahuin nìgànj nej suj riñan Ma̱ꞌan Ñaꞌanj an, ni̱ huê danj da̱gahuin nej suj, nùnj huin si nuhuí nne siganï̂nj nej suj, ni̱ gi̱nun yuꞌhuiꞌ ruhuâ nej suj ni̱ si̱ giꞌhiaj nej suj gakï̱nꞌïn ni̱ du̱gumîn nej suj ma̱ꞌan nej suj daꞌnga ni̱ si̱ gaꞌanj ni̱ꞌhia̱ nej suj mánj,
dadinꞌ Ma̱ꞌan Ñaꞌanj an huin si giꞌhiaj ni̱ rayiꞌî dan ni̱ da̱gahuin nej suj ni̱ giꞌhiaj nej suj sa sàꞌa, ni̱ huê dan huin sa sàꞌ garanꞌ ruhuâj gi̱ꞌhiaj nej suj.
Gi̱ꞌhiaj sun nej suj sani̱ si̱ gaꞌmin nej suj rayiꞌî nej duguiꞌ suj ni̱ si̱ garán ri̱ña̱n duguiꞌ nej suj.
Daꞌnga ni̱ ga̱ꞌhue ga̱huin nej suj sí ni̱ka̱a ni̱ sí gèe siganï̂nj yiꞌnïnꞌ kï̱j hua nânj, ni̱ ga̱huin nej suj sí ninaj doj daꞌnga ni̱ gaꞌhue ga̱huin nej suj daꞌní Ma̱ꞌan Ñaꞌanj an ni̱ huê danj na̱nj ga̱huin nej suj sa gu̱du̱guun ruhuâ yimiguì nânj;
ni̱ si̱ gudunâj nej suj guendâ gùyùmàn ruhuâ nej suj ni̱ ga̱ ran ruhuâ nej suj ngà nuguanꞌ gi̱ꞌhiaj gà nìꞌnàꞌ nej suj, ni̱ nga ga̱ꞌna̱ꞌ ñûn Ma̱ꞌan Cristo hiôꞌ ni̱ giniꞌín si sê si̱ giꞌhiaj sun chré ngà nej suj, ni̱ sê si̱ guchiꞌ chré ñan màn nej suj mánj.
Nùnj huin si gàhuìj sani̱ ga̱huín dàj rûnꞌ huin ꞌngo̱ ofrenda, rayiꞌî guendâ gùyùmàn ruhuâ nej suj, sani̱ ga̱na̱huin nìhiàꞌ ruhuâj, ni̱ huê danj na̱nj ga̱na̱huin nìhiàꞌ ruhuâ nej suj nej na̱nj ánj.
Ni̱ huê danj na̱nj ga̱na̱huin nìhiàꞌ ruhuâ nej suj ngàj nej na̱nj ánj.
Timoteo ngà EpafroditoGànàꞌhuì si gu̱ru̱gûñuꞌunj Ma̱ꞌan Señor ni̱ raꞌñanj gàꞌnï̀n gùchìꞌ Timoteo ñan màn nej suj, ni̱ ga̱na̱huin nìhiàꞌ ruhuâj nga gunḯn dàj hua mân nej suj;
dadinꞌ nitaj aꞌngô sí ûta ganahuij ruhuâ niꞌin nej suj dàj rûnꞌ ganahuij ruhuâ Timoteo niꞌin sôꞌ nej suj, dadinꞌ ꞌì ruhuâ sôꞌ niꞌin sôꞌ nej suj dàj rûnꞌ ꞌì ruhuâj niꞌín nej suj.
Dadinꞌ daranꞌ nej sôꞌ ganahuij ruhuâ niꞌin ma̱ꞌan, ni̱ nitaj si ganahuij ruhuâ nej sôꞌ niꞌin nej sôꞌ sa garanꞌ ruhuâ Ma̱ꞌan Cristo Jesús mánj.
Sani̱ gàꞌ niꞌin nej suj si ûta hueꞌê dagahuin Timoteo, ni̱ gàꞌ niꞌin nej suj si guruguñuꞌunj sôꞌ ñùnj ni̱ giꞌhiaj sôꞌ dàj rûnꞌ giꞌhiaj daꞌnî ni̱ gu̱ña̱n gaché gananï̂n nguèj ñûnj nuguanꞌ gi̱ꞌhiaj ga̱na̱ni̱n nej guiì.
Gànàꞌhuì si sôꞌ nânj gàꞌnï̀n gùchìꞌ ñan màn nej suj, sani̱ gàꞌ si̱nï̱n gi̱ni̱ꞌhia dàj gi̱ꞌhia gi̱ranꞌán.
Sani̱ giniꞌhia si ûta ña̱ꞌa̱n huaj ni̱ rayiꞌî dan ni̱ gaꞌnï̂n guchiꞌ dinï̂nt Epafrodito ñan màn nej suj, dadinꞌ huê sôꞌ giꞌhiaj sun ngàj ni̱ huin sôꞌ sí ni̱ka̱j duguiꞌ ngàj ni̱ huin nej ñûnj si-stadû Ma̱ꞌan Ñaꞌanj an, dadinꞌ huê sôꞌ gaꞌnḯn nej suj gaꞌnaꞌ riñânj, ni̱ sôꞌ guruguñuꞌunj nej sa gachin riñânj;
dadinꞌ ûta huin ruhuâ sij gi̱ni̱ꞌin sij nej suj, ni̱ ûta huin ruhuâ sij dadinꞌ niꞌin sij si gunïn nej suj si gaꞌnanꞌ sij.
Yàngàꞌ hia ni̱ gaꞌnanꞌ sij, ni̱ gàꞌ doj sînj huaj ni̱ gàhuìꞌ sij; sani̱ Ma̱ꞌan Ñaꞌanj an guruguñuꞌunj sij, ni̱ sê man ꞌngo̱ rïn sij guruguñuꞌun dadinꞌ huê danj na̱nj gurugûñuꞌunj ñùnj, dadinꞌ si nu̱n gahuiꞌ sij ni̱ ûta gananï̂n hia ruhuâj.
Huê danj ni̱ ûta raꞌñan gàꞌnï̀n gùchìꞌ sij riñan nej suj, ni̱ nga gi̱ni̱ꞌin ñûn nej suj riñan sij, ni̱ ga̱na̱huin nìhiàꞌ ruhuâ nej suj, huê danj ni̱ si̱ gananï̂n nìko ruhuâj gàꞌ mánj.
Ngà siyu̱gui Ma̱ꞌan Señor, ni̱ nda nìhiàꞌ chre ga̱ ruhuâ nej suj ni̱ ga̱na̱huin ràꞌa nej suj sôꞌ, ni̱ gi̱nikaj chrej nej suj ngà nej dinï̂nt giꞌhiaj dàj rûnꞌ giꞌhiaj sôꞌ.
Dadinꞌ do̱j huaj ni̱ gàhuìꞌ sij rayiꞌî guendâ gunânj gi̱tsi sij si-su̱n Ma̱ꞌan Cristo, ni̱ nùnj huin sij ûta ha̱i̱ huaj riñan sij, ni̱ doj huaj gàhuìꞌ sij, rayiꞌî guendâ gunânj gi̱tsi sij rayiꞌî sun nun ga̱ꞌhue gi̱ꞌhiaj nej suj.
Ruhuâj gùchìj ñan gaꞌnḯn ñanjHuê danj ni̱ ga̱na̱huin nìhiàꞌ ruhuâ nej suj niꞌin nej suj Ma̱ꞌan Señor, na̱nj di̱nï̂nj: Dadinꞌ ñùnj ni̱ nitaj si giriñun ruhuâj si ga̱chru̱n ñûn rayiꞌî nej nuguanꞌ gàꞌ gachrûn sìnï̀nj riñan nej suj, ni̱ dànanj yìtï̀nj huaj si gu̱nïn nej suj aꞌngô ñûn.
Ga̱ gu̱dadû nej suj ngà nej sí ganinï̀nꞌ huaa dadinꞌ dàj rûnꞌ ga̱ninï̀nꞌ hua yuhue huê danj hua nej sôꞌ, ga̱ gudadû nej suj ngà nej sí nitaj si giꞌhiaj sun hueꞌê riñan Ma̱ꞌan Ñaꞌanj an, ni̱ ga̱ gu̱dadû nej suj ngà nej sí dunaꞌnga si gàꞌnèꞌ nej suj nnïnj arán raa̱ nneè nàꞌàj nej suj.
Dadinꞌ nej sí yàngàꞌ, gaꞌneꞌ nnïnj arán raa̱ nneè nàꞌàj danj huin nêꞌ nnùn ña̱ꞌa̱nj riñan Ma̱ꞌan Ñaꞌanj an giꞌhiaj Ma̱ꞌan Espíritu, ni̱ gaꞌmin hueꞌêꞌ rayiꞌî Ma̱ꞌan Cristo Jesús, huê danj ni̱ nitaj si ganahuij ruhuôꞌ si gàꞌnèꞌ nej sij nnïnj arán raa̱ nneè nòꞌòꞌ.
Nùnj si ñùnj ni̱ ga ruhuâj ni̱ ganï̂n ruhuâj si ña̱ꞌa̱n huaj si gìyìꞌnèꞌ nnïnj arán raa̱ nneè nàꞌà diû nâ. Ni̱ si hua̱ sí ûta huin ruhuâ si gìyìꞌnèꞌ raa̱ nneè nàꞌàj nej síi diû hia̱j, sani̱ ñùnj ni̱ àsìj ni̱ ûta ga ruhuâj rayiꞌî nuguanꞌ nânj dadinꞌ ganï̂n ruhuâj si gi̱ꞌhia dànanj ni̱ ga̱na̱ni̱nj.
Dadinꞌ ñùnj ni̱ nga gisîj tï̱nj gui ni̱ gaꞌneꞌ nej sij nnïnj arán raa̱ nneè nàꞌà, ni̱ nej Israelita huin nej duguiꞌí, ni̱ gaꞌngâj riki yiꞌnïnꞌ ni̱ka̱j tun Benjamín, ni̱ nânj hebreo gaꞌmînj, ni̱ guendâ rayiꞌî ley, ni̱ giꞌnï̂n riki yiꞌnïnꞌ nej fariseo;
ni̱ ûta ga ha̱i̱j ngà ley, ni̱ rayiꞌî dan ni̱ ûta gata rùhuàj niꞌín nej sôꞌ nìkòꞌ rukû Ma̱ꞌan Jesús, ni̱ guendâ rayiꞌî sa ni̱ka̱ gidigân ley, ni̱ nda hueꞌê chre dagahuín.
Ni̱ gàꞌì nej rasu̱n nânj ni̱ gahuin sa duꞌhuee riñânj, sani̱ hia̱j ni̱ rayiꞌî Ma̱ꞌan Jesús, ni̱ gahuin ꞌngo̱ rasu̱n nitaj si niꞌñanj an riñânj.
Yàngàꞌ hia ni̱, nitaj nùnj huin nej rasu̱n dânj riñânj, dadinꞌ dànanj ûta du̱ꞌhue̱ guendâ giniꞌín Ma̱ꞌan Cristo, huin Ma̱ꞌan si-Señoj, ni̱ rayiꞌî Ma̱ꞌan ni̱ gudunâ daranꞌ nej dânj, ni̱ dàj rûnꞌ huin akòo huin nej dânj riñânj, guendâ ruhuâj gi̱ꞌhiaj ga̱nanj Ma̱ꞌan,
ni̱ gànàrìꞌìj gi̱nikaj duguiꞌí ngà Ma̱ꞌan Cristo, sani̱ sê ngà sa ni̱ka̱ giꞌhia guendâ dagahuín sa taj ley mánj, gaꞌhue giꞌhia sa ni̱ka̱a dadinꞌ guyumân ruhuâj niꞌín Ma̱ꞌan Cristo, ni̱ sa ni̱ka̱ dânj huin sa garanꞌ ruhuâ Ma̱ꞌan Ñaꞌanj an guendâ guyumân ruhuâj.
Ni̱ ruhuâj gi̱ni̱ꞌín Ma̱ꞌan Cristo, ni̱ ruhuâj gi̱ni̱ꞌín dàj nùkua dadinꞌ ganaꞌnï̂n siganï̂nj nej nîman, ni̱ hua̱ ruhuâj gi̱ranꞌ sàñùnj dàj rûn giranꞌ sañunj, ni̱ hua̱ ruhuâj gàhuìj dàj rûnꞌ gahuij,
ni̱ gànàꞌhuì si gi̱ꞌhia gànàꞌnï̀n siganï̂nj nej nîman.
Daꞌhuîꞌ gi̱ꞌhiaj guesôꞌ daꞌnga ni̱ gùchìꞌ ñan gaꞌnḯn ñunꞌSani̱ sê si̱ gatâ si gàꞌ gunùkua giꞌhiaj ga̱nanj, nej si gàꞌ huin sí nìkàa dadinꞌ hua̱ na̱nj ga̱chin gùyùmàn diû dânj riñânj; sani̱ duguꞌnḯn hua neꞌ ñaan dadinꞌ huin ruhuâj gùnùkua, dadinꞌ gàꞌ gananînj giꞌhiaj Ma̱ꞌan Jesús.
Di̱nï̂nj, nun gàtà si gàꞌ gunukuâ gi̱ꞌhiaj gànanj mánj; sani̱ sa giꞌhia huin: Si giniꞌñûnj sa gunâj neꞌ rùkùu, ni̱ giꞌhiaj guesâj guendâ gunùkua ga̱nikinꞌ ranj nda gui gàhuìj.
Huê danj ni̱ duguꞌnḯn hua neꞌ ña̱an nda gùchìj ñan daꞌhuí gùchìj, ni̱ gùnùkua ga̱na̱huin ràꞌa ꞌngo̱ premiun na̱ri̱ki̱ Ma̱ꞌan Ñaꞌanj an riñânj gi̱ꞌhiaj Ma̱ꞌan Cristo Jesús.
Huê danj ni̱, daranꞌ nêꞌ gàꞌ huin sí ni̱ka̱a, ni̱ huê dànanj ga̱nï̱n ruhuâ nêꞌ, ni̱ si hua̱ aꞌngô sa giꞌhiaj chij ruhuâ nej suj, ni̱ Ma̱ꞌan Ñaꞌanj an ga̱na̱di̱gân riñan nej suj.
Ni̱ sa ña̱ꞌa̱n huin si, gu̱ña̱n da̱gahuin nêꞌ ꞌngo̱ chrej sàꞌ ganahuin ràꞌa nêꞌ.
Di̱nï̂nj, gi̱ꞌhiaj nej suj dàj rûnꞌ giꞌhia, ni̱ gi̱ꞌhiaj nej suj dàj rûnꞌ giꞌhiaj aꞌngô nej sôꞌ aché ngà Ma̱ꞌan Jesús.
Dadinꞌ gàꞌ gatâ si nï̀nꞌ dânj gaché ûta gàꞌì nej sí, ràyìꞌì ûta gàꞌì gununâj, ni̱ hua̱ nï̀nꞌ gununâj rayiꞌî nej sôꞌ ni̱ nda dugueꞌé, dadinꞌ huin nej sôꞌ sí nun ga̱ranꞌ ruhuâ gi̱ranꞌ sàñùn dàj rûnꞌ giranꞌ sàñùn Ma̱ꞌan Cristo.
Nga gàhuìꞌ nej sôꞌ ni̱ ga̱ꞌa̱nj ni̱ꞌhia nej sôꞌ, dadinꞌ daꞌanj nej sôꞌ huin nej sa ûta huin ruhuâ nej sôꞌ ya̱ nej sô, ni̱ ûta huin nej sôꞌ ruhuâ nej sôꞌ ni̱ sinàꞌàj daꞌhui nej sôꞌ gìrìꞌ nej sôꞌ rayiꞌî sa ganï̂n ruhuâ nej sôꞌ; dadinꞌ man rayiꞌî nej sa màn riñan hioꞌó nânj ganï̂n ruhuâ nej sôꞌ.
Dadinꞌ yiñûnꞌ huin yàtàꞌa, ñan gànàꞌhuìꞌ gànàrìꞌ duguiꞌ ngà Ma̱ꞌan sa gi̱ꞌhiaj ga̱na̱ni̱nꞌ, ni̱ huej huin Ma̱ꞌan Señor Jesucristo;
ni̱ huê Ma̱ꞌan huin sa na̱gi̱ꞌhiaj nneè kuꞌ sa ninaj chre nânj, ni̱ ga̱na̱huin hueꞌej dàj rûnꞌ hua hueꞌê nneè kú Ma̱ꞌan ni̱ na̱gi̱ꞌhiaj hueꞌej nneè kûꞌ dadinꞌ ûta nùkuaj Ma̱ꞌan ni̱ ga̱ꞌhue gi̱nikaj sunj riñan daranꞌ nej rasu̱un.
Daranꞌ diû ga̱ nìhiàꞌ ruhuâ nej suj niꞌin nej suj Ma̱ꞌan SeñorHuê danj ni̱ ꞌì ruhuâj niꞌín nej suj di̱nï̂nj, ni̱ ûta huin ruhuâj niꞌín nej suj, ni̱ huin nìhiàꞌ ruhuâj niꞌín nej suj ni̱ huin nej suj korona ga̱na̱huin ràꞌa, ni̱ ga̱nikïnꞌ ran nej suj ngà Ma̱ꞌan Señor.
Gachín nìꞌhia riñan Evodia ngà riñan Síntique, ni̱ si niꞌin nguèj ninj Ma̱ꞌan Señor ni̱ ga̱ nùguànꞌàn ruhuâ nguèj ninj.
Ga̱na̱huin nìhiàꞌ ruhuâ nej suj niꞌin nej suj Ma̱ꞌan Señor daranꞌ diû, ni̱ gatâ aꞌngô ñûn: Ni̱ ga̱na̱huin nìhiàꞌ ruhuâ nej suj.
Ni̱ gi̱ni̱ꞌin daranꞌ nej guiì si huin nej suj guiì sàꞌa. Ni̱ gàꞌ gahuin nìchrùnꞌ Ma̱ꞌan Señor.
Si̱ ûta ga̱na̱huij ruhuâ nej suj mánj, sa gi̱ꞌhiaj nej suj huin si daranꞌ sa hua̱ riñan nej suj ni̱ gànàtàꞌ nej suj gu̱nïn Ma̱ꞌan Señor ni̱ ûta àko gàchìnj nìꞌhiaj nej suj riñanj, ni̱ huê danj na̱nj daranꞌ diû ni̱ gàꞌhuìꞌ nej suj si guruhuâ Ma̱ꞌan Ñaꞌanj an.
Huê danj ni̱ Ma̱ꞌan Ñaꞌanj an gi̱ꞌhiaj si ga̱ dïnꞌïnj ruhuâ nej suj, dadinꞌ ûta nìko huaj gàꞌ daꞌ sa garânj daꞌngaꞌ ruhuâ nej suj ni̱ huê Ma̱ꞌan du̱gumîn nej suj, ni̱ du̱guminj sa ganï̂n ruhuâ nej suj ni̱ Ma̱ꞌan Cristo huin sa gu̱ru̱gûñuꞌunj nej suj.
Du̱guꞌnïnꞌ nej suj gi̱ꞌhiaj nej suj sa sàꞌaDo̱j ga̱na̱huij daranꞌanj gàtà, gu̱nïn nej suj di̱nï̂nj, ni̱ daranꞌ diû ga̱chru̱n ruhuâ nej suj niꞌin nej suj nuguanꞌ yàngàꞌa, nuguanꞌ achij i, sa nìkàa, si̱ ganï̂n ruhuâ nej suj niꞌin nej suj gakï̱nꞌïn, ga̱nï̱n ruhuâ nej suj niꞌin nej suj sa sàꞌa, gi̱ꞌhiaj nej suj sa ràyìꞌì ga̱ꞌmi̱n hueꞌê nej guiì, ni̱ si gaꞌmin hueꞌê nej guiì guendâ dagahuin nej suj daranꞌanj, ni̱ si gaꞌmin hueꞌê ninj rayiꞌî sa giꞌhiaj nej suj, ni̱ rayiꞌî nej dânj huin sa ga̱nï̱n ruhuâ nej suj.
Sa gahuin chru̱n nej suj ni̱ sa ganahuin ràꞌa nej suj ni̱ sa gunïn nej suj gaꞌmînj, ni̱ huê danj da̱gahuin nej suj, ni̱ Ma̱ꞌan Ñaꞌanj giꞌhiaj hua dïnꞌïnj ruhuâ nêꞌ ga̱ne ngà nej suj.
Ofrenda ganachinikaj nej Filipenses guendâ PabloÛta ganahuin nìhiàꞌ ruhuâj ngà Ma̱ꞌan Señor rayiꞌî nej suj, dadinꞌ gananun ruhuâ nej suj ni̱ guruguñuꞌunj nej suj ñùnj, sani̱ sê si̱ gatâ si giniꞌñûn nej suj ñùnj mánj; dadinꞌ àsìj xi ni̱ gàꞌ ga ruhuâ nej suj gu̱ru̱gûñuꞌunj nej suj ñùnj, sani̱ nun ga̱ꞌhue gùyùmàn diû dânj mánj.
Ni̱ sê si̱ gata dànanj guendâ hua̱ sa gàchin riñânj mánj, dadinꞌ gàꞌ gahuin chrùnj ga̱ nìhiàꞌ ruhuâj, dàj na̱nj ranꞌ ma̱ꞌán.
Chrùnj gi̱ranꞌ àkô, chrùnj ga̱ nìko xi rasu̱un riñânj; chrùnj ga̱né dàj na̱nj hua ma̱ꞌan diû, ga̱ꞌhue si gi̱ranꞌán yiꞌnaa, nej si ga̱ꞌhue si nitaj nùnj ga̱chin riñânj.
Daranꞌanj ga̱ꞌhue gi̱ꞌhia dadinꞌ Ma̱ꞌan Cristo huin sa nagiꞌhiaj nùkuaj ñùnj.
Sani̱, dùgùnàj giꞌhiaj nej suj dadinꞌ gaꞌnḯn nimân nej suj ni̱ gi̱ranꞌ sàñùn nej suj ngàj.
Ruhuâj si gi̱ni̱ꞌin nej suj dadinꞌ nga gahui gaꞌân ruhuâ yumanꞌ Macedonia, ni̱ gaꞌanj gànàtàj nuguanꞌ gi̱ꞌhiaj ga̱na̱ni̱n nej guiì, ni̱ nitaj aꞌngô nej nûhui guruguñuꞌunj ñùnj, dadinꞌ màn nej suj huin si-nùhuì Ma̱ꞌan Jesús sa nne ruhuâ yumanꞌ snàꞌànj Filipo huin sa guruguñuꞌunj ñùnj.
Nga gané ruhuâ yumanꞌ snàꞌànj Tesalónica, ni̱ ûta gàꞌì gaꞌnḯn nej suj guchiꞌ sanꞌanj riñânj guendâ gìrànj nej sa gàchin riñânj.
Sani̱ sê si̱ huin ruhuâj si ri̱ki̱ chre nej suj doj sanꞌanj an riñânj mánj, sa ruhuâj huin si gu̱ru̱gûñuꞌunj nej suj aꞌngô nej guiì ni̱ ga̱huin nìko doj riñan si-guentâ nej suj neꞌ yàtàꞌa gi̱ꞌhiaj Ma̱ꞌan Ñaꞌanj an.
Sani̱ ûta nìko ganahuin ràꞌá, ni̱ hua̱ na̱nj huaj riñânj; ni̱ hua̱ na̱nj dugumîn nìkó sa ganahuin ràꞌá, dadinꞌ narikî Epafrodito sa gaꞌnḯn nej suj gaꞌnaꞌ riñânj; ni̱ nej sa rikî nej suj dânj huin dàj rûnꞌ huin datòꞌ gïnꞌ dàj a, ni̱ huin dàj rûnꞌ huin yuku dagahuiꞌ nej sij riñan Ma̱ꞌan Ñaꞌanj an ni̱ garânj yinaj ni̱ ganahuin ra̱ꞌa, ni̱ garanꞌ ruhuaj niꞌin sa gaꞌhuiꞌ nej suj riñânj.
Ma̱ꞌan Daꞌân, huin sa ri̱ki̱ daranꞌ sa gàchin riñan nej suj dadinꞌ ûta nìko hua̱ yi̱ruꞌhue Ma̱ꞌan Cristo Jesús nne yàtàꞌa.
Ni̱ ga̱chi̱n ꞌngo̱ siêntu hioꞌo ni̱ ga̱chi̱n aꞌngô siêntu hioꞌo ni̱ nìgànj ga̱ꞌmi̱n hueꞌê daranꞌ nêꞌ riñan Ma̱ꞌan Ñaꞌanj huin Rej nêꞌ. Ni̱ huê danj huin ruꞌhuaj.
Gaꞌnḯn sij nuguanꞌ ni̱ꞌña̱nj ganahuij riñan nej dinï̂ntGàꞌhuìꞌ nej suj nuguanꞌ ni̱ꞌña̱nj an riñan daranꞌ nej sôꞌ huin si-nùhuì Ma̱ꞌan Jesús. Ni̱ nej dinï̂nt nne ngàj gaꞌnḯn ꞌngo̱ nuguanꞌan ni̱ꞌña̱nj an huaj riñan nej suj.
Ni̱ daranꞌ nej sôꞌ huin si-nùhuì Ma̱ꞌan Jesús gaꞌnḯn ꞌngo̱ nuguanꞌ ni̱ꞌña̱nj an huaj riñan nej suj, ni̱ ña̱ꞌa̱n doj gaꞌnḯn nej sôꞌ giꞌhiaj sun dukuâ sí aꞌnïnꞌ gùꞌnàj César nuguanꞌ ni̱ꞌña̱nj an huaj riñan nej suj.
Si-su̱nu̱j Ma̱ꞌan Señor Jesucristo gùchìꞌ riñan daꞌ goꞌngo̱ nej suj. Ni̱ huê danj huin rûꞌhuaj na̱nj ánj.
<font color=teal size=-1><b>Ñanj kartâ nânj huin gachrûn Apóstol Pablo riñan nej</b></font><font color=teal>COLOSENSES</font>Gaꞌnḯn Pablo nuguanꞌ ni̱ꞌña̱nj an riñan nej dinï̂nt nne ruhuâ yumanꞌ snàꞌànj ColosaPablo, huin sí gaꞌanj gi̱di̱gân si̱nï̱n si-nùguànꞌ Ma̱ꞌan Jesucristo, ni̱ Ma̱ꞌan Ñaꞌanj an huin sa garanꞌ ruhuâ si gu̱na̱nj gitsî nguèj sij dinï̂nt Timoteo riñanj,
Ñanj karta nânj gaꞌnḯn sij huaj riñan nej dinï̂nt dugumîn ma̱ꞌan riñan gakï̱nꞌïn ni̱ nej dinï̂nt hueꞌê dagahuin riñan Ma̱ꞌan Cristo, ni̱ nne nej sôꞌ ruhuâ yumanꞌ snàꞌànj Colosa: Ga̱ dïnꞌïnj ruhuâ nej suj ni̱ ga̱ si-su̱nu̱j Ma̱ꞌan Ñaꞌanj an riñan nej suj, dadinꞌ huin nej suj daꞌní Ma̱ꞌan Reꞌ Ñaꞌanj an ni̱ ngà Ma̱ꞌan Señor Jesucristo.
Gachín nìꞌhiaj Pablo si gàꞌhuìꞌ Ma̱ꞌan Ñaꞌanj an sa ga̱huin chru̱n nej sôꞌ guyumân ruhuâDaranꞌ diû gachín nìꞌhiaj nej ñûnj rayiꞌî nej suj, ni̱ gaꞌhuiꞌ nej ñûnj si guruhuâ Ma̱ꞌan Ñaꞌanj huin Rej Ma̱ꞌan Señor Jesucristo rayiꞌî nej suj,
ni̱ gunïn nej ñûnj si guyumân ruhuâ nej suj niꞌin nej suj Ma̱ꞌan Cristo Jesús, ni̱ huê danj na̱nj gunïn nej ñûnj si ꞌì ruhuâ nej suj niꞌin nej suj daranꞌ nej dinï̂nt dugumîn ma̱ꞌan riñan gakï̱nꞌïn,
ni̱ àsìj nga gunïn nej suj nuguanꞌ yàngàꞌ gi̱ꞌhiaj ga̱na̱ni̱n nej suj ni̱ gàꞌ niꞌin nej suj si hua̱ yu̱gui sa ri̱ki̱ Maꞌan Ñaꞌanj an ga̱na̱huin ràꞌa nej suj, nej gui ꞌna̱ꞌ neꞌ ñaan,
dadinꞌ guchiꞌ si-nùguànꞌ Ma̱ꞌan Ñaꞌanj an nda ñan màn nej suj, dàj rûnꞌ gayaꞌnïnj gaꞌan nï̀nꞌ gàchràꞌ riñan hioꞌó ni̱ka̱j ñuꞌunj nej sí romano, ni̱ guyumân yàngàꞌ ruhuâ nej suj niꞌin nej suj si-nùguànꞌ Ma̱ꞌan Ñaꞌanj an, ni̱ àsìj gui gunïn nej suj ni̱ giniꞌin nej suj si-su̱nu̱j Ma̱ꞌan Ñaꞌanj an, ni̱ daꞌ gui ni̱ daꞌ gui ni̱ ga̱chi̱j nej suj ngà nuguanꞌ yàngàꞌa,
ni̱ nuguanꞌ nânj gidigân dinï̂nt Epafras riñan nej suj, dadinꞌ sôꞌ huin sí giꞌhiaj sun ngà nej ñûnj ni̱ ûta ꞌì ruhuâ nej ñûnj niꞌin nej ñûnj sôꞌ, ni̱ sôꞌ guchiꞌ riñan nej suj ni̱ sàꞌ dagahuin sôꞌ riñan Ma̱ꞌan Cristo.
Ni̱ huê sôꞌ ganataꞌ riñan nej ñûnj dàj giꞌhiaj nej suj, ni̱ dàj gidigân Ma̱ꞌan Espíritu Santo riñan nej suj ni̱ dàj ga ꞌì ruhuâ nej suj niꞌin nej suj nej duguiꞌ nej suj.
Huê rayiꞌî dan, ni̱ àsìj gui nga gunïn nej ñûnj rayiꞌî nej suj, ni̱ nitaj àmàn gaꞌnïnꞌ ruhuâ nej ñûnj si gu̱nu̱na̱ nej ñûnj rayiꞌî nej suj riñan Ma̱ꞌan Ñaꞌanj an, ni̱ gachín nìꞌhiaj nej ñûnj si gi̱ni̱ꞌin nï̀nꞌ ruhuâ nej suj ni̱ gi̱ni̱ꞌin nej suj ahuin sa garanꞌ ruhuâ Ma̱ꞌan Ñaꞌanj an gi̱ꞌhiaj nej suj ni̱ ga̱huin chru̱n nï̀nꞌ ruhuâ nej suj ni̱ hiô ga̱ra̱n daꞌngaꞌ ruhuâ nej suj gi̱ꞌhiaj Ma̱ꞌan Espíritu Santo.
Nga sun ni̱ka̱j Ma̱ꞌan Ñaꞌanj an gi̱ꞌhiaj ni̱ ganahuin nùkuaj nej suj, dàj rûnꞌ nùkuaj nï̀nꞌ ruhuaj ni̱ na̱giꞌhiaj sàꞌaj nej suj, ni̱ ga̱ꞌhue ga̱na̱huin nùkuaj ruhuâ nej suj ni̱ ga̱ nìchràj ruhuâ nej suj,
ni̱ ga̱ nìhiàꞌ ruhuâ nej suj ni̱ gàꞌhuìꞌ nej suj si guruhuâ Ma̱ꞌan Reꞌ Ñaꞌanj an dadinꞌ huej huin sa giꞌhiaj hua yu̱gui nej suj ni̱ ga̱ne nùguànꞌan nej suj gui ꞌna̱ꞌ neꞌ ñaan ngà nej dinï̂nt dugumîn ma̱ꞌan riñan gakï̱nꞌïn dadinꞌ gàꞌ garânj daꞌnga ruhuâ nej sôꞌ.
Dadinꞌ huê Ma̱ꞌan giꞌhiaj gananin nêꞌ riñan sa nùkuaj ni̱ka̱j su̱n riñan gakï̱nꞌïn, ni̱ ginika gaꞌan ñùnꞌ ñan ni̱ka̱j su̱n Ma̱ꞌan Daꞌnin Jesús sa ꞌì ruhuaj,
ni̱ huê Ma̱ꞌan huin sa girânj ñùnꞌ ngà tun ni̱ gananinꞌ giꞌhia, ni̱ ginika nimân nìko rayiꞌî nej si-ga̱kïnꞌ.
Rayiꞌî guendâ gahuiꞌ Ma̱ꞌan Jesús ni̱ ganaꞌmin nej guiì ngà Ma̱ꞌan Ñaꞌanj anNi̱ huê Ma̱ꞌan Jesús huin ñan du̱ꞌhua Ma̱ꞌan Ñaꞌanj an dadinꞌ nitaj si huaj gi̱ni̱ꞌinꞌ ri̱ña̱n Ma̱ꞌan Ñaꞌanj an, ni̱ Jesús huin Daꞌní yàhuàꞌ Ma̱ꞌan Ñaꞌanj an, sani̱ gàꞌ huaj nga nï̀nꞌ gàchin gi̱ꞌhiaj Ma̱ꞌan Ñaꞌanj an daranꞌ nej sa màn giniꞌhioꞌ.
Dadinꞌ giꞌhiaj sun Ma̱ꞌan Cristo ngà Ma̱ꞌan Ñaꞌanj an rayiꞌî dan gaꞌhue giꞌhiaj Ma̱ꞌan Ñaꞌanj an daranꞌ nej sa màn giniꞌhioꞌ, neꞌ yàtàꞌa ni̱ riñan hioꞌóo, nej sa guruguiꞌ giniꞌhioꞌ ni̱ nej sa nitaj si guruguiꞌ giniꞌhioꞌ; ni̱ huej huin sa giꞌhiaj nej sí ni̱ka̱j sun nne riñan chrun yîla, ni̱ nej sí aꞌnïnꞌ riñan yumiguìi, ni̱ nej sí huin ña̱n doj, nej sa nùkuaj; ni̱ huê Ma̱ꞌan Cristo huin sa giꞌhiaj daranꞌ nej nânj, ni̱ guendâ Ma̱ꞌan gahuin daranꞌ nej nânj.
Ni̱ gàꞌ si̱nï̱n Ma̱ꞌan Cristo huin gàꞌ daꞌ daranꞌ nej rasu̱un, ni̱ daranꞌ nej rasu̱n nânj hua nùkuaj giꞌhiaj Ma̱ꞌan Cristo.
Ni̱ Ma̱ꞌan Cristo huin sa aꞌnïnꞌ riñan nneè ku huin nej dinï̂nt nìkòꞌ rukû Ma̱ꞌan, dadinꞌ huê Ma̱ꞌan huin sa si̱nï̱n nï̀nꞌïn, ni̱ gàꞌ si̱nïnj huin sa ganaꞌnï̂nj siganï̂nj nej nîman, ni̱ gi̱ni̱kaj sunj riñan aꞌngô nej sí ni̱ka̱j suun;
dadinꞌ garanꞌ ruhuâ Ma̱ꞌan Reꞌ Ñaꞌanj an si Ma̱ꞌan Jesús gahuin Ma̱ꞌan Ñaꞌanj an ni̱ ginikaj sun riñan daranꞌanj,
ni̱ Ma̱ꞌan Cristo giꞌhiaj ni̱ ga̱ꞌhue ga̱na̱ꞌmi̱n Ma̱ꞌan Ñaꞌanj an ngà daranꞌ nej sa màn nï̀nꞌ gàchràꞌ riñan hioꞌóo ni̱ nej sa màn yàtàꞌa, ni̱ gahuin nìn giꞌhiaj tun Ma̱ꞌan Jesús sa gañanj riñan rugutsìi.
Ni̱ àsìj ni̱ gahuin nej suj guiì gane anêj riñan Ma̱ꞌan Ñaꞌanj an, ni̱ gahuin nej suj sí gunïnꞌ ngà Ma̱ꞌan Ñaꞌanj an rayiꞌî nej sa kï̱j gimân ruhuâ daꞌnga nej suj, dadinꞌ giꞌhiaj nej suj sa kï̱j huaa, sani̱ hia̱j ni̱ ganaꞌmin Ma̱ꞌan Ñaꞌanj an ngà nej suj,
dadinꞌ giranꞌ sa̱ñu̱n Ma̱ꞌan Jesús ngà nneè ku ni̱ gahuij, ni̱ giꞌhia sisi̱ si̱ ga gakï̱nꞌïn riñan nej suj ni̱ ga̱huin nej suj guiì gèe ni̱ guiì ni̱ka̱a riñan Ma̱ꞌan,
si yàngàꞌ ganikïnꞌ ran nej suj ni̱ guyumân hia ruhuâ nej suj, ni̱ du̱guꞌnïnꞌ nej suj ni̱ ga̱huin nej suj sí gi̱di̱gân chrej hua̱ hueꞌê ni̱ si̱ nadunâ nej suj aꞌngô sa ga̱nï̱n ruhuâ nej suj rayiꞌî nuguanꞌ guyumân ruhuâ nej suj ni̱ rayiꞌî nuguanꞌ gunïn nej suj ni̱ nuguanꞌ gi̱ꞌhiaj ga̱na̱huin hueꞌê daranꞌanj, nuguanꞌ gananï̂n nej sij nï̀nꞌ gàchràꞌ gaꞌanj riñan hioꞌóo; ni̱ gachrûn su̱n Ma̱ꞌan Ñaꞌanj an ñùnj guendâ gànàtàj riñan nej guiì rayiꞌî si-nùguànꞌanj.
Gachrûn su̱n Ma̱ꞌan Ñaꞌanj an Pablo guendâ gu̱na̱nj gi̱tsî sij riñan nej sí nàsìnùnj unHia̱j ni̱ ganahuin nìhiàꞌ ruhuâj guendâ giranꞌ sàñùnj rayiꞌî nej suj, dadinꞌ hua̱ ni̱ña̱n si gi̱ranꞌ sàñùnj ngà nneè ku dadinꞌ huê dànanj giranꞌ sa̱ñu̱n Ma̱ꞌan Cristo rayiꞌî nej sôꞌ ginikòꞌ rukû Ma̱ꞌan ni̱ nej sôꞌ huin nneè ku.
Ni̱ Ma̱ꞌan Ñaꞌanj an huin sa giꞌhiaj si gahuín sí gu̱na̱nj gi̱tsi riñan si-nùhuì Ma̱ꞌan, ni̱ si sàꞌ ma̱ꞌan nej suj huin si rikij si-sunj riñânj, ni̱ rayiꞌî dan ni̱ ûta hio ganatá si-nùguànꞌ Ma̱ꞌan riñan nej suj,
ni̱ huin ꞌngo̱ nuguanꞌ hua̱ huìi ni̱ giꞌnïnj huij ûta gàꞌì sientu hioꞌo ni̱ huin ꞌngo̱ nuguanꞌ ûta gata hioꞌo, sani̱ hia̱j ni̱ gaꞌmin Ma̱ꞌan Ñaꞌanj an ni̱ nadiganj riñan nej sí gè gunânj gi̱tsi riñanj.
Ni̱ huê riñan nej sôꞌ huin sa garanꞌ ruhuâ Ma̱ꞌan Ñaꞌanj an gaꞌhuij nuguanꞌ giꞌnïnj huì, ni̱ nuguanꞌ nânj huin sa daꞌhui gùchìꞌ riñan nej guiì màn nï̀nꞌ gàchràꞌ ruhuâ yimiguìi, ni̱ hua̱ huì nuguanꞌ gananï̂n rayiꞌî Ma̱ꞌan Cristo riñan ûta gàꞌì nej guiì, ni̱ huê Ma̱ꞌan huin sa ganaꞌhuìj darûnꞌ ni̱ huej huin sa na̱gi̱ꞌhiaj hueꞌê ñùnꞌ nga gùyùmàn gui gi̱ni̱kaj sunj,
ni̱ huê rayiꞌî Ma̱ꞌan Cristo huin sa gananï̂n nej ñûnj, ni̱ dunaꞌnga nej ñûnj riñan nej guiì, ni̱ gidigân nej ñûnj riñan daranꞌ nej guiì nuguanꞌ ga̱huin chru̱n nï̀nꞌ ruhuâ ninj, ni̱ ga̱huin ninj guiì ni̱ka̱ nï̀nꞌïn gi̱ꞌhiaj Ma̱ꞌan Cristo.
Huê rayiꞌî dan giꞌhiaj sûnj, ngà daranꞌ guesâ nùkuaj hua̱ riñânj dadinꞌ Ma̱ꞌan Cristo, huin sa rikî guesâ dânj riñânj.
Ruhuâj si ga̱ra̱n daꞌngaꞌ ruhuâ nej suj si ûta giꞌhiaj guesâj ngà si-nùguànꞌ Ma̱ꞌan Ñaꞌanj an riñan nej suj, ni̱ huê danj na̱nj giꞌhia ngà nej dinï̂nt nne ruhuâ yumanꞌ Laodisea, ni̱ huê danj na̱nj giꞌhia ngà nej sôꞌ nitaj àmàn giniꞌin ñùnj;
ni̱ giꞌhiaj guesâj si na̱gi̱ꞌhiaj nùkuaj nej sôꞌ nimân nej sôꞌ, ni̱ ga̱ ꞌì ruhuâ nej sôꞌ ni̱ ga̱ gu̱ña̱n ruhuâ nej sôꞌ, nda gùnùkuaj nej sôꞌ hueꞌê ga̱ra̱n daꞌngaꞌ ruhuâ nej sôꞌ, ni̱ gi̱ni̱ꞌin nej sôꞌ nuguanꞌ giꞌnïnj huì giꞌhiaj Ma̱ꞌan Ñaꞌanj huin Rej nêꞌ, ni̱ huej huin rej Ma̱ꞌan Cristo,
ni̱ riñan Ma̱ꞌan Cristo giꞌnïnj huì sa ûta nìko huaj ga̱huin chru̱n nï̀nꞌ ruhuôꞌ ni̱ gi̱ni̱ꞌin nï̀nꞌ ruhuôꞌ.
Ni̱ huê dànanj gatâ gu̱nïn nej suj daꞌnga ni̱ si̱ gidigañuꞌunj gàꞌ si ꞌngo̱ nej síi nej suj ngà nuguanꞌ nda nne chre gaꞌmin nej sôꞌ.
Dadinꞌ nùnj huin si nuhuí nikïnꞌ siganï̂nj nej suj, sani̱ nne nanè nimânj ngà nej suj, ni̱ ganahuin nìhiàꞌ ruhuâj ni̱ giniꞌhia si dagahuin hueꞌê nej suj, ni̱ hua̱ yìtï̀nj ruhuâ nej suj ni̱ guyumân ruhuâ nej suj niꞌin nej suj Ma̱ꞌan Cristo.
Huê danj ni̱, si gàꞌ ganahuin ràꞌa nej suj Ma̱ꞌan Señor Jesucristo, ni̱ da̱gahuin nej suj riñanj dàj rûnꞌ garanꞌ ruhuaj.
Dàj rûnꞌ giꞌhiaj ꞌngo̱ chrun nga gaꞌanj gùnùn hiaꞌaj ni̱ huê danj nìko gùyùmàn ruhuâ nej suj, ni̱ ga̱na̱daꞌa nej suj nej nuguanꞌ gidigân Ma̱ꞌan Cristo, ni̱ na̱gi̱ꞌhiaj yìtï̀nj nej suj ruhuâ nej suj ni̱ gùyùmàn ruhuâ nej suj niꞌin nej suj Ma̱ꞌan, dàj rûnꞌ gahuin chru̱n nej suj, ni̱ huê danj nìko gàꞌhuìꞌ nej suj si guruhuâ Ma̱ꞌan Ñaꞌanj an.
Cristo gi̱ꞌhiaj ni̱ ga̱ꞌhue ga̱na̱huin nìꞌnàꞌ nimûnꞌGi̱niꞌhiaj nej suj ni̱ ga̱ gudadû nej suj ni̱ si̱ gidigañuꞌunj gàꞌ si ngo̱ nej síi nej suj, ngà nej nuguanꞌ chru̱n nej sí màn ruhuâ yumiguì nânj dadinꞌ nitaj si niꞌñanj nej nuguanꞌ dânj, dadinꞌ huin nuguanꞌ gahuin chru̱n nej sôꞌ ruhuâ yumiguì nânj, ni̱ huin chrej yìñànj ni̱ka̱j nej sôꞌ, ni̱ sê nuguanꞌ niꞌñanj an huin sa gaꞌmin nej sôꞌ, dadinꞌ sê nuguanꞌ gidigân Ma̱ꞌan Cristo huin mánj.
Dadinꞌ daranꞌ nej sa hua̱ riñan Ma̱ꞌan Ñaꞌanj an ni̱ daranꞌ nej dânj hua riñan Ma̱ꞌan Cristo ni̱ gu̱ña̱n huin Ma̱ꞌan Cristo ngà Ma̱ꞌan Ñaꞌanj an.
Ni̱ hua̱ daranꞌanj riñan nej suj giꞌhiaj Ma̱ꞌan Cristo, dadinꞌ huej huin sa ni̱ka̱j su̱n riñan daranꞌ nej sí huin ña̱an, ngà sa nùkuaj.
nga gataꞌ nne nej suj ruhuâ nnee ni̱ gachinꞌ nej sôꞌ nej suj dàj rûnꞌ gachinꞌ nej sôꞌ Ma̱ꞌan Cristo, ni̱ dàj rûnꞌ ganaꞌnï̂nj Ma̱ꞌan Cristo siganï̂nj nej nîman huê danj ganaꞌnï̂nj nej suj riñan gakï̱nꞌïn.
Aꞌngô diû ni̱ gahuin nej suj, si gahuiꞌi rayiꞌî gakï̱nꞌ giꞌhiaj nej suj, ngà nneè kú nej suj, sani̱ ngà Ma̱ꞌan Cristo ni̱ giꞌhiaj Ma̱ꞌan Ñaꞌanj an si ga̱na̱huin nìꞌnàꞌ nej suj, ni̱ ginikaj Ma̱ꞌan Ñaꞌanj an nimân nìko rayiꞌî daranꞌ si-ga̱kïnꞌ nej suj.
Ni̱ nadurëꞌëj ñanj gaꞌmin gakï̱nꞌ rayiꞌî nêꞌ, dadinꞌ taj riñan ñanj dânj si hua̱ ni̱ña̱n si ga̱na̱huin ràꞌa nêꞌ kastîgu rayiꞌî gakï̱nꞌ giꞌhiôꞌ, ni̱ gaꞌnêj Ma̱ꞌan Jesús ñanj dânj ni̱ gachrunj riñan rugutsìi,
ni̱ gaꞌnêj Ma̱ꞌan Ñaꞌanj an sun ginikaj nej nanè kï̱j hua huin ña̱n gunânj gi̱tsi riñan sichre, nga riñan nej sa nùkuaj, sani̱ giriꞌ sichre sinàꞌàj a giꞌhiaj Ma̱ꞌan Cristo dadinꞌ giniꞌin ri̱ña̱n daranꞌ nej guiì si giꞌhiaj ga̱nan Ma̱ꞌan Cristo sichre riñan rugutsìi.
Dagahuînꞌ sa garanꞌ ruhuâ Ma̱ꞌan Ñaꞌanj an nne yàtàꞌaHuê danj ni̱ si̱ gaꞌnï̂nj nej suj si ga̱ꞌmi̱n nej guiì yiꞌî nej suj, ni̱ rayiꞌî nihia ya nej suj ni̱ rayiꞌî sa goꞌo nej suj, ni̱ rayiꞌî si nitaj si giꞌhiaj nej suj nej giꞌñanj ginikaj chre̱j nej judío, ni̱ rayiꞌî nga nanikïnꞌ ꞌnìnj ahuii, ni̱ rayiꞌî gui ganarânj ruhuâ.
Daranꞌ nej dânj ni̱ huin ꞌngo̱ gayu̱nꞌun rayiꞌî nej sa ga̱ꞌna̱ꞌ; sani̱ sa yàngàꞌ hia huin Ma̱ꞌan Cristo.
Huê danj ni̱ si̱ gaꞌnï̂nj nej suj si na̱gi̱ꞌhiaj ha̱i̱ nej sôꞌ si ga̱na̱ka̱j nej suj ꞌngo̱ rasu̱un rayiꞌî sun giꞌhiaj sun hueꞌê nej suj mánj, ni̱ si̱ gayakaj nej suj guenda sa gaꞌmin nej sí ginun ña̱ꞌa̱nj riñan nej ángel, ni̱ si̱ gayakaj nej suj guenda sa gaꞌmin nej sí taj si ganahuin ràꞌa nej sôꞌ ꞌngo̱ nej sa rikî Ma̱ꞌan Ñaꞌanj an sani̱ si̱ gidigañuꞌunj nej sôꞌ, dadinꞌ taj nej sôꞌ si ûta huin nej sôꞌ ngà rayiꞌî nej sa giri ra̱ nej sôꞌ.
Ni̱ nitaj si ni̱ka̱j duguiꞌ nej sí nânj ngà Ma̱ꞌan Cristo, dadinꞌ Ma̱ꞌan Cristo huin sa gaꞌhuiꞌ daranꞌanj ni̱ giꞌhia gahuin ran ruhuâ nej sôꞌ nìkòꞌ rukuj ni̱ giꞌhia si ni̱ka̱j dugui daꞌ goꞌngo̱ nej sôꞌ nìkòꞌ rukuj ni̱ giriꞌ nej sôꞌ guesâ ni̱ giꞌhiaj Ma̱ꞌan Ñaꞌanj an si ga̱chi̱j daꞌ goꞌngo̱ nej sôꞌ.
Gàꞌ gahuiꞌ nej suj ngà Ma̱ꞌan Cristo, huê danj ni̱ nitaj si huaj nànìkàj nej suj gu̱na̱nj gi̱tsi nej suj riñan sa si̱nï̱n gahuin chru̱n nej suj giꞌhiaj yumiguìi. Nùnj huin saj ni̱ giꞌhiaj nej suj dàj rûnꞌ giꞌhiaj nej suj nga dagahuin nej suj riñan yumiguìi ràꞌaj, dadinꞌ hua̱ na̱nj dagahuin nej suj riñan sun giyiꞌnïnꞌ riñan nej suj àsìj nâ:
Dadinꞌ taj nej sôꞌ: “Si̱ garânj sun nej suj nânj, ni̱ si̱ ya nej suj nânj, ni̱ si̱ gatsïj nej suj nânj.”
Ni̱ hua̱ gu̱ña̱n ruhuâ nej suj ngà nej sun gaꞌnïnꞌ su̱n nej síi ni̱ ngà nej yìꞌnï̀nꞌ nej sa gidigân nej sôꞌ riñan nej suj, sani̱ daranꞌ nej nânj ni̱ sa gi̱rë̱ꞌ huin.
Yàngàꞌ hia ni̱ nej nuguanꞌ nânj ni̱ dàj rûnꞌ hua nuguanꞌ hua̱ hueꞌê huaj, dadinꞌ gidiganj dàj gi̱nikaj chre̱j nej síi riki ꞌngo̱ yiꞌnïnꞌ dàj guyumân ruhuâ nej sôꞌ, ni̱ gidiganj si daꞌhui nej sôꞌ ga̱huin nej sôꞌ sí ninaj doj ni̱ gidiganj dàj duguaꞌì nej sí danj nneè kú nej sôꞌ, sani̱ nitaj si niꞌñanj nej nuguanꞌ nânj, dadinꞌ dànanj duguꞌnïnꞌ nej sôꞌ giꞌhiaj nej sôꞌ doj gakï̱nꞌïn giꞌhia na̱nj ánj.
Si yàngàꞌ gàꞌ ganaꞌnï̂nj nej suj ngà Ma̱ꞌan Cristo siganï̂nj nej nîman, ni̱ ga̱nï̱n ruhuâ nej suj rayiꞌî nej sa màn yàtàꞌa, ñan nne Ma̱ꞌan Cristo raꞌa neꞌ huàꞌ Ma̱ꞌan Ñaꞌanj an.
Gàꞌnï̀nj ñan nej suj riñan nej rasu̱n màn yàtàꞌa sani̱ si̱ gaꞌnḯn ñan nej suj riñan nej rasu̱n màn riñan hioꞌó mánj.
Dadinꞌ gàꞌ gahuiꞌ nej suj riñan nej guiì màn ruhuâ yumiguìi, sani̱ giꞌhiaj Ma̱ꞌan Ñaꞌanj an si huin nej suj guiì hua̱ nìꞌnàꞌa ngà Ma̱ꞌan Cristo Jesús.
Nga ga̱ꞌna̱ꞌ ñûn Ma̱ꞌan Cristo ni̱ gane nej suj ngà Ma̱ꞌan, ni̱ ûta hueꞌê ga̱ ga̱ne nej suj ñan ga̱ne Ma̱ꞌan.
Ni̱na̱nj gakï̱nꞌïn ganahuij ruhuâ ꞌngo̱ guiì giꞌhiaj ninj nga nï̀nꞌ ga̱chin gi̱ni̱ꞌin ninj Ma̱ꞌan JesúsGi̱ꞌhiaj nej suj si gàhuìꞌ daranꞌ sa garanꞌ ruhuâ nneè kú nej suj: Guendâ ga̱che̱ sìgìchràꞌ nej suj, sa kï̱j hua garanꞌ ruhuâ nej suj, ni̱ si̱ giꞌhiaj nej suj sa ganï̂n ruhuâ ni̱ sa garanꞌ ruhuâ nneè kú nej suj, ni̱ si gàꞌ huaj riñan nej suj ni̱ si̱ ganï̂n ruhuâ nej suj gaj doj riñan nej suj, dadinꞌ dàj rûnꞌ huin si nnùn ña̱ꞌa̱nj nej suj riñan ñaꞌanj giꞌhiaj ra̱ꞌa síi huin na̱nj ánj.
Ni̱ rayiꞌî nej gakï̱nꞌ nânj huin ni̱ ginaꞌan ruhuâ Ma̱ꞌan Ñaꞌanj an niꞌin nej guiì, ni̱ rayiꞌî dânj ni̱ gàꞌnïn gùyùmàn sañuun riñan ninj guendâ naꞌhuej ruhuâ ninj da̱gahuin ninj riñanj.
Nga nï̀nꞌ gàchin gi̱ni̱ꞌin nej suj Ma̱ꞌan Cristo ni̱ huê nej gakï̱nꞌ nânj giꞌhiaj nej suj.
Sani̱ hia̱j ni̱ gudunâj nej suj nej gakï̱nꞌ nânj: Sa hu̱e chre dan, sa ginaꞌan ruhuâ dan, sa yìꞌì chre dan, nuguanꞌ kï̱j ï, nuguanꞌ dugu̱ꞌna hua gaꞌmin nej suj.
Si gàꞌ gudunâj nej suj nej gakï̱nꞌ giꞌhiaj nej suj àsìj nâ, huê danj ni̱ si̱ gidigañuꞌunj nej suj ꞌngo̱ ni̱ aꞌngô nej duguiꞌ nej suj mánj,
hia̱j ni̱ na̱du̱na̱ nej suj sa gi̱ꞌhiaj nej suj ni̱ ga̱na̱huin nej suj guiì nàkàa, ni̱ daꞌ gui ni̱ ga̱na̱huin hueꞌê sa gi̱ꞌhiaj nej suj dàj rûnꞌ hua hueꞌê Ma̱ꞌan Ñaꞌanj an dadinꞌ huê Ma̱ꞌan huin sa giꞌhiaj nej suj ni̱ ꞌngo̱ gui ni̱ gi̱ni̱ꞌin nej suj dàj hueꞌê nï̀nꞌ ruhuâ hua Ma̱ꞌan.
Hioꞌ ni̱ sê sa ña̱ꞌa̱n huin si ga̱huînꞌ sí griego nej si ga̱huînꞌ sí judío, ni̱ sê si̱ ña̱ꞌa̱n huaj si gìyìꞌnèꞌ nnïnj arán raa̱ nneè nòꞌòꞌ, nej si ga̱huînꞌ sí ꞌnaꞌ aꞌngô país, nej si nitaj si chru̱nꞌ, nej si ga̱huin si giꞌnïnj giꞌhiaj sun chre, nej si giyiꞌnï̂nj riñunꞌ, dadinꞌ Ma̱ꞌan Cristo huin sa gaꞌnïnꞌ riñan daranꞌanj, ni̱ huej huin sa nikaj sun riñan daranꞌanj.
Ni̱ dagahuin nej suj dàj rûnꞌ giꞌhiaj nej guiì dagahuin ni̱ ganagui Ma̱ꞌan Ñaꞌanj an ninj, ni̱ ga̱huin nej suj guiì gèe, ni̱ du̱guꞌnïnꞌ nej suj ni̱ gu̱ru̱gûñuꞌunj nej suj aꞌngô nej guiì, ni̱ si̱ giꞌhiaj nej suj si ûta huin nej suj, ni̱ ga̱huin nej suj sí nìin, ni̱ ga̱ nùkuaj ruhuâ nej suj.
Ga̱ nùkuaj ruhuâ nej suj niꞌin nej suj ꞌngo̱ ni̱ aꞌngô nej duguiꞌ nej suj, ni̱ si garânj ruhuâ ꞌngo̱ nej duguiꞌ nej suj rayiꞌî nej suj ni̱ gi̱nikaj nej suj nimân nìko rayiꞌî nej sôꞌ, dàj rûnꞌ giꞌhiaj Ma̱ꞌan Cristo nga ginika nimân nìko rayiꞌî nej suj ni̱ huê danj gi̱ꞌhiaj nej suj.
Sani̱ sa ña̱ꞌa̱n doj daꞌhui nej suj da̱gahuin nej suj huin si ga̱ ꞌì ruhuâ nej suj niꞌin nej suj nej duguiꞌ nej suj, ni̱ daꞌhui nej suj gà nùguànꞌàn ruhuâ nej suj ni̱ nânj huin sa nìkà nï̀nꞌ ruhuâ.
Ni̱ sa dïnꞌïnj hua̱ riñan Ma̱ꞌan Ñaꞌanj an gi̱nikaj su̱n ruhuâ nimân nej suj, dadinꞌ huê gue̱nda̱ dan huin gakḯn Ma̱ꞌan Ñaꞌanj an nej suj guendâ ga̱huin nej suj ꞌngo̱ rïn nneè kúu; ni̱ gàꞌhuìꞌ nej suj si guruhuâ Ma̱ꞌan.
Ni̱ ga̱chra nìko si-nùguànꞌ Ma̱ꞌan Cristo ruhuâ nimân nej suj, ni̱ gi̱di̱gân nej suj ꞌngo̱ ni̱ aꞌngô nej duguiꞌ nej suj, ni̱ nagiꞌhiaj yìtï̀nj nej suj ruhuâ nej duguiꞌ nej suj ngà nuguanꞌ chru̱n nï̀nꞌ ruhuâ, ni̱ gàꞌhuìꞌ nej suj si guruhuâ Ma̱ꞌan Ñaꞌanj an nga ruhuâ nimân nej suj nga gachrá nej suj chraꞌ salmo, chraꞌ himno, ni̱ chraꞌ nnùn ña̱ꞌa̱nj nej suj riñan Ma̱ꞌan Ñaꞌanj an.
Ni̱ daranꞌ nej nuguanꞌ gaꞌmin nej suj, ni̱ daranꞌ nej sa gi̱ꞌhiaj nej suj, ni̱ gi̱ꞌhiaj nej suj ngà siyu̱gui Ma̱ꞌan Señor Jesús, ni̱ gàꞌhuìꞌ nej suj si guruhuâ Ma̱ꞌan Ñaꞌanj huin Rej nêꞌ rayiꞌî sa giꞌhiaj Ma̱ꞌan Cristo ngà nêꞌ.
Nej suj sí hua̱ nika, ni̱ ga̱ ꞌì ruhuâ nej suj niꞌin nej suj nika nej suj, ni̱ si̱ ga hue staꞌu nej suj ngà nika nej suj mánj.
Nej suj hua nï̀nꞌ nne riñan rej, ni̱ da̱gahuin nej suj daranꞌ sa gataj rej nej suj, dadinꞌ huê dànanj huin sa garanꞌ ruhuâ Ma̱ꞌan Señor gi̱ꞌhiaj nej suj.
Nej suj hua̱ daꞌní, ni̱ si̱ ginaꞌan ma̱ꞌan nï̀nꞌ ruhuâ nej suj niꞌin nej suj daꞌní nej suj, daꞌnga ni̱ si̱ giꞌhiaj nej suj si gi̱ni̱chre ruhuâ nej sôꞌ mánj.
Da̱gahuin nej suj, nej musû giꞌnïnj giꞌhiaj sun chre dan riñan si-patrón nej suj nne riñan hioꞌó nânj, ni̱ sê man nga nikïnꞌ nej sôꞌ giniꞌhiaj nej sôꞌ ni̱ gi̱ꞌhiaj nej suj si ûta giꞌhiaj sun nej suj, guendâ ruhuâ nej suj gùnàj hueꞌê nej suj ngà nej sôꞌ mánj, gi̱ꞌhiaj sun nej suj ngà daranꞌ nimân nej suj riñan nej sôꞌ, ni̱ gi̱nun yuꞌhuiꞌ ruhuâ nimân nej suj niꞌin nej suj Ma̱ꞌan Ñaꞌanj an.
Daranꞌ nej sun giꞌhiaj nej suj, ni̱ gi̱ꞌhiaj nej suj ngà daranꞌ nimân nej suj, gi̱ꞌhiaj nej suj guenda si riñan Ma̱ꞌan Señor giꞌhiaj sun nej suj ni̱ si ganï̂n ruhuâ nej suj si riñan nej síi giꞌhiaj sun nej suj mánj.
Ni̱ gàꞌ niꞌin nej suj si na̱ri̱ki̱ Ma̱ꞌan Señor ꞌngo̱ rasu̱un raꞌa nej suj rayiꞌî sun giꞌhiaj nej suj ni̱ gànàrìꞌ nej suj nanìꞌhiaj nej suj, dadinꞌ riñan Ma̱ꞌan Cristo huin Ma̱ꞌan Señor gunânj gi̱tsi nej suj.
Sani̱ nej guiì giꞌhiaj gakï̱nꞌïn, ni̱ ga̱na̱huin ràꞌa ninj kastîgu rayiꞌî nej gakï̱nꞌ giꞌhiaj ninj, dadinꞌ nitaj guiì gininj hueꞌê doj riñan Ma̱ꞌan Ñaꞌanj an mánj.
Nej suj huin yiruꞌhue dan, ni̱ gi̱ꞌhiaj nej suj sa nìkàa ngà nej musû ꞌnï̱nj giꞌhiaj sun chre riñan nej suj, dadinꞌ gàꞌ niꞌin nej suj si Ma̱ꞌan Ñaꞌanj nne yàtàꞌa ni̱ giniꞌhia dàj giꞌhiaj nej suj ngà nej sôꞌ.
Du̱guꞌnïnꞌ nej suj ga̱ꞌmi̱n nej suj ngà Ma̱ꞌan Ñaꞌanj an, ni̱ daranꞌ diû du̱gumîn hueꞌê nej suj ma̱ꞌan nej suj ni̱ gàꞌhuìꞌ nej suj si guruhuâ Ma̱ꞌan Ñaꞌanj an;
ni̱ huê danj na̱nj gàchìnj nìꞌhiaj nej suj rayiꞌî nej ñûnj, daꞌnga ni̱ ganaꞌnï̂nj Ma̱ꞌan Señor rahueꞌe ga̱ꞌmi̱n nej ñûnj si-nùguànꞌ Ma̱ꞌan Ñaꞌanj an riñan nej guiì, ni̱ ga̱na̱di̱gân nej ñûnj nuguan ꞌnïnj huì rayiꞌî Ma̱ꞌan Cristo, dadinꞌ huê rayiꞌî nuguanꞌ dânj ꞌnï̂n dukuâ gaꞌa na̱nj ánj,
daꞌnga ni̱ gaꞌhue gànàtàj si-nùguànꞌ Ma̱ꞌan Ñaꞌanj an nda nîꞌnïnj chre riñan nej guiì dàj daꞌhuí ga̱ꞌmi̱n na̱nj ánj.
Ga̱che̱ nej suj ngà nej guiì nàsìnùnj un sani̱ sàꞌ gayakaj guendâ nej suj dàj gi̱ꞌhiaj nej suj, ga̱ra̱n sun hueꞌê nej suj diû.
Ni̱ nuguanꞌ ga̱ꞌmi̱n nej suj daranꞌ diû ga̱huin nuguanꞌ ga̱ra̱nꞌ ruhuâ nej guiì, ni̱ dàj rûnꞌ dàj yâ nihia nga ꞌnïnj ñaan ni̱ huê danj ni̱ꞌña̱nj ga̱ si-nùguànꞌ nej suj na̱nj ánj.
Gaꞌnḯn sij nuguanꞌ ni̱ꞌña̱nj ganahuij riñan nej dinï̂ntNi̱ dàj raꞌán ni̱ daranꞌ diû gànàtàꞌ dinï̂nt Tíkiko riñan nej suj, dadinꞌ ꞌì ruhuâ neꞌ niꞌin sij dadinꞌ huin sij ꞌngo̱ sí ûta hueꞌê dagahuin, ni̱ huin sij ꞌngo̱ musû giꞌhiaj sun chre ngà nêꞌ riñan Ma̱ꞌan Señor Jesús.
Rayiꞌî dan ni̱ gaꞌnḯn nej ñûnj huaj sij ñan màn nej suj, ni̱ gànàtàꞌ sij dàj hua mân nej ñûnj, ni̱ na̱gi̱ꞌhiaj nùkuaj sij ruhuâ nimân nej suj,
ni̱ huê danj na̱nj huaj Onésimo ngà sij, dadinꞌ huin sôꞌ ꞌngo̱ sí ꞌì ruhuâ nêꞌ ni̱ hueꞌê dagahuin sôꞌ, ni̱ gànàtàꞌ sôꞌ dàj hua mân nej ñûnj neꞌ dànanj riñan nej suj na̱nj ánj.
Ni̱ gaꞌnḯn Aristarco sôꞌ nne dukuâ gaꞌa ngàj ꞌngo̱ nuguanꞌ ni̱ꞌña̱nj an huaj riñan nej suj, ni̱ huê danj na̱nj gaꞌnḯn Marcos sôꞌ huin tukunꞌ Bernabé ꞌngo̱ nuguanꞌ ni̱ꞌña̱nj an huaj riñan nej suj, ni̱ huê rayiꞌî sôꞌ huin sa gaꞌnïnꞌ sùnj riñan nej suj, ni̱ ga̱na̱huin ràꞌa nej suj sôꞌ nga gùchìꞌ sôꞌ ñan màn nej suj.
Huê danj na̱nj gaꞌnḯn Jesús sôꞌ gùꞌnàj Justo ꞌngo̱ nuguanꞌ nìꞌñànj an huaj riñan nej suj; ni̱ huê nej sôꞌ nânj huin do̱j nej sí judío giyiꞌneꞌ nnïnj arán raa̱ nneè nàꞌàj, sani̱ guyumân ruhuâ nej sôꞌ niꞌin nej sôꞌ Ma̱ꞌan Señor Jesús ni̱ giꞌhiaj sun nej sôꞌ ngà si-su̱n Ma̱ꞌan Ñaꞌanj an, ni̱ ûta narikî nej sôꞌ chrej nùkuaj rûhua riñânj.
Huê danj na̱nj gaꞌnḯn Epafras ꞌngo̱ nuguanꞌ ni̱ꞌña̱nj huaj riñan nej suj, dadinꞌ sôꞌ huin ꞌngo̱ musû giꞌnïnj giꞌhiaj sun chre riñan Ma̱ꞌan Cristo, ni̱ daranꞌ diû ûta àko gachín nìꞌhiaj sôꞌ rayiꞌî nej suj si ganikïn ran nej suj riñan Ma̱ꞌan Ñaꞌanj an, ni̱ ga̱huin nej suj sí nìkàa ni̱ ga̱ nùguànꞌan ruhuâ nej suj ngà daranꞌ sun ruhuâ Ma̱ꞌan Ñaꞌanj an gi̱ꞌhiaj sun nej suj riñanj.
Ni̱ niꞌín dàj gi̱ꞌhiaj Epafras ngà nej suj dadinꞌ ûta ganahuij ruhuâ sôꞌ, ni̱ huê danj na̱nj ganahuij ruhuâ sôꞌ niꞌin sôꞌ nej dinï̂nt màn Laodisea, ni̱ nej dinï̂nt màn Hierápolis.
Ni̱ huê danj na̱nj gaꞌnḯn Lucas nuguanꞌ ni̱ꞌña̱nj an huaj riñan nej suj, ni̱ sôꞌ huin doctor niꞌin gonoꞌô snàꞌànj an ni̱ ûta ꞌì ruhuâ nej ñûnj niꞌin nej ñûnj sôꞌ. Ni̱ huê danj na̱nj gaꞌnḯn Demas nuguanꞌ ni̱ꞌña̱nj an huaj riñan nej suj.
Ni̱ nàgàꞌhuìꞌ nej suj nuguanꞌ ni̱ꞌña̱nj an riñan nej dinï̂nt màn Laodisea, ni̱ nàgàꞌhuìꞌ nej suj nuguanꞌ ni̱ꞌña̱nj an riñan Ninfa ni̱ huê danj na̱nj nàgàꞌhuìꞌ nej suj nuguanꞌ ni̱ꞌña̱nj an riñan nej dinï̂nt huin si-nùhuì Ma̱ꞌan Jesús màn dukuâ Ninfa.
Neꞌ rùkù nga gisîj gahia nej suj ñanj karta nânj, ni̱ gàꞌnï̀nj nej suj gàꞌan riñan nej dinï̂nt màn Laodisea ni̱ gahia nej sôꞌ ñanj karta nânj; ni̱ huê danj na̱nj ga̱hia̱ nej suj ñanj karta guchiꞌ riñan nej sôꞌ nej na̱nj ánj.
Ga̱ta̱j nej suj gu̱nïn Arquipo: “Niꞌhiaj sòꞌ ni̱ da̱gahuin hueꞌêꞌ sun ganahuin ràꞌâꞌ giꞌhiaj Ma̱ꞌan Señor.”
Ñùnj huin Pablo ni̱ gachrûn ràꞌa nuguanꞌ ni̱ꞌña̱nj an huaj riñan nej suj, ni̱ ga̱na̱nun ruhuâ nej suj niꞌin nej suj ñùnj dadinꞌ nné dukuâ gaꞌa. Ni̱ si-su̱nu̱j Ma̱ꞌan Señor ga̱ riñan nej suj. Ni̱ huê danj huin ruꞌhuaj na̱nj ánj.
<font color=teal size=-1><b>Ñanj kartâ si̱nï̱n nânj huin gachrûn Apóstol Pablo riñan nej</b></font><font color=teal>TESALONICENSES</font>Gaꞌnḯn Pablo nuguanꞌ ni̱ꞌña̱nj an riñan nej dinï̂nt nne ruhuâ yumanꞌ snàꞌànj TesalónicaÑùnj huin Pablo, ni̱ giꞌhiaj sun Silvano ngà Timoteo ngàj, ni̱ gaꞌnḯn nej ñûnj ñanj karta nan hua riñan nej suj nej dinï̂nt huin si-nùhuì Ma̱ꞌan Jesús nne riñan hioꞌó Tesalónica, dadinꞌ nìkòꞌ nej suj Ma̱ꞌan Ñaꞌanj huin Rej nêꞌ ni̱ huê danj na̱nj nìkòꞌ nej suj Ma̱ꞌan Señor Jesucristo: Ga̱ dïnꞌïnj ruhuâ nej suj ni̱ ga̱ si-su̱nu̱j Ma̱ꞌan Ñaꞌanj an riñan nej suj, dadinꞌ huin nej suj daꞌní Ma̱ꞌan Reꞌ Ñaꞌanj an ni̱ ngà Ma̱ꞌan Señor Jesucristo.
Guruguiꞌ si ûta hueꞌê giꞌhiaj nej sôꞌ màn TesalónicaDaranꞌ diû gaꞌhuiꞌ nej ñûnj si guruhuâ Ma̱ꞌan Ñaꞌanj an rayiꞌî daranꞌ nej suj, ni̱ nga gaꞌmin nej ñûnj ngà Ma̱ꞌan Ñaꞌanj an ni̱ gananun ruhuâ nej ñûnj niꞌin nej ñûnj nej suj ni̱ gachín nìꞌhiaj nej ñûnj riñan Ma̱ꞌan Ñaꞌanj an rayiꞌî nej suj,
ni̱ nikòꞌ huaj gananun ruhuâ nej ñûnj niꞌin nej ñûnj nej suj riñan Ma̱ꞌan Ñaꞌanj huin Rej nêꞌ. ni̱ rayiꞌî guendâ guyumân ruhuâ nej suj ni̱ ga ruhuâ nej suj giꞌhiaj sun nej suj si-su̱n Ma̱ꞌan Ñaꞌanj an, huê danj ni̱ ruguiꞌ si ꞌì ruhuâ nej suj ni̱ ga nùkuaj ruhuâ nej suj rayiꞌî sañun giranꞌ nej suj ni̱ ganaꞌhuìj nej suj si gu̱ru̱gûñuꞌunj Ma̱ꞌan Señor Jesucristo nej suj.
Dadinꞌ niꞌin nej ñûnj, si ꞌì ruhuâ Ma̱ꞌan Ñaꞌanj an niꞌin nej suj, ni̱ Ma̱ꞌan huin si ganagui nej suj guendâ gu̱na̱nj gitsî nej suj riñanj.
Ni̱ huê dàj rûnꞌ giꞌhiaj nej ñûnj ni̱ dàj rûnꞌ giꞌhiaj Ma̱ꞌan Señor ni̱ huê danj giꞌhiaj nej suj, ni̱ ganahuin ràꞌa nej suj si-nùguànꞌ Ma̱ꞌan Ñaꞌanj an riki ꞌngo̱ diû sañuun ni̱ ûta giranꞌ sa̱ñu̱n nej suj, sani̱ ûta ga nìhiàꞌ ruhuâ nej suj giꞌhiaj Ma̱ꞌan Espíritu Santo,
ni̱ hueꞌê giꞌhiaj nej suj ni̱ gutaꞌ nej suj chrej e neꞌ ña̱an ni̱ huê danj na̱nj hueꞌê giꞌhiaj nej dinï̂nt guyumân ruhuâ niꞌin Ma̱ꞌan Jesús, nej sôꞌ màn riñan hioꞌó Macedonia ngà riñan hioꞌó Acaya.
Nej suj huin sa giniꞌin si̱nï̱n si-nùguànꞌ Ma̱ꞌan Señor, ni̱ huê danj na̱nj duyaꞌnï̀n nej suj gaꞌanj si-nùguànꞌanj, ni̱ sê man ꞌngo̱ rïn riñan hioꞌó Macedonia ngà riñan hioꞌó Acaya guchij mánj, gayaꞌnïnj gaꞌan nï̀nꞌ gàchràꞌ, ni̱ niꞌin daranꞌ nej sôꞌ si guyumân ruhuâ nej suj niꞌin nej suj Ma̱ꞌan Ñaꞌanj an, hiôꞌ ni̱ rayiꞌî dan ni̱ nitaj aꞌngô sa ga̱ta̱j nej ñûnj gu̱nïn nej suj gàꞌ mánj;
dadinꞌ daranꞌ nej sôꞌ gataj si ûta hueꞌê ganahuin ràꞌa nej suj nej ñûnj, ni̱ ganataꞌ nej sôꞌ gu̱nïn nej ñûnj sa giꞌhiaj nej suj dadinꞌ nga giniꞌin nej suj nuguanꞌ gi̱ꞌhiaj ga̱na̱ni̱n nej suj, ni̱ gudunâj nej suj ñaꞌanj giꞌhiaj ra̱ꞌa nej síi ni̱ ginikòꞌ nej suj rukû Ma̱ꞌan Ñaꞌanj an yàngàꞌa, ni̱ gunânj gi̱tsi nej suj riñan Ma̱ꞌan Ñaꞌanj hua̱ nìꞌnàꞌa,
ni̱ niꞌin nej sôꞌ si nne nej suj ganaꞌhuìj nej suj si nànìkàj ñûn Ma̱ꞌan Jesús ga̱ꞌnaj neꞌ yàtàꞌa, ni̱ Ma̱ꞌan Ñaꞌanj an huin sa giꞌhiaj ganaꞌnï̂nj Ma̱ꞌan Jesús siganï̂nj nej nîman, ni̱ huê Ma̱ꞌan Jesús huin sa giꞌhiaj ni̱ ga̱na̱ni̱n nêꞌ riñan sañun xi ꞌna̱ꞌ riñan nej guiì gakï̱nꞌïn.
Sun gaꞌhuiꞌ Ma̱ꞌan Ñaꞌanj an riñan Pablo nga gane sôꞌ yumanꞌ snàꞌànj TesalónicaDadinꞌ gàꞌ niꞌin nej suj si nga guchiꞌ nej ñûnj ñan màn nej suj, ni̱ sê si̱ guchiꞌ chre nej ñûnj man di̱nï̂n;
dadinꞌ gàꞌ niꞌin nej suj si giranꞌ sa̱ñu̱n si̱nï̱n nej ñûnj, ni̱ nun gi̱ni̱nj hueꞌê nej ñûnj riñan nej sôꞌ màn ruhuâ yumanꞌ Filipos, sani̱ riki Ma̱ꞌan Ñaꞌanj an guesâ riñan nej ñûnj ni̱ giriꞌ ruhuâ nej ñûnj ni̱ ganataꞌ nej ñûnj nuguanꞌ gi̱ꞌhiaj ga̱na̱ni̱n nej suj, ni̱ yàngàꞌ ni̱ ûta gata rùhuà nej sôꞌ nej ñûnj.
Dadinꞌ nga dunaꞌnga nej ñûnj riñan nej suj ni̱ nun ga̱che̱j ruhuâ nej ñûnj ni̱ nun ga̱nï̱n yìꞌì ruhuâ nej ñûnj, ni̱ nun gi̱di̱gañuꞌunj nej ñûnj nej suj mánj,
ni̱ Ma̱ꞌan Ñaꞌanj an huin sa gaꞌnḯn ni̱ duguta sunj si ga̱na̱nï̱n nej ñûnj nuguanꞌ gi̱ꞌhiaj ga̱na̱ni̱n nej suj, ni̱ gaꞌmin nej ñûnj sani̱ sê si̱ gaꞌmin nej ñûnj guendâ gùnàj hueꞌê nej ñûnj ngà nej síi mánj, sa duguꞌnïnꞌ nej ñûnj giꞌhiaj nej ñûnj huin si gùnàj hueꞌê nej ñûnj ngà Ma̱ꞌan Ñaꞌanj an, dadinꞌ huê Ma̱ꞌan huin sa ganakaj guendâ dàj hua nimân nej ñûnj.
Dadinꞌ gàꞌ niꞌin nej suj si nitaj àmàn garânj sun nej ñûnj nuguanꞌ nna̱j chre, nga gaꞌmin nej ñûnj ngà nej suj, ni̱ nun ga̱chri̱ huì nej ñùnj si gàꞌ hua̱j doj sanꞌanj an riñan nej ñûnj guendâ ruhuâ nej ñûnj ga̱ꞌne̱ nej ñûnj si-sànꞌànj nej suj; ni̱ Ma̱ꞌan Ñaꞌanj an huin sa niꞌin si nitaj si giꞌhiaj nej ñûnj dànanj mánj.
Ni̱ nitaj si naꞌhuiꞌ nej ñûnj si ga̱ꞌmi̱n hueꞌê nej síi rayiꞌî nej ñûnj, ni̱ huê danj na̱nj nitaj si naꞌhuiꞌ nej ñûnj si ga̱ꞌmi̱n hueꞌê nej suj rayiꞌî nej ñûnj, ni̱ gàꞌ nitaj si naꞌhuiꞌ nej ñûnj si ga̱ꞌmi̱n hueꞌê aꞌngô nej síi rayiꞌî nej ñûnj. Nùnj si ga̱ꞌhue̱j ni̱ñanj si gàchìnj nej ñûnj si gu̱ru̱gûñuꞌunj nej suj riñan nej ñûnj dadinꞌ huin nej ñûnj si gaꞌanj gi̱di̱gân si̱nï̱n si-nùguànꞌ Ma̱ꞌan Jesucristo riñan nej suj sani̱ nun gàchìnj nej ñûnj riñan nej suj mánj.
Sani̱ nga guchiꞌ nej ñûnj ñan màn nej suj ni̱ ûta ni̱ꞌña̱nj gaꞌmin nej ñûnj ngà nej suj, ni̱ giꞌhiaj nej ñûnj dàj rûnꞌ ni̱ꞌña̱nj giꞌhiaj ꞌngo̱ siyànà dugumîn daꞌní aꞌngô guiì.
Ûta ꞌì ruhuâ nej ñûnj niꞌin nej ñûnj nej suj, ni̱ sê man ꞌngo̱ nuguanꞌ gi̱ꞌhiaj ga̱na̱ni̱n nej suj ganï̂n ruhuâ nej ñûnj na̱ri̱ki̱ nej ñûnj riñan nej suj dadinꞌ hua̱ ruhuâ nej ñûnj gàhuìꞌ nej ñûnj rayiꞌî nej suj, dadinꞌ ûta garanꞌ ruhuâ nej ñûnj sa giꞌhiaj nej suj.
Di̱nï̂nj, ni̱ ga̱na̱nun ruhuâ nej suj si nga ganataꞌ nej ñûnj nuguanꞌ gi̱ꞌhiaj ga̱na̱ni̱n nej suj, ni̱ nda gininaj nej ñûnj giꞌhiaj sun nej ñûnj; ni̱ giꞌhiaj sun nej ñûnj neꞌ ñànꞌan ni̱ neꞌ gui, guendâ nun ga̱ra̱nꞌ ruhuâ nej ñûnj ga̱chra su̱n nej ñûnj riñan gàꞌ si ꞌngo̱ nej suj.
Nej suj huin sa gàꞌ niꞌin, ni̱ huê danj na̱nj gàꞌ niꞌin Ma̱ꞌan Ñaꞌanj an dàj giꞌhiaj nej ñûnj, ni̱ ga gu̱dadû nej ñûnj ni̱ nun gi̱ꞌhiaj nej ñûnj gakï̱nꞌïn siganï̂nj nej suj ni̱ gahuin nej ñûnj sí ni̱ka̱a ngà nej suj guyumân ruhuâ niꞌin Ma̱ꞌan Jesús.
Ni̱ gàꞌ niꞌin nej suj dàj giꞌhiaj nej ñûnj, dadinꞌ giꞌhiaj nej ñûnj dàj rûnꞌ giꞌhiaj ꞌngo̱ sí hua̱ daꞌní ni̱ nagiꞌhiaj yìtï̀nj nej ñûnj ni̱ narikî nej ñûnj chrej nùkuaj ruhuâ riñan daꞌ goꞌngo̱ nej suj.
Ni̱ duguta su̱n nej ñûnj si ga̱che̱ hueꞌê nej suj ni̱ gi̱ꞌhiaj hueꞌê nej suj dàj rûnꞌ garanꞌ ruhuâ Ma̱ꞌan Ñaꞌanj an, dadinꞌ gakḯn Ma̱ꞌan si ga̱ꞌna̱ꞌ nej suj ni̱ ga̱tu̱ nej suj giꞌnïnj nej suj riki ñan ni̱ka̱j su̱n Ma̱ꞌan Cristo ni̱ gùrùguìꞌ si ni̱ka̱j duguiꞌ nej suj ngà Ma̱ꞌan Ñaꞌanj an.
Huê danj ni̱ nitaj àmàn giyichinꞌ ruhuâ nej ñûnj si gàꞌhuìꞌ nej ñûnj si guruhuâ Ma̱ꞌan Ñaꞌanj an rayiꞌî nej suj, dadinꞌ nga gunïn nej suj si-nùguànꞌ Ma̱ꞌan Ñaꞌanj an nga ganataꞌ nej ñûnj riñan nej suj, ni̱ ganahuin ràꞌa nej suj ni̱ nun gi̱ꞌhiaj nej suj si ga̱huin si-nùguànꞌ síi, ni̱ garânj yina nej suj si gahuin nuguanꞌ yàngàꞌa, ni̱ huin si-nùguànꞌ Ma̱ꞌan Ñaꞌanj an, ni̱ guyumân ruhuâ nej suj giꞌhiaj nuguanꞌ dânj si ganadunâ nej suj ma̱ꞌan nej suj.
Dadinꞌ giꞌhiaj nej suj dàj rûnꞌ giꞌhiaj nej dinï̂nt huin si-nùhuì Ma̱ꞌan Ñaꞌanj nne riñan hioꞌó Judea; dadinꞌ giranꞌ sa̱ñu̱n nej suj giꞌhiaj nej sí huin yiñán ma̱ꞌan nej suj dadinꞌ huê danj na̱nj giranꞌ sa̱ñu̱n nej sôꞌ giꞌhiaj nej ma̱ꞌan nej dùguìꞌ nej judío.
Dadinꞌ huê nej sôꞌ dagahuiꞌ Ma̱ꞌan Señor Jesús, ni̱ huê danj na̱nj dagahuiꞌ nej sôꞌ nej si-profeta nej sôꞌ, ni̱ huê danj na̱nj girinïn nej sôꞌ gaꞌanj nej ñûnj, ni̱ nitaj si giꞌhiaj nej sôꞌ sa garanꞌ ruhuâ Ma̱ꞌan Ñaꞌanj an, ni̱ gata rùhuà nej sôꞌ daranꞌ nej síi,
ni̱ garanꞌ ñuꞌunj nej sôꞌ si ga̱ꞌmi̱n nej ñûnj riñan nej sí nàsìnùnj un si-nùguànꞌ Ma̱ꞌan Ñaꞌanj an guendâ ga̱na̱ni̱n nej sí dânj; ni̱ dagahuin nej sôꞌ sa garanꞌ ruhuâ si-ga̱kïnꞌ nej sôꞌ, huê danj ni̱ ûta ginaꞌan ruhuâ Ma̱ꞌan Ñaꞌanj an niꞌin nej sôꞌ.
Ganï̂n ruhuâ Pablo ga̱ꞌa̱nj gi̱ni̱ꞌhiaj sôꞌ nej dinï̂ntGahuin anêj nej ñûnj ꞌngo̱ diû lij riñan nej suj na̱nj di̱nï̂nj, sani̱ daranꞌ diû ni̱ gananun ruhuâ nej ñûnj niꞌin nej ñûnj nej suj dadinꞌ ꞌì ruhuâ nej ñûnj niꞌin nej ñûnj nej suj ni̱ ûta huin ruhuâ nej ñûnj gùchìꞌ nej ñûnj ni̱ gi̱ni̱ꞌin nej ñûnj riñan nej suj.
Ni̱ ganï̂n ruhuâ nej ñûnj gùchìꞌ nej ñûnj ñan màn nej suj, ni̱ ñùnj huin Pablo ni̱ gàꞌì ganï̂n ruhuâj gùchìj ñan màn nej suj, sani̱ garanꞌ ñuꞌunj sichre rayiꞌî dan ni̱ nun ga̱ꞌhue gùchìj ñan nej suj mánj.
Dadinꞌ, ahuin si gànàꞌhuìj nej ñûnj, ni̱ ahuin ràyìꞌì Korona gahuin nìhiàꞌ ruhuâ nej ñùnj gi̱ni̱ꞌin nej ñûnj, nga ga̱ꞌna̱ꞌ ñûn Ma̱ꞌan Señor Jesucristo ràꞌaj. Sê rayiꞌî nej suj huin ràꞌ saj ûnꞌ.
Ni̱ ûta gahuin nne̱ nej ñûnj rayiꞌî nej suj ni̱ ûta gahuin nìhiàꞌ ruhuâ nej ñûnj niꞌin nej ñûnj nej suj.
Rayiꞌî dan, ni̱ nun gàꞌhue gùnùkuaj nej ñûnj guendâ ruhuâ nej ñûnj gi̱ni̱ꞌin nej ñûnj nej suj, ni̱ gaꞌnïnꞌ ruhuâ nej ñûnj ni̱ gunâj nej ñûnj ruhuâ yumanꞌ snàꞌànj Atenas.
Huê danj ni̱ gaꞌnḯn nej ñûnj huaj dinï̂nt Timoteo riñan nej suj, sôꞌ huin sí unânj gi̱tsi nùguànꞌan ngà nej ñûnj riñan Ma̱ꞌan Ñaꞌanj an, ni̱ nej ñûnj huin nej sí gananï̂n nuguanꞌ gi̱ꞌhiaj ga̱na̱ni̱n nej guiì ni̱ danj huin si nùguànꞌ Ma̱ꞌan Cristo, ni̱ hua̱j sij guendâ nagiꞌhiaj yìtï̀nj sij ni̱ du̱naꞌnga sij riñan nej suj na̱nj ánj.
Daꞌnga ni̱ si̱ guyuꞌhuiꞌ nej suj nga ga̱ta̱ ràꞌa nej síi nej suj rayiꞌî si-nùguànꞌ Ma̱ꞌan Ñaꞌanj an; dadinꞌ gàꞌ niꞌin nej suj si hua̱ ni̱ña̱n si huê danj gi̱ranꞌ nêꞌ na̱nj ánj.
Dadinꞌ nga gane nej ñûnj siganï̂nj nej suj, ni̱ gàꞌ gataj nej ñûnj gu̱nïn nej suj si hua̱ ꞌngo̱ gui ni̱ ga̱ta̱ ràꞌa nej sij nej ñûnj, ni̱ gàꞌ giniꞌin nej suj si huê danj gahuin na̱nj ánj.
Sani̱ hia̱j ni̱ gàꞌ nanikàj Timoteo, ni̱ gunumân sôꞌ ñan màn nej ñùnj, nga guchiꞌ sôꞌ yumanꞌ snàꞌànj Tesalónica, ni̱ ganataꞌ sôꞌ si hua̱ na̱nj guyumân ruhuâ nej suj ni̱ ꞌì ruhuâ nej suj niꞌin nej suj Ma̱ꞌan Ñaꞌanj an. Ni̱ ganataꞌ sôꞌ gu̱nïn nej ñûnj si daranꞌ diû ni̱ gananun ruhuâ nej suj niꞌin nej suj nej ñûnj ni̱ ûta ꞌì ruhuâ nej suj niꞌin nej suj nej ñûnj, ni̱ ûta huin ruhuâ nej suj niꞌin nej suj nej ñûnj dàj rûnꞌ huin ruhuâ nej ñûnj niꞌin nej suj,
di̱nï̂nj, ni̱ ûta chìꞌ giranꞌ hia nej ñûnj, ni̱ ûta giranꞌ sa̱ñu̱n nej ñûnj, sani̱ nga gunïn nej ñûnj dàj ganï̂n ruhuâ nej suj ni̱ ganahuin nùkuaj ruhuâ nej ñûnj nga gunïn nej ñûnj si hua̱ na̱nj ni̱kï̱nꞌ ran nej suj ni̱ hua̱ na̱nj guyumân ruhuâ nej suj.
Nga gunïn nej ñûnj si ni̱kï̱nꞌ ranꞌ nej suj ngà si-nùguànꞌ Ma̱ꞌan Señor ni̱ ganahuin ran ruhuâ nej ñûnj na̱nj ánj.
Rayiꞌî dan ni̱ dàj gi̱ꞌhiaj nej ñûnj ga̱ꞌhue gàꞌhuìꞌ nej ñûnj ûta nìko si guruhuâ Ma̱ꞌan Ñaꞌanj an rayiꞌî nej suj ràꞌaj, dadinꞌ rayiꞌî nej suj ni̱ ûta ganahuin nìhiàꞌ ruhuâ nej ñûnj riñan Ma̱ꞌan Ñaꞌanj an,
ni̱ ûta nìchràj ruhuâ nej ñûnj gachín nìꞌhiaj nej ñûnj neꞌ gui ni̱ neꞌ ñànꞌan riñan Ma̱ꞌan Ñaꞌanj an rayiꞌî nej suj, dadinꞌ ruhuâ nej ñûnj gi̱ni̱ꞌin ri̱ña̱n nej ñûnj riñan nej suj, ni̱ gi̱di̱gân nej ñûnj dàj nìko ga̱ꞌhue gùyùmàn ruhuâ nej suj.
Ni̱ ruhuâ nej ñûnj si Ma̱ꞌan Ñaꞌanj huin Rej nêꞌ, ni̱ Ma̱ꞌan Señor Jesucristo, gu̱ru̱gûñuꞌunj ni̱ ga̱ꞌhue gìrìꞌ nej ñûnj gùchìꞌ nej ñûnj ñan màn nej suj.
Ni̱ Ma̱ꞌan Señor gi̱ꞌhiaj ni̱ ga̱chi̱j nej suj ngà si-nùguànꞌ Ma̱ꞌan Ñaꞌanj an, ni̱ ga̱ ꞌì doj ruhuâ nej suj niꞌin nej suj ꞌngo̱ ni̱ aꞌngô nej duguiꞌ nej suj ni̱ huê danj gi̱ꞌhiaj nej suj ngà daranꞌ nej guiì, dàj rûnꞌ ꞌì ruhuâ nej ñûnj niꞌin nej ñûnj nej suj,
daꞌnga ni̱ gaꞌhue gi̱ꞌhiaj yìtï̀nj nej suj nimân nej suj, ni̱ ga̱huin nej suj sí ni̱ka̱a ni̱ ga̱ꞌhue gùchìꞌ nej suj ga̱huin nej suj sí gèe riñan Ma̱ꞌan Ñaꞌanj huin Rej nêꞌ, ni̱ ga yu̱gui nej suj ga̱ne nej suj nga ga̱ꞌna̱ꞌ Ma̱ꞌan Señor Jesús ngà daranꞌ nej sôꞌ gè ginikòꞌ rukuj na̱nj ánj.
Dàj garanꞌ ruhuâ Ma̱ꞌan Ñaꞌanj an da̱gahuin nej guiìHia̱j ruꞌhuaj di̱nï̂n, ni̱ gachín nìꞌhiaj staꞌu nej ñûnj riñan nej suj ni̱ nga siyu̱gui Ma̱ꞌan Señor Jesús ni̱ dunaꞌnga nej ñûnj riñan nej suj, ni̱ gidigân nej ñûnj dàj garanꞌ ruhuâ Ma̱ꞌan Señor da̱gahuin nej suj ni̱ huê danj da̱gahuin nej suj daꞌ gui, daꞌnga ni̱ gaꞌhue gi̱ꞌhiaj nej suj dàj garanꞌ ruhuâ Ma̱ꞌan Señor.
Dadinꞌ gàꞌ niꞌin nej suj dàj hua sun gaꞌnïnꞌ nej ñûnj riñan nej suj giꞌhiaj Ma̱ꞌan Señor Jesús.
Sa garanꞌ ruhuâ Ma̱ꞌan Ñaꞌanj an huin si gi̱ꞌhiaj anêj nej suj ma̱ꞌan nej suj riñan gakï̱nꞌïn; ni̱ gu̱xu̱n nej suj ma̱ꞌan nej suj riñan gakï̱nꞌ aché sìgìchràꞌ;
ni̱ daꞌ goꞌngo̱ nej suj daꞌhui gi̱nikaj chre̱j ngà nika ni̱ ga̱na̱ka̱j guendâ nej suj dàj nìko hua si-su̱n ninj;
ni̱ si̱ ganahuij ruhuâ nej suj gi̱ꞌhiaj nej suj ahuin na̱nj gakï̱nꞌ ûta huin ruhuâ nneè kú nej suj gi̱ꞌhia, ni̱ si̱ giꞌhiaj nej suj dàj rûnꞌ giꞌhiaj nej sí nun niꞌin Ma̱ꞌan Ñaꞌanj an mánj;
ni̱ si̱ ranꞌ nej suj nej duguiꞌ nej suj ni̱ si̱ gidigañuꞌunj nej suj dinḯn nej suj, dadinꞌ Ma̱ꞌan Señor ni̱ si̱ gi̱niꞌñunj gàꞌ si ꞌngo̱ sa yìꞌì giꞌhiaj nej suj mánj, dadinꞌ gàꞌ gataj nej ñûnj ni̱ ganataꞌ nej ñûnj gu̱nïn nej suj rayiꞌî nej nânj.
Dadinꞌ nun gàkï̀nj Ma̱ꞌan Ñaꞌanj an ga̱ꞌna̱ꞌ nêꞌ guendâ du̱guꞌnïnꞌ gi̱ꞌhiôꞌ gakï̱nꞌïn mánj, gakḯn Ma̱ꞌan gaꞌnôꞌ guendâ gi̱ꞌhiaj anêꞌ muꞌûnꞌ riñan gakï̱nꞌïn.
Huê danj ni̱, nej sí naꞌhuej gi̱daꞌa nej nuguanꞌ nânj ni̱ sê ngà nej síi gunâj aꞌnanꞌ nej sôꞌ mánj, ngà Ma̱ꞌan Ñaꞌanj an huin sa gunâj aꞌnanꞌ nej sôꞌ, dadinꞌ Ma̱ꞌan Ñaꞌanj an rikî Ma̱ꞌan Espíritu Santo riñan nêꞌ.
Sani̱ rayiꞌî guendâ dàj ga̱ ꞌì ruhuâ nej suj niꞌin nej suj nej dinḯn nej suj ni̱ nitaj si gi̱ꞌhia gàchrùnj riñan nej suj, dadinꞌ gàꞌ gahuin chru̱n nej suj dàj ga̱ ꞌì ruhuâ nej suj niꞌin nej suj daꞌ goꞌngo̱ nej suj giꞌhiaj Ma̱ꞌan Ñaꞌanj an;
ni̱ huê danj giꞌhiaj nej suj ngà daranꞌ nej dinï̂nt màn nï̀nꞌ gàchràꞌ riñan hioꞌó Macedonia. Sani̱ gachín nìꞌhiaj nej ñûnj riñan nej suj di̱nï̂nj, si du̱guꞌnïnꞌ nej suj ni̱ ga̱ ꞌì doj ruhuâ nej suj niꞌin nej suj nej dinï̂nt;
ni̱ duguꞌnïnꞌ nej suj ni̱ ga̱ dïnꞌïnj ruhuâ nej suj, ni̱ gi̱nun ña̱ꞌa̱n ruhuâ nej suj niꞌin nej suj si-su̱n nej suj, ni̱ gi̱ꞌhiaj sun nej suj ngà raꞌa nej suj dàj rûnꞌ gaꞌnïnꞌ nej ñûnj suun riñan nej suj,
daꞌnga ni̱ gi̱nikaj chrej nej guiì nitaj si nìkòꞌ rukû Ma̱ꞌan Ñaꞌanj an riñan nej suj, hiôꞌ ni̱ nitaj si gi̱ꞌhiaj nej suj gi̱nun ñan nej suj aꞌngôꞌ nej guiì mánj.
Ga̱ꞌna̱ꞌ ñûn Ma̱ꞌan SeñorHuê danj a̱ra̱nꞌ ruhuâ nej ñûnj si giniꞌin nej suj dàj giranꞌ nej guiì gàꞌ gahuiꞌ, daꞌnga ni̱ si gananï̂n ruhuâ nej suj, dàj rûnꞌ gananï̂n ruhuâ aꞌngô nej sôꞌ nitaj si guyumân ruhuâ niꞌin Ma̱ꞌan Ñaꞌanj an.
Dadinꞌ si guyumân ruhuâ nêꞌ si gahuiꞌ Ma̱ꞌan Jesús ni̱ ganaꞌnïn siganï̂nj nej nîman, ni̱ huê danj gi̱ꞌhiaj Ma̱ꞌan Jesús si gànàꞌnï̀nj nej sôꞌ guyumân ruhuâ niꞌin Ma̱ꞌan.
Huê rayiꞌî dânj ni̱ gataj nej ñûnj gu̱nïn nej suj dàj rûnꞌ gidigân Ma̱ꞌan Señor riñan nej ñûnj: Si nêꞌ nï̀nꞌ nne nìꞌnàꞌ gui nga gaꞌna ñûn Ma̱ꞌan Señor, ni̱ si̱ gaꞌhue gànàrìꞌ duguiꞌ si̱nï̱nꞌ ngà Ma̱ꞌan dadinꞌ gàꞌ si̱nï̱n gànàꞌnï̀nj nej nimân guyumân ruhuâ niꞌin Ma̱ꞌan ni̱ gànàrìꞌ duguiꞌ ninj nngaj ni̱ nda neꞌ rùkù ni̱ gànàrìꞌ duguiꞌ nêꞌ ngà Ma̱ꞌan.
Dadin dàj rûnꞌ ga̱ꞌmi̱n nùkuaj ꞌngo̱ sí ni̱ka̱j sun nìko xi huê danj ga̱ꞌmi̱n nùkuaj Ma̱ꞌan Señor nga gi̱nin ga̱ꞌnaj neꞌ yàtàꞌa, ni̱ huê danj na̱nj nùkuaj ga̱ꞌmi̱n si-arcángel Ma̱ꞌan Ñaꞌanj an, ni̱ gu̱nïnꞌ ga̱ꞌña̱nj nùkua chrún âꞌñanj an gi̱ꞌhiaj Ma̱ꞌan Ñaꞌanj an; ni̱ gàꞌ si̱nï̱n gànàꞌnï̀nj nej nimân guyumân ruhuâ niꞌin Ma̱ꞌan Cristo.
Huê danj ni̱ nêꞌ gunâj ni̱ nêꞌ hua̱ nìꞌnàꞌ ni̱ neꞌ rùkù doj, ni̱ ga̱na̱chinikaj Ma̱ꞌan Ñaꞌanj an ñùnꞌ ni̱ gu̱nꞌ ngà nej sôꞌ gàꞌ gaꞌanj ni̱ gànàrìꞌ duguîꞌ ngà nej sôꞌ riñan nnga, ni̱ gànàrìꞌ duguîꞌ ngà Ma̱ꞌan Señor riñan nanèe, ni̱ nìgànj chre ga̱neꞌ ngà Ma̱ꞌan Señor.
Huê danj ni̱, gàꞌhuìꞌ nej suj chrej nùkuaj rûhua riñan ꞌngo̱ ni̱ aꞌngô nej duguiꞌ nej suj nga nuguanꞌ nânj.
Sani̱ rayiꞌî diû ni̱ àmàn ga̱huin, ni̱ nitaj si niꞌñanj nej suj si ga̱chru̱n nej ñûnj riñan nej suj mánj.
Dadinꞌ nda hueꞌê chre ni̱ gàꞌ niꞌin nej suj si gui ga̱ꞌna̱ꞌ Ma̱ꞌan Señor ni̱ ga̱huin dàj rûnꞌ huin gui nga ga̱ꞌna̱ꞌ sí tu̱u neꞌ ñànꞌan.
Nga ga̱ta̱j nej guiì: “Gàꞌ gahuin dïnꞌïnj ni̱ gàꞌ hua yìtï̀nj mân nêꞌ”, hiôꞌ ni̱ nda ra̱ꞌñanj chre gùyùmàn sañuun riñan ninj, ni̱ dàj rûnꞌ raꞌñanj gayiꞌij aꞌnïnj staꞌu riki ꞌngo̱ siyànàa guendâ gaꞌnga daꞌnin, huê danj gi̱ranꞌ nej guiì ni̱ si̱ gahuin hio ninj gunânj ninj riñanj sañun nânj mánj.
Daranꞌ nej suj nìkòꞌ rukû Ma̱ꞌan Señor Jesús ni̱ gàꞌ giyigï̀n daꞌngaꞌ nej suj ni̱ huin nej suj dàj rûnꞌ huin neꞌ gui. Ni̱ nitaj si huin nej suj neꞌ ñànꞌan ngà sa ru̱mi̱nꞌin dadinꞌ nitaj si hua̱ ru̱mi̱nꞌ daꞌnga nej suj gàꞌ mánj.
Huê danj, ni̱ si̱ gatoj nêꞌ dàj rûnꞌ gatoj aꞌngô nej guiì mánj, sa gi̱ꞌhiaj nêꞌ huin si du̱gumîn hueꞌê nêꞌ ma̱ꞌan nêꞌ ni̱ daꞌngaꞌ hueꞌê gè gi̱ꞌhiaj nêꞌ.
Nej gui nitaj si ganaꞌhuìj àmàn nànìkàj ñûn Ma̱ꞌan Señor huin nej gui giꞌhiaj dàj rûnꞌ giꞌhiaj nej guiì gatoj neꞌ ñànꞌan, dadinꞌ man ni̱na̱nj gakï̱nꞌïn ganahuij ruhuâ ninj gi̱ꞌhiaj ninj ni̱ man si ganahuij ruhuâ ninj nagunïn ninj ni̱ dàj rûnꞌ huin nej guiì nne ñan ru̱mi̱nꞌin huin ninj.
Sani̱ nêꞌ, gàꞌ niꞌin si-nùguànꞌ Ma̱ꞌan Ñaꞌanj an ni̱ hueꞌê du̱gumînꞌ mu̱ꞌunꞌ, dàj rûnꞌ giꞌhiaj stadû garán ma̱ꞌan ngà atsîj agaꞌa ni̱ huê danj gùyùmàn yìtï̀nj ruhuôꞌ ni̱ huê danj na̱nj ga̱ ꞌì ruhuôꞌ niꞌînꞌ nej duguiꞌ, ni̱ gànàhuìꞌ si ga̱na̱ni̱nꞌ dàj rûnꞌ giꞌhiaj stadû nun raa̱ nahui ruj agaꞌa.
Dadinꞌ nun gàkï̀nj Ma̱ꞌan Ñaꞌanj an ga̱ꞌno̱ꞌ guendâ ga̱na̱huin roꞌôꞌ kastîgu mánj, gakḯn Ma̱ꞌan gaꞌnôꞌ guendâ gìrìꞌ nìꞌhiôꞌ ga̱na̱ni̱nꞌ giꞌhiaj Ma̱ꞌan Señor Jesucristo,
dadinꞌ gahuiꞌ Ma̱ꞌan Señor rayiꞌîꞌ ni̱ ga̱ꞌhue si ga̱neꞌ nìꞌnòꞌ doj, nej si gàhuìꞌ, sani̱ ga̱neꞌ nùgùnꞌùnꞌ ngà Ma̱ꞌan Señor.
Rayiꞌî dan ni̱, gàꞌhuìꞌ nej suj chrej nùkuaj rûhua riñan ꞌngo̱ ni̱ aꞌngô nej duguiꞌ nej suj ni̱ ga̱na̱chinikaj nej suj ꞌngo̱ ni̱ aꞌngô nej duguiꞌ nej suj, dàj rûnꞌ giꞌhiaj nej suj nda gui hia̱j.
Dunaꞌnga Pablo riñan nej dinï̂ntÛta àko gachín nìꞌhiaj nej ñûnj, riñan nej suj di̱nï̂nj, si ga̱na̱ka̱j guendâ nej suj rayiꞌî nej sôꞌ giꞌhiaj sun siganï̂nj nej suj, dadinꞌ gidigân nej sôꞌ nej suj giꞌhiaj Ma̱ꞌan Señor, ni̱ dunaꞌnga nej sôꞌ riñan nej suj;
daꞌhui nej suj gi̱ni̱kaj chre̱j nej suj, ni̱ ga̱ ꞌì ruhuâ nej suj niꞌin nej suj nej sôꞌ ni̱ rayiꞌî sun giꞌhiaj nej sôꞌ siganï̂nj nej suj, ni̱ huê danj na̱nj ga̱ dïnꞌïnj ga̱ne nej suj ngà ꞌngo̱ ni̱ aꞌngô nej duguiꞌ nej suj.
Ni̱ huê danj na̱nj gachín nìꞌhiaj staꞌu nej ñûnj riñan nej suj si du̱gunïn gàꞌì nej suj nej sí rùmìin, ni̱ nàgàꞌhuìꞌ nej suj chrej nùkuaj ruhuâ riñan nej dinï̂nt ginichre ruhuâ, ni̱ ga̱ nùkuaj ruhuâ nej suj ngà daranꞌ nej guiì.
Gi̱niꞌhiaj nej suj ni̱ si hua̱ ꞌngo̱ sí giꞌhiaj sa aꞌnanꞌan ni̱ si̱ nanikàj nej suj gi̱ꞌhiaj nej suj sa aꞌnanꞌan ngà sôꞌ mánj; daranꞌ diû gi̱ꞌhiaj nej suj sa sàꞌa ngà ꞌngo̱ ni̱ aꞌngô nej duguiꞌ nej suj, ni̱ huê danj gi̱ꞌhiaj nej suj ngà daranꞌ nej guiì.
Ga̱ nìhiàꞌ ruhuâ nej suj daranꞌ diû.
Si̱ gaꞌnïnꞌ ruhuâ nej suj guendâ ga̱ꞌmi̱n nej suj ngà Ma̱ꞌan Ñaꞌanj an mánj.
Gàꞌhuìꞌ nej suj si guruhuâ Ma̱ꞌan Ñaꞌanj an rayiꞌî daranꞌ sa sàꞌa ni̱ sañun ganahuin ràꞌa nej suj, dadinꞌ huê danj huin sa garanꞌ ruhuâ Ma̱ꞌan Ma̱ꞌan Ñaꞌanj an ngà Ma̱ꞌan Cristo Jesús gi̱ꞌhiaj nej suj.
Si̱ giꞌhiaj nej suj si gu̱xu̱n Espíritu Santo Ma̱ꞌan riñan nej suj mánj.
Si̱ gataj nej suj si nuguanꞌ gataj dàj ga̱huin ni̱ huin nuguanꞌ nitaj si niꞌñanj an mánj.
Na̱di̱giꞌñûn nej suj daranꞌanj, ni̱ du̱guꞌnïnꞌ nej suj gi̱ꞌhiaj nej suj sa sàꞌa.
Si̱ giꞌhiaj nej suj gàꞌ si ꞌngo̱ gakï̱nꞌïn mánj.
Ni̱ huê gè Ma̱ꞌan Ñaꞌanj ꞌhiaj hua dïnꞌïnj, gi̱ꞌhiaj ga̱na̱huin gè nanè nimûnꞌ, ma̱ꞌan nimûnꞌ, ni̱ nneè kuꞌ; ni̱ du̱guminj ñùnꞌ riñan gakï̱nꞌïn nda gui ga̱ꞌna̱ꞌ Ma̱ꞌan Señor Jesucristo.
Ûta hueꞌê dagahuin Ma̱ꞌan sa gakḯn ñùnꞌ, ni̱ huê danj du̱guminj ñûnꞌ.
Gaꞌnḯn sij nuguanꞌ ni̱ꞌña̱nj ganahuij riñan nej dinï̂ntGàchìnj nìꞌhiaj nej suj rayiꞌî nej ñûnj na̱nj di̱nï̂n.
Nàgàꞌhuìꞌ nej suj nuguanꞌ ni̱ꞌña̱nj an riñan daranꞌ nej dinï̂nt ni̱ huê danj na̱nj gi̱daꞌa nej suj raꞌa ꞌngo̱ ni̱ aꞌngô nej duguiꞌ nej suj.
Ûta àko gachín nìꞌhiaj nej ñûnj ngà siyu̱gui Ma̱ꞌan Señor riñan nej suj, si ga̱hia̱ nej suj ñanj karta nânj riñan daranꞌ nej dinï̂nt huin sí gèe.
Si-su̱nu̱j Ma̱ꞌan si-Seño nêꞌ Jesucristo ga̱huin ngà nej suj. Ni̱ huê danj huin rûꞌhuaj na̱nj ánj.
<font color=teal size=-1><b>Ñanj kartâ huìj nânj huin gachrûn Apóstol Pablo riñan nej</b></font><font color=teal>TESALONICENSES</font>Gaꞌnḯn Pablo nuguanꞌ ni̱ꞌña̱nj an riñan nej dinï̂nt nne ruhuâ yumanꞌ snàꞌànj TesalónicaPablo ngà Silvano ni̱ Timoteo, gaꞌnḯn ꞌngo̱ ñanj karta nânj hua riñan nej suj dinï̂nt nìkòꞌ rukû Ma̱ꞌan Jesús nne riñan hioꞌó Tesalónica ni̱ ngà siyu̱gui Ma̱ꞌan Ñaꞌanj huin Rej nêꞌ ni̱ Rej Ma̱ꞌan Señor Jesucristo:
Ma̱ꞌan Ñaꞌanj an ri̱ki̱ su̱nu̱j u ni̱ gi̱ꞌhia si ga̱ dïnꞌïnj ruhuâ nej suj dadinꞌ huê Ma̱ꞌan huin Rej nêꞌ ni̱ huej huin Rej Ma̱ꞌan Señor Jesucristo.
Nga ga̱ꞌna̱ꞌ Ma̱ꞌan Cristo ni̱ na̱gi̱ꞌhiaj Ma̱ꞌan Ñaꞌanj an guendâ ngà nej guiìNi̱ daranꞌ diû ni̱ gaꞌhuiꞌ nej ñûnj si guruhuâ Ma̱ꞌan Ñaꞌanj an rayiꞌî nej suj, na̱nj di̱nï̂nj, dadinꞌ hua̱ ni̱ña̱n si huê danj daꞌhui nej ñûnj gi̱ꞌhiaj hueꞌê nej ñûnj, ni̱ huê danj na̱nj daꞌ gui ni̱ guyumân nìko ruhuâ nej suj niꞌin nej suj Ma̱ꞌan Ñaꞌanj an ni̱ daꞌ gachîn nej gui ni̱ dànanj ꞌì doj ruhuâ nej suj niꞌin nej suj aꞌngô nej duguiꞌ nej suj;
ni̱ gaꞌmin hueꞌê nej ñûnj rayiꞌî nej suj riñan nej si-nùhuì Ma̱ꞌan Ñaꞌanj an, dadinꞌ hua̱ nùkuaj ruhuâ nej suj ni̱ guyumân ruhuâ nej suj niꞌin nej suj Ma̱ꞌan Ñaꞌanj an, nùnj huin sij nìkòꞌ nej síi gi̱daꞌa nej sôꞌ nej suj ni̱ gata ràꞌa nej sôꞌ nej suj ni̱ ga̱ nùkuaj ruhuâ nej suj.
Ni̱ nânj huin ꞌngo̱ daꞌngaꞌa si sa ni̱ka̱a huin sa giꞌhiaj Ma̱ꞌan Ñaꞌanj an nga na̱nikïnꞌ nej suj riñanj, ni̱ gìrìꞌ nìꞌhiaj nej suj ga̱tu̱ nej suj ñan ni̱ka̱j su̱n Ma̱ꞌan Ñaꞌanj nne yàtàꞌa, rayiꞌî sañun giranꞌ nej suj.
Ni̱ nej suj giranꞌ sa̱ñu̱n, ni̱ ga̱na̱ra̱n ruhuâ nej suj dàj rûnꞌ ganarânj ruhuâ nej ñûnj. Ni̱ huê dànanj ga̱huin gui nga ga̱ꞌna̱ꞌ Ma̱ꞌan Jesús neꞌ yàtàꞌa ngà nej ángel ni̱ka̱j sun nìko siganï̂nj ñaꞌan nayumàan.
Guendâ gi̱ꞌhia gi̱ran sa̱ñu̱n daranꞌ nej guiì nun gi̱ni̱ꞌin Ma̱ꞌan Ñaꞌanj an ni̱ huê danj na̱nj gi̱ranꞌ sa̱ñu̱n nej guiì nun ga̱ꞌhue da̱gahuin nuguanꞌ gi̱ꞌhiaj ga̱na̱ni̱n ninj ni̱ huê dânj huin si-nùguànꞌ Ma̱ꞌan Señor Jesucristo;
ni̱ ga̱ꞌa̱nj ni̱ꞌhia̱ nej guiì nânj ni̱ ûta gi̱ranꞌ sa̱ñu̱n nìgànj ninj, ni̱ ga̱huin anêj ninj ñan nìko nikaj su̱n Ma̱ꞌan Ñaꞌanj an,
ni̱ huê dànanj ga̱huin nga nànìkàj ñûn Ma̱ꞌan Señor Jesucristo ga̱ꞌnaj ni̱ ga̱ꞌmi̱n hueꞌê nej guiì huin yiñan rayiꞌij, ni̱ ûta ga̱ranꞌ ruhuâ daranꞌ ninj niꞌin ninj Ma̱ꞌan ni̱ nej guiì dânj huin nej suj dadinꞌ guyumân ruhuâ nej suj niꞌin nej suj nuguanꞌ gananï̂n nej ñûnj riñan nej suj.
Huê rayiꞌî dan ni̱ daranꞌ diû gachín nìꞌhiaj nej ñûnj riñan Ma̱ꞌan Ñaꞌanj an rayiꞌî nej suj, si hua̱ ni̱ña̱n si gànàkï̀nj Ma̱ꞌan nej suj, ni̱ da̱gahuin sa ganï̂n ruhuaj ngà nej suj ni̱ gu̱ru̱gûñuꞌun nej suj ngà sa nùkuaj hua̱ riñânj daꞌnga ni̱ gaꞌhue gi̱ꞌhiaj sun, nej suj si-su̱n Ma̱ꞌan dàj rûnꞌ guyumân ruhuâ nej suj;
daꞌnga ni̱ gaꞌmin hueꞌê nej guiì yiꞌî siyu̱gui Ma̱ꞌan Señor Jesucristo gi̱ꞌhiaj nej suj, ni̱ huê danj na̱nj ga̱ꞌmi̱n hueꞌê Ma̱ꞌan rayiꞌî nej suj, ngà si-su̱nu̱j Ma̱ꞌan Daꞌanj nêꞌ ni̱ ngà si-su̱nu̱j Ma̱ꞌan Señor Jesucristo.
Nga gi̱digân sí giꞌhiaj gakï̱nꞌïn Ma̱ꞌan sôꞌSani̱ rayiꞌî gui nga ga̱ꞌna̱ꞌ Ma̱ꞌan Señor Jesucristo, ni̱ nga gànàrìꞌ duguîꞌ ngà Ma̱ꞌan, ni̱ gachín nìꞌhiaj nej ñûnj riñan nej suj di̱nï̂nj,
ni̱ si̱ gachej ruhuâ nej suj ngà sa ganï̂n ruhuâ nej suj, ni̱ si̱ guyuꞌhuiꞌ nej suj, dadinꞌ nùnj huin si gataj ꞌngo̱ síi si ganahuin ràꞌa sôꞌ nuguanꞌan gi̱ꞌhiaj Ma̱ꞌan Espíritu, ni̱ nùnj huin si gataj nej sôꞌ si ganahuin ràꞌa nej sôꞌ ꞌngo̱ ñanj karta gaꞌnḯn nej ñûnj guchiꞌ riñan nej sôꞌ, ni̱ ga̱ta̱j nej sôꞌ si gàꞌ gahuin nichrunꞌ diû gùyùmàn Ma̱ꞌan Señor sani̱ sê danj huin mánj.
Ni̱ si̱ gaꞌnï̂nj nej suj si gi̱di̱gañuꞌunj gàꞌ si ꞌngo̱ nej síi nej suj; dadinꞌ si̱ gaꞌnaꞌ Ma̱ꞌan Jesús dadinꞌ gàꞌ si̱nï̱n gimàn nej sí gànànìkàj rukû ni si̱ da̱gahuin nej sôꞌ daranꞌ sa gataj Ma̱ꞌan Ñaꞌanj an, ni̱ huê danj na̱nj ga̱ꞌna̱ꞌ sí ga̱ta̱j si huê sôꞌ huin Señor Jesús sí gàꞌ giriꞌ nìꞌhiaj gaꞌanj nìꞌhia.
Ni̱ ga̱na̱chinikaj sí nânj ma̱ꞌan sôꞌ ni̱ gu̱nï̱nꞌ sôꞌ ngà Ma̱ꞌan Ñaꞌanj an ni̱ huê danj na̱nj gu̱nïnꞌ sôꞌ ngà aꞌngô nej sa huin daꞌanj nej guiì, ni̱ gaꞌanj ga̱ne sôꞌ guendâ gi̱nikaj su̱n sôꞌ ruhuâ hueꞌ nuhuî nìko nne Jerusalén, ni̱ ga̱ta̱j sôꞌ si ñaꞌanj an huin sôꞌ.
Nitaj si gananun ruhuâ nej suj si nga gané ngà nej suj, ni̱ gàꞌ gata rayiꞌî nej nânj ràꞌ saj ûnꞌ.
Ni̱ gàꞌ niꞌin nej suj ahuin sa garán, ni̱ rayiꞌî dan ni̱ hua̱ nânj nitaj sôꞌ gùyùmàn.
Dadinꞌ gàꞌ hua̱ yu̱gui guendâ ga̱ꞌna̱ꞌ sí kï̱j hua dânj sani̱ ꞌnï̱nj huì sôꞌ; dadinꞌ hua̱ ꞌngo̱ sa garán ni̱ rayiꞌî dan ni̱ nitaj si ganakaj su̱n sôꞌ, sani̱ nga gu̱xu̱n sa ni̱kï̱nꞌ garán dânj Ma̱ꞌan.
Hiôꞌ ni̱ ga̱na̱di̱gân sí ga̱ninï̀nꞌ hua danj ma̱ꞌan sôꞌ riñan nej guiì, sani̱ da̱gahuiꞌ Ma̱ꞌan Señor sí dânj nga nanè ga̱hui ruhuâ duꞌhua, ni̱ gi̱ꞌhiaj ga̱nan Ma̱ꞌan Señor sí dânj ngà sa giràn xi gu̱du̱gunj nga ga̱ꞌnaj;
ni̱ gùyùmàn sí dânj gi̱ꞌhiaj sichre, ni̱ ûta nìko gi̱nikaj su̱n sôꞌ ni̱ gi̱ꞌhiaj sôꞌ ûta gàꞌì nej daꞌngaꞌa, ni̱ nda nanè chre ga̱na̱huin nej guiì gi̱ꞌhiaj sôꞌ hue danj ni̱ ûta gi̱di̱gañuꞌunj sôꞌ nej guiì,
ni̱ ga̱ra̱n sun sôꞌ ûta gàꞌì nej sa kï̱j huaa guendâ gi̱di̱gañuꞌunj sôꞌ nej guiì gàꞌ ga̱ꞌa̱nj nìꞌhia, guendâ nun ga̱ꞌhue̱j ninj ga̱na̱huin ràꞌa ninj ni̱ nun gàꞌhuej ninj da̱gahuin ninj nuguanꞌ yàngàꞌa guendâ ga̱na̱ni̱n ninj.
Rayiꞌî dan ni̱ gaꞌnï̂nj Ma̱ꞌan Ñaꞌanj an si ga̱ꞌna̱ꞌ sí gi̱di̱gañuꞌunj ni̱ gùyùmàn ruhuâ ninj niꞌin ninj nuguanꞌ gaꞌmin gidigañuꞌunj sôꞌ,
huê danj ni̱ gi̱ranꞌ sa̱ñu̱n daranꞌ nej guiì nun gùyùmàn ruhuâ niꞌin sa yàngàꞌa, dadinꞌ dànanj gininj hueꞌê gakï̱nꞌïn riñan ninj gàꞌ daꞌ si-nùguànꞌ Ma̱ꞌan Ñaꞌanj an.
Guendâ dagahuin nej sij ni̱ ganagui Ma̱ꞌan Ñaꞌanj an nej sij ni̱ giꞌhia ga̱na̱ni̱n nej sijSani̱ daꞌhui ni̱ña̱n nej ñûnj ni̱ gàꞌhuìꞌ nej ñûnj si guruhuâ Ma̱ꞌan Ñaꞌanj an rayiꞌî nej suj, dadinꞌ ꞌì ruhuâ nej ñûnj niꞌin nej ñûnj nej suj na̱nj di̱nï̂nj, dadinꞌ gàꞌ si̱nï̱n nej suj ganagui Ma̱ꞌan Ñaꞌanj an guendâ ga̱na̱ni̱n nej suj, rayiꞌî guendâ gàꞌ nagiꞌhiaj sàꞌ Ma̱ꞌan Espíritu Santo nej suj dadinꞌ guyumân ruhuâ nej suj niꞌin nej suj nuguanꞌ yàngàꞌa,
rayiꞌî nan gakḯn Ma̱ꞌan Ñaꞌanj an nej suj nga gidaꞌa nej suj nuguan gananï̂n nej ñûnj riñan nej suj, ni̱ huêj huin nuguanꞌ gi̱ꞌhiaj ga̱na̱ni̱n nej suj.
Di̱nï̂nj, huê danj ni̱ ga̱nikïnꞌ ran nej suj, ni̱ si̱ gaꞌnḯn raꞌa nej suj nej yìꞌnï̀nꞌ nej nuguanꞌ gahuin chru̱n nej suj giꞌhiaj nej ñûnj, ni̱ ga̱ꞌhue si gahuin nuguanꞌ du̱ꞌhua nej si huin nuguanꞌ nnùn riñanj ñanj karta gaꞌnḯn nej ñûnj guchiꞌ riñan nej suj.
Ni̱ huê gè Ma̱ꞌan Señor Jesucristo, ni̱ Ma̱ꞌan Rej nêꞌ Ñaꞌanj an, Ma̱ꞌan huin sa ga ꞌì ruhuâ niꞌin ñùnꞌ ni̱ giꞌhia si gànàrìꞌ ruhuôꞌ ni̱ ga̱ne nìgùnꞌ ni̱ giꞌhia si ga̱huin chru̱n gànàꞌhuìꞌ ngà si-su̱nu.
Ni̱ Ma̱ꞌan huin si na̱gi̱ꞌhiaj ran ruhuâ nimân nej suj, ni̱ na̱giꞌhiaj yìtïn ruhuâ nej suj, daꞌnga ni̱ gaꞌhue ga̱ꞌmi̱n nej suj nuguanꞌ sàꞌa ni̱ gi̱ꞌhiaj nej suj sa sàꞌa na̱nj ánj.
Gàchìnj nìꞌhiaj nej suj rayiꞌî nej ñûnjAꞌngô sa gi̱ꞌhiaj nej suj huin di̱nï̂nj, si gàchìnj nìꞌhiaj nej suj rayiꞌî nej ñûnj daꞌnga ni̱ gaꞌhue ga̱ꞌa̱nj gàꞌhuìꞌ râꞌñanj nej ñûnj si-nùguànꞌ Ma̱ꞌan Ñaꞌanj an riñan aꞌngô nej hioꞌóo ni̱ ga̱ꞌmi̱n hueꞌê nej guiì rayiꞌî si-nùguànꞌ Ma̱ꞌan Ñaꞌanj an, dàj rûnꞌ hio guchij riñan nej suj,
daꞌnga ni̱ gananin nej ñûnj riñan nej sí kï̱j huaa ni̱ nej sí giꞌhiaj gakï̱nꞌïn; dadinꞌ sê daranꞌ nej sí dânj guyumân ruhuâ niꞌin Ma̱ꞌan Jesús mánj.
Sani̱ hueꞌê dagahuin Ma̱ꞌan Señor, ni̱ gi̱ꞌhiaj yìtïn ruhuâ nej suj ni̱ du̱guminj nej suj riñan sa yìꞌìi.
Ni̱ hua̱ yìtï̀nj ruhuâ nej ñûnj niꞌin nej ñûnj nej suj ngà Ma̱ꞌan Señor, ni̱ niꞌin nej ñûnj si da̱gahuin nej suj sun gaꞌnïnꞌ su̱n nej ñûnj riñan nej suj.
Ni̱ Ma̱ꞌan Señor gi̱di̱gân si ga̱huin chru̱n nimân nej suj ga̱ ꞌì ruhuâj dàj rûnꞌ ꞌì ruhuâ Ma̱ꞌan Ñaꞌanj an, ni̱ Ma̱ꞌan Cristo gi̱ꞌhiaj ga̱huin nùkuaj ruhuâ nej suj.
Daꞌhuîꞌ gi̱ꞌhiaj sunꞌDi̱nï̂nj ni̱ gaꞌnïnꞌ nej ñûnj suun riñan nej suj ngà siyu̱gui Ma̱ꞌan Señor, si gi̱ꞌhiaj anêj nej suj ma̱ꞌan nej suj riñan daranꞌ nej sí gataj si huin nej sôꞌ dinï̂nt sani̱ nitaj si dagahuin nej sôꞌ, dàj rûnꞌ gidigân nej ñûnj riñan nej suj mánj.
ni̱ nun ya̱ chre nej ñûnj si-ràchrùnj gàꞌ si ꞌngo̱ nej guiì, dadinꞌ ûta ganahuij ruhuâ nej ñûnj giꞌhiaj sun nej ñûnj, ni̱ nda gininaj nej ñûnj giꞌhiaj sun nej ñûnj neꞌ gui ngà neꞌ ñànꞌan, guendâ nun ga̱ranꞌ ruhuâ nej ñûnj si gutïnꞌ gàꞌ si ꞌngo̱ nej suj sanꞌanj an rayiꞌî nej ñûnj;
yàngà hia ni̱ hua̱ ni̱ña̱n si daꞌhui nej ñûnj gàchìnj nej ñûnj si gu̱ru̱gûñuꞌunj nej suj nej ñûnj, sani̱ giꞌhiaj sun nej ñûnj guendâ ruhuâ nej ñûnj si gi̱ꞌhiaj nej suj dàj rûnꞌ giꞌhiaj nej ñûnj.
Dadinꞌ nga gane nej ñûnj siganï̂nj nej suj, ni̱ huê dànanj gaꞌnïnꞌ nej ñûnj suun riñan nej suj: Ni̱ si hua̱ ꞌngo̱ nej suj rùmìn giꞌhiaj sun ni̱ huê danj na̱nj si̱ yâ nej suj gataj nej ñûnj mánj.
Dadinꞌ gunïn nej ñûnj si hua̱ da̱ꞌa̱j nej sí màn siganï̂nj nej suj ni̱ gataj nej sôꞌ si huin nej sôꞌ dinï̂nt sani̱ nitaj si dagahuin nej sôꞌ, ni̱ gàꞌ doj sînj nitaj si giꞌhiaj sun nej sôꞌ, ni̱ gaꞌanj nej sôꞌ hueꞌ ñan nun gàkï̀nj nej guiì nej sôꞌ.
Ni̱ riñan nej sôꞌ huin si gaꞌnïnꞌ su̱n nej ñûnj ni̱ dugunïn gàꞌì nej ñûnj ngà siyu̱gui Ma̱ꞌan Señor nej sôꞌ, si ga̱ dïnꞌïnj ruhuâ nej sôꞌ ni̱ du̱guꞌnïnꞌ nej sôꞌ giꞌhiaj sun nej sôꞌ, ni̱ ya̱ nej sôꞌ rachrún giꞌhiaj ga̱nan nej sôꞌ ngà nihià nej sôꞌ.
Ni̱ si̱ gininaj ruhuâ nej suj, guendâ gi̱ꞌhiaj nej suj sa sàꞌa man di̱nï̂nj.
Ni̱ si hua̱ ꞌngo̱ sí gunïn dàj taj riñanj ñanj karta nânj ni̱ naꞌhuej sôꞌ da̱gahuin sôꞌ nuguanꞌ gataj nej ñûnj, ni̱ sí dânj gàꞌnï̀nj ñan nej suj, ni̱ si̱ gidaꞌa duguiꞌ nej suj ngà sôꞌ daꞌnga ni̱ gìrìꞌ sôꞌ sinaꞌàj a na̱nj ánj.
Sani̱ si̱ giꞌhiaj nej suj si ga̱huin sôꞌ sí gu̱nï̱nꞌ ngà nej suj, sa giꞌhiaj nej suj huin si du̱gunïn gàꞌì nej suj sôꞌ dàj rûnꞌ ꞌhiôꞌ ngà ꞌngo̱ dinï̂nt.
Ganahui gachrûn sij ni̱ gataj sij si ga̱ꞌna̱ꞌ sa hueꞌê riñan nej dinï̂ntNi̱ huê gè Ma̱ꞌan Señor ꞌhiaj hua dïnꞌïnj ruhuôꞌ ri̱ki̱ sa ga̱ dïnꞌïnj riñan nej suj daranꞌ diû. Ni̱ Ma̱ꞌan Señor ga̱ne ngà daranꞌ nej suj.
Ni̱ ñùnj huin Pablo gachrûn nuguanꞌ ni̱ꞌña̱nj nânj hua riñan nej suj, ni̱ huê nânj huin ꞌngo̱ daꞌngaꞌ ni̱ka̱j daranꞌ nej dân; ni̱ huê danj gachrûnj.
Ni̱ si-su̱nu̱j Ma̱ꞌan si-Seño nêꞌ Jesucristo ga̱ riñan daranꞌ nej suj. Ni̱ huê danj huin rûꞌhuaj na̱nj ánj.
<font color=teal size=-1><b>Ñanj kartâ si̱nï̱n nânj huin gachrûn Apóstol Pablo riñan</b></font><font color=teal>TIMOTEO</font>Gaꞌnḯn Pablo nuguanꞌ ni̱ꞌña̱nj an riñan TimoteoÑùnj huin Pablo, ni̱ huín sí gaꞌanj gi̱di̱gân si̱nï̱n ni̱ Ma̱ꞌan Señor Jesucristo huin sa ni̱ka̱j su̱n riñânj, ni̱ Ma̱ꞌan Ñaꞌanj an ni̱ Ma̱ꞌan Jesucristo huin sa gi̱ꞌhiaj ga̱na̱ni̱n nêꞌ ni̱ huê Ma̱ꞌan huin sa gànàꞌhuìj nêꞌ ni̱ gaꞌnïn si gàtà nuguanꞌ nânj riñanꞌ.
Ni̱ gaꞌnï̂n nuguanꞌ ni̱ꞌña̱nj an huaj riñanꞌ raj Timoteo, ni̱ huînꞌ daꞌní yàngàj guendâ guyumân ruhuâꞌ nga gaꞌmînj si-nùguànꞌ Ma̱ꞌan Ñaꞌanj an riñanꞌ, ni̱ huînꞌ sí dagahuin yàngàꞌ: Ni̱ gi̱ꞌhiaj Ma̱ꞌan Ñaꞌanj an sunuj u ni̱ gu̱ru̱gûñuꞌun ni̱ gi̱ꞌhia si ga̱ dïnꞌïnj riñanꞌ, ni̱ huê Ma̱ꞌan huin Rej nêꞌ ngà Rej Ma̱ꞌan Señor Jesucristo huin si-Seño nêꞌ.
Guchruj su̱n Pablo si ga̱ gu̱dadûꞌ ngà nej sí gidigân nuguanꞌ digaꞌñuꞌunj unNi̱ gachín nìꞌhia si gùnàjꞌ ruhuâ yumanꞌ snàꞌànj Efeso, nga gaꞌân Macedonia ni̱ gatâ gu̱nïnꞌ sisi̱ si̱ gaꞌnï̂nj si gi̱di̱gân aꞌngô nej síi nej yìꞌnï̀nꞌ nej nuguanꞌ gidigañuꞌunj un riñan nej dinï̂nt,
ga̱ta̱j gunïn nej sij ni̱ si̱ gaꞌnḯn nej sij rakïj nej sij nej ñanj nnùn ûta nìko si-guèntù nej síi, ni̱ huê danj na̱nj si̱ girëꞌ nej sij diû guendâ na̱di̱giꞌñûn nej sij ahuin si huin yi nej sij ni̱ dàj nikòꞌ duguiꞌ nej daꞌní nej sôꞌ, dadinꞌ ûta gi̱ꞌhiaj yìꞌij ni̱ garán riñan duguiꞌ nej suj giꞌhia ni̱ nitaj si nagiꞌhiaj nùkua ruhuâ nej suj, ni̱ nitaj si gaꞌnïn dàj ga̱ꞌhue gi̱ni̱ꞌin nej suj sa nìko niꞌin Ma̱ꞌan Ñaꞌanj an, dadinꞌ nun niꞌînꞌ dàj giꞌhiaj Ma̱ꞌan Ñaꞌanj an sani̱ daꞌhuîꞌ gùyùmàn ruhuôꞌ ni̱ huê dànanj gaꞌnïnꞌ sùnj riñanꞌ.
Ni̱ sa ganï̂n ruhuâj nga gaꞌnïnꞌ sùnj huin si gà ꞌì ruhuôꞌ si yàngàꞌ hia gàꞌ ganahuin sàꞌ nimûnꞌ, ni̱ ganahuin sàꞌ daꞌngaꞌ nu̱n ruhuâ nimûnꞌ dadinꞌ sê si man si gi̱ꞌhiôꞌ si guyumân ruhuôꞌ mánj.
Ni̱ rayiꞌî nej nuguanꞌ nânj gahuin anêj da̱ꞌa̱j nej sôꞌ, dadinꞌ ûta gunïnꞌ nej sôꞌ rayiꞌî nej nuguanꞌ nitaj si hua̱ niꞌñanj an.
Naꞌhue ga̱ra̱n daꞌngaꞌ ruhuâ nej sôꞌ ni̱ ganï̂n ruhuâ nej sôꞌ si huin nej sôꞌ maestrû chru̱n si-nùguànꞌ Ma̱ꞌan Ñaꞌanj an, sani̱ gàꞌ nitaj si garânj daꞌngaꞌ ruhuâ nej sôꞌ rayiꞌî sa gaꞌmin nej sôꞌ ni̱ rayiꞌî nuguanꞌ nagiꞌhiaj yìtï̀nj nej sôꞌ.
Sani̱ niꞌînꞌ si si-ley Ma̱ꞌan Ñaꞌanj an ni̱ huin sa sàꞌaj, si ga̱ra̱n sunꞌ ley dânj dàj rûnꞌ garanꞌ ruhuâ Ma̱ꞌan sa giri rà ley.
Ña̱ꞌa̱n huaj si gi̱ni̱ꞌin nej suj, dadinꞌ si-ley Ma̱ꞌan Ñaꞌanj an ni̱ nun ga̱ꞌnaj riñan nej guiì giꞌhiaj sa ni̱ka̱a mánj, gaꞌnaj riñan nej guiì nitaj si dagahuin ni̱ nej guiì ûta ra̱kïj, ni̱ riñan nej guiì nitaj si guyumân ruhuâ niꞌin Ma̱ꞌan Ñaꞌanj an, ni̱ nej guiì giꞌhiaj gakï̱nꞌïn, ni̱ huin guendâ nej sí kï̱j gaꞌmin ni̱ nej sí garanꞌ ruhuâ nej gakï̱nꞌ rikî yumiguìi, ni̱ nej sí dagahuiꞌ rej, ni̱ sí dagahuiꞌ nni, ni̱ sí dagahuiꞌ guiì,
ni̱ huin guendâ nej sí nne sìgìchràꞌ, nej sí yànàa, nej sí guneꞌ nìnï̀nꞌ nej guiì guendâ ga̱ꞌne̱ nej sôꞌ sanꞌanj an, nej sí gidigañuꞌunj, ni̱ nej sí nagaꞌhuiꞌ duguiꞌ, ni̱ nej sí naꞌhuej ga̱na̱huin ra̱ꞌa nej yìꞌnï̀nꞌ nej nuguanꞌ gidigân Ma̱ꞌan Jesús.
Ni̱ nânj huin sa ña̱ꞌa̱n gidigân nuguanꞌ gi̱ꞌhiaj ga̱na̱ni̱nꞌ huin si-nùguànꞌ Ma̱ꞌan Ñaꞌanj ûta hueꞌê giꞌhiaj, dadinꞌ huê dànanj duguta su̱n Ma̱ꞌan ñùnj.
Sun giꞌhiaj PabloGaꞌhuí si guruhuâ Ma̱ꞌan Cristo Jesús huin si-Seño nêꞌ, dadinꞌ nagiꞌhiaj nùkua ñùnj, dadinꞌ niꞌín si hueꞌê dagahuín riñanj, ni̱ gachrûn sunj si gi̱ꞌhiaj sûnj si-sunj.
Àsìj ni̱ gahuín ꞌngo̱ sí gaꞌmin kï̱j, ni̱ gahuín ꞌngo̱ sí ginikòꞌ gata ràꞌa nej dinï̂nt, ni̱ gachînj nuguanꞌ riñan nej sôꞌ, sani̱ ganahuin ràꞌa Ma̱ꞌan Ñaꞌanj an ni̱ guruguñuꞌunj Ma̱ꞌan ñùnj dadinꞌ nun gi̱ni̱ꞌin daꞌngá sa giꞌhia, dadinꞌ hua̱ nï̀nꞌ gàchin gùyùmàn ruhuaj.
Sani̱ dànanj ûta nìko hua sunuj u rikî Ma̱ꞌan si-Seño nêꞌ riñânj, ni̱ guruhuâ Ma̱ꞌan Cristo Jesús sa giꞌhia ngàj dadinꞌ giꞌhia si guyumân ruhuâj ni̱ giꞌhia si ga ꞌì ruhuâj.
Nuguanꞌ yàngàꞌa ni̱ nuguanꞌ hua̱ hueꞌê daꞌhuîꞌ darûnꞌ ganahuin ro̱ꞌôꞌ huin nânj: Dadinꞌ gaꞌnaꞌ Ma̱ꞌan Cristo Jesús ruhuâ yumiguìi guendâ gi̱ꞌhia si ga̱na̱ni̱n nej guiì gakï̱nꞌïn, ni̱ huê goꞌngo̱ nej sí gakï̱nꞌ dânj gahuín.
Sani̱ Ma̱ꞌan Ñaꞌanj an huin sa gurugûñuꞌunj ñùnj, ni̱ huê danj na̱nj gidigân Ma̱ꞌan Jesucristo daranꞌ sa nùkuaj giꞌhia riñânj. Ni̱ nga guyumân ruhuâj ni̱ gutá chrej e neꞌ ña̱an, huê danj ni̱ guyumân ruhuâ aꞌngô nej guiì niꞌin ninj Ma̱ꞌan Cristo ni̱ ga̱ꞌhue ga̱ne nìgànj ninj ngà Ma̱ꞌan Ñaꞌanj an.
Huê danj ni̱ ga̱na̱ka̱j guendâ nêꞌ ni̱ ga̱ꞌmi̱n hueꞌê nêꞌ rayiꞌî Ma̱ꞌan Rey ni̱ka̱j su̱n nìgànj chre, dadinꞌ nitaj àmàn huaj ga̱huij, ni̱ si̱ gaꞌhue gi̱ni̱ꞌînꞌ dàj huaj, ni̱ ꞌngo̱ rïn huin Ma̱ꞌan Ñaꞌanj chru̱n nï̀nꞌ ruhuâ. Ni̱ huê danj huaj rûꞌhuaj na̱nj ánj.
Timoteo, sòꞌ huin daꞌnî, ni̱ duguta sùnj sòꞌ si ûta hueꞌê du̱naꞌhuej rayiꞌî si-nùguànꞌ Ma̱ꞌan Ñaꞌanj an dàj rûnꞌ gi̱ꞌhiaj ꞌngo̱ stâdu, dadinꞌ huê danj gàꞌ guyumân nej nuguanꞌ gataj dàj ga̱huin rayiꞌîꞌ ni̱ dàj gi̱ꞌhiâꞌ,
Dadinꞌ huê dànanj giꞌhiaj Himeneo ngà Alejandro ni̱ rayiꞌî dan ni̱ nun gàꞌnï̀n si giꞌnïnj nguèj sij siganï̂nj nej sôꞌ nìkòꞌ rukû Ma̱ꞌan Jesús gàꞌ mánj, hiôꞌ ni̱ ga̱ꞌhue gi̱ꞌhiaj Sichre dàj garanꞌ ruhuâj ngà nguèj sij, daꞌnga ni̱ ga̱huin chru̱n nguèj sij ni̱ si̱ gaꞌmin kï̱j nguèj sij riñan Ma̱ꞌan Ñaꞌanj an mánj.
Gidigân Pablo dàj gàchìnj nìꞌhiôꞌSa si̱nï̱n dunaꞌngâj riñan nej suj huin si ga̱ꞌmi̱n nej suj ngà Ma̱ꞌan Ñaꞌanj an, ni̱ ûta àko gàchìnj nìꞌhiaj nej suj rayiꞌî aꞌngô nej guiì, ni̱ huê danj na̱nj gàꞌhuìꞌ nej suj si guruhuâ Ma̱ꞌan Ñaꞌanj an;
gàchìnj nìꞌhiaj nej suj rayiꞌî nej rey ni̱ gàchìnj nìꞌhiaj nej suj rayiꞌî nej sí ni̱ka̱j sun yàkàan, daꞌnga ni̱ gaꞌhue ga̱ dïnꞌïnj ga̱ne nej suj, ni̱ ga̱ꞌhue ga̱na̱ra̱n ruhuâ nej suj ni̱ ga̱ꞌhue gu̱ru̱gûñuꞌunj nej suj aꞌngô nej guiì.
Dadinꞌ huê nânj huin sa sàꞌ hua, ni̱ sa garanꞌ ruhuâ Ma̱ꞌan Ñaꞌanj an ni̱ huêj huin sa gi̱ꞌhiaj ga̱na̱ni̱n nêꞌ,
sa ruhuâ Ma̱ꞌan Ñaꞌanj an huin si ga̱ꞌna̱ꞌ daranꞌ nej guiì riñanj ni̱ gi̱ni̱ꞌin ninj nuguanꞌ yàngàꞌa, ni̱ ga̱na̱ni̱n ninj gi̱ꞌhia.
Dadinꞌ ꞌngo̱ rïn Ma̱ꞌan Ñaꞌanj an hua, ni̱ Ma̱ꞌan Jesucristo huin sa ꞌnï̱nj guchraꞌ da̱ꞌa̱j siganï̂nj Ma̱ꞌan Ñaꞌanj an ngà siganï̂nj nej síi,
ni̱ nga guyumân diû ni̱ ga̱ ruhuâ Ma̱ꞌan Jesús ni̱ ganadiganj Ma̱ꞌan, ni̱ gahuij rayiꞌî darûnꞌ ni̱ giꞌhia si ga̱na̱ni̱nꞌ.
Huê rayiꞌî nânj huin gachrûn su̱n Ma̱ꞌan Jesús ñùnj, si ga̱huín sí gànàtàꞌ si-nùguànꞌànꞌ Ma̱ꞌan ni̱ huê danj na̱nj gahuín sí gaꞌanj gi̱di̱gân si̱nï̱n si-nùguànꞌanj. (Ni̱ Ma̱ꞌan huin sa niꞌin si sa yàngàꞌa huin sa ganatá, ni̱ nitaj si gaꞌmînj nuguanꞌ digaꞌñuꞌunj un), ni̱ huín maestrû gidigân riñan nej sí nàsìnùnj un ni̱ gidigán si gùyùmàn ruhuâ nej sôꞌ ni̱ gidigán nuguanꞌ yàngàꞌa riñan nej sôꞌ.
Sa ruhuâj huin, si hua̱ sí nitaj gakï̱nꞌïn hua ruhuâ nimân, ni̱ nitaj si giꞌhiaj nej sôꞌ si huin nej sôꞌ sí sa naꞌan chre dan ni̱ nitaj si garán riñan duguiꞌ nej sôꞌ hiôꞌ ni̱ ga̱ꞌhue ga̱na̱chi nikaj nej sôꞌ raꞌa nej sôꞌ yàtàꞌa ni̱ ga̱ꞌmi̱n nej sôꞌ ngà Ma̱ꞌan Ñaꞌanj an.
Huê danj na̱nj, ruhuâj si nej siyànàa ni̱ si̱ gitá ru̱ꞌu siganꞌ ninj, ni̱ si̱ ga nìhiàꞌ staꞌu siganꞌ ninj ni̱ si̱ ginun ninj atsîj du̱ꞌhue̱ xi, ni̱ si̱ ganachrâj ninj lasû chìꞌ huaa duhuê ahui ninj, ni̱ si̱ gachrîj ninj ahui ninj agaꞌ oro, ni̱ si̱ gachrîj ninj sa ran gùꞌnàj perla ahui ninj,
sa ga̱na̱huij ruhuâ ninj huin si gu̱ru̱gûñuꞌunj ninj aꞌngô nej guiì, dàj rûnꞌ giꞌhiaj nej siyànà garanꞌ ruhuâ gi̱nikaj chre̱j riñan Ma̱ꞌan Ñaꞌanj an.
Ni̱ ga̱huin chru̱n siyànàa dḯn ga̱ne duꞌhua ni̱ gi̱nikaj chre nga gidigân nej dinï̂nt.
Dadinꞌ nitaj si gaꞌnï̂n si gi̱digân nej siyànàa ni̱ si̱ gaꞌhue gàꞌnï̀nꞌ ninj riñan nej síi, ni̱ sa gi̱ꞌhiaj ninj huin si dḯn ga̱ne duꞌhua ninj.
Dadinꞌ gàꞌ si̱nï̱n giꞌhiaj Ma̱ꞌan Ñaꞌanj an Adán, ni̱ nda neꞌ rùkù giꞌhia Eva;
ni̱ sê Adán huin sa gidigañuꞌunj sichre mánj, Eva huin sa gidigañuꞌun, ni̱ nga gisîj gidigañuꞌun, ni̱ gininj Eva riñan gakï̱nꞌïn.
Sani̱ ga̱na̱ni̱n nej siyànàa si dugumîn ninj ni̱ gidigân hueꞌê ninj nej daꞌní ninj, ni̱ si ni̱kï̱nꞌ ran ninj ngà nuguanꞌ guyumân ruhuâ ninj, ni̱ ꞌì ruhuâ ninj ni̱ gi̱ꞌhiaj sun ninj si-su̱n Ma̱ꞌan Ñaꞌanj an, ni̱ si̱ giꞌhiaj ninj si ûta huin ninj mánj.
Dàj daꞌhui ga̱ sí ga̱ꞌhue ga̱huin si-obispo Ma̱ꞌan Ñaꞌanj anNuguanꞌ yàngàꞌa huin nânj: Ni̱ si hua̱ ꞌngo̱ sí ganï̂n ruhuâ gi̱nikaj ñuꞌunj riñan ꞌngo̱ yiꞌnïnꞌ nej dinï̂nt nìkòꞌ rukû Ma̱ꞌan Jesús, ni̱ dùgùnàj hua sa ganï̂n ruhuâ sôꞌ.
Sani̱ dùgùnàj huaj si sí ni̱ka̱j ñuꞌunj riñan ꞌngo̱ nûhui ni̱ ga̱ gu̱dadû sôꞌ ma̱ꞌan sôꞌ ni̱ du̱guꞌnïnꞌ sôꞌ gi̱ꞌhiaj sôꞌ sa ni̱ka̱a, ni̱ daꞌhui sôꞌ ni̱ ga̱ ꞌngo̱ rïn nika sôꞌ, ni̱ daꞌnga hueꞌê gi̱ꞌhiaj sôꞌ, ni̱ hueꞌê ga̱ya̱ka̱j guendâ sôꞌ, ni̱ hueꞌê gi̱ꞌhiaj sôꞌ, ni̱ gàꞌhuìꞌ sôꞌ hueꞌe gùnàj nej dinï̂nt, ni̱ ga̱ yu̱gui sôꞌ guendâ gi̱digân sôꞌ riñan nej dinï̂nt;
ni̱ si̱ ga̱huin sôꞌ sí àyìnï̀ïn, ni̱ si̱ ganahuij ruhuâ sôꞌ gu̱nï̱nꞌ sôꞌ, ni̱ si ꞌnï̱nj sôꞌ duꞌhuêj sôꞌ ni̱ si̱ gachrîj du̱ꞌhue staꞌu sôꞌ nej rasu̱n duꞌhuej sôꞌ, niꞌñanj ga̱ ruhuâ sôꞌ, ni̱ dïnꞌïnj ga̱ ruhuâ sôꞌ, ni̱ si̱ ûta ga̱huin ruhuâ sôꞌ gaj doj riñan sôꞌ mánj.
Ni̱ hueꞌê gi̱ni̱kaj ñuꞌunj sôꞌ riñan nej duguiꞌ ma̱ꞌan sôꞌ, ni̱ hueꞌê da̱gahuin nej daꞌní sôꞌ riñan sôꞌ ni̱ si̱ giꞌhiaj nej sílìj dânj si huin staꞌu nej sôꞌ,
(dadinꞌ sí nitaj si ni̱ka̱j su̱n riñan nej daꞌní ngà riñan nika, ni̱ dàj gi̱ꞌhiaj sôꞌ ga̱ꞌhue du̱gumîn hueꞌê sôꞌ si-nùhuì Ma̱ꞌan Ñaꞌanj an ràꞌaj);
sí hia̱j gayiꞌì ni̱ si̱ gaꞌhue gi̱nikaj su̱n sôꞌ ruhuâ nûhui, dadinꞌ ga̱nï̱n ruhuâ sij si ûta huin sij huê danj ni̱ gi̱ni̱nj sij riñan gakï̱nꞌïn dàj rûnꞌ gininj sa nàsàꞌa huê danj ni̱ ga̱na̱huin ràꞌa sij kastîgu.
Huê danj na̱nj ña̱ꞌa̱n huaj si gi̱ni̱ꞌin nej guiì màn neꞌ ye̱ꞌe si yàngàꞌ hia dagahuin sij, dadinꞌ si nuhuij ni̱ si̱ guyumân ruhuâ ninj niꞌin ninj sij, ni̱ huê danj na̱nj gu̱du̱ninj sa nàsàꞌa riñan yinùu sí dânj na̱nj ánj.
Dàj daꞌhui ga̱ sí ga̱ꞌhue ga̱huin si-diákono Ma̱ꞌan Ñaꞌanj anNej sí huin diákono ni̱ daꞌhui nej sôꞌ ni̱ ga̱ꞌmi̱n achij nej sôꞌ, ni̱ si̱ gahuin nej sôꞌ si gidigañuꞌunj ni̱ si̱ ga̱huin nej sôꞌ sí àyìnï̀ïn, ni̱ si ꞌnï̱nj nej sôꞌ sun guduꞌhuêj ni̱ si̱ gachrîj du̱ꞌhue̱ staꞌu sôꞌ nej rasu̱n guduꞌhuej sôꞌ mánj;
ni̱ daꞌhui nej sôꞌ ni̱ du̱gumîn nej sôꞌ nuguanꞌ guyumân ruhuâ nej sôꞌ, dadinꞌ gahuin nuguanꞌ giꞌnïnj huì, ni̱ dàj rûnꞌ gaꞌnḯn Ma̱ꞌan Ñaꞌanj an daꞌngaꞌ nej sôꞌ ni̱ du̱guꞌnïnꞌ nej sôꞌ ni̱ gi̱ꞌhiaj nej sôꞌ sa hua̱ hueꞌê.
Dadinꞌ gàꞌ si̱nï̱n daꞌhuîꞌ ga̱ya̱ko̱ꞌ daꞌngaꞌa dàj giꞌhiaj nej sôꞌ, ni̱ si dagahuin nej sôꞌ ni̱ neꞌ rùkù ni̱ ga̱ꞌhue ga̱huin nej sôꞌ diákono, si huin nej sôꞌ sí giꞌhiaj sa ni̱ka̱a.
Huê danj na̱nj nej siyànàa ni̱ daꞌhui ninj ga̱huin ninj guiì ga̱ꞌmi̱n achij, ni̱ si̱ gahuin ninj guiì ga̱na̱chi nikaj nuguanꞌ digañuꞌunj un mánj, daꞌhui ninj ga̱huin ninj siyànà ga̱ꞌmi̱n daꞌngaꞌ hueꞌê, ni̱ daranꞌ diû ni̱ ga̱ꞌmi̱n ninj nuguanꞌ yàngàꞌa.
Ni̱ daꞌhui ga ꞌngo̱ rïn nika sí diákono, ni̱ daꞌhui nej sij gi̱nikaj su̱n nej sij riñan nej daꞌní nej sij ni̱ huê danj na̱nj gi̱nikaj su̱n nej sij riñan nika nej sij.
Dadinꞌ si nej diákono ni̱ ni̱ka̱j su̱n hueꞌê nej sôꞌ ni̱ dagahuin nej sôꞌ, ni̱ giꞌhiaj ga̱nan nej sôꞌ si ûta ga̱ ꞌì ruhuâ nej guiì niꞌin ninj nej sôꞌ, ni̱ ûta ginu̱n ñan ninj nej sôꞌ ni̱ guyumân ruhuâ ninj niꞌin ninj Ma̱ꞌan Cristo Jesús gi̱ꞌhiaj sôꞌ.
ni̱ asàꞌ gahuin rànj gùchìj, ni̱ gàꞌ niꞌînꞌ dàj daꞌhuîꞌ gi̱ꞌhiâꞌ ngà nej sôꞌ huin si-nùhuì Ma̱ꞌan Ñaꞌanj an, dadinꞌ huê nej sôꞌ huin si-nùhuì Ma̱ꞌan Ñaꞌanj nìꞌnàꞌa, dadinꞌ huin nej sôꞌ dàj rûnꞌ huin chran kastiyu ngà hiëj yìngà xi rayiꞌî sa yàngàꞌ giꞌhiaj nej sôꞌ.
Nitaj si huaj ga̱ꞌmi̱n chìꞌ, dadinꞌ yàngàꞌ hia ni̱ ûta nìko hua sa giꞌnïnj huì sani̱ hia̱j ni̱ gàꞌ nadigân Ma̱ꞌan Ñaꞌanj an riñunꞌ ni̱ guruguñuꞌun ñùnꞌ:Ni̱ Ñaꞌanj an huin Ma̱ꞌan Jesús sani̱ ganahuin síi,ni̱ gataj Ma̱ꞌan Espíritu Santo si nitaj gakï̱nꞌïn ata,ni̱ giniꞌin nej ángel Ma̱ꞌan,ni̱ gananï̂n nej sôꞌ yiꞌî Ma̱ꞌan Jesús riñan daranꞌ nej guiì màn ruhuâ yumiguìi,ni̱ guyumân ruhuâ nej guiì niꞌin ninj Ma̱ꞌan, ni̱ gahui Ma̱ꞌan Jesús gaꞌan yàtàꞌa.Ni̱ ganahuin ràꞌa Ma̱ꞌan Ñaꞌanj an ngà daranꞌ nej ángel màn yàtàꞌa Ma̱ꞌan Jesús.
Nej guiì nanikàj ñûn giꞌhiaj gakï̱nꞌïnSani̱ nda nîꞌnïnj chre gataj Ma̱ꞌan Espíritu Santo si diû ꞌna̱ꞌ neꞌ ñàan, ni̱ hua̱ da̱ꞌa̱j nej guiì nìkòꞌ rukû Ma̱ꞌan Jesús ni̱ nànìkàj ñûn ninj gi̱ꞌhiaj ninj gakï̱nꞌïn ni̱ si̱ guyumân ruhuâ ninj niꞌin ninj Ma̱ꞌan Ñaꞌanj an, ni̱ dànanj ga̱na̱daꞌa ninj nej nuguanꞌ ga̱ꞌmi̱n nej espíritu gidigañuꞌunj ni̱ ga̱na̱huin ràꞌa ninj nej yìꞌnï̀nꞌ nej nuguanꞌ gi̱digân nej sa kï̱j ï;
ni̱ dànanj ga̱ya̱ka̱j guendâ nej sij sa ga̱ꞌmi̱n nej sí ûta sa chru̱n gidigañuꞌunj, dadinꞌ gàꞌ ûta gataꞌ miin daꞌngaꞌ nu̱n ruhuâ nimân nej sij ni̱ nitaj si giniꞌin nej sij sa aꞌnanꞌ giꞌhiaj nej sij mánj,
ni̱ si̱ ga̱ꞌhuej nej sí dânj ga̱ra̱n ràꞌa nej guiì, ni̱ huê danj na̱nj na̱gi̱ꞌhiaj ha̱i̱ nej sôꞌ ya̱ nej guiì nneè da̱ꞌa̱j nej yuku, sani̱ Ma̱ꞌan Ñaꞌanj an huin sa giꞌhiaj daranꞌ nej yuku, sani̱ sa gi̱ꞌhiaj nej guiì nìkòꞌ rukû Ma̱ꞌan Jesús ni̱ nej guiì gunïn nuguanꞌ yàngàꞌa huin si gàꞌhuìꞌ ninj si guruhuâ Ma̱ꞌan Ñaꞌanj an ni̱ ga̱ꞌhue ya̱ ninj nneè nej yuku.
Dadinꞌ daranꞌ sa giꞌhiaj Ma̱ꞌan Ñaꞌanj an ni̱ sa sàꞌa huin ni̱ si̱ gaꞌhue ge̱rë̱ꞌë̱ mánj, sa gi̱ꞌhio huin si gàꞌhuìꞌ si guruhuâ Ma̱ꞌan Ñaꞌanj an ni̱ na̱gi̱ꞌhiaj sàꞌ Ma̱ꞌan Ñaꞌanj an rayiꞌij na̱nj ánj;
dadinꞌ nga si-nùguànꞌ Ma̱ꞌan Ñaꞌanj an ni̱ si gàchìnj niꞌhiôꞌ riñan Ma̱ꞌan rayiꞌî nihia dânj ni̱ ga̱na̱huin sàꞌaj na̱nj ánj.
Sí dagahuin hueꞌê riñan Ma̱ꞌan JesucristoNi̱ si huê dànanj gi̱di̱gânꞌ riñan nej dinï̂nt, ni̱ ga̱huînꞌ ꞌngo̱ sí gànàtàꞌ hueꞌê si-nùguànꞌ Ma̱ꞌan Jesucristo, ni̱ huînꞌ ꞌngo̱ sí ûta nìko niꞌin si-nùguànꞌ Ma̱ꞌan Ñaꞌanj an ni̱ nìko guyumân ruhuâꞌ ni̱ niꞌin hueꞌêꞌ dàj hua nej yìꞌnï̀nꞌ nuguanꞌ hueꞌê gidigânꞌ.
Gu̱du̱naj sôꞌ nej guentû garanꞌ ruhuâ nej guiì màn ruhuâ yumiguìi ni̱ huê danj na̱nj gu̱du̱naj sòꞌ nej nuguanꞌ nâ. Ni̱ gi̱ꞌhiaj yu̱guiꞌ ma̱ꞌanꞌ ni̱ ga̱ ruhuâꞌ gu̱ru̱gûñuꞌunj aꞌngô nej guiì;
dadinꞌ nga dusikiꞌ nneè kuꞌ ni̱ doj nï̀nꞌ gurugûñuꞌun ñùnꞌ, sani̱ guendâ gu̱ru̱gûñuꞌunꞌ aꞌngô nej duguiꞌ ni̱ ûta nìko gurugûñuꞌun ñùnꞌ, ni̱ gàꞌ riki Ma̱ꞌan Ñaꞌanj an si-nùguànꞌanj riñunꞌ ni̱ gata si hua̱ sa ri̱kij riñunꞌ ngà nï̀nꞌ nneꞌ riñan hioꞌó nânj, ni̱ huê danj na̱nj gata si hua̱ sa sàꞌ ri̱kij riñunꞌ nej gui ga̱ꞌna̱ꞌ neꞌ ñaan.
Nuguanꞌ yàngàꞌa huin nânj, ni̱ nuguanꞌ hua̱ hueꞌê ganahuin ràꞌa darûnꞌ huin.
Ni̱ huê rayiꞌî nuguanꞌ nânj huin sa giꞌhiaj sun nej ñûnj ni̱ huê danj na̱nj giranꞌ sa̱ñu̱n nej ñûnj ni̱ giriꞌ nej ñûnj sí gunïnꞌ ngà nej ñûnj, dadinꞌ ganaꞌhuìj nej ñûnj si Ma̱ꞌan Ñaꞌanj nìꞌnàꞌa, huin sa gi̱ꞌhiaj ga̱na̱ni̱n daranꞌ nej guiì sani̱ gi̱ꞌhia ga̱na̱ni̱n nej guiì guyumân ruhuâ niꞌin Ma̱ꞌan.
Huê dànanj gàꞌnï̀nꞌ su̱nꞌ ni̱ huê dànanj gi̱di̱gânꞌ.
Ga̱ gudadû sòꞌ ma̱ꞌanꞌ hiôꞌ ni̱ si̱ giꞌhiaj ninaj nej sij sòꞌ guendâ huînꞌ si ña̱an, ni̱ daꞌhuîꞌ ga̱huînꞌ sí gutaꞌ chrej e neꞌ ña̱an ni̱ gi̱digânꞌ si guyumân ruhuâꞌ niꞌin Ma̱ꞌan Jesús ni̱ dagahuînꞌ ngà si-nùguànꞌ, ni̱ hueꞌê giꞌhiâꞌ, ni̱ ga̱ ꞌì ruhuâꞌ, ni̱ ga sàꞌ nanè nimânt, ni̱ ga̱huînꞌ sí guyumân ruhuâ, ni̱ dugumînꞌ ma̱ꞌan ni̱ si̱ giꞌhiâꞌ gakï̱nꞌïn mánj.
Nga nï̀nꞌ gàchin gùchìj ñan nneꞌ, ni̱ du̱guꞌnïnꞌ sòꞌ ni̱ ga̱hia̱ꞌ riñan ñanj si-nùguànꞌ Ma̱ꞌan Ñaꞌanj an, ni̱ du̱naꞌngaꞌ riñan nej dinï̂nt ni̱ gi̱di̱gânꞌ riñan nej sij.
Si̱ giniꞌñûn sòꞌ sun nìko riki Ma̱ꞌan Ñaꞌanj an riñanꞌ, dadinꞌ gataj nej sij si ga̱na̱huin ràꞌaꞌ sun dânj nga gutaꞌ nej sôꞌ nìkòꞌ rukû Ma̱ꞌan Jesús raꞌa nej sôꞌ ahuît.
Ga̱na̱huij ruhuâ sòꞌ niꞌînꞌ rayiꞌî nej nuguanꞌ gatâ; ni̱ du̱guꞌnïnꞌ gi̱ꞌhiâꞌ nej nânj, daꞌnga ni̱ gùrùguìꞌij gi̱ni̱ꞌin daranꞌ nej guiì si garânj sun hueꞌêꞌ nej nânj.
Ga̱ gu̱dadû sôꞌ ma̱ꞌânꞌ ni̱ huê danj na̱nj ga̱ gudadûꞌ nej yìꞌnï̀nꞌ nuguanꞌ gidigânꞌ riñan aꞌngôꞌ nej guiì; ni̱ du̱gumîn hueꞌê sòꞌ nej nuguanꞌ dânj, ni̱ si huê danj gi̱ꞌhiáꞌ ni̱ ga̱na̱ni̱nꞌ ni̱ si gaꞌânj ni̱ꞌhiaꞌ ni̱ huê danj na̱nj gi̱ꞌhiâꞌ si ga̱na̱ni̱n nej guiì gunïn nuguanꞌ gaꞌminꞌ na̱nj ánj.
Dàj gi̱ꞌhiôꞌ ngà nej dinï̂nt gàꞌ guyumân ruhuâ niꞌin Ma̱ꞌan JesúsSi̱ dugunïn gàꞌìꞌ nej síchìj achij ni̱kï̱nꞌ riñan nej sôꞌ nìkòꞌ rukû Ma̱ꞌan Jesús mánj, gi̱ꞌhiàꞌ ngà nej sij dàj rûnꞌ giꞌhiàꞌ ngà rêt ni̱ du̱naꞌngaꞌ riñan nej sij si da̱gahuin hueꞌê nej sij; ni̱ dàj rûnꞌ giꞌhiâꞌ ngà dinï̂nt ni̱ huê danj gi̱ꞌhiáꞌ ngà nej sí ña̱an.
Dàj rûn ginikaj chre̱jꞌ ngà nnît ni̱ huê danj gi̱ni̱kaj chre̱jꞌ ngà nej siyànà achij ij; ni̱ dàj rûnꞌ ginikaj chre̱jꞌ ngà yuguej huê danj gi̱nikaj chre̱j ngà nej siyànà ñaan ni̱ si̱ ganï̂n aꞌnanꞌ ruhuâ niꞌînꞌ ninj mánj.
Gi̱nikaj chre̱j ni̱ gu̱ru̱gûñuꞌunj nej siyànà minj hua̱ ni̱ña̱n daꞌhuîꞌ gu̱ru̱gûñuꞌunj.
Sani̱ si hua̱ ꞌngo̱ siyànà mi̱nj hua daꞌní, ni̱ hua̱ daꞌnin si̱ꞌnï̱n, ni̱ ga̱huin chru̱n nej sôꞌ ni̱ gu̱ru̱gûñuꞌunj nej sôꞌ ni̱ gàꞌhuìꞌ nej sôꞌ sa ga̱chin riñan siyànà dânj dadinꞌ huê dànanj gi̱ꞌhiaj nej sôꞌ ngà rej nej sôꞌ, ni̱ huê nânj huin sa sàꞌa ni̱ sa garanꞌ ruhuâ Ma̱ꞌan Ñaꞌanj an.
Sani̱ siyànà yàngàꞌ huin siyànà minj in ni̱ gunâj ꞌngo̱ rïn, ni̱ man ꞌngo̱ rïn Ma̱ꞌan Ñaꞌanj an ginûn ñanj, ni̱ ûta hio guendâ gàchìnj ni̱ꞌhia ni̱ gaꞌmin ngà Ma̱ꞌan Ñaꞌanj an neꞌ gui ngà neꞌ ñànꞌan.
Sani̱ siyànà mi̱nj ganahuin nìhiàꞌ ruhuâ ngà nneè kú ni̱ hua̱ nìꞌnaj riñan nej guiì sani̱ riñan Ma̱ꞌan Ñaꞌanj an ni̱ huin guiì gàꞌ gahuiꞌi na̱nj ánj.
Ni̱ gàꞌnï̀nꞌ suun riñan daranꞌ nej sij si gi̱ꞌhiaj nej sij dàj rûnꞌ gaꞌnḯn suun riñanꞌ, daꞌngaꞌ ni̱ gahuin nej sij sí ni̱ka̱a.
Dadinꞌ si hua̱ ꞌngo̱ nej sí nitaj si gaꞌhuiꞌ ya nej duguiꞌ, ni̱ nitaj si gaꞌhuiꞌ nej sôꞌ ya rej nej sôꞌ ngà nni nej sôꞌ, ni̱ giꞌhiaj nej sôꞌ dàj rûnꞌ giꞌhiaj nej sí nitaj si guyumân ruhuâ niꞌin Ma̱ꞌan Ñaꞌanj an, ni̱ dànanj ganinï̀nꞌ hua nej sôꞌ doj gàꞌ daꞌ nej sí nitaj si guyumân ruhuâ niꞌin Ma̱ꞌan Ñaꞌanj an na̱nj ánj.
Ni̱ man siyu̱gui nej siyànà mi̱nj ga ꞌngo̱ rïn nika ni̱ gachín ninj riñan hioꞌ huàꞌnï̀nj xia huin sa daꞌhui gitàj riñan lista guendâ gu̱ru̱gûñuꞌunj nej suj,
ni̱ si hia giniꞌin nej suj si yàngàꞌ giꞌhiaj ninj sa hua̱ hueꞌê, ni̱ gi̱niꞌin nej suj si gidigân hueꞌê ninj si-chrej Ma̱ꞌan Ñaꞌanj an riñan nej daꞌní ninj; ni̱ gaꞌhuiꞌ ninj dukuâ ninj gunâj nej sôꞌ nìkòꞌ rukû Ma̱ꞌan Jesús nitaj ñan gùnàj; ni̱ si ganaꞌnïnꞌ ninj dakó nej dinï̂nt gaché ganataꞌ si-nùguànꞌ Ma̱ꞌan Ñaꞌanj an, ni̱ si gurugûñuꞌunj ninj nej dinï̂nt giran sa̱ñu̱n, ni̱ si ûta hueꞌê giꞌhiaj ninj daranꞌanj.
Sani̱ nej siyànà mi̱nj hua̱ lij ni̱ si̱ gu̱ru̱guñuꞌunj nej suj; dadinꞌ nga ruhui nneè kú ninj, ni̱ si̱ dagahuin ninj riñan Ma̱ꞌan Cristo dadinꞌ ga̱nï̱n ruhuâ ninj ga̱ya̱ka̱j ñûn ninj nika ninj.
Ni̱ aꞌngô sa huin chru̱n ninj huin sun rùmìn chre dadinꞌ gaché ninj ganûn ninj daꞌ hueꞌe; ni̱ sê man ꞌngo̱ rïn sa gahuin chru̱n ninj huin sun rùmìin mánj, dadinꞌ gahuin chru̱n ninj ga̱ꞌmi̱n ninj nuguanꞌ hia̱a ni̱ gu̱rij ninj gi̱di̱gïj ninj si-nùguànꞌ ninj, ni̱ gaꞌmin ninj nuguanꞌ nun daꞌhui ninj ga̱ꞌmi̱n ninj.
Ruhuâj si nej siyànà mi̱nj hua̱ lij, ni̱ ga̱ꞌhue ga̱ra̱n ràꞌa ñûn ninj, ni̱ ga̱ daꞌní ninj, ni̱ du̱gumîn hueꞌê ninj nej daꞌní ninj; ni̱ nitaj si gaꞌnï̂nj ninj si ga̱ꞌmi̱n yìꞌì sí gata rùhuà nêꞌ nga huaj ga̱ꞌhue.
Dadinꞌ hua̱ da̱ꞌa̱j ninj ni̱ gàꞌ nanikòꞌ ninj rukû sichre.
Ni̱ si hua̱ ꞌngo̱ nej suj guyumân ruhuâ niꞌin Ma̱ꞌan Jesús, ni̱ si hua̱ ꞌngo̱ duguiꞌ nej suj huin siyànà mi̱nj in, ni̱ dùgùnàj huaj si gu̱ru̱gûñuꞌunj nej suj siyànà mi̱nj dânj, daꞌnga ni̱ si̱ gutïnꞌ staꞌu nej dinï̂nt nìkòꞌ rukû Ma̱ꞌan Cristo rayiꞌî nej siyànà dânj, daꞌnga ni̱ gaꞌhue gu̱ru̱gûñuꞌunj nikò nej sij doj sa gàchin riñan aꞌngô nej siyànà minj, niꞌñanj hia si gu̱ru̱gûñuꞌunj nej sij.
Nej dinï̂nt achij ni̱ka̱j ñuꞌunj hueꞌê riñan nej dinï̂nt nìkòꞌ rukû Ma̱ꞌan Jesús, ni̱ si nitaj si gachej giꞌhiaj nej sôꞌ ni̱ hua̱ ni̱ña̱n si ûta hueꞌê ga̱na̱ka̱j guendôꞌ ni̱ ga̱ ꞌì ruhuôꞌ niꞌînꞌ nej sôꞌ, ni̱ dànanj hua̱j doj ga̱ ꞌì ruhuôꞌ niꞌînꞌ si ganataꞌ nej sôꞌ ni̱ gidigân nej sôꞌ si-nùguànꞌ Ma̱ꞌan Ñaꞌanj an.
Dadinꞌ sa taj si-nùguànꞌ Ma̱ꞌan Ñaꞌanj an huin: “Ni̱ si̱ gaꞌnḯnꞌ nnanj duꞌhua rô gutïnꞌ ka trigu”; ni̱ huê danj ña̱ꞌa̱n huaj: “Si ga̱na̱ka̱j guendôꞌ si ga̱ duꞌhue sí giꞌhiaj suun.”
Nga garânj ruhuâ ꞌngo̱ guiì rayiꞌî nej dinï̂nt ni̱ka̱j ñuꞌunj riñan nej dinï̂nt nìkòꞌ rukû Ma̱ꞌan Jesús, ni̱ gàchìnj nej suj si gi̱nikaj nej sij ga̱ꞌna̱ꞌ nej sij huìj nej huàꞌnï̀nj nej sí giniꞌin, sani̱ si nitaj sí giniꞌin nikaj nej sij gaꞌnaꞌ nej sij ni̱ si̱ guyumân ruhuâ nej suj nuguanꞌ gataj nej sij mánj.
Ni̱ nej guiì ûta nìchràj ruhuâ gi̱ꞌhiaj gakï̱nꞌïn, ni̱ hua̱ ni̱ña̱n si dugunïn gàꞌì nej suj gi̱ni̱ꞌin gàꞌì nej guiì dàj giꞌhiaj nej guiì dânj.
Ni̱ duguta sùnj sòꞌ riñan Ma̱ꞌan Ñaꞌanj an ni̱ riñan Ma̱ꞌan Señor Jesucristo, ni̱ riñan nej ángel gàꞌ ganaguij, si gànàꞌnï̀nj sàꞌ nej nuguanꞌ nânj ni̱ si̱ gaꞌmin nga nun gi̱niꞌînꞌ dàj huaj, ni̱ si̱ ganahuînꞌ ngà ꞌngo̱ guiì si nun niꞌînꞌ dàj huaj mánj.
Ni̱ si̱ gaꞌhue gùtàꞌ raꞌâꞌ ahui ahuin na̱nj guiì mánj, sa daꞌhuîꞌ gi̱ꞌhiáꞌ huin si na̱di̱giꞌñûnꞌ dàj giꞌhiaj guiì dânj, dadinꞌ si̱ gaꞌhue si gànàtàꞌ si-ga̱kïnꞌ ninj yichráꞌ si nun niꞌînꞌ sa ꞌhiaj ninj, ni̱ ga̱ gu̱dadûꞌ ni̱ si̱ giꞌhiâꞌ gakï̱nꞌïn mánj.
Ñan daranꞌ diû giꞌhiaj yìꞌij rikîꞌ huê dan ni̱ si̱ goꞌoꞌ nne huìj i gàꞌ mánj, go̱ꞌo̱ doj sînj nne bino ni̱ gi̱ꞌhia gonoꞌô rikîꞌ.
Da̱ꞌa̱j nej síi ni̱ nda hueꞌê chre guruguiꞌ si-ga̱kïnꞌ nej sôꞌ giniꞌînꞌ ngà nï̀nꞌ gàchin ga̱ꞌa̱nj nej sôꞌ na̱nikïnꞌ nej sôꞌ riñan guesì, sani̱ hua̱ aꞌngô da̱ꞌa̱j nej sôꞌ ni̱ gàꞌ do̱j sînj nitaj si guruguiꞌij sani̱ nda nanikïnꞌ nej sôꞌ riñan guesì ni̱ nda hiuj dânj gànàrùguìꞌij na̱nj ánj.
Huê danj na̱nj guruguiꞌ nej sa sàꞌ giꞌhiaj nej guiì dagahuin, ni̱ da̱ꞌa̱j ninj ni̱ nda nanè chre ni̱ giniꞌînꞌ sa sàꞌ giꞌhiaj ninj, sani̱ aꞌngô da̱ꞌa̱j ninj ni̱ naꞌhue gi̱ni̱ꞌînꞌ sa giꞌhiaj ninj mánj. Sani̱ gàꞌ si ꞌngo̱ sa giꞌhiaj ninj si̱ gahuin huì mánj.
Ni̱ nej suj gàꞌ nìkòꞌ rukû Ma̱ꞌan Cristo ni̱ si nï̀nꞌ huin nej suj sí giꞌhiaj sun chre riñan si-yi̱ruꞌhue nej suj, ni̱ gi̱ꞌhiaj sun hueꞌê nej suj ni̱ gi̱nikaj chrej nej suj riñan nej sôꞌ, daꞌnga ni̱ si̱ gaꞌmin kï̱j nej sôꞌ yiꞌî Ma̱ꞌan Ñaꞌanj an ni̱ yiꞌî nej yìꞌnï̀nꞌ si-nùguànꞌ Ma̱ꞌan Ñaꞌanj an.
Ni̱ nej suj yiruꞌhue gàꞌ guyumân ruhuâ niꞌin Ma̱ꞌan Ñaꞌanj an, ni̱ sê guendâ huin nej sôꞌ dinï̂nt ni̱ gi̱ꞌhiaj nej suj si huin nej sôꞌ sí ninaj doj mánj, dànanj gi̱ꞌhiaj sun hueꞌê nej suj riñan nej sôꞌ, guendâ guyumân ruhuâ nej sôꞌ niꞌin nej sôꞌ Ma̱ꞌan Ñaꞌanj an, dadinꞌ giꞌhiaj sun nej suj riñan ꞌngo̱ sí ꞌì ruhuâ nej suj, dadinꞌ huê danj na̱nj ginûn ñan nej sôꞌ Ma̱ꞌan Ñaꞌanj an. Ni̱ huê dànanj gi̱di̱gânꞌ ni̱ du̱naꞌngaꞌ riñan aꞌngô nej dinï̂nt.
Hua̱ nìhiàꞌ ruhuâ sí dagahuin hueꞌêNi̱ si hua̱ ꞌngo̱ sí ni̱nï̱n gidigân, ni̱ nitaj si hua̱ ruhuâ sôꞌ ngà nuguanꞌ gidigân Ma̱ꞌan Jesucristo ni̱ nitaj si hua̱ ruhuâ sôꞌ ngà nej yìꞌnï̀nꞌ nuguanꞌ gu̱ru̱gûñuꞌunj aꞌngôꞌ nej guiì,
ni̱ ûta huin nej sôꞌ ruhuâ nej sôꞌ, sani̱ nitaj nùnj niꞌin nej sôꞌ, dadinꞌ man si giri ra̱ nej sôꞌ rayiꞌî aꞌngô nej nuguanꞌan, ni̱ man si garán nej sôꞌ huaj nej sôꞌ ngà nej si-nùguànꞌ nej sôꞌ, huê danj ni̱ gayi̱ꞌij ni̱ gaꞌnga nuguanꞌ huin yìkòj rûhua, nuguanꞌ gunïnꞌ, ni̱ gaꞌmin nuguanꞌ kï̱j huaa, ni̱ gàꞌ nitaj nùnj huaj sani̱ man si ganï̂n aꞌnanꞌ ruhuâ nej sôꞌ,
man ni̱na̱nj si gunïnꞌ nej sôꞌ, ni̱ giꞌhiaj nej sôꞌ dànanj dadinꞌ naꞌhue ga̱ya̱ka̱j guendâ hueꞌê nej sôꞌ, dadinꞌ nitaj si niꞌin nej sôꞌ nuguanꞌ yàngàꞌa, ni̱ garânj sun nej sôꞌ si-nùguànꞌ Ma̱ꞌan Ñaꞌanj an guendâ gìrìꞌ nej sôꞌ doj sanꞌanj an ga̱ riñan nej sôꞌ; ni̱ gu̱xu̱njꞌ ma̱ꞌânꞌ ni̱ si̱ ginikaj duguiꞌ ngà nej sí giꞌhiaj dànanj mánj.
Sani̱ nga ganarîꞌ si-nùguànꞌ Ma̱ꞌan Ñaꞌanj an ni̱ dànanj nìko du̱ꞌhue̱ gàꞌ daꞌ sa ga̱huin yi̱ruꞌhueꞌ, ni̱ hua̱ nìhiàꞌ ruhuô dadinꞌ huin sa giꞌhiaj ga̱nunꞌ;
Dadinꞌ gaꞌnôꞌ ruhuâ yumiguìi sani̱ nitaj nùnj ginikoꞌ gaꞌnôꞌ, huê danj ni̱ nga gàhuìꞌ ni̱ nitaj nùnj ginikoꞌ gu̱nꞌ.
Huê danj ni̱ si hua̱ sa yo̱ꞌ ni̱ hua̱ atsîj i gi̱nunꞌ, ni̱ ga̱ gu̱ña̱n ruhuôꞌ ni̱ si̱ nanaꞌhuîꞌ doj sa ga̱ riñunꞌ gàꞌ mánj.
Dadinꞌ nej sí ganï̂n ruhuâ ga̱huin yi̱ruꞌhue ni̱ gininj nej sôꞌ riñan yinùu nga duguaneꞌ sichre gakï̱nꞌïn riñan nej sôꞌ, dadinꞌ ûta huin ruhuâ nej sôꞌ gaj doj riñan nej sôꞌ, sani̱ nitaj nùnj gue̱nda̱ niꞌñanj sa giꞌhiaj nej sôꞌ dadinꞌ man sa yìꞌìi giꞌhiaj nej sôꞌ, ni̱ girëꞌ nej sôꞌ giꞌhia, huê danj ni̱ gaꞌanj ni̱ꞌhia nej sôꞌ.
Dadinꞌ daranꞌ nej sa yìꞌìi ni̱ gayiꞌìj nga ûta ꞌì ruhuôꞌ niꞌînꞌ sanꞌanj an, dadinꞌ huê danj ûta gahuin ruhuâ aꞌngô nej sôꞌ ga̱ doj sanꞌanj an riñan nej sôꞌ, ni̱ gaꞌanj ni̱ꞌhia nej sôꞌ ni̱ gudunâj nej sôꞌ sa guyumân ruhuâ nej sôꞌ, ni̱ ûta gutaꞌ nej sôꞌ sun giꞌhiaj nej sôꞌ huê danj ni̱ ûta giranꞌ sa̱ñu̱n nej sôꞌ.
Guendâ guyumân ruhuâꞌ ni̱ gunukuaj gi̱ꞌhiaj ga̱nanSani̱ sòꞌ, huînꞌ sí gunânj gi̱tsi riñan Ma̱ꞌan Ñaꞌanj an, ni̱ gu̱xu̱nꞌ ma̱ꞌânꞌ riñan nej nânj, ni̱ du̱guꞌnïnꞌ gi̱ꞌhiâꞌ sa nìkàa, ni̱ gu̱ru̱gûñuꞌunj, ni̱ gùyùmàn ruhuâꞌ, ni̱ ga̱ ꞌì ruhuâꞌ, ni̱ ga̱ nùkuaj ruhuâꞌ, ni̱ du̱guꞌnï̂nꞌ ga̱huînꞌ sí ni̱in.
Du̱guꞌnï̂nꞌ sòꞌ gùyùmàn ruhuâꞌ ni̱ gi̱ꞌhiaj guesâꞌ gi̱ꞌhiaj ga̱nanꞌ, dàj rûnꞌ giꞌhiaj guesâ sí duku rumin ni̱ giꞌhiaj ga̱nan sôꞌ, ni̱ ga̱ gudadûꞌ ni̱ si̱ gaꞌanj ni̱ꞌhia̱ꞌ nìgànj mánj, dadinꞌ gakḯn Ma̱ꞌan Ñaꞌanj an gaꞌnôꞌ guendâ gi̱ꞌhiaj ganûnꞌ, ni̱ dùgùnàj giꞌhiâꞌ gidigânꞌ si guyumân ruhuâ nikôꞌ rukû Ma̱ꞌan Jesús giniꞌin gàꞌì nej guiì.
Ni̱ giniꞌin Ma̱ꞌan Ñaꞌanj an ni̱ huê danj na̱nj giniꞌin Ma̱ꞌan Jesucristo, si gaꞌnïnꞌ sùnj riñanꞌ dadinꞌ huê Ma̱ꞌan huin sa giꞌhiaj hua nìꞌnàꞌ daranꞌ nej sa màn nï̀nꞌ gàchràꞌ, ni̱ huê danj na̱nj gidigân Jesús Ma̱ꞌan riñan Pilato si guyumân ruhuaj niꞌin Ma̱ꞌan Ñaꞌanj an,
du̱gumîn hueꞌêꞌ sun giyiꞌnïnꞌ riñanꞌ, ni̱ ga̱ gudadû ni̱ si̱ giꞌhiâꞌ gakï̱nꞌïn huê danj ni̱ si̱ du̱gunïn gàꞌì gàꞌ si ꞌngo̱ nej dinï̂nt sòꞌ mánj, nda guiì ga̱ꞌna̱ꞌ ñûn Ma̱ꞌan Jesús,
ni̱ nga gìsìj diû, ni̱ huê dànanj gi̱ꞌhiaj Ma̱ꞌan Ñaꞌanj an, dadinꞌ ꞌngo̱ rïn Ma̱ꞌan Ñaꞌanj an huin sa ga̱ nìhiàꞌ ruhuâꞌ ni̱ ꞌngo̱ rïn huin sa ni̱ka̱j su̱n riñan daranꞌanj, ni̱ huej huin Rey ni̱ka̱j sun riñan daranꞌ nej rey, ni̱ huej huin Ma̱ꞌan Señor ni̱ka̱j su̱n riñan daranꞌ nej señor,
ꞌNgo̱ rïn huin sa nitaj àmàn huaj gàhuìꞌ, ni̱ nne ñan giyigï̀n nï̀nꞌ ni̱ gàꞌ si ꞌngo̱ guiì si̱ gaꞌhue gùchìꞌ ñan nne; ni̱ gàꞌ si ꞌngo̱ guiì nun niꞌin riñanj ni̱ gàꞌ si̱ gaꞌhue gi̱ni̱ꞌin nej sij riñanj, ni̱ huê riñanj huin sa gi̱nikaj chre̱j nêꞌ ni̱ huej huin sa ni̱ka̱j su̱n riñan daranꞌanj nìgànj chre. Huê danj huin.
Ni̱ gaꞌnïnꞌ sùnj si gi̱ꞌhiaj nej sij sa hua̱ hueꞌê, ni̱ du̱guꞌnïnꞌ nej sij gu̱ru̱gûñuꞌunj nej sij gàꞌì nej guiì, ni̱ gu̱ru̱gûñuꞌunj nej sij ni̱ si gaꞌnêj du̱ꞌhue̱ nej sij rayiꞌî si-su̱n nej sij.
Ni̱ nej sun giꞌhiaj nej sij ni̱ huin sa ga̱na̱chra sàꞌ nej sij ni̱ nìko ga̱na̱huin ra̱ꞌa nej sij nej gui ga̱ꞌna̱ꞌ neꞌ ña̱an, ni̱ ga̱ gudadû nej sij ma̱ꞌan nej sij ni̱ ga̱ne nìgànj nej sij.
Nga ganahuij Pablo gachrûn sôꞌ ni̱ duguta su̱n sôꞌ TimoteoTimoteo, du̱gumîn sòꞌ nuguanꞌ duguta sùnj riñanꞌ, ni̱ ga̱ gu̱dadûꞌ ni̱ si̱ gaꞌminꞌ dàj rûnꞌ gaꞌmin nej guiì nun niꞌin Ma̱ꞌan Ñaꞌanj an rayiꞌî ꞌngo̱ sa nitaj si niꞌñanj an, ni̱ dunaꞌhuej rayiꞌî si-nùguànꞌ Ma̱ꞌan Ñaꞌanj an nda gunukuâꞌ gi̱ꞌhiaj ga̱nanꞌ, riñan nuguanꞌ ni̱kï̱nꞌ ran nej sí gidigañuꞌunj un, dadinꞌ taj nej sôꞌ si chru̱n nï̀nꞌ ruhuâ nej sôꞌ,
dadinꞌ gahuin anêj da̱ꞌa̱j nej sí taj si chru̱nꞌ nï̀nꞌ ruhuâ nej sôꞌ, riñan nuguanꞌ guyumân ruhuâ nej sôꞌ.Ni̱ si su̱nu̱j Ma̱ꞌan Ñaꞌanj an gane ngàꞌ. Ni̱ huê danj huin rûꞌhuaj.
<font color=teal size=-1><b>Ñanj kartâ huìj nânj huin gachrûn Apóstol Pablo riñan</b></font><font color=teal>TIMOTEO</font>Gaꞌnḯn Pablo nuguanꞌ ni̱ꞌña̱nj an riñan TimoteoÑùnj huin Pablo, ni̱ garanꞌ ruhuâ Ma̱ꞌan Ñaꞌanj an si ga̱huin sí ga̱ꞌa̱nj gidigân si̱nï̱n si-nùguànꞌ Ma̱ꞌan Jesucristo, ni̱ garanꞌ ruhuâ Ma̱ꞌan Ñaꞌanj an sa giꞌhiâ, ni̱ garanꞌ ruhuâ Ma̱ꞌan Cristo Jesús gi̱ꞌhia si ga̱na̱huin nìꞌnàꞌ nej guiì:
Ñanj nan gaꞌnï̂n huaj riñan daꞌní Timoteo, ni̱ ûta ꞌì ruhuâj niꞌín sôꞌ: Ni̱ Ma̱ꞌan Ñaꞌanj an huin Rej nêꞌ ngà Rej Ma̱ꞌan Señor Jesucristo, ni̱ giꞌhia sunuj u, ni̱ gurugûñuꞌun ni̱ gi̱ꞌhia si ga̱ dïnꞌïnj ruhuâ sôꞌ.
Ga̱na̱nï̱n rayiꞌî Ma̱ꞌan CristoNga gananun ruhuâj niꞌín sòꞌ, ni̱ gachín nìꞌhia rayiꞌîꞌ neꞌ gui ngà neꞌ ñànꞌan riñan Ma̱ꞌan Ñaꞌanj an, huê danj na̱nj gaꞌhuí si guruhuâ Ma̱ꞌan Ñaꞌanj an, ni̱ hua̱ sàꞌ daꞌngaꞌ gaꞌnḯn Ma̱ꞌan Ñaꞌanj an ruhuâ nimânj ni̱ rayiꞌî dan gaꞌhue gunânj gi̱tsí riñanj, dàj rûnꞌ gunânj gi̱tsi nej duguiꞌí gimân àsìj nâ.
Gananun ruhuâj nga dugueꞌeꞌ, ni̱ ruhuâj gànàrìꞌ duguiꞌ ñún ngàꞌ ni̱ ga̱na̱huin nìhiàꞌ ruhuâj niꞌín sòꞌ;
dadinꞌ gananun ruhuâj si guyumân yàngàꞌ ruhuâꞌ dàj rûnꞌ guyumân ruhuâ yuguanꞌân Loida, ngà nît Eunice, ni̱ niꞌín si huê danj na̱nj guyumân yìtï̀nj ruhuâꞌ.
Ni̱ huê rayiꞌî dan ni̱ na̱rikîj chrej nùkuaj ruhuâ riñanꞌ, dadinꞌ nga gutá raꞌá ahuîꞌ ni̱ ganariꞌ ꞌngo̱ suun gi̱nikajꞌ giꞌhiaj Ma̱ꞌan Ñaꞌanj an, ni̱ gi̱ni̱ꞌhiaj ni̱ si̱ ganagaꞌ sa ña̱ꞌan nun ruhuâ nimânt, dadinꞌ si nuhuij ni̱ ga̱na̱huin nu̱huîꞌ na̱nj ánj.
Dadinꞌ nun ri̱ki̱ Ma̱ꞌan Ñaꞌanj an ꞌngo̱ espíritu guendâ gu̱yuꞌhuîꞌ mánj, rikî Ma̱ꞌan Ñaꞌanj an ꞌngo̱ espíritu guendâ gu̱nu̱kuôꞌ gi̱ꞌhiaj ga̱nunꞌ, guendâ ga̱ ꞌì ruhuôꞌ, guendâ gu̱nu̱kuôꞌ du̱gumînꞌ muꞌûnꞌ.
Huê danj ni̱, si̱ girîꞌ sinàꞌaj a ga̱na̱nï̱nꞌ rayiꞌî Ma̱ꞌan Señor ngà rayiꞌí, dadinꞌ huê rayiꞌî Ma̱ꞌan Señor giꞌnï̂n dukuâ gaꞌa. Sa si̱nï̱n gi̱ꞌhiâꞌ huin ni̱ ngà guesâ rikî Ma̱ꞌan Ñaꞌanj an riñanꞌ, ni̱ ga̱ ruhuâ gi̱ranꞌ sañunꞌ rayiꞌî nuguanꞌ gi̱ꞌhiaj ga̱na̱ni̱n nej guiì,
dadinꞌ huej huin sa giꞌhiaj gananinꞌ ni̱ gakïn gaꞌnôꞌ guendâ ga̱huînꞌ ꞌngo̱ yumanꞌ gèe, sani̱ gakïn ñûnꞌ sani̱ se rayiꞌî guendâ ganahuij ruhuôꞌ giꞌhiôꞌ sa sàꞌa mánj, gakïn ñùnꞌ dadinꞌ guyumân ruhuôꞌ niꞌînꞌ Ma̱ꞌan Cristo Jesús, dadinꞌ huê danj ganï̂n ruhuaj niꞌin ñùnꞌ àsìj diû nâ ni̱ rayiꞌî dan ni̱ rikij sunuj u riñunꞌ,
sani̱ gananï̂n Ma̱ꞌan Ñaꞌanj an nuguanꞌ nânj, dadinꞌ hia̱j ni̱ gàꞌ gaꞌnaꞌ gi̱di̱gân Jesús Ma̱ꞌan si huej huin sa gi̱ꞌhiaj ga̱na̱ni̱nꞌ, ni̱ gudurëꞌëj sa gi̱ꞌhiaj gàhuìꞌ, ni̱ nga nuguanꞌ gi̱ꞌhiaj ga̱na̱ni̱nꞌ ni̱ giꞌhia si ga̱ra̱n daꞌngaꞌ ruhuôꞌ si huaj ga̱ne nìgùnꞌ.
Ni̱ Ma̱ꞌan Ñaꞌanj an huin sa duguta su̱n ñùnj guendâ gahuín sí gànàtàꞌ ni̱ gahuín sí ga̱ꞌa̱nj gidigán si̱nï̱n si-nùguànꞌanj, ni̱ gahuín maestrû riñan nej sí nàsìnùnj un.
Ni̱ huê rayiꞌî dan ni̱ hua̱ ruhuâj ganahuin raꞌá daranꞌ sañuun. Sani̱ nitaj si giriꞌí sinaꞌàj a mánj, dadinꞌ gàꞌ niꞌín ahuin sa ri̱ña̱n guyumân ruhuâj, ni̱ niꞌín si ûta nùkua ni̱ rayiꞌî dan ni̱ nitaj si guyuꞌhuí dadinꞌ ga̱ꞌhue gu̱ru̱gûñuꞌun ñùnj, ni̱ ga̱ꞌhue du̱gumîn hueꞌê nuguanꞌ sàꞌ ganahuin raꞌá nda ga̱na̱hui si-sùnj riñan hioꞌó nânj.
Gànàꞌnï̀nj sàꞌ daranꞌ nej nuguanꞌ sàꞌ gunïnꞌ gaꞌmînj, ni̱ gùyùmàn ruhuâꞌ ni̱ ga̱ ꞌì ruhuâꞌ dàj rûnꞌ gidigân Ma̱ꞌan Cristo Jesús.
Ni̱ Ma̱ꞌan Espíritu Santo nne ruhuâ nimânꞌ gu̱ru̱gûñuꞌunj sòꞌ ni̱ ga̱ꞌhue du̱gumîn hueꞌêꞌ daranꞌ nuguanꞌ sàꞌ ganahuin raꞌâꞌ.
Gàꞌ niꞌînꞌ, si gudunâj daranꞌ nej sôꞌ màn riñan hioꞌó Asia ñùnj, ni̱ nej sôꞌ dânj huin Figelo ngà Hermógenes.
Ni̱ gi̱ꞌhiaj Ma̱ꞌan Señor sunuj u ni̱ guruguñuꞌun nej dùguìꞌ Onesíforo, dadinꞌ ûta gàꞌì ni̱ rikî sôꞌ chre nùkuaj rûhua riñânj ni̱ rikî sôꞌ sa yaj, ni̱ nun gìrìꞌ sôꞌ sinaꞌàj a nga giniꞌin sôꞌ si a̱nu̱min agaꞌ kadena ñùnj nga giꞌnï̂n dukuâ gaꞌa mánj,
dadinꞌ nga guchiꞌ sôꞌ Roma, ni̱ nda nanè chre nanaꞌhuiꞌ sôꞌ ñùnj, nda ganariꞌ sôꞌ ñùnj.
Ni̱ gànàꞌhuì si gu̱ru̱gûñuꞌunj Ma̱ꞌan Señor rukû sôꞌ nga gùyùmàn gui dânj. Ni̱ gàꞌ niꞌînꞌ dàj nìko gurugûñuꞌunj sij rukû nêꞌ nga ganeꞌ ruhuâ yumanꞌ snàꞌànj Efeso.
Stadû giꞌhiaj sun hueꞌê riñan Ma̱ꞌan JesucristoSòꞌ huînꞌ daꞌnî Timoteo, ni̱ gi̱ꞌhiaj guesâꞌ sòꞌ ma̱ꞌanꞌ ngà sunuj rikî Ma̱ꞌan Cristo Jesús riñanꞌ.
Dàj gunï̂nꞌ gatâ nga gidigán riñan ûta gàꞌì nej guiì giniꞌin, ni̱ huê dânj du̱guta su̱nꞌ riñan aꞌngô nej sí hueꞌê dagahuin ni̱ nej sí hua̱ yugui guendâ gi̱digân nej sôꞌ riñan aꞌngô nej guiì.
Ga̱ ruhuâ sòꞌ, gi̱ranꞌ sa̱ñu̱nꞌ ni̱ ga̱na̱huin ràꞌa kastîgu, dàj rûnꞌ giranꞌ ꞌngo̱ stâdu ûta hueꞌê gunânj gi̱tsi riñan Ma̱ꞌan Jesús.
Gàꞌ si ꞌngo̱ stadû ꞌnï̱nj giꞌhiaj sun riñan gobierno ni̱ si̱ gaꞌhue gi̱daꞌa sij aꞌngô suun gi̱ꞌhiaj sunj sij, dadinꞌ daꞌhui sij da̱gahuin hueꞌê sij riñan sí aꞌnïnꞌ riñan sij.
Huê danj na̱nj sí guduku rumin, ni̱ si̱ gaꞌhue ga̱na̱huin raꞌa sôꞌ sa gi̱ꞌhiaj ga̱nan sôꞌ, sisi̱ si̱ dagahuin sôꞌ dàj taj riñan ñanj ni̱ka̱j ñuꞌunj dàj daꞌhui nej sôꞌ gu̱duku nej sôꞌ mánj.
Sí gunuun ni̱ guendâ gìrìꞌ sôꞌ sa ya̱ sôꞌ, ni̱ gàꞌ si̱nï̱n daꞌhui sôꞌ gi̱ꞌhiaj sun sôꞌ.
Na̱di̱giꞌñûn sòꞌ sa gatâ, ni̱ Ma̱ꞌan Señor huin sa gi̱ꞌhiaj ni̱ ga̱ꞌhue ga̱ra̱n daꞌnga ruhuâꞌ daranꞌanj.
rayiꞌî dan ni̱ dàj rûnꞌ giranꞌ sí giꞌhiaj gakï̱nꞌïn giranꞌán ni̱ gatû dukuâ gaꞌa, sani̱ si-nùguànꞌ Ma̱ꞌan Ñaꞌanj an ni̱ nitaj si nne ni̱nïnj mánj.
Rayiꞌî dan, ni̱ ga nùkuaj ruhuâj giranꞌ sàñùnj rayiꞌî nej sôꞌ gàꞌ ganagui Ma̱ꞌan Ñaꞌanj an guendâ dagahuin nej sôꞌ, ni̱ ga̱na̱huin ràꞌa nej sôꞌ Ma̱ꞌan sa gi̱ꞌhiaj ga̱na̱ni̱n nej sôꞌ ni̱ gìrìꞌ nej sôꞌ ñan ga̱ne nìgànj nej sôꞌ ngà Ma̱ꞌan Cristo Jesús ni̱ gi̱niꞌin nej guiì si hueꞌê giꞌhiaj nej sôꞌ.
Nuguanꞌ yàngàꞌa huin nânj:Ni̱ si gàhuìꞌ ngà Ma̱ꞌan Jesús, ni̱ huê danj na̱nj ga̱ne nìgùnꞌ ngà Ma̱ꞌan;
ni̱ si gi̱ranꞌ sañunꞌ, ni̱ huê danj na̱nj gi̱nikaj sunꞌ ngà Ma̱ꞌan;ni̱ si ga̱to̱ꞌ si nun niꞌînꞌ Ma̱ꞌan, ni̱ huê danj na̱nj ga̱ta si nun niꞌin ñùnꞌ.
Ni̱ si huînꞌ si nitaj si dagahuin, sani̱ Ma̱ꞌan Ñaꞌanj an ni̱ hueꞌê dagahuin sa gata;ni̱ nitaj si nanikàj rùkuj ngà si-nùguànꞌanj mánj.
Sí giꞌhiaj sun hueꞌê ni̱ gininj hueꞌê sôꞌ riñan si-yi̱ruꞌhue sôꞌDu̱nanun sòꞌ nuguanꞌ nânj ruhuâ nej sij, dadinꞌ gàꞌ niꞌin Ma̱ꞌan Señor si dunaꞌngaꞌ riñan nej sij, ni̱ gataj sisi̱ si̱ garán riñan duguiꞌ nej sij ngà ahuin na̱nj nuguanꞌ dadinꞌ sê si̱ niꞌñan si gu̱nï̱nꞌ nej suj ngà nej sij, dadinꞌ dànanj ga̱ꞌa̱nj ni̱ꞌhia̱ nej guiì gunïn si gunïnꞌ nej suj ngà nej sij na̱nj ánj.
Ûta hio du̱guꞌnïnꞌ sòꞌ ni̱ gi̱di̱gânꞌ ma̱ꞌânꞌ riñan Ma̱ꞌan Ñaꞌanj an si huînꞌ sí gàꞌ gananin, ni̱ huînꞌ ꞌngo̱ sí ûta hueꞌê giꞌhiaj sun ni̱ nitaj sinàꞌaj a hua riñanꞌ, dadinꞌ gidigân hueꞌêꞌ nuguanꞌ yàngàꞌa.
Niꞌhiaj ni̱ si̱ giꞌhiâꞌ dàj rûnꞌ giꞌhiaj nej guiì màn ruhuâ yumiguìi, ni̱ si̱ gaꞌminꞌ nej nuguanꞌ gaꞌmin ninj dadinꞌ sê nuguanꞌ niꞌñanj an huin gaꞌmin ninj mánj, dadinꞌ sa gi̱ꞌhia huin si gi̱nika ga̱ꞌan sòꞌ ni̱ daꞌ ñùn ni̱ daꞌ ñùn, ni̱ si̱ guyumân ruhuâꞌ niꞌînꞌ Ma̱ꞌan Ñaꞌanj an gi̱ꞌhia mánj.
Ni̱ nuguanꞌ yìꞌì dânj ni̱ daꞌ ñùn, ni̱ daꞌ ñùn ni̱ gàꞌhuìꞌ yiꞌîj sôꞌ dàj rûnꞌ giꞌhiaj yiꞌì giriꞌhiuj, huê danj giꞌhiaj Himeneo ngà Fileto,
nga gahuin anêj nguèj sôꞌ riñan nuguanꞌ yàngàꞌa, dadinꞌ gataj nej sôꞌ si gàꞌ ganaꞌnï̂nj nej nîman, huê danj ni̱ gachej ruhuâ da̱ꞌa̱j nej guiì ngà nuguanꞌ guyumân ruhuâ ninj giꞌhiaj nej sôꞌ.
Sani̱ nuguanꞌ gidigân Ma̱ꞌan Ñaꞌanj an riñunꞌ ni̱ hua̱ ran man dàj rûnꞌ hua ran ñan taj yiꞌî ꞌngo̱ hueꞌe, ni̱ guendâ dugumînꞌ muꞌûnꞌ riñan gakï̱nꞌïn ni̱ dânj huin ꞌngo̱ daꞌngaꞌ ni̱ko̱ꞌ giꞌhiaj Ma̱ꞌan Ñaꞌanj an: “Rayiꞌî dan ni̱ gàꞌ niꞌin Ma̱ꞌan Ñaꞌanj an ahuin nej guiì huin daꞌnin”, ni̱: “Gu̱xu̱n daranꞌ nej guiì gaꞌmin àko ngà Ma̱ꞌan Cristo ma̱ꞌan ninj riñan nej sa kï̱j ï.”
Sani̱ ruhuâ ꞌngo̱ hueꞌ nìko, ni̱ sê man ꞌngo̱ rïn agaꞌ oro ngà agaꞌ plata mân mánj, màn chrun, ni̱ màn rasu̱n huin hioꞌó bârru; ni̱ hua̱ da̱ꞌa ni̱ ga̱ra̱n sunꞌ nga gùchìꞌ ꞌngo̱ sí ni̱ka̱j sun nìko ñan nneꞌ, sani̱ hua̱ aꞌngô da̱ꞌa̱j nej rasu̱n dânj ni̱ garânj sunꞌ daranꞌ nej gui.
Huê danj ni̱, si nagiꞌhiaj sòꞌ muꞌûnꞌ, ni̱ gàꞌ hua yu̱guiꞌ guendâ ga̱ra̱n sun Ma̱ꞌan Señor ñùnꞌ riki si-sunj, si hua̱ ruhuôꞌ gi̱ꞌhiôꞌ daranꞌ nej sa sàꞌa na̱nj ánj.
Gu̱xu̱nꞌ ma̱ꞌânꞌ riñan nej sa aꞌnanꞌ giꞌhiaj nej sí ña̱an, ni̱ gi̱ꞌhiáꞌ sa ni̱ka̱a, ni̱ gùyùmàn ruhuâ niꞌînꞌ Ma̱ꞌan Ñaꞌanj an, ni̱ ga̱ ꞌì ruhuâꞌ, ni̱ ga̱na̱ka̱j duguîꞌ ngà nej sí hua̱ dïnꞌïnj ruhuâ, nej sí hua̱ sàꞌ ruhuâ nimân, ni̱ ngà nej sí ganahuij ruhuâ gaꞌmin àko ngà Ma̱ꞌan Señor.
Sani̱ gi̱ꞌhiaj anêj sòꞌ ma̱ꞌanꞌ riñanꞌ sun unïnꞌïn, dadinꞌ sê sa niꞌñanj an huin dadinꞌ huê danj giꞌhiaj nej sí nitaj si chru̱n ga̱ya̱ka̱j guendâ, ni̱ sa gi̱ꞌhia huin si man si ga̱rán riñan duguiꞌ nej sôꞌ gi̱ꞌhia.
Dadinꞌ si-musû Ma̱ꞌan Señor ni̱ nun daꞌhui sôꞌ ga̱huin sôꞌ sí gu̱nï̱nꞌ ngà nej guiì mánj, daꞌhui sôꞌ ga̱huin sôꞌ sí ga̱ ni̱ꞌña̱nj ruhuâ ngà daranꞌ nej guiì, ni̱ huê danj na̱nj daꞌhui sôꞌ ga̱ yu̱gui sôꞌ guendâ gi̱di̱gân sôꞌ, ni̱ ga̱ ruhuâ sôꞌ gi̱ranꞌ sa̱ñu̱n sôꞌ.
Ni̱ si ruhuâ sôꞌ na̱gi̱ꞌhiaj ni̱ka̱ sôꞌ nej sí naꞌhuej da̱gahuin ni̱ daꞌhui sôꞌ ga̱huin sôꞌ sí nìin, si nàsìnùnj ga̱ra̱n yina Ma̱ꞌan Ñaꞌanj an ni̱ gi̱ꞌhia si nànìkàj ruhuâ sí dânj, daꞌnga ni̱ gaꞌhue gi̱ni̱ꞌin sôꞌ nuguanꞌ yàngàꞌa,
ni̱ gu̱na̱nj nej sôꞌ riñan si-yi̱nu̱ sa nàsàꞌa, dadinꞌ dàj rûnꞌ ranꞌ sí ꞌnïnj dukuâ gaꞌa huê danj ꞌnïnj ni̱nï̱nꞌ nej sôꞌ riñan sa nàsàꞌa, ni̱ giꞌhiaj nej sôꞌ sa garanꞌ ruhuâ sa nàsàꞌà.
Dàj gi̱ꞌhiaj nej sí gimàn diû neꞌ ñaanHuê danj na̱nj daꞌhuîꞌ gi̱ni̱ꞌînꞌ nej nânj: Si nej gui ꞌna̱ꞌ neꞌ ña̱an ni̱ gùyùmàn diû ûta ha̱i̱ hua.
Dadinꞌ gimàn sí ga̱ ꞌì ruhuâ niꞌin ma̱ꞌan, sí gàhuin staꞌu ruhuâ guendâ gaj doj riñan, sí ûta nne̱, sí ûta huin doj ruhuâ, sí gaꞌmin kï̱j staꞌu, sí nitaj si dagahuin sa gataj rej, sí nitaj si chru̱n nàgàꞌhuìꞌ si guruhuâ rayiꞌî sa ganahuin ra̱ꞌa, sí nitaj si guyumân ruhuâ niꞌin Ma̱ꞌan Ñaꞌanj an,
sí nitaj si ꞌì ruhuâ niꞌin nej duguiꞌ, sí si̱ ginikaj nimân nìko, sí ganachinikaj nuguanꞌ digaꞌñuꞌunj un, sí ûta hue, sí ûta ga̱ninï̀nꞌ hua, sí nitaj si gi̱ni̱nj hueꞌê sa sàꞌa riñan,
Sí nàgàꞌhuìꞌ duguiꞌ, sí nitaj si ganakaj guendâ dàj ga̱ꞌmi̱n, sí nitaj si hua̱ niꞌñanj sa giꞌhiaj, sí ꞌì ruhuâ ni̱ garanꞌ ruhuâ niꞌin doj nej sa màn ruhuâ yumiguì nânj gàꞌ daꞌ Ma̱ꞌan Ñaꞌanj an,
gimàn nej sí man si gi̱ꞌhiaj si gunânj gi̱tsi riñan si-su̱n Ma̱ꞌan Ñaꞌanj an, sani̱ ngà sa giꞌhiaj nej sij ni̱ gi̱di̱gân nej sij si nitaj si guyumân ruhuâ nej sij niꞌin nej sij Ma̱ꞌan Ñaꞌanj an.Ni̱ ga̱ gudadûꞌ ngà nej sí giꞌhiaj dànanj.
Dadinꞌ nej sí giꞌhiaj dànanj huin sa gatûj ruhuâ dukuâ nej siyànà, nitaj si ni̱kï̱nꞌ ran riñan si-nùguànꞌ Ma̱ꞌan Ñaꞌanj an, dadinꞌ ûta nìhiàꞌ ruhuâ ninj gi̱ꞌhiaj ninj ahuin na̱nj gakï̱nꞌ garanꞌ ruhuâ nné kú ninj.
Ni̱ ûta huin ruhuâ ninj ga̱huin chru̱n ninj doj, sani̱ nitaj àmàn gahuin chru̱n ninj nuguanꞌ yàngàꞌa mánj.
Ni̱ huê dàj rûnꞌ giꞌhiaj Janes ngà Jambres nga nun ga̱ꞌhue̱j nguèj sôꞌ gi̱daꞌa nguèj sôꞌ si-nùguànꞌ Moisés, huê danj na̱nj giꞌhiaj nej sij ni̱ nun ga̱ꞌhuej nej sij ga̱na̱huin ràꞌa nej sij nuguanꞌ yàngàꞌa; ni̱ dagahuin nej sij riñan gakï̱nꞌïn ni̱ rayiꞌî dan ni̱ naꞌhue ga̱ra̱n daꞌngaꞌ ruhuâ nej sij, ni̱ nitaj si niꞌñanj nej sij gi̱ꞌhiaj nej sij sa sàꞌa, dadinꞌ nitaj si guyumân ruhuâ nej sij niꞌin nej sij Ma̱ꞌan Ñaꞌanj an mánj.
Sani̱ si̱ gaꞌhue ga̱ꞌa̱nj nej sij doj neꞌ ña̱an; dadinꞌ guruguiꞌ si nitaj si niꞌñanj sa giꞌhiaj nej sij ni̱ gi̱ni̱ꞌin daranꞌ nej guiì, dàj rûnꞌ giranꞌ nguèj sí nun ga̱ꞌhue̱j dagahuin riñan Moisés.
Aꞌngô rïn nuguanꞌ duguta su̱n Pablo TimoteoSani̱ sòꞌ ni̱ dugumînꞌ nej yìꞌnï̀nꞌ nuguanꞌ gidigán, ni̱ gàꞌ niꞌînꞌ dàj hueꞌê giꞌhia, ni̱ dàj ganï̂n ruhuâj gi̱ꞌhia, dàj guyumân ruhuâj gi̱ꞌhia, dàj nìchràj ruhuâj, dàj ꞌì ruhuâj, dàj nùkuaj ruhuâj,
dàj nikòꞌ nej sij gi̱daꞌa nej sij ñùnj, ni̱ dàj giranꞌ sàñùnj, ngà gané Antioquía, Iconio, Listra, guendâ hia ni̱ ûta nikòꞌ nej sij gi̱daꞌa nej sij ñùnj ni̱ ûta giranꞌ sàñùnj, sani̱ dunanin Ma̱ꞌan Señor ñùnj riñan daranꞌ nej sañun nânj na̱nj ánj:
sani̱ nej sí ga̱ninï̀nꞌ huaa ngà nej sí gidigañuꞌunj ni̱ dànanj nìko gùyùmàn sa aꞌnanꞌan riñan nej sôꞌ; ni̱ gi̱di̱gañuꞌunj nej sôꞌ aꞌngô nej guiì sani̱ huê danj na̱nj gi̱di̱gañuꞌunj aꞌngô nej guiì nej sôꞌ na̱nj ánj.
Sani̱ ga̱ nìchràj ruhuâ sòꞌ ngà nuguanꞌ yàngàꞌ gahuin chru̱nꞌ, ni̱ gùyùmàn yìtï̀nj ruhuâꞌ, dadinꞌ gàꞌ niꞌînꞌ ahuin sa gidigân sòꞌ;
ni̱ si àsìj hua liꞌ giniꞌînꞌ si-nùguànꞌ Ma̱ꞌan Ñaꞌanj an, ni̱ huej huin sa gi̱di̱gân sòꞌ ni̱ gi̱ꞌhia ga̱na̱ni̱nꞌ si gùyùmàn ruhuâꞌ niꞌînꞌ Ma̱ꞌan Cristo Jesús.
Daranꞌ nuguanꞌ nnùn riñan ñanj si-nùguànꞌ Ñaꞌanj an huin nuguanꞌ gataj Ma̱ꞌan Ñaꞌanj an, ni̱ niꞌñan guendâ gi̱di̱gûnꞌ nej guiì, ni̱ ga̱ra̱n sunꞌ man nga du̱naꞌhueꞌ rayiꞌij, ga̱ra̱n sunꞌ man nga na̱gi̱ꞌhiaj ni̱ko̱ꞌ sa aꞌnanꞌ giꞌhiaj nej guiì, ni̱ niꞌñanj man ga̱ra̱nꞌ sunꞌ guendâ gi̱ꞌhiaj yu̱guîꞌ nej guiì, dàj daꞌhui ninj gi̱ꞌhiaj ninj sa ni̱ka̱a,
daꞌnga ni̱ ga̱na̱huin ni̱ka̱ nï̀nꞌ nej sí huin daꞌní Ma̱ꞌan Ñaꞌanj an, ni̱ ga̱ yu̱gui nej sij guendâ gi̱ꞌhiaj nej sij daranꞌ sa hueꞌê.
Gànàtàꞌ si-nùguànꞌ Ma̱ꞌan Ñaꞌanj anMa̱ꞌan Ñaꞌanj an ngà Ma̱ꞌan Señor Jesucristo huin sa niꞌin si duguta sùnj sôꞌ si-sunj, dadinꞌ huej huin sa ga̱na̱ka̱j guendâ dàj giꞌhiaj nej guiì hua̱ nìꞌnàꞌa ngà nej guiì gàꞌ gahuiꞌi, nga ga̱ꞌna̱ꞌ gi̱ni̱kaj sunj.
Rayiꞌî dan ni̱ gachín nìꞌhia riñanꞌ si ña̱ꞌa̱n huaj si gànàtàꞌ si-nùguànꞌ Ma̱ꞌan Ñaꞌanj an riñan nej guiì; ngà hua diû ni̱ nga hua nìn ni̱ huê danj na̱nj gànàtàꞌ nga nitaj diû hua ni̱ nga nitaj si hua̱ nìn; ni̱ du̱naꞌhuej rayiꞌî si-nùguànꞌ Ma̱ꞌan Ñaꞌanj an, ni̱ dugunïn gàꞌì ni̱ ga̱ nùkuaj ruhuâꞌ ni̱ du̱naꞌngaꞌ ni̱ gi̱di̱gânꞌ nej yìꞌnï̀nꞌ si-nùguànꞌ Ma̱ꞌan Ñaꞌanj an riñan nej guiì.
Dadinꞌ gùyùmàn diû ni̱ si̱ garanꞌ ruhuâ nej guiì gu̱nïn ninj nuguanꞌ yàngàꞌ gidigân Ma̱ꞌan Jesucristo; sa gi̱ꞌhiaj ninj huin si ûta ga̱huin ruhuâ ninj nànàꞌhuìꞌ ninj nej sí maestrû gi̱di̱gân nuguanꞌ ninaj doj, daꞌnga ni̱ gaꞌhue gi̱ꞌhiaj ninj ahuin na̱nj gakï̱nꞌ garanꞌ ruhuâ nneè kú ninj.
Ni̱ gu̱xu̱n ninj ma̱ꞌan ninj ñan gidigân nej sôꞌ nuguanꞌ yàngàꞌ gidigân Ma̱ꞌan Jesucristo, ni̱ dànanj ga̱ranꞌ ruhuâ ninj gu̱nïn ninj si-guèntù nej síi.
Sani̱ daꞌngaꞌ hueꞌê gè gi̱ꞌhiâ sòꞌ daranꞌanj, ni̱ ga̱ nùkuaj ruhuâꞌ ngà nej sañun gùyùmàn riñanꞌ, ni̱ du̱guꞌnïnꞌ ni̱ ga̱na̱nï̱nꞌ nuguanꞌ gi̱ꞌhiaj ga̱na̱ni̱n nej guiì, ni̱ da̱gahuînꞌ sun chru̱nꞌ gi̱ꞌhiáꞌ.
Dadinꞌ ñùnj ni̱ doj huaj gàhuìj ni̱ ga̱huín dàj rûnꞌ huin ꞌngo̱ ofrenda riñan Ma̱ꞌan Ñaꞌanj an, diû gàꞌàn ni̱ gàꞌ gahuin ni̱chrunj.
Gàꞌ gunukuâ giꞌhiaj ga̱nânj, dàj rûnꞌ giꞌhiaj nej stâdu nga gunùkuaj nej sôꞌ giꞌhiaj ga̱nan nej sôꞌ, riñan nej sí gutaꞌ ngà nej sôꞌ, ni̱ gàꞌ giꞌhiaj ga̱nanj guyumânj ñan daꞌhuí gùyùmànj, ni̱ dugumîn hueꞌé nuguanꞌ ganahuin raꞌá giꞌhiaj Ma̱ꞌan Ñaꞌanj an.
Huê danj na̱nj gàꞌ hua yu̱gui, ꞌngo̱ korona nìhiàꞌ huaa na̱ri̱ki̱ Ma̱ꞌan Señor gi̱nun ahuí, guendâ giꞌhiâ sa ni̱ka̱ garanꞌ ruhuaj, dadinꞌ huej huin guesì giꞌhiaj sa ni̱ka̱ nï̀nꞌïn, ni̱ nga gùyùmàn gui dânj, ni̱ sê riñan ꞌngo̱ rḯn na̱ri̱kij korona dânj mánj, huê danj na̱nj nàgàꞌhuij riñan daranꞌ nej guiì ꞌì ruhuâ yàngàꞌ hia niꞌin ninj Ma̱ꞌan, ni̱ nne ninj ganaꞌhuìj ninj gui nànìkàj ñûn Ma̱ꞌan ga̱ꞌnaj.
Gaꞌnïnꞌ su̱n dàj gi̱ꞌhiaj daꞌ goꞌngo̱ nej guiìDu̱guꞌnïnꞌ sòꞌ ga̱ꞌna̱ꞌ gi̱niꞌhiaj rânꞌñanj ñùnj,
dadinꞌ gudunâj Demas ñùnj, ni̱ gahuin ꞌì ruhuâ sôꞌ niꞌin sôꞌ nej sa màn ruhuâ yumiguì nânj, ni̱ gaꞌanj sôꞌ ruhuâ yumanꞌ snàꞌànj Tesalónica, ni̱ Crecente gaꞌanj riñan yumanꞌ snàꞌànj Galacia, ni̱ Tito gaꞌanj Dalmacia.
Man aꞌngô rïn Lucas gunâj nne ngàj. Ni̱ nga ga̱ꞌna̱ꞌ ni̱ gi̱ni̱kaj Marcos ga̱ꞌna̱ꞌ sij ngàꞌ, dadinꞌ gi̱niꞌñan si gu̱na̱nj gi̱tsi sij riñan si-su̱n Ma̱ꞌan Ñaꞌanj an.
Ni̱ Tíkiko gaꞌnï̂n gaꞌanj yumanꞌ snàꞌànj Efeso.
Nga ga̱ꞌna̱ꞌ ni̱ gi̱ni̱kajꞌ atsîj garán ma̱ꞌán nga amanꞌ, dadinꞌ guna giꞌhiâ dukuâ Karpos sôꞌ nne ruhuâ yumanꞌ Troas, giꞌhia ni̱ huê danj na̱nj gi̱nikajꞌ nej librû ga̱ꞌna̱ꞌ sani̱ ña̱ꞌa̱n doj huaj si gi̱nikaj nej nnïnj nnùn letra gùꞌnàj pergamino ga̱ꞌna̱ꞌ raj.
Alejandro sí ganachrâj agaꞌa, ûta giꞌhiaj yìꞌì ñùnj; sani̱ Ma̱ꞌan Señor huin sa gi̱ꞌhiaj kastîgu sij rayiꞌî sa giꞌhiaj sij ngàj.
Ga̱ gu̱dadûꞌ ngà sij, dadinꞌ ûta gata rùhuà sij nêꞌ rayiꞌî nuguanꞌ gidigûnꞌ riñan nej guiì.
Nga dunaꞌhuê rayiꞌí riñan nej sí ni̱ka̱j suun, ni̱ gàꞌ si ꞌngo̱ nej dinï̂nt nun gu̱ru̱gûñuꞌunj rukú, dadinꞌ gudunâj daranꞌ nej sij ñùnj ni̱ gaꞌanj nej sij, ni̱ gànàꞌhuì sisi̱ si̱ gayakaj guendâ Ma̱ꞌan Ñaꞌanj an sa giꞌhiaj nej sij ngàj.
Sani̱ nun gu̱du̱nâj ꞌngo̱ rïn Ma̱ꞌan Señor ñùnj, dadinꞌ rikij si-guesaj riñânj, ni̱ rayiꞌî dan ni̱ ganatá riñan daranꞌ nej guiì nàsìnùnj un nuguanꞌ gi̱ꞌhiaj ga̱na̱ni̱n ninj. Ni̱ giꞌhiaj Ma̱ꞌan Señor gananînj riñan nej sí hu̱e, dàj rûnꞌ gananin ꞌngo̱ síi nga nun ya̱ sigeꞌej sôꞌ.
Ni̱ Ma̱ꞌan Señor huin sa du̱nanin ñùnj riñan daranꞌ nej sa aꞌnanꞌan, nga nï̂nꞌ gané riñan hioꞌó nânj nda gùyùmàn gui gi̱nika ga̱ꞌan ñùnj ñan nne Ma̱ꞌan. Ni̱ huê Ma̱ꞌan huin sa nìko nìgànj nï̀nꞌ. Ni̱ huê danj huin rûꞌhuaj na̱nj ánj.
Gaꞌhuiꞌ Timoteo nuguanꞌ ni̱ꞌñanj an riñan nej dinï̂ntGi̱nikaj sòꞌ nuguanꞌ niꞌñanj an nàgàꞌhuìꞌ riñan Prisca ngà riñan Aquila, ni̱ huê danj na̱nj nàgàꞌhuìꞌ nuguanꞌ niꞌñanj an riñan nej dùguìꞌ Onesíforo.
Ni̱ Erasto gunâj yumanꞌ snàꞌànj Corinto, ni̱ Trófimo gudunâ yumanꞌ Mileto dadinꞌ si̱ aꞌnanꞌ sôꞌ.
Du̱guꞌnïnꞌ sòꞌ ni̱ gaꞌnaꞌ nga nï̀nꞌ ga̱chin gùyùmàn diû gahiu ꞌhueꞌe, ni̱ huê danj na̱nj gaꞌnḯn Eubulo, Pudente, Lino, Claudia, ni̱ daranꞌ nej dinï̂nt nuguanꞌ ni̱ꞌñanj an huaj riñanꞌ.
Ni̱ Ma̱ꞌan Señor ga̱ne ngà nanè nimânt, ni̱ si-su̱nu̱j Ma̱ꞌan ga̱ne ngà nej suj. Ni̱ huê danj huin rûꞌhuaj.
<font color=teal size=-1><b>Ñanj kartâ nânj huin gachrûn Apóstol Pablo riñan</b></font><font color=teal>TITO</font>Gaꞌnḯn Pablo nuguanꞌ ni̱ꞌña̱nj an riñan TitoÑùnj huin Pablo, ni̱ gaꞌnï̂n ñanj karta nan hua riñanꞌ huînꞌ Tito, ni̱ ñùnj huin sí giꞌhiaj sun chré si-su̱n Ma̱ꞌan Ñaꞌanj an ni̱ huín sí gaꞌanj gidigân si̱nï̱n si-nùguànꞌ Ma̱ꞌan Señor Jesucristo, ni̱ dàj rûnꞌ guyumân ruhuâ nej guiì gàꞌ hua̱ yu̱gui ni̱ dagahuin ninj ni̱ huin ninj daꞌní Ma̱ꞌan Ñaꞌanj an, ni̱ garânj daꞌngaꞌ ruhuâ ninj niꞌin ninj nuguanꞌ yàngàꞌa ni̱ gunânj gi̱ꞌtsi ninj riñan si-su̱n Ma̱ꞌan Ñaꞌanj an,
ni̱ guyumân ruhuâ ninj si ga̱ne nìgànj ninj, dadinꞌ huê danj gataj Ma̱ꞌan Ñaꞌanj an, ni̱ nitaj si chru̱n Ma̱ꞌan gi̱di̱gañuꞌun, ni̱ gàꞌ giꞌhiaj yu̱gui nuguanꞌ nânj àsìj nga giꞌhia yumiguìi,
ni̱ ñanj karta nânj gaꞌnï̂n huaj riñanꞌ huînꞌ Tito, ni̱ dàj rûnꞌ huin daꞌní yàngàj huînꞌ dadinꞌ gu̱ña̱n guyumân ruhuâ nêꞌ: Ni̱ Ma̱ꞌan Ñaꞌanj an huin Rej nêꞌ ni̱ huej huin Rej Ma̱ꞌan Señor Jesucristo, ni̱ gi̱ꞌhia sunuj u, ni̱ gu̱ru̱gûñuꞌun ni̱ gi̱ꞌhia si ga̱ dïnꞌïnj ruhuâꞌ.
Dàj daꞌhui ga̱ sí ga̱huin neꞌ ña̱an ni̱ sí ga̱huin si-obispo Ma̱ꞌan Ñaꞌanj anNi̱ rayiꞌî dan gudunâ sòꞌ riñan hioꞌó Creta, guendâ na̱gi̱ꞌhiaj ni̱ka̱ꞌ nuguanꞌ gunâj nîꞌnï̀nj ni̱ ga̱chru̱n su̱nꞌ gàꞌì nej dinï̂nt ga̱nikïnꞌ neꞌ ña̱an, riñan nej dinï̂nt nìkòꞌ rukû Ma̱ꞌan Jesús, màn ruhuâ yumanꞌ snàꞌànj dânj, ni̱ ruhuâj si gi̱ꞌhiáꞌ dàj rûnꞌ gatâ gu̱nïnꞌ.
ꞌNgo̱ sí gi̱nikaj su̱n riñan nej dinï̂nt daꞌhui ga̱huin sí gi̱ꞌhiaj sa ni̱ka̱a, ni̱ daꞌhui sôꞌ ga̱ ꞌngo̱ rïn nika sôꞌ, ni̱ ña̱ꞌa̱n huaj si gùyùmàn ruhuâ nej daꞌní sôꞌ niꞌin nej sôꞌ Ma̱ꞌan Ñaꞌanj an, ni̱ si̱ ga̱huin nej sôꞌ sí ràyìꞌì ga̱ta̱j nej guiì si ûta ganahuij ruhuâ nej sôꞌ gi̱ꞌhiaj nej sôꞌ gakï̱nꞌïn, ni̱ daꞌhui nej sôꞌ gùyùmàn ruhuâ nej sôꞌ sun gaꞌnïnꞌ rej nej sôꞌ riñan nej sôꞌ.
Dadinꞌ ña̱ꞌa̱n huaj si sí ni̱kï̱nꞌ ni̱ka̱j ñuꞌunj riñan nej dinï̂nt nìkòꞌ rukû Ma̱ꞌan Jesús, ni̱ daꞌhui sôꞌ gi̱ꞌhiaj sôꞌ sa ni̱ka̱a, dadinꞌ huin sôꞌ sí ni̱ka̱j ñuꞌunj riñan si-su̱n Ma̱ꞌan Ñaꞌanj an; ni̱ si̱ ganï̂n ruhuâ sôꞌ si ûta huin sôꞌ, ni̱ si̱ gahuin sôꞌ si sa huê chre dânj, ni̱ si̱ gahuin sôꞌ sí goꞌo nne bino, ni̱ si̱ ganahuij ruhuâ sôꞌ gu̱nï̱nꞌ sôꞌ, ni̱ si̱ ganï̂n ruhuâ sôꞌ si ûta ga̱chri̱ duꞌhue sôꞌ nej rasu̱un guendâ gìrìꞌ sôꞌ nìko rasu̱un ga̱ riñan sôꞌ,
ga̱ ruhuâ sôꞌ gàꞌhuìꞌ sôꞌ ñan gùnàj nej guiì nitaj ñan gùnàj, ni̱ daranꞌ diû ga̱ ruhuâ sôꞌ gi̱ꞌhiaj sôꞌ sa sàꞌa, ni̱ daꞌngaꞌ hueꞌê ga̱ sa gi̱ꞌhiaj sôꞌ, ni̱ gi̱ꞌhiaj sôꞌ sa ni̱ka̱a, ni̱ du̱gumîn sôꞌ ma̱ꞌan sôꞌ riñan gakï̱nꞌïn, ni̱ gi̱nikaj su̱n sôꞌ riñan ma̱ꞌan sôꞌ,
ni̱ ga̱ sìkàꞌ raa̱ sôꞌ ni̱ hueꞌê du̱gumîn sôꞌ dàj rûnꞌ gahuin chru̱n sôꞌ, daꞌnga ni̱ gaꞌhue dunaꞌnga sôꞌ ni̱ hueꞌê gi̱di̱gan sôꞌ ni̱ gùnùkuaj sôꞌ na̱du̱na̱ sa ganï̂n ruhuâ aꞌngô nej sí naꞌhuej ga̱ra̱n yina.
Dadinꞌ ûta man nej sí nitaj si guyumân ruhuâ, ni̱ taj nej sôꞌ si ûta huin nej sôꞌ ni̱ ûta chru̱n nej sôꞌ gi̱di̱gañuꞌunj nej sôꞌ, nej sí giꞌhiaj dànanj huin nej sí yuman ruhuâ si ña̱ꞌa̱n huaj si gàꞌnèꞌ nej síi nnïnj garán raa̱ nne nàꞌàj nej síi,
nej sí giꞌhiaj dànanj ni̱ ña̱ꞌa̱n huaj si si̱ gaꞌnï̂nꞌ ga̱ꞌmi̱n nej sij; dadinꞌ giꞌhiaj nej sij si ga̱che̱j ruhuâ nej guiì màn ruhuâ ꞌngo̱ hueꞌe, ni̱ dugu̱ꞌna gidigân nej sij guendâ ruhuâ nej sij gi̱ꞌhiaj ga̱nan chre nej sij sanꞌanj an.
ꞌNgo̱ si-profeta nej sij gataj: “Ni̱ nej guiì màn yumanꞌ Creta ni̱ huin ninj guiì gidigañuꞌunj, ni̱ dàj rûnꞌ huin nej yuku kï̱j huaa huin ninj, ûta kï̱j ya ninj, ni̱ huin ninj guiì rùmìn chre.”
Nuguanꞌ ganatá ni̱ huin nuguanꞌ yàngàꞌa: Rayiꞌî dan ni̱ nùkuaj du̱gunïn gàꞌìꞌ nej sij, daꞌnga ni̱ ganahuin nìkà nej sij ni̱ gùyùmàn yìtï̀nj ruhuâ nej sij niꞌin nej sij Ma̱ꞌan Ñaꞌanj an,
daꞌnga ni̱ si̱ garânj yina nej sij nej guentû giri rà nej sí judío, ni̱ huê danj na̱nj si̱ garânj yina nej sij nej nuguanꞌ giri rà nej sí guxun ma̱ꞌan riñan nuguanꞌ yàngàꞌa.
Daranꞌ nej guiì dagahuin yàngàꞌ riñan Ma̱ꞌan Jesús, ni̱ guyumân ruhuâ ninj si daranꞌanj huin sa sàꞌa, sani̱ nej guiì kï̱j huaa ni̱ nej guiì naꞌhuej gùyùmàn ruhuâ ni̱ ganï̂n ruhuâ ninj si daranꞌanj huin sa aꞌnanꞌan; nda daꞌngaꞌ ninj ngà daꞌngaꞌ nu̱n ruhuâ nimân ninj ganahuin kï̱j.
Gataj ninj si niꞌin ninj Ma̱ꞌan Ñaꞌanj an, sani̱ ngà nej sa giꞌhiaj ninj ni̱ gidigân ninj si nitaj si niꞌin ninj Ma̱ꞌan Ñaꞌanj an, dadinꞌ huin ninj guiì nitaj si guyumân ruhuâ ni̱ rayiꞌî dan ni̱ nitaj si gininj hueꞌê hia ninj riñan Ma̱ꞌan Ñaꞌanj an, ni̱ gaꞌanj ni̱ꞌhia ninj ni̱ nitaj si niꞌñanj ninj gi̱ꞌhiaj ninj sa sàꞌa mánj.
Gidigân nej yìꞌnï̀nꞌ nuguanꞌ hua sàꞌaSani̱ sòꞌ ni̱ daꞌhuîꞌ gi̱di̱gânꞌ dàj rûnꞌ hua nej yìꞌnï̀nꞌ nuguanꞌ gidigân Ma̱ꞌan Jesús.
Nej sôꞌ ni̱ka̱j su̱n riñan nej dinï̂nt ni̱ daꞌngaꞌ hueꞌê daꞌhui nej sôꞌ gi̱ꞌhiaj nej sôꞌ, ni̱ daꞌhui nej sôꞌ ni̱ achij gi̱ꞌhiaj nej sôꞌ, ni̱ ûta sàꞌ ga̱ya̱ka̱j guendâ nej sôꞌ ni̱ gùyùmàn hueꞌê ruhuâ nej sôꞌ, ni̱ ga ꞌì ruhuâ nej sôꞌ ni̱ ga̱ nùkuaj ruhuâ nej sôꞌ.
Nej siyànà huin ña̱n riñan nej yugueꞌ ni̱ daꞌhui ninj ga̱huin chru̱n ninj ni̱ gi̱nikaj chrej ninj riñan nej duguiꞌ ninj, ni̱ si̱ gaꞌhue gùtàꞌ chre ninj gakï̱nꞌïn duguiꞌ ninj, ni̱ si̱ ga̱huin ninj guiì go̱ꞌo̱ nne bino, ni̱ ga̱huin ninj siyànà chru̱n gi̱di̱gan hueꞌê;
ni̱ ga̱huin chru̱n ninj gi̱di̱gan ninj ni̱ nàgàꞌhuìꞌ ninj chrej e dàj ga̱ ꞌì ruhuâ nej siyànà hua̱ lij niꞌin ninj nika ninj, ni̱ dàj ga̱ ꞌì ruhuâ ninj niꞌin ninj nej daꞌní ninj,
ni̱ ûta hueꞌé ga̱ya̱ka̱j guendâ ninj, ni̱ si̱ giꞌhiaj ninj gakï̱nꞌïn, ni̱ du̱gumîn hueꞌê ninj dukuâ ninj, ga̱huin ninj guiì sàꞌaj, ni̱ gi̱nikaj chre̱j ninj riñan nika ninj daꞌnga ni̱ si̱ gaꞌmin kï̱j nej guiì rayiꞌî si-nùguànꞌ Ma̱ꞌan Ñaꞌanj an.
Du̱naꞌnga sòꞌ riñan nej sí ña̱an si hueꞌê ga̱ya̱ka̱j guendâ nej sij dàj gi̱ꞌhiaj nej sij;
gùtàꞌ sòꞌ chrej e neꞌ ña̱an si dagahuînꞌ daranꞌanj ni̱ huê danj na̱nj giꞌhiâꞌ sa sàꞌa; ni̱ nga gi̱di̱gânꞌ ni̱ ña̱ꞌa̱n huaj sisi̱ si̱ gachej gi̱di̱gânꞌ, ni̱ ga̱huînꞌ sí giꞌhiaj achij ma̱ꞌan,
ni̱ ga̱ꞌmi̱nꞌ nuguanꞌ hua̱ hueꞌê ni̱ si̱ giꞌhiâꞌ gakï̱nꞌïn, hiôꞌ ni̱ gìrìꞌ sí unïnꞌ ꞌngàꞌ sinaꞌàj a, huê danj ni̱ si̱ giriꞌ sôꞌ nuguanꞌ yìꞌìi ga̱ꞌmi̱n sôꞌ riñan nej suj gàꞌ mánj.
Du̱naꞌnga sòꞌ riñan nej musu giꞌhiaj sun chre si da̱gahuin nej sij riñan si-yi̱ruꞌhue nej sij, ni̱ gi̱ꞌhiaj nej sij si ga̱ranꞌ ruhuâ si-yi̱ruꞌhue nej sij rayiꞌî daranꞌ nej sun gi̱ꞌhiaj nej sij, ni̱ si̱ gaꞌhue du̱nanikàj nej sij nuguanꞌan riñan si-yi̱ruꞌhue nej sij mánj;
si̱ gi̱di̱gañuꞌunj nej sij, ni̱ gi̱di̱gan nej sij ngà nej yìꞌnï̀nꞌ nuguanꞌ hua̱ hueꞌê si huin nej sij sí hueꞌê dagahuin riñan daranꞌ sun giyiꞌnïnꞌ su̱n giꞌhiaj si-yi̱ruꞌhue nej sij, daꞌnga ni̱ ga̱ꞌmi̱n hueꞌê nej guiì yiꞌî Ma̱ꞌan Ñaꞌanj gi̱ꞌhiaj ga̱na̱ni̱nꞌ.
Dadinꞌ si-su̱nu̱j Ma̱ꞌan Ñaꞌanj an guruguiꞌ guendâ gi̱ꞌhia ga̱na̱ni̱n daranꞌ nej guiì màn ruhuâ yumiguìi,
ni̱ gi̱di̱gunꞌ riñan mu̱ꞌunꞌ, si ña̱ꞌa̱n huaj si daꞌhuîꞌ gu̱du̱nôꞌ sa kï̱j huaa ni̱ gu̱du̱nôꞌ nej gakï̱nꞌ duguaneꞌ yumiguìi riñunꞌ, ni̱ ga̱neꞌ riñan hioꞌó nânj sani̱ daꞌhuîꞌ gi̱ꞌhiôꞌ daꞌngaꞌ hueꞌê, ni̱ gi̱ꞌhiôꞌ sa ni̱ka̱a ni̱ gi̱nikaj chre̱ꞌ riñan Ma̱ꞌan Ñaꞌanj an.
Ni̱ ga̱neꞌ gànàꞌhuìꞌ ni̱ ga̱ nìhiàꞌ ruhuôꞌ ni̱ gùyùmàn yìtï̀nj ruhuôꞌ nda gui ga̱ꞌna̱ꞌ ñûn Ma̱ꞌan Jesús huin, Duꞌunꞌ dadinꞌ huej huin sa gi̱ꞌhiaj gananinꞌ ni̱ huê danj na̱nj ga̱na̱ka̱j guendâ nej guiì ni̱ ga̱ꞌmi̱n hueꞌê ninj rayiꞌî Ma̱ꞌan,
ga ruhuâ Ma̱ꞌan Señor gahuij rayiꞌîꞌ ni̱ giran ñùnꞌ riñan gakï̱nꞌïn ni̱ nagiꞌhiaj sàꞌaj ñùnꞌ guendâ ga̱huînꞌ nej guiì gi̱nikòꞌ rukuj, ni̱ rayiꞌî dan ni̱ du̱gumînꞌ mu̱ꞌunꞌ riñan gakï̱nꞌïn ni̱ gi̱ꞌhiôꞌ sa sàꞌaj na̱nj ánj.
Huê dànanj ga̱ꞌmi̱nꞌ, ni̱ dunaꞌngaꞌ ni̱ du̱gunïn gàꞌì nej sij dadinꞌ ni̱ka̱j su̱nꞌ riñan nej sij. Niꞌhiaj ni̱ si̱ giꞌhiaj nej sij si ga̱huînꞌ sí ninaj doj mánj.
Si-su̱nu̱j Ma̱ꞌan Ñaꞌanj an giꞌhiaj ni̱ ginikaj Ma̱ꞌan nimân nìko rayiꞌîꞌDu̱nanun sòꞌ ruhuâ nej sij si ña̱ꞌa̱n huaj si da̱gahuin nej sij riñan nej sí ni̱ka̱j sun nìko, ngà riñan nej sí ni̱ka̱j su̱n riñan yumanꞌan, ni̱ ga̱ ruhuâ nej sij gi̱ꞌhiaj nej sij daranꞌ sa sàꞌaj.
Dadinꞌ huê danj na̱nj nej ñûnj ni̱ aꞌngô diû ni̱ gahuin nej ñûnj sí ûta hio giniꞌñûn, ni̱ nitaj si guyumân ruhuâ nej ñûnj, ni̱ gudunâ nej ñûnj chrej gaꞌanj nej ñûnj, ni̱ gahuin nej ñûnj si dagahuin riñan sa garanꞌ ruhuâ nneè kú, ni̱ ûta gahuin ruhuâ nej ñûnj gi̱ꞌhiaj nej ñûnj ahuin na̱nj gakï̱nꞌ, gahuin nej ñûnj sí yìꞌì chre, ni̱ gahuin yìkòj ruhuâ nej ñûnj, ni̱ nun gi̱ni̱nj hueꞌê hia nej ñûnj riñan nej guiì, ni̱ huê danj na̱nj nun gi̱ni̱nj hueꞌê ꞌngo̱ ni̱ aꞌngô nej duguiꞌ nej ñûnj riñan nej ñûnj.
Sani̱ hia̱j ni̱ ûta nîꞌnï̀nj guruguiꞌ si guruguñuꞌunj Ma̱ꞌan Ñaꞌanj an ni̱ giꞌhiaj si ga̱na̱ni̱nꞌ nêꞌ, ni̱ huê danj na̱nj ga ꞌì ruhuaj niꞌin nej guiì màn ruhuâ yumiguìi,
giꞌhia gananinꞌ, sani̱ sê rayiꞌî nej sun ni̱ka̱ giꞌhiôꞌ huin mánj, gananinꞌ rayiꞌî guendâ guruguñuꞌun ñùnꞌ dadinꞌ gàꞌ ganahuin hueꞌê nimûnꞌ, ni̱ ganahuin nàkòꞌ giꞌhiaj Ma̱ꞌan Espíritu Santo,
ni̱ Ma̱ꞌan Jesucristo huin sa giꞌhiaj gananinꞌ ni̱ rikij ûta nìko Ma̱ꞌan Espíritu Santo riñunꞌ,
ni̱ si-su̱nu̱j Ma̱ꞌan Jesucristo giꞌhiaj ni̱ nitaj gakï̱nꞌïn tá yichrôꞌ rayiꞌî dan ni̱ ga̱ꞌhue ga̱na̱huin ro̱ꞌôꞌ naniꞌhiôꞌ ni̱ ga̱ne nìgùnꞌ ngà Ma̱ꞌan Ñaꞌanj an.
Nuguanꞌ yàngàꞌa huin nânj, ni̱ ruhuâj si rayiꞌî nej nânj huin si ga̱ yìtï̀nj ruhuâꞌ ni̱ ga nìchràj ruhuâꞌ, daꞌnga ni̱ nej guiì guyumân ruhuâ niꞌin Ma̱ꞌan Ñaꞌanj an ni̱ du̱guꞌnïnꞌ ninj gi̱ꞌhiaj ninj sa sàꞌaj. Nej nânj huin sa sàꞌa ni̱ sa niꞌñanj an.
Sani̱ gu̱dunâj sòꞌ sun gu̱nï̱nꞌïn, ni̱ si̱ gayakaj guendâꞌ rayiꞌî ahuin si huin yi nej sij ni̱ dàj nikòꞌ duguiꞌ nej daꞌní nej sôꞌ, ni̱ si̱ gunïnꞌ nej suj rayiꞌî ley, dadinꞌ nitaj nùnj gue̱nda̱ niꞌñanj nej nuguanꞌ nânj ni̱ nitaj si ûta hua sa gi̱ri̱ꞌ gi̱ꞌhia mánj.
Ni̱ sí guchraꞌ da̱ꞌa̱j ni̱ si gàꞌ gataj nej suj, ꞌngo̱ ni̱ huìj sisi̱ si̱ guchraꞌ da̱ꞌa̱j nej sôꞌ nej guiì nìkòꞌ rukû Ma̱ꞌan Jesús, ni̱ si nitaj si guyumân ruhuâ sôꞌ ni̱ gi̱ri̱ nej suj ga̱ꞌa̱nj sí dânj siganï̂nj nej sôꞌ nìkoꞌ rukû Ma̱ꞌan Jesús,
gàꞌ niꞌin nej suj si sí duguachej ruhuâ nej guiì, ni̱ gàꞌ giꞌhiaj sôꞌ gakï̱nꞌïn ni̱ rayiꞌî si-ga̱kïnꞌ sôꞌ ni̱ gaꞌanj ni̱ꞌhia̱ sôꞌ ni̱ gi̱ranꞌ sa̱ñu̱n sôꞌ.
Gaꞌnïnꞌ suun dàj gi̱ꞌhiaj daꞌ goꞌngo̱ nej guiìNga gaꞌnï̂n gùchìꞌ Artemas ni̱ nga gaꞌnï̀n gùchìꞌ Tíkiko riñanꞌ, ni̱ nga guchiꞌ ahuin goꞌngo̱ ma̱ꞌan nguèj sij ni̱ hio du̱guꞌnïnꞌ ga̱ꞌna̱ꞌ, ñan nné ruhuâ yumanꞌ Nicópolis, dadinꞌ ganï̂n ruhuâj si ga̱né hiuj nânj nda ga̱na̱huij diû gahiu ꞌhueꞌe.
Ni̱ ûta gu̱dadû, gi̱digânꞌ chrej e ga̱ꞌa̱nj Apolos ngà Zenas sí ganataꞌ si-ley Ma̱ꞌan Ñaꞌanj an, gi̱niꞌhiaj ni̱ si̱ gachin gàꞌ si ꞌngo̱ rasu̱un riñan nguèj sij mánj.
Ni̱ ga̱huin chru̱n nej sôꞌ ni̱ka̱j duguiꞌ ngà nêꞌ gi̱ꞌhiaj nej sôꞌ sa sàꞌaj ni̱ nga hua sa ga̱chin riñan nej dinï̂nt, ni̱ ga̱huin chru̱n nej sôꞌ gu̱ru̱gûñuꞌunj nej sôꞌ, daꞌnga ni̱ gaꞌhue ga̱ra̱n sun Ma̱ꞌan Ñaꞌanj an nej sôꞌ.
Duguta su̱n sij si nàgàꞌhuìꞌ Tito nuguanꞌ ni̱ꞌñanj an riñan nej dinï̂ntNi̱ gaꞌnḯn daranꞌ nej sôꞌ nne ngàj nuguanꞌ niꞌñanj an huaj riñanꞌ. Ni̱ nàgàꞌhuìꞌ sòꞌ nuguanꞌ niꞌñanj an riñan nej dinï̂nt guyumân ruhuâ, ni̱ ꞌì ruhuâ nej sôꞌ niꞌin nej sôꞌ nêꞌ. Ni̱ si-su̱nu̱j Ma̱ꞌan Ñaꞌanj an ga̱ne ngà daranꞌ nej suj. Ni̱ huê danj huin rûꞌhuaj na̱nj ánj.
<font color=teal size=-1><b>Ñanj kartâ nânj huin gachrûn Apóstol Pablo riñan</b></font><font color=teal>FILEMÓN</font>Gaꞌnḯn Pablo nuguanꞌ ni̱ꞌña̱nj an riñan FilemónÑùnj huin Pablo, ni̱ ꞌnï̀n dukuâ gaꞌa rayiꞌî Ma̱ꞌan Cristo, ni̱ gaꞌnḯn nguèj ñûnj, Timoteo ñanj karta nan hua riñan sòꞌ huînꞌ Filemón sí giꞌhiaj sun nùguànꞌàn ngà nguèj ñûnj ni̱ ꞌì ruhuâ nguèj ñûnj niꞌin nguèj ñûnj sòꞌ,
ni̱ huê danj na̱nj gaꞌnḯn nguèj ñûnj nuguanꞌ ni̱ꞌñanj an hua riñan nej dinï̂nt nìkòꞌ rukû Ma̱ꞌan Cristo màn dukuât, ni̱ huê danj na̱nj gaꞌnḯn nguèj ñûnj nuguanꞌ niꞌñanj an hua riñan yuguet Apia ngà dinï̂nt Arquipo, sôꞌ ganahuij ruhuâ giꞌhiaj sun nùguànꞌàn ngà nej ñûnj:
Ni̱ si-su̱nu̱j ni̱ sa hua̱ dïnꞌïnj ruhuâ Ma̱ꞌan Reꞌ Ñaꞌanj an ngà Ma̱ꞌan Señor Jesucristo ga̱na̱huin ràꞌa nej suj.
Guyumân ruhuâ Filemón ni̱ ꞌì ruhuâ sôꞌGaꞌhuí si guruhuâ Ma̱ꞌan Ñaꞌanj an, ni̱ nga gaꞌmînj ngà Ma̱ꞌan ni̱ daranꞌ diû gananun ruhuâj niꞌín sòꞌ,
dadinꞌ gunḯn si ꞌì ruhuâꞌ ni̱ guyumân ruhuâꞌ niꞌînꞌ Ma̱ꞌan Señor Jesús, ni̱ huê danj na̱nj giꞌhiâꞌ ngà daranꞌ nej sôꞌ dugumîn ma̱ꞌan riñan gakï̱nꞌïn;
ni̱ si guyumân ruhuâꞌ ni̱ ûta hueꞌê ga̱ꞌhue giꞌhiaj sun nùgùnꞌùnꞌ dadinꞌ niꞌînꞌ gi̱ꞌhiaj sun hueꞌêꞌ si-su̱n Ma̱ꞌan Cristo Jesús.
Ûta nìhiàꞌ hua ruhuâ nej ñûnj ni̱ ganariꞌ ruhuâ nej ñûnj niꞌin nej ñûnj sòꞌ di̱nï̂nj, dadinꞌ gunïn nej ñûnj si ꞌì ruhuâꞌ niꞌînꞌ nej dinï̂nt, ni̱ na̱gi̱ꞌhiaj ranꞌ nimân nej sôꞌ dugumîn ma̱ꞌan riñan gakï̱nꞌïn.
Gachín ni̱ꞌhiaj Pablo rayiꞌî OnésimoHuê danj ni̱, ga̱ꞌhue si ngà siyu̱gui Ma̱ꞌan Cristo ni̱ ga̱ꞌhue gàꞌnï̀nj suun riñanꞌ, dàj rûnꞌ garanꞌ ruhuâj gi̱ꞌhiâꞌ,
sani̱ ꞌì ruhuâj niꞌín sòꞌ ni̱ rayiꞌî dan ni̱ gachín nìꞌhia riñanꞌ, dadinꞌ gàꞌ achî, ni̱ huê danj na̱nj ꞌnï̀n dukuâ gaꞌa rayiꞌî Ma̱ꞌan Jesucristo;
ni̱ gachín nìꞌhia riñanꞌ rayiꞌî daꞌní Onésimo, dadinꞌ ruhuâ dukuâ gaꞌa huin gaꞌmînj si-nùguànꞌ Ma̱ꞌan Ñaꞌanj an riñan sôꞌ.
Aꞌngô diû ni̱ gahuin sij sí nitaj si niꞌñanj riñanꞌ, sani̱ hia̱j ni̱ gu̱ña̱n niꞌñanj sij riñan nguèj nêꞌ,
ni̱ gaꞌnḯn ñûn huaj sij riñanꞌ; ni̱ ga̱na̱huin ra̱ꞌâꞌ sij, ni̱ ga̱huin ruhuâꞌ si ñùnj ganahuin ra̱ꞌâꞌ.
Ruhuâj si ga̱ne sij doj ngàj, dadinꞌ nné dukuâ gaꞌa rayiꞌî nuguanꞌ gi̱ꞌhiaj ga̱na̱ni̱n nej guiì, ni̱ gu̱na̱nj gi̱tsi sij riñânj dàj rûnꞌ gunânj gi̱tsîꞌ riñânj;
sani̱ ñan nun ri̱ki̱ꞌ si-nùguànꞌ si ga̱ne sij doj ngàj, ni̱ rayiꞌî dan ni̱ nun gi̱ꞌhia sa garanꞌ ruhuâj mánj. Daꞌnga ni̱ sunuj gi̱ꞌhiâꞌ ni̱ si̱ gahuin sa gi̱ꞌhiâꞌ nda guesâ chre dadinꞌ sa ña̱ꞌa̱n huin si ga̱ ruhuâ si ga̱ne sij doj ngàj.
Dadinꞌ si gu̱ru̱huaj ni̱ huê rayiꞌî nan huin dan gahuin anêj sij doj riñanꞌ ꞌngo̱ diû, sani̱ gùyùmàn ꞌngo̱ gui ni̱ ga̱ne nìgànj sij ngàꞌ na̱nj ánj;
sani̱ si̱ gahuin sij ꞌngo̱ sí giꞌnïnj gi̱ꞌhiaj sun chre riñanꞌ gàꞌ mánj, ga̱na̱huin ra̱ꞌaꞌ sòꞌ sij dàj rûnꞌ ganahuin ro̱ꞌôꞌ ꞌngo̱ dinï̂nt ꞌì ruhuôꞌ, dadinꞌ ñùnj ni̱ ûta ꞌì ruhuâj niꞌín sij, sani̱ sòꞌ ni̱ daꞌhuîꞌ ûta nìko doj ga̱ ꞌì ruhuâꞌ niꞌînꞌ sij, sani̱ sê man dàj rûnꞌ ꞌì ruhuâꞌ niꞌînꞌ ꞌngo̱ guiì ga̱ ꞌì ruhuâꞌ niꞌînꞌ sij mánj, gà ꞌì ruhuâ sôꞌ niꞌînꞌ sij dàj rûnꞌ ꞌì ruhuâꞌ niꞌînꞌ nej dinï̂nt ni̱ka̱j duguiꞌ ngà Ma̱ꞌan Señor.
Ni̱ si hua̱ ꞌngo̱ sa yìꞌì giꞌhiaj sij ngàꞌ, nej si hua̱ sa daꞌhui sij riñanꞌ, ni̱ ga̱ꞌmi̱n gakï̱nꞌ sòꞌ riñânj ni̱ ga̱ꞌhue na̱ru̱ꞌhuej sa daꞌhui sij riñanꞌ.
Ñùnj huin Pablo ni̱ ngà raꞌá gachrûnj nej nuguanꞌ nânj huaj riñanꞌ, ni̱ hua̱ ruhuâj na̱ruꞌhuêj daranꞌ sa daꞌhui sij riñanꞌ, sani̱ yàngàꞌ hia ni̱ nitaj si huaj ga̱ꞌne̱ꞌ gàꞌ si doj sînj sa daꞌhuí riñanꞌ dadinꞌ ñùnj ganataꞌ ni̱ rayiꞌî dan ni̱ giniꞌînꞌ si-nùguànꞌ Ma̱ꞌan Ñaꞌanj an.
Huê danj huaj na̱nj di̱nï̂nj, sani̱ ruhuâj si gi̱ꞌhiâ sòꞌ sunuj nânj sani̱ sê riñânj huin sa gi̱ꞌhiáꞌ mánj, ni̱ si ꞌì ruhuâꞌ niꞌînꞌ Ma̱ꞌan Señor ni̱ huê riñanj huin sa gi̱ꞌhiáꞌ sunuj nânj, ni̱ ruhuâj si gi̱ꞌhiá sòꞌ si ga̱na̱huin nùkuaj nimânj na̱nj di̱nï̂nj.
Gachrûnj dànanj riñanꞌ ni̱ niꞌín si da̱gahuînꞌ nuguanꞌ gatâ gu̱nïnꞌ, ni̱ niꞌín si dànanj nìko doj da̱gahuînꞌ gàꞌ daꞌ sa gachîn riñanꞌ.
Aꞌngô sa ruhuâj gàchin riñanꞌ huin si gi̱ꞌhiáꞌ sòꞌ sunuj u, ni̱ gi̱ꞌhiaj yu̱guîꞌ ñan gu̱na̱ dadinꞌ si gachín niꞌhiaj nej suj rayiꞌí riñan Ma̱ꞌan Ñaꞌanj an ni̱ ga̱ꞌhue ni̱ ri̱ki̱ Ma̱ꞌan permisu ni̱ gùchìj ñan màn nej suj.
Duguta su̱n sij si nàgàꞌhuìꞌ nej sôꞌ nuguanꞌ ni̱ꞌñanj an riñan nej dinï̂ntNi̱ gaꞌnḯn Epafras nuguanꞌ niꞌñanj an huaj riñanꞌ, ni̱ nne nguèj ñûnj dukuâ gaꞌa, rayiꞌî Ma̱ꞌan Cristo Jesús,
Ni̱ nej sôꞌ huin sa giꞌhiaj sun nùguànꞌàn ngàj ni̱ gaꞌnḯn nej sôꞌ nuguanꞌ ni̱ꞌña̱nj an hua riñan nej suj, ni̱ huê danj na̱nj gaꞌnḯn Marcos, Aristarco, Demas, ngà Lucas nuguanꞌ ni̱ꞌña̱nj an huaj riñan nej suj.
Ni̱ si-su̱nu̱j Ma̱ꞌan Señor Jesucristo ga̱ne ngà nanè nimân nej suj. Ni̱ huê danj huin rûꞌhuaj na̱nj ánj.
<font color=teal size=-1><b>Ñanj kartâ nânj gaꞌanj riñan nej</b></font><font color=teal>HEBREOS</font>Garânj sun Ma̱ꞌan Ñaꞌanj an si ga̱ꞌmi̱n Daꞌnî Jesús rayiꞌijÛta gàꞌì gaꞌmin Ma̱ꞌan Ñaꞌanj an, riñan nej sachij gimân àsìj diû nâ, ni̱ garânj sunj nej sôꞌ gataj dàj ga̱huin ni̱ ûta gàꞌì chrej e nanaꞌhuiꞌ nej sôꞌ dàj gaꞌmin nej sôꞌ riñan nej sachij gimân nga diû dânj,
sani̱ nej diû ꞌna̱ꞌ ga̱na̱huij nânj ni̱ gaꞌnḯn Ma̱ꞌan Ñaꞌanj an gaꞌnaꞌ Ma̱ꞌan Daꞌnin Jesús, ni̱ gaꞌmin riñan nêꞌ ni̱ Ma̱ꞌan Ñaꞌanj an giꞌhiaj yumiguìi ngà Ma̱ꞌan Señor Jesús, ni̱ giꞌhiaj Ma̱ꞌan Ñaꞌanj an si gi̱nikaj su̱n Ma̱ꞌan Señor Jesús riñan daranꞌ nej rasu̱un;
ni̱ Ma̱ꞌan Jesús huin sa gidigân dàj ûta nùkuaj ni̱ dàj ûta nìko staꞌu hua Ma̱ꞌan Ñaꞌanj an, ni̱ huej huin ñan du̱ꞌhua Ma̱ꞌan Ñaꞌanj an ni̱ dàj hua Ma̱ꞌan Ñaꞌanj an, ni̱ ngà nuguanꞌ nùkuaj ni̱ka̱j Ma̱ꞌan Jesús ni̱ ginikaj sunj riñan daranꞌ nej sa màn guruguiꞌ giniꞌhioꞌ, ni̱ nga gisîj ganûn sa ganï̂n ruhuaj ni̱ giꞌhia si gànàrùguìꞌ si-ga̱kï̂nt, ni̱ gaꞌan neꞌ yàtàꞌa ni̱ gaꞌanj ga̱ne neꞌ huàꞌ Ma̱ꞌan Ñaꞌanj ni̱ka̱j sun riñan daranꞌanj.
Dànanj aꞌnïnꞌ Ma̱ꞌan Jesús riñan nej ángelNi̱ dànanj ginikaj su̱n Ma̱ꞌan Jesús sun yàkàan riñan daranꞌ nej ángel, ni̱ ga̱na̱huin ràꞌa nanìꞌhia dadinꞌ ûta nìko hua siyu̱gui gàꞌ daꞌ nej ángel.
Dadinꞌ gàꞌ si ꞌngo̱ riñan nej ángel nun ga̱ta̱j Ma̱ꞌan Ñaꞌanj an dànanj:Sòꞌ huin Daꞌnî,ni̱ hia̱j guruguiꞌ giꞌhia,ni̱ nun ga̱ta̱j Ma̱ꞌan Ñaꞌanj an dànanj riñan aꞌngô nej ángel:Ñùnj ga̱huin Reꞌ,ni̱ sòꞌ ga̱huin daꞌni. Sani̱ riñan Ma̱ꞌan Jesús ni̱ gataj Ma̱ꞌan Ñaꞌanj an si huin Daꞌní Ma̱ꞌan Ñaꞌanj an;
Sani̱ nga gaꞌnḯn Ma̱ꞌan Ñaꞌanj an gaꞌnaꞌ daꞌní Yàhuaj ruhuâ yumiguì nânj, ni̱ gata gu̱nïn nej ángel:Ginùn ña̱ꞌa̱nj daranꞌ nej suj huin si-ángel riñan Daꞌní yàhuàj.
Ni̱ gataj Ma̱ꞌan Ñaꞌanj an rayiꞌî nej ángel:Ni̱ giꞌhiâ si nej ángel ni̱ gahuin ninj dàj rûnꞌ huin nanèe,ni̱ giꞌhiâ si nej sôꞌ gunânj gi̱tsi riñânj ni̱ gahuin nej sôꞌ dàj rûnꞌ huin ñaꞌaan.
Sani̱ gataj Ma̱ꞌan Ñaꞌanj an rayiꞌî Daꞌnin:Ñaꞌanj an huin Daꞌní ni̱ nìgànj ginikaj sunj,ni̱ gu̱ña̱n chre gi̱nikaj sunj riñan daranꞌ nej guiì.
Ni̱ ꞌì ruhuâꞌ niꞌînꞌ sa sàꞌa ngà sa nìkàa ni̱ gininj ꞌì sa kï̱j huaa riñanꞌ,rayiꞌî dan ni̱ gachrî gasîti sòꞌ ni̱ nda nìhiàꞌ chre hua ruhuâj ni̱ gachrûn sùnj sòꞌ,ni̱ dànanj ꞌì doj ruhuâj niꞌín sòꞌ gàꞌ daꞌ aꞌngô nej sôꞌ ni̱ka̱j duguiꞌ ngàꞌ, ni̱ ñùnj huin Daꞌanj na̱nj ánj.
Ni̱ huê danj taj riñanj ñanj:Señor, àsìj si̱nï̱ïn ni̱ sòꞌ giꞌhiaj hioꞌóo,ni̱ ngà raꞌâꞌ giꞌhiâꞌ nej yàtàꞌa.
Ga̱na̱huij nej nânj, sani̱ sòꞌ ni̱ si̱ ganahuîꞌ;ni̱ ga̱huin reꞌë̀ daranꞌ nej nânj ni̱ gùyùtù ninj dàj rûnꞌ guyutù atsîj i,
ni̱ dàj rûnꞌ naguꞌnûnꞌ atsîj i ni̱ huê danj na̱guꞌnunj nej nânj,ni̱ na̱du̱na nej nânj dàj rûnꞌ giꞌhiôꞌ nga nadunôꞌ sigûnꞌ;sani̱ Ma̱ꞌan Ñaꞌanj an ni̱ nitaj si nadunâ si hua̱ Ma̱ꞌanni̱ huê danj na̱nj nitaj si guruguiꞌ si gachi nej mánj.
Ni̱ gàꞌ si ꞌngo̱ riñan nej ángel nun ga̱ta̱j Ma̱ꞌan Ñaꞌanj an dànanj mánj:Ga̱ne sòꞌ raꞌá neꞌ huàꞌàj, nda gùnùkua gùchrù nej sí gunïnꞌ ngàꞌ riki dakót.
Ni̱ sê daranꞌ nej ángel huin sa gaꞌnḯn Ma̱ꞌan Ñaꞌanj an gaꞌnaꞌ, guendâ gu̱na̱nj gi̱tsî ninj riñan nej sôꞌ gàꞌ gananin ni̱ gu̱ru̱gûñuꞌunj ninj ga̱na̱huin ràꞌa nej sôꞌ nanìꞌhiaj nej sôꞌ ràꞌ saj ûnꞌ.
Ga̱ gu̱dadûꞌ muꞌûnꞌ daꞌnga ni̱ si̱ gaꞌanj ni̱ꞌhia̱ ñûnꞌRayiꞌî dan ni̱, ûta ña̱ꞌa̱n huaj si ûta hio da̱gahuin nêꞌ nuguanꞌ gu̱nïn nêꞌ, dadinꞌ si nuhuij ni̱ gu̱du̱no̱ꞌ chrej gu̱nꞌ.
Dadinꞌ gàꞌ niꞌînꞌ si gahuin yìtï̀nj nej nuguanꞌ gaꞌmin nej ángel, sani̱ nun da̱gahuin nej guiì sun giyiꞌnïnꞌ riñan ninj ni̱ giꞌhiaj ninj gakï̱nꞌïn, ni̱ ni̱ka̱ huaj si ga̱na̱huin ràꞌa ninj kastîgu rayiꞌî gakï̱nꞌ giꞌhiaj ninj.
Dàj gi̱ꞌhiôꞌ ga̱ꞌhue gu̱nu̱nꞌ riñan si kastîgu Ma̱ꞌan Ñaꞌanj an, si gi̱ni̱ꞌñu̱nꞌ dàj ûta nìko ni̱ dàj ûta hueꞌê hua sa gàꞌ hua̱ yu̱gui giꞌhiaj Ma̱ꞌan Ñaꞌanj an ga̱na̱huin ro̱ꞌôꞌ ràꞌaj. Dadinꞌ gàꞌ si̱nï̱n Ma̱ꞌan Señor huin sa gananï̂n nuguanꞌ gi̱ꞌhiaj ga̱na̱ni̱nꞌ, riñan aꞌngôꞌ nej sôꞌ ni̱ nej sôꞌ dânj huin si ganataꞌ si huê danj hua hia.
Aꞌngô sa giꞌhiaj Ma̱ꞌan Ñaꞌanj an huin si ganataj si huê danj hua hia ni̱ gidiganj nej daꞌngaꞌa, ni̱ gahuin ña̱ꞌanj ruhuôꞌ dàj hua nej sa giꞌhia, dadinꞌ giꞌhia si nda nanè chre ganahuin nej guiì ngà gàꞌì yìꞌnï̀nꞌ nej yiꞌì àràꞌhuèꞌ ninj, ni̱ huê danj na̱nj gaꞌhuij Espíritu Santo riñan gàꞌì nej guiì garanꞌ ruhuâj.
Ma̱ꞌan Jesús huin ꞌngo̱ sa gi̱ꞌhiaj ga̱ꞌhue ga̱na̱ni̱nꞌDadinꞌ nun ga̱ꞌnï̱n Ma̱ꞌan Ñaꞌanj an si gi̱nikaj su̱n nej ángel riñan yumiguì ga̱ꞌna̱ꞌ neꞌ ña̱n ràyìꞌì gaꞌmin nej ñûnj mánj;
sani̱ gataj ꞌngo̱ sí gachrûn riñan ñanj si-nùguànꞌ Ma̱ꞌan Ñaꞌanj an:Hiôꞌ ni̱ huin síi doj dadinꞌ gananun ruhuâ Ma̱ꞌân rèꞌ niꞌîn rèꞌ sij na̱nj nîꞌ.Ni̱ huin sij doj rayiꞌî dan ni̱ gaꞌna gi̱ni̱ꞌhiaj Ma̱ꞌân rèꞌ ñan nne sij na̱nj nîꞌ.
Ni̱ giꞌhiaj Ma̱ꞌân rèꞌ si ga̱huin sij sa ninaj doj gàꞌ daꞌ nej ángel.Sani̱ nagiꞌhiaj nìko Ma̱ꞌan rèꞌ sij ni̱ giꞌhiá rèꞌ si gi̱nikaj chre̱j nej rasu̱n giꞌhiaj Ma̱ꞌân rèꞌ riñan sij,ni̱ huê danj na̱nj giꞌhiá rèꞌ si gi̱nikaj su̱n sij riñan daranꞌ nej rasu̱n giꞌhiaj Ma̱ꞌân rèꞌ na̱nj nînꞌ.
Sani̱ niꞌînꞌ si giꞌhiaj Ma̱ꞌan Ñaꞌanj an si gahuin Ma̱ꞌan Jesús sa ninaj doj gàꞌ daꞌ nej ángel, ni̱ rayiꞌî guendâ ûta giranꞌ sa̱ñunj ni̱ gahuij ni̱ ganaka sun nìko ni̱ gi̱nikaj chre̱j nej guiì riñanj, ni̱ guendâ ꞌì ruhuâ Ma̱ꞌan Ñaꞌanj an niꞌin nêꞌ ni̱ gaꞌnïnꞌ ruhuaj gahuiꞌ Ma̱ꞌan Jesús rayiꞌî darûnꞌ.
Daranꞌ nej rasu̱n nânj giꞌhiaj Ma̱ꞌan Ñaꞌanj an guendâ Ma̱ꞌan ni̱ huej huin sa giꞌhiaj hua daranꞌ nej rasu̱n nânj, ni̱ huê Ma̱ꞌan giꞌhiaj hua nùkuaj daranꞌ nej rasu̱n nânj, ni̱ garanꞌ ruhuâ Ma̱ꞌan gi̱nika ga̱ꞌa̱nj daranꞌ nej daꞌnin ga̱ne ninj ñan nne si dagahuin ninj riñanj, ni̱ giꞌhiaj Ma̱ꞌan Ñaꞌanj an si gi̱ranꞌ sa̱ñu̱n Ma̱ꞌan Jesús ni̱ ganahuin ni̱ka̱ nï̀nꞌïnj daꞌnga ni̱ ga̱ꞌhue gi̱ꞌhia ga̱na̱ni̱n nej guiì.
Dadinꞌ Ma̱ꞌan huin sa giꞌhiaj ganaruhui si-ga̱kïnꞌ nej guiì, ni̱ nej guiì gàꞌ ganaruhui si-ga̱kïnꞌ ni̱ ꞌngo̱ rïn Ma̱ꞌan Ñaꞌanj an huin Rej daranꞌ ninj; rayiꞌî dan ni̱ nitaj si giriꞌ Ma̱ꞌan Jesús sinàꞌàj a si gata si dinïn huin nej guiì dânj mánj,
ni̱ gata:Du̱yingá riñan nej dinï̂n siyu̱gui Ma̱ꞌan rèꞌ,ni̱ ga̱ꞌmi̱n hueꞌê rayiꞌî Ma̱ꞌân rèꞌ da̱nï̱n ñan naraꞌhuiꞌ nej sij.
Ni̱ gata aꞌngô ñûn:Ginûn ñânj Ma̱ꞌan Ñaꞌanj an.Ni̱ aꞌngô ñûn gata:Ni̱ rikî Ma̱ꞌan Ñaꞌanj an nej daꞌnin riñânj ni̱ nné ngà ninj.
Nneè ngà tun huin ninj ni̱ rayiꞌî dan ni̱ ña̱ꞌa̱n huaj si ga̱huin Ma̱ꞌan Jesús tun ngà nneè daꞌnga ni̱ gaꞌhue ga̱huij dàj rûnꞌ gahuiꞌ nej guiì, ni̱ huê danj giꞌhia ni̱ gunùkua gaꞌne sun ginikaj sa nàsàꞌa dadinꞌ àsìj nâ ni̱ giꞌhiaj sa nàsàꞌa si gahuiꞌ daranꞌ nej guiì,
ni̱ giꞌhia si ga̱na̱ni̱n nej sôꞌ ꞌnï̱nj giꞌhiaj sun chre riñan gakï̱nꞌïn dadinꞌ ginun yuꞌhuiꞌ ruhuâ nej sôꞌ gàhuìꞌ nej sôꞌ;
dadinꞌ yàngàꞌ hia ni̱ nun ga̱ꞌna̱ꞌ Ma̱ꞌan Jesús guendâ gu̱ru̱gûñuꞌun rukû nej ángel mánj, gaꞌnaj guendâ gu̱ru̱gûñuꞌun rukû nej guiì huin dan sachij Abraham.
Ni̱ gaꞌnaj ni̱ daꞌhui gaj dàj rûnꞌ hua nej dinï̂n, daꞌnga ni̱ gaꞌhue ga̱na̱nï̱n àko ruhuaj ni̱ ga̱huin ꞌngo̱ rej yàngàꞌ huin ña̱n nï̀nꞌïn, guendâ gu̱na̱nj gi̱tsi riñan Ma̱ꞌan Ñaꞌanj an, daꞌnga ni̱ gaꞌhue na̱ru̱ꞌhue Ma̱ꞌan rayiꞌî si-ga̱kïnꞌ daranꞌ ninj.
Ni̱ giranꞌ sa̱ñunj ni̱ duguaneꞌ sichre gakï̱nꞌïn riñanj sani̱ nun gi̱ꞌhia gakï̱nꞌïn, ni̱ ûta nùkua guendâ gu̱ru̱gûñuꞌun nej guiì ri̱ña̱n duguaneꞌ sichre gakï̱nꞌïn na̱nj ánj.
Dànanj aꞌnïnꞌ Ma̱ꞌan Jesús riñan MoisésHia̱j ruꞌhuaj di̱nï̂nj, nej suj gàꞌ ganaruhui si-ga̱kïnꞌ, ni̱ gakḯn Ma̱ꞌan Ñaꞌanj an gaꞌnaꞌ nej suj guendâ ga̱huin nej suj daꞌnin, ni̱ ga̱na̱ka̱j guendâ nej suj rayiꞌî Ma̱ꞌan Cristo Ma̱ꞌan sa gaꞌanj gidigân si̱nï̱n si-nùguànꞌ Ma̱ꞌan Ñaꞌanj an, dadinꞌ huej huin rej huin ña̱n nï̀nꞌïn riñan nêꞌ ni̱ huej huin sa gidigân dàj daꞌhuiꞌ da̱gahuînꞌ.
Ma̱ꞌan Ñaꞌanj an gachrûn su̱n Jesús ni̱ hueꞌê dagahuin riñan Ma̱ꞌan Ñaꞌanj an, dàj rûnꞌ dagahuin hueꞌê Moisés riñan Ma̱ꞌan Ñaꞌanj an nga gachrûn sunj si gi̱nikaj su̱n sij riñan nej israelita.
Sani̱ dànanj nìko ginikaj chre̱j Ma̱ꞌan Ñaꞌanj an riñan Ma̱ꞌan Jesús gàꞌ daꞌ riñan Moisés, ni̱ hue danj na̱nj ginikaj chre̱j nej guiì riñan sí giꞌhiaj ꞌngo̱ hueꞌe gàꞌ daꞌ hueꞌ gisîj giꞌhiaj sí dânj.
Ni̱ daranꞌ hueꞌe ni̱ hua̱ ni̱ña̱n ꞌngo̱ sí giꞌhiaj; ni̱ huê danj na̱nj daranꞌ nej rasu̱n màn guruguiꞌ giniꞌhioꞌ ni̱ Ma̱ꞌan Ñaꞌanj an huin sa giꞌhiaj daranꞌ nej rasu̱n dânj.
Yàngàꞌ hia ni̱ ûta hueꞌê dagahuin Moisés riñan nej israelita ni̱ gahuin sij si-musû Ma̱ꞌan Ñaꞌanj an, ni̱ gataj sij gu̱nïn nej sôꞌ dàj ga̱huin diû ꞌna̱ꞌ neꞌ ña̱an.
Sani̱ Ma̱ꞌan Cristo huin sa ni̱ka̱j su̱n riñan yiñan, ni̱ yiñan huin nêꞌ nìkòꞌ rukuj si dugumînꞌ mu̱ꞌunꞌ ni̱ hua̱ yìtï̀nj ruhuôꞌ ni̱ ni̱kï̱nꞌ runꞌ nda gui gàhuìꞌ, ni̱ huê danj na̱nj ginûn ñunꞌ Ma̱ꞌan ni̱ gaꞌmin hueꞌêꞌ ni̱ guyumân ruhuôꞌ niꞌînꞌ Ma̱ꞌan.
Ganariꞌ yiñán Ma̱ꞌan Ñaꞌanj an ñan ganarânj ruhuajRayiꞌî dan, ni̱ dàj rûnꞌ gataj Ma̱ꞌan Espíritu Santo:Ni̱ si gu̱nïn nej suj gaꞌmin Ma̱ꞌan Ñaꞌanj an gui hia̱j,
ni̱ si̱ nagiꞌhiaj tsì nej suj ruhuâ nimân nej suj, dàj rûnꞌ giꞌhiaj rej nej suj nga nun ga̱ra̱n yina nej sôꞌ da̱gahuin nej sôꞌ nga gaꞌmin Ma̱ꞌan Ñaꞌanj an riñan nej sôꞌ,dadinꞌ garânj huè nej sôꞌ Ma̱ꞌan Ñaꞌanj an riñan hioꞌó nàkòo.
Ni̱ hiuj dânj gayakaj rej nej suj daꞌngaꞌa ngà Maꞌán; ni̱ garânj huè nej sij ñùnj,sani̱ giniꞌin nej sij sa nìko staꞌu giꞌhiâ ngà nej sij riki huìj xia hioꞌo.
Ni̱ rayiꞌî sa giꞌhiaj nej sij ni̱ ginaꞌan ruhuâj niꞌín yiꞌnïnꞌ gimân nga diû dânj,ni̱ gatâ: “Ni̱ daranꞌ diû gudunâ nej suj chrej gaché nej suj ni̱ giꞌhiaj nej suj sa garanꞌ ruhuâ nimân nej suj,ni̱ nun gi̱ni̱ꞌin nej suj chrej garanꞌ ruhuâj ga̱che̱ nej suj mánj.”
Huê danj ni̱ ginaꞌan ruhuâj niꞌín nej sij ni̱ gata gu̱nïn nej sij, yàngàꞌ hia:Ni̱ si̱ gaꞌhue ga̱tu̱ nej suj ga̱ne nej suj ñan nné ganarânj ruhuâj mánj.
Gi̱ni̱ꞌhiaj nej suj siganï̂nj nej suj di̱nï̂nj, si nitaj ga gàꞌ si ꞌngo̱ nej suj hua gakï̱nꞌïn ruhuâ nimân ni̱ nitaj si guyumân ruhuâ nej suj niꞌin nej suj Ma̱ꞌan Ñaꞌanj an, dadinꞌ hua̱ ruhuâ nej suj gu̱xu̱n nej suj ma̱ꞌan nej suj riñan Ma̱ꞌan Ñaꞌanj nìꞌnàꞌa na̱nj ánj;
sa si̱nï̱n gi̱ꞌhiaj nej suj huin si du̱naꞌnga nej suj riñan ꞌngo̱ ni̱ aꞌngô nej duguiꞌ nej suj daꞌ gui, nga nï̀nꞌ huaj ga̱ꞌhue ga̱ꞌmi̱nꞌ: Gui hia̱j; daꞌnga ni̱ si̱ gidigañuꞌunj gakï̱nꞌïn nej suj ni̱ si̱ ga̱na̱huin tsì ruhuâ nimân nej suj mánj.
Dadinꞌ ga̱ꞌhue gi̱nikaj duguiꞌ Ma̱ꞌan Cristo ngà nêꞌ, si dugumîn nêꞌ Ma̱ꞌan nêꞌ ni̱ si hua̱ yìtï̀nj ruhuôꞌ dàj rûnꞌ giꞌhiôꞌ gui si̱nï̱n nga giniꞌînꞌ Ma̱ꞌan, ni̱ si ni̱kï̱nꞌ runꞌ nda gui hia̱j ni̱ ga̱na̱ka̱j Ma̱ꞌan ñûnꞌ.
Dadinꞌ huê danj taj riñan ñanj si-nùguànꞌ Ma̱ꞌan Ñaꞌanj an:Ni̱ si gu̱nïn nej suj sa gataj Ma̱ꞌan Ñaꞌanj an gui hia̱j,ni̱ si̱ nagiꞌhiaj tsì nej suj ruhuâ nimân nej suj, dàj rûnꞌ giꞌhiaj rej nej suj nga nun gùyùmàn ruhuâ nej sôꞌ mánj.
Ahuin nej guiì huin sa gunïn, ni̱ nun ga̱ꞌhue̱j ninj da̱gahuin ninj ràꞌaj. Sê daranꞌ nej israelita giri sachij Moisés riñan hioꞌó Egipto huin ràꞌ saj ûnꞌ.
Ni̱ ahuin ngà nej guiì ginaꞌan ruhuâ Ma̱ꞌan Ñaꞌanj an huìj xia hioꞌo ràꞌaj. Sê ngà nej guiì giꞌhiaj gakï̱nꞌïn huin ràꞌ saj ûnꞌ, ni̱ rayiꞌî dan ni̱ gahuiꞌ ninj ni̱ gunâj nneè kú ninj riñan hioꞌó nàkòo ràꞌ saj ûnꞌ.
Ahuin riñan nej guiì giꞌhiaj yìtï̀nj Ma̱ꞌan Ñaꞌanj an si-nùguànꞌanj ni̱ gata: Nitaj àmàn huaj ga̱tu̱ nej suj ñan nné ga̱na̱ran ruhuâj mánj. Sê riñan nej guiì nun ga̱ꞌhue̱j da̱gahuin si-nùguànꞌanj huin sa gata dànanj ràꞌ saj ûnꞌ.
Ni̱ giniꞌînꞌ si nun ga̱ꞌhue ga̱tu̱ ninj rayiꞌî guendâ nun gùyùmàn ruhuâ ninj niꞌin ninj Ma̱ꞌan Ñaꞌanj an mánj.
Dadinꞌ dàj rûnꞌ ganataꞌ nej sij riñunꞌ nuguanꞌ gi̱ꞌhiaj ga̱na̱ni̱nꞌ, ni̱ huê danj gàꞌ gunïn nej israelita gahui riñan hioꞌó Egipto nuguanꞌ gi̱ꞌhiaj ga̱na̱ni̱n nej sôꞌ; sani̱ nun ga̱ꞌhue̱j nej sôꞌ gu̱nïn nej sôꞌ nuguanꞌ dânj, dadinꞌ nun gùyùmàn ruhuâ nej sôꞌ.
Sani̱ nêꞌ guyumân ruhuâ ni̱ ga̱tu̱ꞌ ñan nne Ma̱ꞌan Ñaꞌanj an ga̱na̱ra̱n ruhuôꞌ, dàj rûnꞌ gata:Hia̱j ni̱ ginaꞌan ruhuâj niꞌín ninj,rayiꞌî dan ni̱ gatâ si nitaj àmàn huaj ga̱tu̱ ninj ñan nné ga̱na̱ra̱n ruhuâ ninj mánj.Sani̱ gàꞌ ganarânj ruhuâ Ma̱ꞌan Ñaꞌanj an àsìj nga ganahui giꞌhia yumiguìi.
Dadinꞌ huê danj gananï̂n riñan ñanj si-nùguànꞌ Ma̱ꞌan Ñaꞌanj an rayiꞌî gui chi̱j i:Ni̱ gui chi̱j i ganarânj ruhuâ Ma̱ꞌan Ñaꞌanj an rayiꞌî daranꞌ nej sun guruguiꞌ giꞌhia.
Sani̱ gataj Ma̱ꞌan Ñaꞌanj an aꞌngô ñûn:Ni̱ si̱ gatûj ninj ñan nné ga̱na̱ra̱n ruhuâ ninj mánj.
Sani̱ hua̱ nï̀nꞌ ga̱chin ga̱tu̱ aꞌngô nej guiì ñan nne Ma̱ꞌan Ñaꞌanj an ga̱na̱ra̱n ruhuâ ninj, dadinꞌ nun ga̱ꞌhue ga̱tu̱ nej guiì gàꞌ gunïn si̱nï̱n nuguanꞌ giꞌhiaj ga̱na̱ni̱n ninj ñan ga̱na̱ra̱n ruhuâ ninj, rayiꞌî guendâ nun ga̱ꞌhue da̱gahuin ninj,
rayiꞌî dan ni̱ gaꞌnḯn nimân Ma̱ꞌan Ñaꞌanj an aꞌngô ñûn, ni̱ rikij aꞌngô gui: Ni̱ gui dânj huin gui hia̱j, ni̱ neꞌ rùkù nga gachîn ûta gàꞌì diû nga garânj sunj gaꞌmin David ni̱ gataj sôꞌ:Si gui hia̱j gunïn nej suj gaꞌmin Ma̱ꞌan Ñaꞌanj an,ni̱ si̱ nagiꞌhiaj tsì nej suj ruhuâ nimân nej suj mánj.
Dadinꞌ si nu̱n gunùkuaj Josué gi̱ꞌhiaj sôꞌ ganarânj ruhuâ nej israelita, hiôꞌ ni̱ si̱ gataj Ma̱ꞌan Ñaꞌanj an si hua̱ aꞌngô gui ga̱ꞌhue ga̱na̱ra̱n ruhuâ nej guiì saj mánj.
Huê danj ni̱, nêꞌ huin yiñán Ma̱ꞌan Ñaꞌanj an ni̱ hua̱ na̱nj gànàꞌhuìꞌ, si gùyùmàn ꞌngo̱ gui ni̱ ga̱na̱ra̱n ruhuôꞌ.
Dadinꞌ guiì gunùkuaj gatûj ñan nne Ma̱ꞌan Ñaꞌanj an ganarânj ruhuâ, ni̱ ga̱na̱ra̱n ruhuâ ninj riñan daranꞌ sun giꞌhiaj ninj, dàj rûnꞌ ganarânj ruhuâ Ma̱ꞌan Ñaꞌanj an riñan nej sun giꞌhia na̱nj ánj.
Du̱guꞌnï̂nꞌ ga̱tu̱ꞌ ñan huaj ga̱na̱ra̱n ruhuôꞌ, daꞌnga ni̱ gàꞌ si ꞌngo̱ nêꞌ si̱ gi̱daꞌa si-chrej nej guiì nun ga̱ꞌhue̱j da̱gahuin mánj.
Dadinꞌ hua̱ nìꞌnàꞌ ni̱ ûta hueꞌê hua si-nùguànꞌ Ma̱ꞌan Ñaꞌanj an, ni̱ dànanj ûta sa gaꞌnej gàꞌ daꞌ ꞌngo̱ yitî hua̱ huà nguèj riñan; ni̱ gatu ni̱ guchraꞌ da̱ꞌa ma̱ꞌan nimân nej guiì ni̱ guchraꞌ da̱ꞌa nanè nimân ninj, ni̱ gatu ñan nadaꞌa duguiꞌ nej kúu ni̱ gatu ñan màn rakïnj nu̱n ruhuâ kúu, ni̱ garânj daꞌngaꞌ ruhuâj dàj ganï̂n ruhuâ nej guiì ni̱ garânj daꞌnga ruhuâj sa ganï̂n ruhuâ nimân ninj gi̱ꞌhiaj ninj.
Gàꞌ si ꞌngo̱ nej sa giꞌhiaj Ma̱ꞌan Ñaꞌanj an ni̱ si̱ gaꞌhue gìyìꞌìj huij riñanj mánj; ni̱ nga ga̱na̱huin guenda gi̱ꞌhiaj Ma̱ꞌan Ñaꞌanj an ngà daꞌ goꞌngo̱ nej guiì, ni̱ gùrùguìꞌ nda hueꞌê chre gi̱niꞌhiaj Ma̱ꞌan riñan daranꞌ nej sa giꞌhiaj daꞌ goꞌngo̱ ninj na̱nj ánj.
Maꞌan Jesús huin Ma̱ꞌan Rej huin ña̱n nï̀nꞌïnHia̱j ni̱, hua̱ ꞌngo̱ rej huin ña̱n nï̀nꞌïn nikïnꞌ riñan nêꞌ ni̱ gahui gaꞌan yàtàꞌà, ni̱ huej huin Ma̱ꞌan Jesús Daꞌní Ma̱ꞌan Ñaꞌanj an, hia̱j ni̱ da̱gahuînꞌ nej sa gidiganj riñunꞌ.
Dadinꞌ hua̱ ꞌngo̱ rej huin ña̱n nï̀nꞌ ni̱kï̱nꞌ riñanꞌ nêꞌ ni̱ chrùnj ga̱na̱nï̱n àko ruhuâ niꞌin nga gininaj ruhuôꞌ, dadinꞌ huê dàj rûnꞌ duguaneꞌ sichre gakï̱nꞌïn riñunꞌ huê danj na̱nj duguaneꞌ sichre gakï̱nꞌïn riñanj, sani̱ nitaj àmàn giꞌhia nej gakï̱nꞌ duguaneꞌ sichre riñanj mánj.
Si̱ guyuꞌhuîꞌ ga̱ꞌa̱nj nichìꞌ ñan nne Ma̱ꞌan Jesús nikaj sunj, ni̱ gìrìꞌ si-su̱nu̱j Ma̱ꞌan ni̱ gu̱ru̱gûñuꞌun rukûꞌ, ni̱ gi̱ni̱nj hueꞌêꞌ riñanj ni̱ gìrìꞌ ni̱ꞌhioꞌ si du̱naꞌhue rayiꞌîꞌ.
Dadinꞌ daranꞌ nej rej huin ña̱nꞌ nï̀nꞌïn ni̱ ganagui nej síi siganï̂nj nej sôꞌ, ni̱ gachrûn su̱n nej sôꞌ sí dânj guendâ ga̱nikïnꞌ sôꞌ riñan Ma̱ꞌan Ñaꞌanj an ni̱ du̱naꞌhuej sôꞌ rayiꞌî nej sij, ni̱ gaꞌhuiꞌ sô si-ofrenda nej sij ni̱ dagahuiꞌ sôꞌ yuku riñan Ma̱ꞌan Ñaꞌanj an rayiꞌî si-ga̱kïnꞌ nej sij;
ni̱ huê danj na̱nj huaj ga̱ꞌhue gi̱ni̱nj rej huin ñan nï̀nꞌ dânj gakï̱nꞌïn dàj rûnꞌ gininj aꞌngô nej síi, ni̱ rayiꞌî dan ni̱ ga̱ꞌhue gananï̂n àko ruhuâ sôꞌ niꞌin sôꞌ nej sí nitaj nùnj niꞌin daꞌnga sa giꞌhiaj, ni̱ huê danj na̱nj ga̱ꞌhue gu̱ru̱gûñuꞌunj sôꞌ rukû nej sí gaꞌanj ni̱ꞌhia̱;
ni̱ rayiꞌî si huaj ga̱ꞌhue gi̱ni̱nj sij riñan gakï̱nꞌïn, ni̱ dagahuiꞌ sij ꞌngo̱ yuku rayiꞌî ma̱ꞌan sij, ni̱ huê danj na̱nj dagahuiꞌ sij nej yuku rayiꞌî nej guiì yùmànꞌan.
Ni̱ gàꞌ si ꞌngo̱ síi si̱ gaꞌhue ga̱chru̱n sun ma̱ꞌan guendâ ga̱huin sôꞌ rej huin ña̱n nï̀nꞌïn, dadinꞌ Ma̱ꞌan Ñaꞌanj an huin sa gakḯn ni̱ gaꞌhuij sun nânj raꞌa sôꞌ, dàj rûnꞌ giꞌhia ngà Aarón.
Huê danj, ni̱ sê Ma̱ꞌan Cristo huin sa gachrûn su̱n Ma̱ꞌan si ga̱huin rej huin ña̱n nï̀nꞌïn mánj, Ma̱ꞌan Ñaꞌanj an huin sa gachrûn su̱n Ma̱ꞌan, dadinꞌ huê danj gataj Ma̱ꞌan Ñaꞌanj an:Sòꞌ huin Daꞌnîn,ni̱ hia̱j guruguîꞌ giꞌhiâ.
Dàj rûnꞌ taj riñan ñanj si-nùguànꞌ Ma̱ꞌan Ñaꞌanj an aꞌngô hiuj u:Sòꞌ huin Rej nìgànj nï̀nꞌ,dàj rûnꞌ gahuin Melquisedec rej na̱nj ánj.
Nga nï̀nꞌ gane Ma̱ꞌan Cristo ruhuâ yumiguì nânj, ni̱ ûta nùkuaj gaꞌmin ni̱ ûta àko gachín nìꞌhia ni̱ ûta gahiu nne riñanj riñan Ma̱ꞌan Ñaꞌanj an, ni̱ si ruhuâ Ma̱ꞌan Ñaꞌanj an ni̱ si̱ gaꞌnïn guendâ ga̱huij, ni̱ gunïn Ma̱ꞌan Ñaꞌanj an nuguanꞌ gachín nìꞌhia, dadinꞌ daranꞌ diû dagahuin Ma̱ꞌan riñan Ma̱ꞌan Ñaꞌanj an.
Ni̱ nùnj huin si huin Ma̱ꞌan Cristo Daꞌní Ma̱ꞌan Ñaꞌanj an, sani̱ gahuin chrunj gi̱ranꞌ sa̱ñunj giꞌhiaj Ma̱ꞌan Ñaꞌanj an sani̱ rayiꞌî dan ni̱ gahuin chrunj dagahuin.
Ni̱ dagahuin Ma̱ꞌan Jesús daranꞌ sun giyiꞌnïnꞌ riñanj, ni̱ giꞌhiaj Ma̱ꞌan Ñaꞌanj an si ga̱ꞌhue gi̱ꞌhia ga̱na̱ni̱n nìgànj daranꞌ nej guiì dagahuin riñanj.
Ni̱ gachrûn su̱n Ma̱ꞌan Ñaꞌanj an si ga̱huin Ma̱ꞌan Jesús rej huin ña̱n nï̀nꞌïn dàj rûnꞌ gahuin Melquisedec rej huin ña̱n nï̀nꞌïn.
Dunaꞌnga si nitaj si dùgùnàj huaj si gu̱du̱nôꞌ sa guyumân ruhuôꞌRayiꞌî nuguanꞌ nânj ni̱ nìko huaj ga̱na̱nï̱n nej ñûnj riñan nej suj, sani̱ chìꞌ huaj gànàtàꞌ nej ñûnj riñan nej suj, rayiꞌî guendâ ûta ra̱n garânj daꞌnga ruhuâ nej suj.
Ni̱ gàꞌ daꞌhui nej suj ga̱huin nej suj maestrû, dadinꞌ gàꞌ ûta nâ niꞌin nej suj nuguanꞌ gi̱ꞌhiaj ga̱na̱ni̱n nej suj, sani̱ ganï̂n ruhuâ nej suj si hua̱ na̱nj gi̱di̱gân ñûn nej ñûnj aꞌngô ñûn nej suj rayiꞌî nuguanꞌ nitaj si chìꞌ hua gidigân Ma̱ꞌan Ñaꞌanj an; huê danj ni̱ huin nej suj dàj rûnꞌ huin neꞌej goꞌo tòo, ni̱ hua̱ na̱nj naꞌhue ya̱ nej suj nihia sìkàꞌ huaa mánj.
Ni̱ nej guiì nitaj si hua ran ruhuâ ni̱ huin ninj dàj rûnꞌ huin neꞌej goꞌo tòo, ni̱ huin ninj dàj rûnꞌ huin nej guiì hia̱j gayiꞌì dadinꞌ nitaj si chru̱n ninj ga̱na̱ka̱j guendâ hueꞌê ninj ahuin sa huin sa nìkàa mánj.
Sani̱ nihia hua̱ sìkàꞌa niꞌñanj riñan nej guiì hua̱ ruhuâ gi̱nikòꞌ yìtï̀nj rukû Ma̱ꞌan Ñaꞌanj an, ni̱ chru̱n ninj ga̱na̱ka̱j guendâ ninj ahuin sa huin sa sàꞌa ngà sa aꞌnanꞌan.
ni̱ gàꞌ niꞌin nej suj nej yìꞌnï̀nꞌ nuguanꞌ gaꞌmin rayiꞌî guendâ gàtàꞌ nne nej guiì, guendâ gùtòꞌ roꞌôꞌ ahui nej guiì, guendâ gànàꞌnï̀nj nej nîman, ni̱ guendâ ga̱na̱nikïnꞌ nej guiì riñan Ma̱ꞌan Ñaꞌanj an ni̱ na̱gi̱ꞌhia guenda ngà ninj ni̱ gìrìꞌ ninj ñan ga̱ne nìgànj ninj.
Ni̱ hua̱ ni̱ña̱n si gi̱digân nej ñûnj nej nuguanꞌ chìꞌ doj huaa si ga̱ra̱n yina Ma̱ꞌan Ñaꞌanj an na̱nj ánj.
Sani̱ nej guiì gàꞌ giniꞌin Ma̱ꞌan Cristo ni̱ ganahuin ra̱ꞌa ninj ꞌngo̱ suun giꞌhiaj Ma̱ꞌan Ñaꞌanj an, ni̱ huê danj na̱nj gàꞌ ganahuin ràꞌa ninj Ma̱ꞌan Espíritu Santo,
ni̱ huê danj na̱nj garanꞌ ruhuâ ninj niꞌin ninj si-nùguànꞌ Ma̱ꞌan Ñaꞌanj an ni̱ garânj daꞌnga ruhuâ ninj dàj nùkuaj gi̱nikaj su̱n Ma̱ꞌan Ñaꞌanj an, riñan yumiguì ga̱ꞌna̱ꞌ neꞌ ña̱an,
sani̱ gininj ninj riñan gakï̱nꞌïn ni̱ ûta chìꞌ huaj gànànìkàj ñûn ruhuâ ninj rayiꞌî nej si-ga̱kïnꞌ ninj ni̱ ga̱na̱huin nàkà ñûn ninj, dadinꞌ dàj rûnꞌ huin si go̱dokoꞌ ñûnꞌ ninj Ma̱ꞌan Jesús huin Daꞌní Ma̱ꞌan Ñaꞌanj an riñan rutsìi huin, ni̱ gi̱ꞌhiaj ninj si ga̱ꞌmi̱n kï̱j nej guiì rayiꞌî Ma̱ꞌan Jesús.
Ni̱ huin ninj dàj rûnꞌ huin hioꞌó ri̱ña̱n ûta gàꞌì gininj gumàan, ni̱ si guchraꞌ nej sôꞌ hioꞌó dânj ni̱ giyichraꞌ koj sàꞌa riñanj, ni̱ na̱gi̱ꞌhiaj hueꞌê Ma̱ꞌan Ñaꞌanj an doj hioꞌó dânj;
sani̱ si hioꞌó ri̱ña̱n guchraꞌ nej sij sani̱ man ni̱na̱nj tanj an giyichraꞌ ni̱ huin ꞌngo̱ hioꞌó gàꞌ girëꞌ, ni̱ doj ni̱ gàꞌ gùyùmàn diû ni̱ gùyùmàn sa yìꞌìi riñanj, ni̱ nngaj yugui guendâ ga̱ka man ni̱ ga̱na̱hui na̱nj ánj.
Si gànàꞌhuìꞌ Ma̱ꞌan Jesús ni̱ ga̱ꞌhue ga̱nikïnꞌ rûnꞌDi̱nï̂nj, sani̱ nùnj huin si gaꞌmin nej ñûnj dànanj riñan nej suj sani̱ guyumân ruhuâ nej ñûnj si ûta hueꞌê ga̱ riñan nej suj, ni̱ si da̱gahuin nej suj ni̱ ga̱na̱ni̱n nej suj na̱nj ánj.
Dadinꞌ nitaj si giniꞌñûn Ma̱ꞌan Ñaꞌanj an rayiꞌî sun hua̱ hueꞌê giꞌhiaj nej suj, dadinꞌ daranꞌ diû giꞌhia sa ni̱ka̱a ngà nej suj guendâ ga ꞌì ruhuâ nej suj niꞌin nej suj Ma̱ꞌan, ni̱ huê danj na̱nj gunânj gi̱tsi nej suj riñan nej sôꞌ gàꞌ ganaruhui si-ga̱kïnꞌ, ni̱ hua̱ na̱nj gunânj gi̱tsi nej suj riñan nej sôꞌ doj na̱nj ánj.
Sani̱ sa huin ruhuâ nej ñûnj huin si gi̱ꞌhiaj hueꞌê daꞌ goꞌngo̱ nej suj dàj rûnꞌ giꞌhiaj nej suj nda gui hia̱j, ni̱ huê danj gi̱ꞌhiaj nej suj aꞌngô rïn gui ga̱ne nej suj riñan hioꞌó nânj, ni̱ ga̱ nùkuaj ruhuâ nej suj ni̱ ga̱ yìtï̀nj ruhuâ nej suj ni̱ gànàꞌhuìj nej suj ga̱na̱huin ràꞌa nej suj sa hua̱ hueꞌê ri̱ki̱ Ma̱ꞌan Ñaꞌanj an riñan nej suj,
nun ga̱ra̱nꞌ ruhuâ nej ñûnj si ga̱huin nej suj sí rùmìin, ni̱ sa garanꞌ ruhuâ nej ñûnj huin si gi̱daꞌa nej suj chrej gidigân aꞌngô nej sôꞌ guyumân yìtï̀nj ruhuâ, dadinꞌ ga nùkuaj ruhuâ nej sôꞌ ni̱ rayiꞌî dan ni̱ ga̱na̱huin ràꞌa nej sôꞌ nanìꞌhiaj nej sôꞌ dadinꞌ gàꞌ gataj Ma̱ꞌan Ñaꞌanj an si gàꞌhuij nanìꞌhiaj nej sôꞌ.
Dadinꞌ nga gataj Ma̱ꞌan Ñaꞌanj an si hua̱ ꞌngo̱ sa gàꞌhuij riñan sachij Abraham, ni̱ ñan nitaj aꞌngô sa nìko doj gìrìꞌij ga̱nïnj riñanj, huê danj ni̱ gata gu̱nïn Ma̱ꞌan si yàngàꞌ hia ni̱ gàꞌhuìj sa gata riñan sôꞌ,
ni̱ gata: “Yàngàꞌ hia ni̱ ûta hueꞌê hua sa gi̱ꞌhiâ ngàꞌ ni̱ gi̱ꞌhiâ si ûta ga̱ yi̱ruꞌhueꞌ, ni̱ giꞌhia si ûta gi̱yi̱ꞌna̱nj nej daꞌnít.”
Ni̱ ûta nùkuaj ga ruhuâ sij ni̱ ganaꞌhuij sij, huê danj ni̱ ganahuin ràꞌa sij sa gataj Ma̱ꞌan Ñaꞌanj an gàꞌhuij riñan sij.
Dadinꞌ nga gataj nej guiì si sa yàngàꞌa hia huin sa gaꞌmin ninj, ni̱ dàñùn naꞌhuiꞌ ninj ꞌngo̱ guiì achij gànàtàꞌ rayiꞌî nuguanꞌ gaꞌmin ninj, ni̱ guendâ huin ruhuâ ninj ga̱huin hia nuguanꞌ ñan unïnꞌ ninj ni̱ dàñùn naꞌhuiꞌ ninj ꞌngo̱ guiì giniꞌin yàngàꞌ hia, si huê danj hua hia rayiꞌî nuguanꞌ unïnꞌ ninj.
Rayiꞌî dan ni̱, ruhuâ Ma̱ꞌan Ñaꞌanj an gi̱di̱ganj nda nîꞌnï̱nj chre riñan nej guiì gìrìꞌ nìꞌhiaj si hua̱ sa ganahuin ra̱ꞌa ninj, ni̱ chrej nagaꞌhuij riñan ninj ni̱ nitaj si nadunaj aꞌngôj mánj, rayiꞌî dan ni̱ giꞌhiaj ñanj ni̱ gi̱ꞌhiaj yìtïn si-nùguànꞌanj na̱nj ánj;
huê danj ni̱ hua̱ huìj rasu̱n ràyìꞌì nitaj si huaj na̱du̱na̱ Ma̱ꞌan Ñaꞌanj an sa ganï̂n ruhuaj, huê danj ni̱ nitaj si huaj gi̱di̱gañuꞌun mánj, ni̱ du̱guꞌnïnꞌ nêꞌ ni̱ ga̱na̱huin hueꞌê ruhuâ neꞌ ni̱ ga̱ꞌa̱nj nêꞌ ni̱ gi̱doꞌoꞌ ni̱ gùyùmàn ruhuôꞌ chrej gàꞌ guchruj Ma̱ꞌan Ñaꞌanj an neꞌ ña̱an riñunꞌ.
Ni̱ sa guyumân ruhuôꞌ ni̱ huin dàj rûnꞌ huin agaꞌ nnùn sitï̂n guduninj nej sij ruhuâ nne ña̱ꞌa̱nj, ni̱ nagiꞌhiaj yìtïn ruhuôꞌ ni̱ ganahuin ran ma̱ꞌan nimûnꞌ giꞌhia, ni̱ ni̱ka huaꞌan ñùnꞌ nda ñan gatûj rej huin ña̱n nï̀nꞌïn,
dadinꞌ gàꞌ si̱nï̱n gaꞌnaꞌ Ma̱ꞌan Jesús neꞌ ña̱an ni̱ gatû hiuj dânj, ni̱ gahuin rej huin ña̱n nï̀nꞌïn nìgànj chre ni̱ giꞌhia dàj rûnꞌ giꞌhiaj Melquisedec.
Dàj rûnꞌ gahuin Melquisedec rej huê danj huin Ma̱ꞌan Jesús rej huin ña̱anDadinꞌ Melquisedec, huin rej huin ña̱n nï̀nꞌïn riñan Ma̱ꞌan Ñaꞌanj ni̱ka̱j sun nìko, ni̱ gahuin sôꞌ rey riñan yumanꞌ Salem, huê danj ni̱ nga gaꞌanj gùtàꞌ sachij Abraham nga aꞌngô nej rey gata rùhuà sôꞌ, ni̱ giꞌhiaj ga̱nanj sôꞌ ni̱ nanikàj sôꞌ gaꞌnaꞌ sôꞌ yumanꞌ Salem ni̱ gahui Melquisedec ni̱ gataj sôꞌ si Ma̱ꞌan Ñaꞌanj an gi̱ꞌhiaj sa hua̱ hueꞌê ngà sachij Abraham.
Ni̱ huê danj na̱nj gaꞌhuiꞌ sachij Abraham sa chi̱ꞌ nej sa gahui riñan daranꞌ nej sa giꞌhiaj ga̱nan sôꞌ, riñan nej sí gutaꞌ ngà sôꞌ raꞌa Melquisedec; ni̱ Melquisedec ruhuaj ga̱ta “rey giꞌhiaj sa ni̱ka̱a”; ni̱ sôꞌ huin rey ni̱ka̱j sun riñan Salem, ni̱ Salem ruhuaj ga̱ta “hua̱ dïnꞌïnj”; “rey giꞌhiaj sa hua dïnꞌïnj”.
Sani̱ nun niꞌînꞌ ahuin sí gahuin rej sôꞌ, ni̱ nun niꞌînꞌ ahuin si gahuin nni sôꞌ, ni̱ nun niꞌînꞌ ahuin si gahuin yi sôꞌ; ni̱ nun niꞌînꞌ àmàn gaꞌnga sôꞌ, ni̱ nun niꞌînꞌ àmàn gahuiꞌ sôꞌ, ni̱ huê dàj rûnꞌ huin Ma̱ꞌan Jesús, ni̱ huê danj huin sôꞌ rej nìgànj nï̀nꞌ.
Na̱di̱giꞌñunꞌ, si Melquisedec ni̱ gahuin sij ꞌngo̱ sí ginikaj sun nìko xi, dadinꞌ gaꞌhuiꞌ sachij Abraham sa chi̱ꞌ nej sa gahui riñan daranꞌ nej sa giꞌhiaj ga̱nan sôꞌ riñan nej sí gutaꞌ ngà sôꞌ raꞌa sij.
Yàngàꞌ hia ni̱ nej daꞌní Leví huin sa ganûn su̱n guendâ ga̱huin nej sôꞌ rej, ni̱ gaꞌnïnꞌ ley suun si hua̱ ni̱ña̱n si ganahuin ràꞌa nej sôꞌ sa chi̱ꞌ nej sa gahui riñan siꞌhiaj nej guiì yùmànꞌan, ni̱ nùnj huin si huin nej sôꞌ daꞌnin si̱ꞌnï̱n sachij Abraham, sani̱ hua̱ ni̱ña̱n si gàꞌhuìꞌ nej sôꞌ sa chi̱ꞌ nej sa gahui riñan siꞌhiaj nej sôꞌ raꞌa nej rej.
Sani̱ nùnj huin si sê daꞌní Leví huin Melquisedec, sani̱ ganahuin ràꞌa sôꞌ sa chi̱ꞌ nej sa gahui riñan siꞌhiaj sachij Abraham ni̱ gataj sôꞌ si gi̱ꞌhiaj Ma̱ꞌan Ñaꞌanj an sa hua̱ hueꞌê ngà sachij Abraham, ni̱ gàꞌ gaꞌhuiꞌ Ma̱ꞌan Ñaꞌanj an si-nùguànꞌanj ni̱ gata si hua̱ sa gàꞌhuij raꞌa sôꞌ.
Ni̱ nitaj gàꞌ si ꞌngo̱ na̱gi̱ꞌhiaj chìꞌ, dadinꞌ ganahuin ra̱ꞌa sí ni̱ka̱j sun ninaj doj dânj sa hua̱ hueꞌê giꞌhiaj sí ni̱ka̱j sun nìko.
Riñan hioꞌó nânj, ni̱ ganahuin raꞌa nej sij sa chi̱ꞌ gaꞌhuiꞌ nej sí huaj gàhuìꞌ; sani̱ riñan ñanj si-nùguànꞌ Ma̱ꞌan Ñaꞌanj an aꞌmin si hua̱ na̱nj hua̱ nìꞌnàꞌ sachij Melquisedec.
Ni̱ ga̱ꞌhue gataj nêꞌ si nej rej huin daꞌní leví, ni̱ gaꞌhuiꞌ nej sôꞌ sa chi̱ꞌ ganahuin ràꞌa nej sôꞌ riñan Melquisedec, nga gaꞌhuiꞌ sachij Abraham sa chi̱ꞌ nej sa hua̱ riñan sôꞌ riñan Melquisedec;
dadinꞌ hua̱ nun gùyùmàn nej sôꞌ ruhuâ yumiguìi dadinꞌ nï̀nꞌ nne nej sôꞌ ruhuâ nneè kú sachij Abraham nga ganariꞌ duguiꞌ sôꞌ ngà melquisedec.
Dadinꞌ nga gachîn suun dânj riñan aꞌngô rej, ni̱ ña̱ꞌa̱n huaj si ga̱na̱huin nàkà aꞌngô ley.
Ni̱ rej rayìꞌì gaꞌmin nuguanꞌ nânj huin Ma̱ꞌan Señor Jesucristo ni̱ gaꞌnga riki nej guiì ꞌnïnj riki yiꞌnïn huin daꞌní Judá, sani̱ gàꞌ si ꞌngo̱ nej daꞌní Judá nun gahuin rej mánj.
Dadinꞌ ûta niꞌnï̀nj huaj si gahui Ma̱ꞌan Señor Jesús riki yiꞌnïnꞌ huin daꞌnin sìꞌnï̀n Judá, ni̱ nga gaꞌmin sachij Moisés ni̱ nun ga̱ta̱j sôꞌ si ga̱ꞌhue ga̱hui̱ nej rej riki yiꞌnïn huin daꞌní Judá mánj.
Ni̱ dànanj ûta nîꞌnïnj huaj ga̱ꞌhue ga̱ra̱n daꞌngaꞌ ruhuôꞌ dadinꞌ dàj rûnꞌ huaj nga guyumân Melquisedec, ni̱ huê danj huaj nga gaꞌnaꞌ rej nàkà nânj,
ni̱ ginikaj sunj sani̱ sê guendâ huin nej dùguìꞌ rej dadinꞌ nitaj gàꞌ si ꞌngo̱ ley gataj si ga̱huin rej mánj, ni̱ gahuin rej giꞌhiaj Ma̱ꞌan Ñaꞌanj nùkuaj ni̱ ga̱ne nìgan.
Ni̱ huê danj taj riñan ñanj si-nùguànꞌ Ma̱ꞌan Ñaꞌanj an rayiꞌî Ma̱ꞌan Jesús:Sòꞌ huin rej nìgànj nï̀nꞌ,dàj rûnꞌ gahuin Melquisedec rej na̱nj ánj.
Huê danj ni̱ girëꞌ ley nâ, gaꞌnïnꞌ su̱n rayiꞌî nej giꞌñanj an, dadinꞌ nitaj si hua̱ guesaj ni̱ nitaj si niꞌñan gàꞌ mánj,
sani̱ nun gaꞌhue na̱gi̱ꞌhiaj ni̱ka̱ si-ley Moisés nej guiì mánj, sa giꞌhiaj ley dan huin ni̱ gaꞌnïn si dànanj hueꞌê hua sa gànàꞌhuìꞌ ga̱na̱huin roꞌôꞌ, ni̱ rayiꞌî dan ni̱ ga̱ꞌhue ga̱ꞌa̱nj ga̱huin nichrûnꞌ riñan Ma̱ꞌan Ñaꞌanj an.
Ni̱ sa gataj Ma̱ꞌan Ñaꞌanj an huin, si hua̱ ni̱ña̱n si ri̱kij ꞌngo̱ rej riñan nêꞌ;
ni̱ aꞌngôꞌ nej rej dânj ni̱ ganahuin ràꞌa nej sôꞌ suun sani̱ nitaj àmàn gataj Ma̱ꞌan Ñaꞌanj an si gachrûn sunj nej sôꞌ mánj; sani̱ rayiꞌî Ma̱ꞌan Cristo ni̱ gataj Ma̱ꞌan Ñaꞌanj an:Yàngàꞌ hia nï̀nꞌ gataj Maꞌan Señor; ni̱ si̱ nanikàj ruhuâj rayiꞌî nuguanꞌ gata mánj:“Sòꞌ huin rej nìgànj nï̀nꞌ, dàj rûnꞌ gahuin Melquisedec.”
Huê danj ni̱, Ma̱ꞌan Jesús huin sa giꞌhiaj yìtï̀nj ꞌngo̱ nuguanꞌ nàkà guchiꞌ Ma̱ꞌan Ñaꞌanj an ꞌngo̱ duꞌhua ngà nej guiì.
Ni̱ àsìj nâ ni̱ ga gàꞌì nej rej, dadinꞌ nitaj si gane nìgànj nej sôꞌ dadinꞌ doj hioꞌo gane nej sôꞌ ni̱ gahuiꞌ nej sôꞌ;
sani̱ ñan nitaj si huaj gàhuìꞌ Ma̱ꞌan Jesús, huê danj ni̱ nitaj si huaj na̱du̱na̱ si-sunj riñan aꞌngô síi dadinꞌ nìgànj nï̀nꞌ ga̱huin rej:
Huê rayiꞌî dan ni̱ nìgànj nï̀nꞌ ga̱ꞌhue gi̱ꞌhia ga̱na̱ni̱n nej guiì huaꞌanj nichì riñan Ma̱ꞌan Ñaꞌanj an, si gàꞌ si̱nï̱n ga̱na̱ka̱j guendâ ninj si huej gahuiꞌ rayiꞌî si-ga̱kïnꞌ ninj ni̱ gaꞌmin àko ninj riñanj, ni̱ nne guendâ gàchìnj nìꞌhia nìgànj nï̀nꞌ rayiꞌî nej guiì nnùn ñan Ma̱ꞌan.
Dadinꞌ huej huin ꞌngo̱ rej huin ña̱n nï̀nꞌ sa niꞌñanj nêꞌ: Ni̱ huin sa gèe, ni̱ gàꞌ si ꞌngo̱ sa aꞌnanꞌ nun ga̱nï̱n ruhuaj, ni̱ nitaj gàꞌ si ꞌngo̱ gakï̱nꞌïn giꞌhia, ni̱ nitaj si ni̱ka̱j duguiꞌij ngà nej sí giꞌhiaj gakï̱nꞌïn, ni̱ ginika sun nìko riñan daranꞌ nej sa màn yàtàꞌa.
Hia̱j ni̱ nitaj si huaj gàhuìꞌ nej yuku daranꞌ nej gui rayiꞌij, dàj rûnꞌ giꞌhiaj nej rej gimân àsìj nâ dadinꞌ dagahuiꞌ nej sôꞌ yuku rayiꞌî si-ga̱kïnꞌ nej sôꞌ, ni̱ neꞌ rùkù ni̱ dagahuiꞌ nej sôꞌ yuku rayiꞌî si-ga̱kïnꞌ nej guiì yumanꞌan; sani̱ Ma̱ꞌan Jesús ni̱ ngo̱ rïn gahuij ni̱ naruꞌhue Ma̱ꞌan rayiꞌî si-ga̱kïnꞌ nej guiì nìgànj chre, dadinꞌ gaꞌnḯn nimanj gahuij rayiꞌî daranꞌ nej guiì.
Dadinꞌ si-ley Moisés ni̱ gaꞌnïnꞌ sunj si ga̱chru̱n su̱n nej sij nej sij síi guendâ ga̱huin nej sôꞌ rej huin ña̱n nï̀nꞌïn; sani̱ rukû ley ni̱ gaꞌnaꞌ nuguanꞌ yàngàꞌ gataj Ma̱ꞌan Ñaꞌanj an ni̱ gachrûn sunj Daꞌnin Jesús ga̱huin rej huin ña̱n nï̀nꞌïn nìgànj nï̀nꞌ.
Jesús huin Ma̱ꞌan sa ni̱kï̱nꞌ dunaꞌhuej rayiꞌî nej guiì ngà nuguanꞌ nàkà guchiꞌ Ma̱ꞌan Ñaꞌanj an ꞌngo̱ duꞌhua ngà nej guiìSani̱ sa ña̱ꞌa̱n ràyìꞌì nuguanꞌ aꞌminꞌ ꞌnôꞌ huin si hua̱ ꞌngo̱ rej huin ña̱n nï̀nꞌïn nikïnꞌ riñan nêꞌ, ni̱ gaꞌanj ga̱ne neꞌ huàꞌ ñan ni̱kï̱nꞌ chrun yilâ nne Ma̱ꞌan Ñaꞌanj ni̱ka̱j su̱n riñan daranꞌanj,
Ni̱ huej huin rej huin ña̱n nï̀nꞌïn nikïnꞌ gidigân si-nùguànꞌ Ma̱ꞌan Ñaꞌanj nda dukun, ruhuâ nuhuî ganachi nikaj Ma̱ꞌan ni̱ sê síi giꞌhiaj gisîj nuhuî dânj mánj.
Dadinꞌ daranꞌ nej rej huin ña̱n nï̀nꞌïn ni̱ ganûn su̱n nej sôꞌ guendâ gàꞌhuìꞌ nej sôꞌ si-ofrenda nej guiì riñan Ma̱ꞌan Ñaꞌanj an ni̱ dagahuiꞌ nej sôꞌ yuku gaꞌhuiꞌ nej guiì riñan Ma̱ꞌan Ñaꞌanj an, ni̱ rayiꞌî dan ni̱ ña̱ꞌa̱n huaj si Ma̱ꞌan Jesucristo ni̱ gi̱nika sa ga̱ꞌhuij riñan Ma̱ꞌan Ñaꞌanj an.
Huê danj ni̱, si nne Ma̱ꞌan Jesús riñan hioꞌó nânj, ni̱ gàꞌ si gahuin rej, dadinꞌ hua̱ na̱nj màn nej rej guendâ gàꞌhuìꞌ nej sôꞌ ofrenda riñan Ma̱ꞌan Ñaꞌanj an dàj rûnꞌ gaꞌnïnꞌ su̱n si-ley Moisés;
dadinꞌ sun giꞌhiaj nej rej nânj ni̱ huin ñan du̱ꞌhua ni̱ si-gàyùnꞌ nej sa màn yàtàꞌa, dàj rûnꞌ gataj naꞌanj Ma̱ꞌan Ñaꞌanj an gu̱nïn Moisés dàj gi̱ꞌhiaj sôꞌ nuhuî atsîj gane riñan hioꞌó nàkòo ni̱ dànanj gata gu̱nïn sôꞌ: “Niꞌhiaj sòꞌ ni̱ gi̱ꞌhiáꞌ nuhui atsìj i dàj rûnꞌ hua daꞌngaꞌ gidigân sìnï̀nj riñanꞌ ra kïj Sinaí.”
Sani̱ hia̱j ni̱ dànanj ûta hueꞌê hua sun ganahuin ràꞌa Ma̱ꞌan Jesús, dadinꞌ ni̱kïnj giꞌhiaj hia ni̱ guchraꞌ da̱ꞌa si-ga̱kïnꞌ nej guiì dàj giri daꞌngaꞌ nuguanꞌ nàkà guchiꞌ Ma̱ꞌan Ñaꞌanj an ꞌngo̱ duꞌhua ngà nej guiì.
Dadinꞌ si nu̱n gaꞌhue gu̱ru̱gûñuꞌunj hueꞌê nuguanꞌ guchiꞌ si̱nï̱n Ma̱ꞌan Ñaꞌanj an ꞌngo̱ duꞌhua ngà nej sí gimân àsìj nâ, hiôꞌ ni̱ si̱ ganahuij ruhuâ Ma̱ꞌan Ñaꞌanj an si ga̱ꞌna̱ꞌ nuguanꞌ nàkà guchiꞌ Ma̱ꞌan ꞌngo̱ duꞌhua ngà nej síi saj mánj.
Ni̱ dugunïn gàꞌì Ma̱ꞌan ni̱ gata:Hia̱j ni̱ gùyùmàn gui, taj Ma̱ꞌan Señor,ni̱ gùchìj ꞌngo̱ duꞌhua ngà nej israelita ni̱ ngà nej daꞌní Judá.
Sani̱ sê rûꞌhua ꞌngo̱ duꞌhua guchí ngà yi nej suj,nga girîj nej sôꞌ riñan hioꞌó Egipto gaj mánj;dadinꞌ nun dugu̱ꞌnïnꞌ nej sôꞌ da̱gahuin nej sôꞌ ꞌngo̱ duꞌhua guchí ngà nej sôꞌ,ni̱ rayiꞌî dan ni̱ gudunâ ni̱ nun gu̱ru̱gûñuꞌun nej sôꞌ gàꞌ mánj. Huê danj gataj Ma̱ꞌan Señor.
Huê danj ni̱, nânj huin ꞌngo̱ duꞌhua gùchìj ngà dukuâ Israel. Ni̱ neꞌ rùkù nga gùyùmàn nej gui dânj gataj Ma̱ꞌan Señor:Ni̱ gàꞌnï̀n si-ley ruhuâ daꞌngaꞌ nej sij,ni̱ gàchrùnj si-ley ruhuâ nimân nej sij;ni̱ ga̱huín Daꞌanj nej sij,ni̱ ga̱huin nej sij yiñân.
Ni̱ gàꞌ si ꞌngo̱ nej sij si̱ gidigân riñan nej duguiꞌ nej sij rayiꞌí mánj,ni̱ gàꞌ si ꞌngo̱ nej sij si̱ gidigân riñan dinḯn nej sij rayiꞌí, ni̱ si̱ gataj nej sij, gu̱hua̱ꞌ sôꞌ ni̱ gi̱di̱gán rayiꞌî Ma̱ꞌan Ñaꞌanj an riñan râj;dadinꞌ gi̱ni̱ꞌin daranꞌ nej sij ñùnj,ni̱ giniꞌin nej sílìj i ñùnj ni̱ huê danj na̱nj gi̱ni̱ꞌin nej sí achij i ñùnj.
Ni̱ ga̱ꞌhue gi̱nikâ nimân nìko rayiꞌî nej si-ga̱kïnꞌ nej sij,ni̱ nitaj àmàn ga̱na̱nun ruhuâj niꞌín si-ga̱kïnꞌ nej sij ni̱ si̱ gananun ruhuâj niꞌín nej sa kï̱j giꞌhiaj nej sij mánj.
Lugâ gè hua̱ riñan hioꞌóo ni̱ lugâ gè hua̱ yàtàꞌaHia̱j ni̱ dùgùnàj huaj, dadinꞌ nga guchiꞌ si̱nï̱n Ma̱ꞌan Ñaꞌanj an ꞌngo̱ duꞌhua ngà nej guiì ni̱ gaꞌnïnj suun dàj ga̱ꞌhue ginùn ña̱ꞌa̱nj ninj riñanj, ni̱ huê danj na̱nj gaꞌhuij ꞌngo̱ nuguanꞌan dàj ga ꞌngo̱ hueꞌ ñan ginùn ña̱ꞌa̱nj ninj riñan Ma̱ꞌan.
Ni̱ dànanj hua hueꞌ atsîj ganachinikaj nej sij: Ni̱ gàꞌ si̱nï̱n, hua ꞌngo̱ ñan gùꞌnàj lugâ gèe, ni̱ hiuj dânj nikïnꞌ Kandelabro ngà ꞌngo̱ mesa tàj rachrún gè huin si-ràchrùnj Ma̱ꞌan Ñaꞌanj an.
Ni̱ nìkòꞌ ꞌngo̱ atsîj belo garán da̱nï̱n nguèj lugâ dânj ni̱ rukû atsîj belo dânj huin lugâ gè staꞌuu,
ni̱ ruhuâ lugâ gè staꞌu dânj nikïnꞌ ꞌngo̱ nna a̱gaꞌ huin oro ni̱ hiuj dânj duguaka nej sij sikíi riñan Ma̱ꞌan Ñaꞌanj an, ni̱ ni̱kï̱nꞌ ꞌngo̱ chrún dàkòj o ni̱ narunûn nej sij nï̀nꞌ gàchràꞌ chrún dàkòj dânj nga agaꞌ oro, ni̱ ruhuâ chrún dàkòj dânj nun ꞌngo̱ sigùu huin agaꞌ oro ni̱ ruhuâ sigù dânj nun maná, ni̱ huê danj na̱nj nun si-rùtsì Aarón sa ganahuin ꞌhuì ni̱ nun nguèj hiëj nnùn nej chi̱ꞌ si-ley Moisés;
ni̱ ri̱ña̱n chrún dàkòj dânj nikïnꞌ huìj kerubin ni̱ ruhuaj ga̱ta si nne Ma̱ꞌan Ñaꞌanj an hiuj dânj, ni̱ niꞌhiaj ri̱ña̱n duguiꞌ nguèj kerubin dânj ni̱ ngà siga̱chi ngue garán ngue riñan chrún da̱ko̱j o, sani̱ si̱ gaꞌhue ga̱ꞌmi̱nꞌ nda giꞌnïnj du̱ꞌhua chre rayiꞌî chrún dàkòj dânj mánj.
Ni̱ huê dànanj mân nej rasu̱n nânj, ni̱ daranꞌ nej gui gatûj nej rej ruhuâ lugâ gèe guendâ gi̱ꞌhiaj nej sôꞌ nej sun daꞌhui nej sôꞌ gi̱ꞌhiaj nej sôꞌ riñan Ma̱ꞌan Ñaꞌanj an;
sani̱ ꞌngo̱ rïn na̱ꞌa̱nj daꞌ hioꞌo gatûj rej huin ña̱n nï̀nꞌïn ruhuâ lugâ gè staꞌu, ni̱ nga gatûj sôꞌ ruhuâ lugâ gè dânj ni̱ dàñùn daꞌhui sôꞌ gi̱nikaj sôꞌ tun nej yuku ga̱ꞌa̱nj sôꞌ, guendâ gàꞌhuìꞌ sôꞌ riñan Ma̱ꞌan Ñaꞌanj an rayiꞌî si-ga̱kïnꞌ sôꞌ ngà rayiꞌî si-ga̱kïnꞌ nej guiì yùmànꞌan, gakï̱nꞌ nun gi̱ni̱ꞌin daꞌnga nej guiì yùmànꞌan sa giꞌhiaj ninj;
ni̱ huê ngà nej nânj ni̱ giꞌhiaj Ma̱ꞌan Espíritu Santo si ga̱ra̱n daꞌngaꞌ ruhuôꞌ, si hua̱ na̱nj nitaj si hua̱ nîꞌnïnj ga̱tu̱ nej sij lugâ gè staꞌuu, nga nï̀nꞌ hua̱ lugâ gè si̱nï̱n dânj.
Ni̱ man daꞌngaꞌa gahuin nej nânj diû hia̱j, dadinꞌ nej ofrenda ngà nej yuku dagahuiꞌ nej sij riñan Ma̱ꞌan Ñaꞌanj an ni̱ nitaj si nagiꞌhiaj ni̱kaj daꞌngaꞌ nu̱n ruhuâ nimân nej guiì, sani̱ huê danj ginûn ña̱ꞌa̱nj nej sij riñan Ma̱ꞌan Ñaꞌanj an,
sani̱ man sa ràyìꞌì gaꞌmin nej sij huin rayiꞌî nej sa ya̱ nej sij, sa go̱ꞌo̱ nej sij, ni̱ dàj ga̱ꞌhue na̱gi̱ꞌhiaj sàꞌ nej sij neꞌ ye̱ꞌ nej sij sani̱ nitaj si guruguñuꞌunj nej nânj dàj ga̱na̱huin hueꞌê nimân nej sij mánj, ni̱ ni̱ka̱j sun nuguanꞌ nânj nda gùyùmàn gui na̱gi̱ꞌhiaj na̱ka̱ ñûn Maꞌan Ñaꞌanj an daranꞌanj.
Sani̱ hia̱j ni̱ gàꞌ gaꞌnaꞌ Ma̱ꞌan Cristo, ni̱ huej huin rej huin ña̱n nï̀nꞌïn riñan nej guiì nìkòꞌ rukuj, ni̱ ñan nne huin rej huin ñan nï̀nꞌïn nikaj sunj ni̱ dànanj ûta hueꞌê ni̱ dànanj nìko huaj gàꞌ daꞌ hueꞌ atsîj ga àsìj si̱nï̱ïn, ni̱ sê gàꞌ si ꞌngo̱ nej síi giꞌhiaj ñan nne, ni̱ sê sa màn ruhuâ yumiguì nânj huin mánj,
ni̱ ꞌngo̱ rïn gatûj Ma̱ꞌan Jesús ruhuâ lugâ gè staꞌuu sani̱ nun ga̱ra̱n sunj tun nej guâtu ngà tun nej rô guendâ gi̱ꞌhia gànàrë̀ꞌ si-ga̱kïnꞌ nej guiì, garânj sunj tun Ma̱ꞌan ni̱ nga gatu ruhuâ lugâ gè staꞌuu ni̱ giꞌhiaj gànanj nìgànj riñan daranꞌ nej gakï̱nꞌïn ni̱ ga̱ꞌhue giꞌhia ga̱na̱ni̱nꞌ nìgànj nêꞌ.
Sa gidigân nej judío huin, ni̱ si hua̱ kï̱j ngo̱ guiì ni̱ si̱ gaꞌhue ga̱tu̱ ninj ginu̱n ña̱ꞌa̱nj ninj Ma̱ꞌan Ñaꞌanj an, sani̱ nga dagamanꞌ nej rej riñan nej guiì tun nej rô, tun nej guâtu ni̱ hiaj nej baka gachrîj ña̱ꞌa̱n nej sij riñan Ma̱ꞌan Ñaꞌanj an ni̱ ga̱na̱huin hueꞌê neꞌ ye̱ꞌ nej guiì,
ni̱ si dànanj giꞌhiaj nej rasu̱n nânj, ni̱ dànanj ûta nùkuaj hua tun Ma̱ꞌan Cristo, dadinꞌ Ma̱ꞌan Espíritu Santo huin sa giꞌhiaj ni̱ garânj yinaj gàhuij riñan Ma̱ꞌan Ñaꞌanj an sani̱ nitaj gakï̱nꞌïn ga riñanj mánj, rayiꞌî dan ni̱ ga̱ꞌhue gi̱ꞌhia si ga̱na̱ru̱hui̱ gakï̱nꞌ hua̱ riñan daꞌngaꞌ nu̱n ruhuâ nimân nej guiì daꞌnga ni̱ gaꞌhue gu̱na̱nj gi̱tsi ninj riñan Ma̱ꞌan na̱nj ánj.
Huê danj ni̱, Ma̱ꞌan Jesucristo huin sa ꞌnï̱nj guchraꞌ da̱ꞌa̱j si-ga̱kïnꞌ nej guiì ngà nuguanꞌ nàkà guchiꞌ Ma̱ꞌan Ñaꞌanj an ꞌngo̱ duꞌhua ngà ninj, ni̱ rayiꞌî guendâ gahuiꞌ Ma̱ꞌan Jesucristo ni̱ giꞌhia si ga̱na̱ni̱n nej guiì riñan gakï̱nꞌ giꞌhiaj ninj nga giꞌnïnj ninj riki si-ley Moisés, ni̱ nej guiì gakḯn Ma̱ꞌan Ñaꞌanj an ni̱ giꞌhia si gànàrìꞌ ninj nanìꞌhiaj ninj nìgànj.
Dadinꞌ ñan hua̱ ñanj hioꞌóo, ni̱ ña̱ꞌa̱n huaj si gàhuìꞌ sí dugumîn ñanj hioꞌó dânj, daꞌnga ni̱ gaꞌhue ga̱na̱huin ràꞌa daꞌní sôꞌ ñanj hioꞌó dânj.
Dadinꞌ nùnj huin si gàꞌ hua̱ yu̱gui ñanj guendâ ga̱na̱huin ràꞌa daꞌní sí dânj, sani̱ si̱ gaꞌhue ga̱na̱huin ràꞌa daꞌní sôꞌ nga nï̀nꞌ hua nìꞌnàꞌ sôꞌ mánj.
Rayiꞌî dan ni̱ nga gaꞌhuiꞌ Ma̱ꞌan Ñaꞌanj an ley raꞌa nej israelita ni̱ gata si ña̱ꞌa̱n huaj si da̱gahuiꞌ nej sij yuku riñanj.
Dadinꞌ nga gaꞌhuiꞌ nùguànꞌ sachij Moisés daranꞌ nej si-ley Ma̱ꞌan Ñaꞌanj an riñan nej israelita, ni̱ gidaꞌa sôꞌ tun nej rô ꞌnìnj in ngà tun nej guâtu ni̱ dunachej sôꞌ ngà nne huìj i, ni̱ gidaꞌa sôꞌ to matsïj hua̱ ma̱re ngà ꞌngo̱ raꞌa koj chrun gùꞌnàj hisopo, ni̱ dagamanꞌ sôꞌ tun nej yuku dânj riñan librû nnùn si-ley Ma̱ꞌan Ñaꞌanj an ni̱ huê danj na̱nj dagamanꞌ sôꞌ riñan nej guiì,
ni̱ gataj Moisés: “Ngà tun nânj gaꞌnïnꞌ Ma̱ꞌan Ñaꞌanj an suun ni̱ guchij ꞌngo̱ duꞌhua ngà nej suj.”
Ni̱ huê danj na̱nj dagaꞌmanꞌ Moisés tun riñan hueꞌ atsîj i ni̱ huê danj na̱nj dagamanꞌ sij riñan daranꞌ nej rasu̱n garânj sun nej sij ruhuâ hueꞌ dânj.
Sa taj ley huin si daꞌhui nej rej ni̱ da̱gamanꞌ nej sij tun riñan daranꞌ nej rasu̱un, daꞌnga ni̱ ganahuin sàꞌaj ni̱ huê danj na̱nj dagamanꞌ nej sij tun riñan nej guiì daꞌnga ni̱ ga̱ꞌhue gi̱nikaj Ma̱ꞌan Ñaꞌanj an nimân nìko rayiꞌî nej gakï̱nꞌ giꞌhiaj ninj.
Guendâ gahuiꞌ Ma̱ꞌan Jesús ni̱ ga̱ꞌhue ga̱ꞌne si-ga̱kïnꞌ nej guiìRayiꞌî dan ni̱ ña̱ꞌa̱n huaj si gahuiꞌ nej yuku ni̱ dagamanꞌ nej sij tun nej xuj daꞌnga ni̱ gaꞌhue ga̱na̱huin sàꞌ nej rasu̱n dânj, dadinꞌ huin ñan du̱ꞌhua nej sa màn yàtàꞌa; sani̱ nej sa màn yàtàꞌa ni̱ niꞌñanj ninj sa hua̱ hueꞌê doj gàꞌ daꞌ tun nej yuku.
Dadinꞌ nun ga̱tu̱ Ma̱ꞌan Jesús ruhuâ hueꞌ atsîj giꞌhiaj ràꞌa nej síi dadinꞌ nânj gahuin ñan du̱ꞌhua sa yàngàꞌ hia, huê danj ni̱ gaꞌanj Ma̱ꞌan Jesús yàtàꞌa guendâ gàchìnj nìꞌhia rayiꞌî nêꞌ riñan Ma̱ꞌan Ñaꞌanj an.
Ni̱ gatûj Ma̱ꞌan Jesús yàtàꞌa sani̱ nitaj si huaj gàhuij gàꞌì dàj rûnꞌ giꞌhiaj rej huin ña̱n nï̀nꞌïn, nga gatûj sôꞌ daꞌ hioꞌo ruhuâ lugâ gèe guendâ da̱gamanꞌ sôꞌ tun nej yuku mánj.
Ni̱ si danj daꞌhui gaj ni̱ ña̱ꞌa̱n huaj si gàhuìꞌ Ma̱ꞌan Jesús daranꞌ diû àsìj nga gaꞌanj gi̱ngaj yumiguìi, sani̱ sa huaj huin si nda ruhuâ ga̱na̱huij diû nânj gaꞌnaj, ni̱ ꞌngo̱ rïn na̱ꞌa̱nj gahuij guendâ ga̱ꞌhue gi̱nikaj Ma̱ꞌan Ñaꞌanj an nimân nìko rayiꞌî si-ga̱kïnꞌ nej guiì
Gàꞌ giyiꞌnïnꞌ suun gi̱ꞌhiaj Ma̱ꞌan Ñaꞌanj an si ꞌngo̱ rïn gàhuìꞌ daranꞌ nej guiì, ni̱ neꞌ rùkù ni̱ ga̱na̱nikïnꞌ ninj riñan Ma̱ꞌan guendâ na̱gi̱ꞌhia guendâ ngà ninj na̱nj ánj,
huê danj ni̱ ꞌngo̱ rïn gahuiꞌ Ma̱ꞌan Cristo guendâ ga̱ꞌhue gi̱nikaj Ma̱ꞌan Ñaꞌanj an nimân nìko rayiꞌî si-ga̱kïnꞌ ûta gàꞌì nej guiì. Ni̱ neꞌ rùkù ni̱ ga̱ꞌnaj aꞌngô ñûn sani̱ sê guendâ gàhuìj rayiꞌî nej gakï̱nꞌïn gàꞌ mánj, ga̱ꞌnaj guendâ ga̱na̱ka nej guiì nne anaꞌhuìj Ma̱ꞌan na̱nj ánj.
Dadinꞌ si-ley Moisés, ni̱ man ꞌngo̱ gayu̱nꞌun huin riñan nej sa sàꞌ ga̱ꞌna̱ꞌ gi̱ꞌhiaj Ma̱ꞌan Ñaꞌanj an neꞌ ña̱n doj, sani̱ nitaj si huaj dàj rûnꞌ hua sa yàngàꞌ hia mánj. Rayiꞌî dan ni̱ naꞌhue na̱gi̱ꞌhiaj ni̱ka̱ ley nej guiì ginikaj nej yuku gaꞌanj ninj riñan nej rej, guendâ dagahuiꞌ nej sôꞌ riñan Ma̱ꞌan Ñaꞌanj an daꞌ hioꞌo rayiꞌî si-ga̱kïnꞌ ninj mánj.
Sani̱ nga dagahuiꞌ nej sij yuku daꞌ hioꞌo ni̱ giꞌhia si ga̱na̱nun ruhuâ nej sij niꞌin nej sij gakï̱nꞌ giꞌhiaj nej sij;
dadinꞌ naꞌhue ga̱ꞌne̱ tun nej rô ngà tun nej guâtu si-ga̱kïnꞌ nej guiì mánj.
Rayiꞌî dan ni̱ nga guyumân Ma̱ꞌan Jesús ruhuâ yumiguìi ni̱ gata:Nun ga̱ra̱nꞌ ruhuâ Ma̱ꞌan rèꞌ si da̱gahuiꞌ nej sij yuku ni̱ ri̱ki̱ nej sij ofrenda riñan Ma̱ꞌân rèꞌ,sani̱ giꞌhiaj yu̱gui Ma̱ꞌan rèꞌ si ga̱ nneè ku ni̱ ga̱huín guiì riñan Ma̱ꞌân rèꞌ.
Nun ga̱ra̱nꞌ ruhuâ Ma̱ꞌan rèꞌ si gàhuìꞌ ûta gàꞌì nej yuku ni̱ na̱ruꞌhue nej sij tun nej xuj rayiꞌî si-ga̱kïnꞌ nej sij riñan Ma̱ꞌan rèꞌ mánj.
Hiôꞌ ni̱ gatâ: “Hué ni̱kï̱nꞌ nan,ni̱ dàj rûnꞌ nnunj riñan ñanj librû rayiꞌí ni̱ hua̱ ruhuâj da̱gahuín dàj rûnꞌ garanꞌ ruhuâ Ma̱ꞌân rèꞌ na̱nj ánj.”
Ni̱ gàꞌ si̱nï̱n taj riñan ñanj: Nun ga̱ra̱nꞌ ruhuâ Ma̱ꞌan rèꞌ si da̱gahuiꞌ nej sij yuku ni̱ si ri̱ki̱ nej sij ofrenda riñan Ma̱ꞌân rèꞌ ni̱ nitaj si garanꞌ ruhuâ Ma̱ꞌân rèꞌ, si da̱gahuiꞌ nej guiì ûta gàꞌì nej yuku riñan Ma̱ꞌân rèꞌ. Ni̱ nitaj si garanꞌ ruhuâ Ma̱ꞌân rèꞌ si na̱ru̱ꞌhue nej sij tun rayiꞌî si-ga̱kïnꞌ nej sij ni̱ nùnj si huê danj huin sa gaꞌnïnꞌ su̱n ley,
ni̱ taj ñûn riñan ñanj: “ꞌNàj guendâ gi̱ꞌhia sa garanꞌ ruhuâ Ma̱ꞌân rèꞌ, na̱nj Señor.” Ni̱ gaꞌne rèꞌ nuguanꞌ gaꞌnïnꞌ su̱n guendâ gàhuìꞌ nej yuku rayiꞌî gakï̱nꞌïn, ni̱ na̱gi̱ꞌhiaj nàkà ñûn Ma̱ꞌân rèꞌ aꞌngôj na̱nj ánj.
Ni̱ giꞌhiaj Ma̱ꞌan Ñaꞌanj an ganaruhui si-ga̱kïnꞌ nêꞌ guendâ giꞌhiaj Ma̱ꞌan Jesús sa garanꞌ ruhuâ Ma̱ꞌan Ñaꞌanj an, dadinꞌ ꞌngo̱ rïn ni̱ nìgànj gahuiꞌ Ma̱ꞌan Jesús rayiꞌî si-ga̱kïnꞌ nej guiì.
Ni̱ yàngàꞌ hia ni̱ daranꞌ nej gui gatûj nej rej ruhuâ nuhuî nìko guendâ gunânj gi̱tsi nej sôꞌ riñan Ma̱ꞌan Ñaꞌanj an ni̱ dagahuiꞌ nej sôꞌ nej yuku, sani̱ nitaj àmàn gaꞌhue ganaruhui si-ga̱kïnꞌ nej guiì giꞌhiaj tun nej yuku dagahuiꞌ nej sôꞌ mánj.
Sani̱ ꞌngo̱ rïn gahuiꞌ Ma̱ꞌan Cristo rayiꞌî si-ga̱kïnꞌ nej guiì ni̱ nìgànj giꞌhiaj ga̱nanj riñan nej gakï̱nꞌïn, huê danj ni̱ gaꞌanj ga̱ne raꞌa neꞌ huàꞌ Ma̱ꞌan Ñaꞌanj an.
Ni̱ hiuj dânj nne ganaꞌhui nda gunùkuaj Ma̱ꞌan Ñaꞌanj an gi̱ꞌhiaj ga̱nanj riñan daranꞌ nej guiì gunïnꞌ ngà Ma̱ꞌan;
dadinꞌ ꞌngo̱ rïn gahuiꞌ Ma̱ꞌan Cristo ni̱ rayiꞌî dan ni̱ ga̱ꞌhue gi̱nikaj Ma̱ꞌan Ñaꞌanj an nimân nìko rayiꞌî nej guiì gananikàj ruhuâ rayiꞌî si-ga̱kïnꞌ, ni̱ nagiꞌhiaj ni̱kaj ninj ni̱ ga̱ꞌhue ga̱ne nìgànj ninj ngà Ma̱ꞌan.
Ni̱ huê danj hua hia gataj Ma̱ꞌan Espíritu Santo nga gaꞌmin:
Gataj Ma̱ꞌan Señor: Nânj huin ꞌngo̱ duꞌhua gùchìj ngà nej guiì, diû ga̱ꞌna̱ꞌ neꞌ ña̱an.Ni̱ gàꞌnï̀n si-ley ruhuâ nimân ninj,ni̱ gàchrùnj si-ley ruhuâ daꞌngaꞌ ninj,
ni̱ gataj Ma̱ꞌan Señor:Ni̱ nitaj àmàn ga̱na̱nun ruhuâj niꞌín si-ga̱kïnꞌ ninj ngà nej sa kï̱j hua giꞌhiaj ninj gàꞌ mánj.
Huê danj ni̱ nga gàꞌ ginika nimân nìko rayiꞌî si-ga̱kïnꞌ ninj, huê danj ni̱ nitaj si huaj gàhuìꞌ yuku rayiꞌî si-ga̱kïnꞌ ninj gàꞌ mánj.
Daꞌhuîꞌ ga̱huin nichrûnꞌ riñan Ma̱ꞌan Ñaꞌanj anDi̱nï̂nj, tun Ma̱ꞌan Jesucristo giꞌhia̱j ni̱ giyiꞌnï̂nj ni̱ ga̱ꞌhue ga̱tu̱ꞌ lugâ gè staꞌuu,
rayiꞌî guendâ gahuiꞌ Ma̱ꞌan Señor Jesús ni̱ huaj ga̱ꞌhue gùchìꞌ riñan Ma̱ꞌan Ñaꞌanj an ni̱ rayiꞌî dan ni̱ ña̱ꞌa̱n huaj si ga̱che̱ꞌ chrej nàkà gidigân Ma̱ꞌan Jesús, dadinꞌ àsìj nâ ni̱ gàꞌ si ꞌngo̱ nej guiì nitaj si gatûj lugâ gè staꞌuu, sani̱ hia̱j ni̱ huaj ga̱ꞌhue ga̱che̱ꞌ chrej nàkà gi̱ꞌhiaj ga̱ nìꞌnòꞌ ni̱ gùchìꞌ riñan Ma̱ꞌan Jesús.
Ni̱ Ma̱ꞌan Jesús huin Rej huin ña̱n nï̀nꞌïn nikïnj riñan nêꞌ neꞌ yàtàꞌa,
ni̱ ga̱ꞌa̱nj nichìꞌ riñanj ngà daranꞌ nimûnꞌ, ni̱ hueꞌê ga̱ ruhuôꞌ ni̱ yìtï̀nj ga̱ ruhuôꞌ ni̱ gùyùmàn ruhuôꞌ, ni̱ na̱gi̱ꞌhiaj hueꞌêꞌ nimûnꞌ ni̱ gu̱du̱noꞌ sa aꞌnanꞌ giꞌhiaj daꞌngaꞌ nu̱n ruhuâ nimûnꞌ, ni̱ ga̱na̱ꞌnï̱nꞌ muꞌûnꞌ ngà si-nùguànꞌ Ma̱ꞌan Ñaꞌanj an.
Ga̱ni̱kïnꞌ runꞌ ni̱ ga̱ yìtï̀nj ruhuôꞌ, ni̱ si̱ ganï̂n huàꞌ ruhuôꞌ, rayiꞌî chrej hua̱ hueꞌê huoꞌ dadinꞌ ànàꞌhuìꞌ si ga̱na̱huin ràꞌa Ma̱ꞌan Ñaꞌanj an ñùnꞌ.
Ni̱ nàꞌhuìꞌ dàj guruguñuꞌun nej duguîꞌ ni̱ nàgàꞌhuìꞌ chrej nùkuaj ruhuâ, ni̱ ga ꞌì ruhuôꞌ ni̱ du̱guꞌnïnꞌ gi̱ꞌhiôꞌ sa sàꞌa ngà ꞌngo̱ ni̱ aꞌngô nej sij na̱nj ánj;
ni̱ si̱ gudunôꞌ guendâ nàràꞌhuìꞌ ngà nej sôꞌ nìkòꞌ rukû Ma̱ꞌan Cristo, dàj rûnꞌ giꞌhiaj aꞌngôꞌ da̱ꞌa̱j nej sôꞌ nitaj si naraꞌhuiꞌ ngà nej sôꞌ nìkòꞌ rukû Ma̱ꞌan Cristo, sa daꞌhuîꞌ gi̱ꞌhiôꞌ huin si du̱naꞌngoꞌ riñan nej sij dadinꞌ gàꞌ gahuin nichrunꞌ gui ga̱ꞌna̱ꞌ ñûn Ma̱ꞌan Señor.
Dunaꞌnga si ûta gudadû ga̱ ni̱ si̱ giꞌhiaj gakï̱nꞌïnDadinꞌ si gàꞌ giniꞌînꞌ nuguanꞌ yàngàꞌa ni̱ neꞌ rùkù ni̱ hua̱ na̱nj hua̱ ruhuôꞌ gi̱ꞌhioꞌ gakï̱nꞌïn, hiôꞌ ni̱ si̱ ga̱ꞌhue gi̱nikaj Ma̱ꞌan Ñaꞌanj an nimân nìko rayiꞌî nej gakï̱nꞌ dânj dadinꞌ nitaj si huaj gàhuìꞌ ñûn Ma̱ꞌan Jesús gàꞌ mánj,
man aꞌngô rïn sa gànàꞌhuìj nej guiì giꞌhiaj gakï̱nꞌïn huin ga̱na̱huin raꞌa ninj sañun nìko xi, dadinꞌ ga̱na̱nikïnꞌ ninj riñan Ma̱ꞌan Ñaꞌanj an guendâ na̱giꞌhia guenda ngà ninj, ni̱ nda nayumàn chre ñaꞌan nu̱n hiuj dânj ni̱ nda na̱du̱ta̱ chre ninj na̱nj ánj.
Ni̱ guiì nitaj si dagahuin sa taj ley gaꞌhuiꞌ Ma̱ꞌan Ñaꞌanj an raꞌa Moisés, ni̱ si giniꞌin huìj ni̱ huàꞌnï̀nj guiì gakï̱nꞌ giꞌhiaj ninj ni̱ nitaj si huaj ga̱na̱nï̱n àko ruhuâ nej sôꞌ niꞌin nej sôꞌ, ni̱ hua̱ ni̱ña̱n si gàhuìꞌ guiì dânj na̱nj ánj.
Ni̱ ngà tun Ma̱ꞌan Jesús guchiꞌ Ma̱ꞌan Ñaꞌanj an ꞌngo̱ duꞌhua ngà nej guiì, ni̱ dàj nìko kastîgu ga̱na̱huin ra̱ꞌa nej guiì gurûn tun Ma̱ꞌan Jesús ruhuâꞌ hia̱j doj, dadinꞌ ngà tun ni̱ ga̱ꞌhue ginikaj Ma̱ꞌan Ñaꞌanj an nimân nìko rayiꞌî si-ga̱kïnꞌ ninj, sani̱ nun gi̱nikaj chre̱j ninj ngà tun Ma̱ꞌan Jesús ni̱ giꞌhiaj ninj si ga̱huin sa kï̱j huaa ni̱ rayiꞌî dan ni̱ giꞌhiaj ninj si ginaꞌan ruhuâ Ma̱ꞌan Espíritu Santo na̱nj ánj.
Dadinꞌ gàꞌ niꞌînꞌ dàj gataj Ma̱ꞌan Ñaꞌanj an: “Ni̱ hua̱ ni̱ña̱n si gi̱ꞌhia gi̱ranꞌ sa̱ñu̱n ninj ni̱ naruꞌhuej dàj na̱nj hua ma̱ꞌan sa giꞌhiaj ninj ni̱ huê dànanj gataj Ma̱ꞌan Señor.” Ni̱ aꞌngô ñûn taj riñan ñanj: “Ni̱ na̱gi̱ꞌhiaj Ma̱ꞌan Señor guendâ ngà nej guiì huin yiñan na̱nj ánj.”
Ûta yuꞌhuiꞌ hua sa̱ñu̱n ga̱na̱huin ra̱ꞌa nej guiì nitaj si dagahuin riñan Ma̱ꞌan Ñaꞌanj hua̱ nìꞌnàꞌa na̱nj ánj.
hua̱ da̱ꞌa̱j nej suj ni̱ ûta kï̱j gaꞌmin nej guiì riñan nej suj ni̱ gata ràꞌa nej sôꞌ nej suj ni̱ ûta ganahuin nìhiàꞌ ruhuâ nej guiì rìgìi rayiꞌî sañun giranꞌ nej suj; ni̱ huê danj na̱nj ganakaj duguiꞌ nej suj ngà nej sôꞌ giranꞌ sa̱ñu̱n dàj rûnꞌ giranꞌ sa̱ñu̱n nej suj.
Dadinꞌ huê danj na̱nj gananï̂n àko ruhuâ nej suj niꞌin nej suj nej sôꞌ ꞌnï̱nj dukuâ gaꞌa, ni̱ nga gaꞌnêj nej sí gata rùhuà nej suj, siꞌhiaj nej suj ni̱ ga nìhiàꞌ ruhuâ nej suj rayiꞌî sañun giranꞌ nej suj, dadinꞌ gàꞌ niꞌin nej suj si ûta hueꞌê ga̱ sa ga̱na̱huin ra̱ꞌa nej suj ni̱ gìrìꞌ nej suj ñan hua̱ hueꞌê ga̱ne nìgànj nej suj neꞌ yàtàꞌa.
Rayiꞌî dan, ni̱ si̱ gudunâj nej suj si ginu̱n ñan nej suj Ma̱ꞌan Ñaꞌanj an, dadinꞌ si huê danj gi̱ꞌhiaj nej suj ni̱ ûta nìko hua sa gànàrìꞌ nej suj ga̱na̱ka̱j nej suj rayiꞌî sun giꞌhiaj nej suj na̱nj ánj;
dadinꞌ ña̱ꞌa̱n huaj si ga̱ nùkuaj ruhuâ nej suj, ni̱ nga gisîj giꞌhiaj nej suj sa garanꞌ ruhuâ Ma̱ꞌan Ñaꞌanj an, ni̱ gìrìꞌ nej suj sa gataj Ma̱ꞌan Ñaꞌanj an ri̱kij riñan nej suj.
Dadinꞌ huê danj taj riñan ñanj:Dadinꞌ doj sînj huaj,ni̱ ga̱ꞌna̱ꞌ Ma̱ꞌan sa gataj ga̱ꞌna̱ꞌ, ni̱ si̱ gahuin ranj mánj.
Nej guiì dagahuin ni̱ giꞌhiaj ninj sa ni̱ka̱a, ni̱ guendâ guyumân ruhuâ ninj ni̱ ga̱ nìꞌnàꞌ ninj;ni̱ asàꞌ nanikàj rùkù ninj, ni̱ si ga nìhiàꞌ ruhuâ ma̱ꞌan nimânj niꞌín ninj mánj.
Sani̱ nêꞌ ni̱ nitaj si huin nêꞌ nej guiì nanikàj rùkù guendâ ga̱ꞌa̱nj ni̱ꞌhio̱ꞌ mánj, huînꞌ guiì guyumân ruhuâ ni̱ dugumînꞌ ma̱ꞌan nimûnꞌ riñan gakï̱nꞌïn na̱nj ánj.
Gùyùmàn ruhuâSa yumân ruhuô da huin, sa giꞌhiaj si hua̱ yìtï̀nj ruhuôꞌ ga̱na̱huin ro̱ꞌoꞌ sa ànàꞌhuìꞌ, ni̱ guyumân yìtï̀nj ruhuôꞌ si hua̱ yàngàꞌ sa ga̱na̱huin roꞌôꞌ nùnj huin si hua̱ nun giniꞌînꞌ dàj huaj.
Dadinꞌ guendâ guyumân ruhuâ nej sôꞌ gimân àsìj nâ ni̱ giriꞌ nìꞌhiaj nej sôꞌ si ga̱huin nej sôꞌ sí giꞌhiaj sa hua̱ hueꞌê.
Guendâ guyumân ruhuôꞌ ni̱ garânj daꞌngaꞌ ruhuôꞌ si ngà nuguanꞌ gaꞌmin Ma̱ꞌan Ñaꞌanj an ni̱ giꞌhia gahuin yumiguìi, huê danj ni̱ gidaꞌa Ma̱ꞌan Ñaꞌanj an nej sa naꞌhue gùrùguìꞌ gi̱ni̱ꞌînꞌ, ni̱ giꞌhia si gùrùguìꞌij gi̱ni̱ꞌînꞌ.
Guendâ guyumân ruhuâ Abel niꞌin sôꞌ Ma̱ꞌan Ñaꞌanj an, ni̱ rayiꞌî dan ni̱ ganahuin ra̱ꞌa Ma̱ꞌan Ñaꞌanj an yuku gaꞌhuiꞌ sôꞌ riñanj gàꞌ daꞌ sa gaꞌhuiꞌ Kaín, ni̱ guendâ giꞌhiaj sôꞌ dànanj ni̱ gataj Ma̱ꞌan Ñaꞌanj an si gahuin sôꞌ sí giꞌhiaj sa ni̱ka̱a, ni̱ ganahuin ra̱ꞌa Ma̱ꞌan Ñaꞌanj an ofrenda gaꞌhuiꞌ sôꞌ riñanj, ni̱ nùnj si gahuiꞌ sôꞌ sani̱ hua̱ na̱nj gananï̂n riñan ñanj rayiꞌî sa giꞌhiaj sôꞌ.
Guendâ guyumân ruhuâ Enoc ni̱ hua̱ nìꞌnàꞌ sôꞌ ni̱ ginikaj Ma̱ꞌan Ñaꞌanj an gaꞌan sôꞌ, ni̱ nga nanaꞌhuiꞌ nej guiì sôꞌ ni̱ nun gànàrìꞌ ninj sôꞌ mánj, dadinꞌ ginikaj Ma̱ꞌan Ñaꞌanj an gaꞌan sôꞌ yàtàꞌa; sani̱ nga nï̀nꞌ gàchin gi̱nikaj Ma̱ꞌan Ñaꞌanj an ga̱ꞌan sôꞌ, ni̱ gàꞌ giniꞌin nej guiì si dagahuin hueꞌê sôꞌ riñan Ma̱ꞌan Ñaꞌanj an nga gane sòꞌ riñan hioꞌó nânj.
Sani̱ si nitaj si guyumân ruhuôꞌ ni̱ nitaj àmàn huaj gi̱ꞌhio sa garanꞌ ruhuâ Ma̱ꞌan Ñaꞌanj an mánj; dadinꞌ ña̱ꞌa̱n huaj si nej guiì huaꞌanj nichì riñan Ma̱ꞌan Ñaꞌanj an, ni̱ daꞌhui ninj ni̱ gùyùmàn ruhuâ ninj si hua̱ Ma̱ꞌan Ñaꞌanj an, ni̱ hua̱ ruhuâ Ma̱ꞌan Ñaꞌanj an gàꞌhuij premiun riñan nej guiì naꞌhuiꞌ Ma̱ꞌan na̱nj ánj.
Guendâ guyumân ruhuâ Noé, ni̱ nga gunïn sôꞌ gataj naꞌanj Ma̱ꞌan Ñaꞌanj an si gàmànꞌ, sani̱ nùnj huin si nun gi̱ni̱ꞌin sôꞌ riñan gumàan, ni̱ ûta hio dagahuin sôꞌ ni̱ giꞌhiaj yu̱gui sôꞌ barku nìko ñan gi̱nun sôꞌ ni̱ ga̱na̱ni̱n sôꞌ ngà nej duguiꞌ sôꞌ; sani̱ nun gùyùmàn ruhuâ aꞌngô nej guiì nuguanꞌ gananï̂n sôꞌ, ni̱ rayiꞌî dan ni̱ gaꞌanj niꞌhia daranꞌ nej guiì gimân yumiguì si̱nï̱ïn, sani̱ ganariꞌ sôꞌ nanìꞌhiaj sôꞌ dadinꞌ gataj Ma̱ꞌan Ñaꞌanj an si gahuin sôꞌ sí giꞌhiaj sa ni̱ka̱a, ni̱ ganahuin ra̱ꞌa sôꞌ nuguanꞌ nânj guendâ guyumân ruhuâ sôꞌ na̱nj ánj.
Ni̱ guendâ guyumân ruhuâ Abraham nga gakḯn Ma̱ꞌan Ñaꞌanj an, ni̱ dagahuin sôꞌ nuguanꞌ gata gu̱nïn sôꞌ ni̱ gudunâj sôꞌ yiñán sôꞌ, ni̱ gahui sôꞌ ni̱ gaꞌanj sôꞌ ñan gataj Ma̱ꞌan Ñaꞌanj an ga̱ꞌhuij ga̱na̱huin raꞌa sôꞌ; sani̱ nun niꞌin sôꞌ dànèꞌ gùchìꞌ sôꞌ mánj.
Ni̱ guyumân ruhuâ sôꞌ ni̱ gane sôꞌ riñan hioꞌó ñan gataj Ma̱ꞌan Ñaꞌanj an ga̱ꞌhuij raꞌa sôꞌ, ni̱ giꞌhiaj sôꞌ guendâ si sê doꞌó sôꞌ gahuin ñan nne sôꞌ, ni̱ gahuin sôꞌ dàj rûnꞌ huin ꞌngo̱ sí ꞌna̱ꞌ aꞌngô país, ni̱ gane sôꞌ ruhuâ hueꞌ atsîj i ngà Isaac ni̱ nga Jacob, ni̱ gu̱ña̱n hua sa ga̱na̱huin raꞌa nej sôꞌ;
dadinꞌ gàꞌ niꞌin sij si ga̱na̱huin raꞌa sij ga̱ne sij ꞌngo̱ yumanꞌ snàꞌànj ñan nitaj si huaj ga̱na̱huij, dadinꞌ Ma̱ꞌan Ñaꞌanj an huin sa giri ra̱ dàj gaj ni̱ Ma̱ꞌan Ñaꞌanj an huin sa giꞌhiaj yumanꞌ snàꞌànj dânj.
Ni̱ guendâ guyumân ruhuâ Sara siyànà gahuin sa a̱tïn, ni̱ ganahuin ra̱ꞌa guesâ guendâ ga̱ꞌhue gi̱nun ri̱ki; ni̱ gàꞌ ûta ata hioꞌo nga gaꞌnga daꞌni, sani̱ guyumân ruhuaj dadinꞌ gàꞌ niꞌin si yàngàꞌ hia da̱gahuin Ma̱ꞌan Ñaꞌanj an nuguanꞌ gata na̱nj ánj.
Ni̱ huê rayiꞌî dan, ni ꞌngo̱ rïn Abraham huin, sani̱ gàꞌ doj huaj ni̱ gàhuìꞌ sôꞌ, sani̱ dàj rûnꞌ mân nej atïꞌ màn neꞌ yàtàꞌa ni̱ dàj rûnꞌ mân nej hioꞌó chru̱ màn duꞌhua nne ña̱nꞌa̱nj, huê danj ga̱ ûta gàꞌì daꞌní sôꞌ.
Ni̱ guyumân ruhuâ daranꞌ nej sôꞌ sani̱ nun ga̱na̱huin ra̱ꞌa nej sôꞌ sa gaꞌnḯn ñan nej sôꞌ, huê danj ni̱ gahuiꞌ nej sôꞌ, ni̱ nda gànꞌ nikïnꞌ nej sôꞌ giniꞌhiaj nej sôꞌ riñan hioꞌó gataj Ma̱ꞌan Ñaꞌanj an nàgàꞌhuij raꞌa nej sôꞌ, ni̱ guyumân ruhuâ nej sôꞌ, ni̱ gaꞌmin nej sôꞌ nuguanꞌ ni̱ꞌña̱nj an riñan Ma̱ꞌan sa nne hiuj dânj, ni̱ gataj nej sôꞌ si huin nej sôꞌ dàj rûn huin sí ꞌna̱ꞌ aꞌngô país ni̱ gataj nej sôꞌ si gahuin nej sôꞌ sí gaché nun riñan hioꞌóo.
Dadinꞌ nej sôꞌ gataj dànanj, ni̱ nda nîꞌnïnj chre giꞌhiaj nej sôꞌ si ga̱ra̱n daꞌngaꞌ ruhuôꞌ si nanaꞌhuiꞌ nej sôꞌ aꞌngô país hua̱ hueꞌê doj ga̱ne nej sôꞌ;
dadinꞌ si ni̱ ganï̂n ruhuâ nej sôꞌ gànànìkàj ñûn nej sôꞌ ñan gane nej sôꞌ, ni̱ hua̱ diû si nànìkàj ñûn nej sôꞌ na̱nꞌ nej sôꞌ ñan gahui nej sôꞌ gaꞌnaꞌ nej sôꞌ.
Sani̱ huin ruhuâ nej sôꞌ ga̱na̱huin ra̱ꞌa nej sôꞌ ꞌngo̱ ñan hua̱ hueꞌê doj ga̱ne nej sôꞌ, ni̱ nânj huin yumanꞌ ña̱ꞌa̱nj; ni̱ rayiꞌî dan ni̱ nitaj si giriꞌ nàꞌàj Ma̱ꞌan Ñaꞌanj an si ga̱ta si huin Da̱ꞌa̱nj nej sôꞌ; dadinꞌ gàꞌ giꞌhiaj yu̱gui ꞌngo̱ yumanꞌ snàꞌànj ñan ga̱ne nej sôꞌ.
Nga gayakaj Ma̱ꞌan Ñaꞌanj an daꞌngaꞌa ngà Abraham, ni̱ guyumân ruhuâ sôꞌ nga gataj Ma̱ꞌan Ñaꞌanj an si da̱gahuiꞌ sôꞌ daꞌní sôꞌ riñanj, huê danj ni̱ ga ruhuâ sôꞌ da̱gahuiꞌ sôꞌ ꞌngo̱ rïn daꞌní sôꞌ Isaac riñanj:
“Ni̱ gàꞌ gataj Ma̱ꞌan Ñaꞌanj an gu̱nïn sôꞌ: Nga Isaac ni̱ gi̱ꞌhia si gi̱yi̱na̱nj danꞌ na̱nj ánj.”
Ni̱ garânj yina sôꞌ gi̱ꞌhiaj sôꞌ dànanj dadinꞌ niꞌin sôꞌ sí ûta nùkuaj Ma̱ꞌan Ñaꞌanj an gi̱ꞌhia si gànàꞌnï̀nj daꞌní sôꞌ siganï̂nj nej nîman, ni̱ nânj gahuin ꞌngo̱ daꞌngaꞌa, dadinꞌ nun gàhuìꞌ yàngàꞌ daꞌní sôꞌ dadinꞌ nun ga̱ꞌhue̱j Ma̱ꞌan Ñaꞌanj an si gàhuìꞌ sôꞌ huê danj ni ganahuin ra̱ꞌa sôꞌ daꞌní sôꞌ na̱nj ánj.
Guyumân ruhuâ Isaac ni̱ gaꞌmin sôꞌ si ga̱ꞌna̱ꞌ nej sa hua̱ hueꞌê riñan daꞌní sôꞌ Jacob ngà riñan daꞌní sôꞌ Esaú nej gui ga̱ꞌna̱ꞌ neꞌ ña̱an.
Ni̱ guyumân ruhuâ Jacob, rayiꞌî dan ni̱ nga nï̀nꞌ gachin gàhuìꞌ sôꞌ, ni̱ gataj sôꞌ si ga̱ꞌna̱ꞌ nej sa hua̱ hueꞌê riñan nej daꞌní José, ni̱ duguꞌnïnꞌ sôꞌ chrun si-nìꞌì sôꞌ riñan hioꞌóo ni̱ ginûn ña̱ꞌa̱nj sôꞌ riñan Ma̱ꞌan Ñaꞌanj an.
Ni̱ guendâ guyumân ruhuâ José, ni̱ rayiꞌî dan ni̱ nga nï̀nꞌ ga̱chin gàhuìꞌ sôꞌ, ni̱ gataj sôꞌ si nej gui ga̱ꞌna̱ꞌ neꞌ ña̱an ni̱ ga̱hui̱ nej Israelita riñan hioꞌó Egipto, ni̱ rayiꞌî dan ni̱ gaꞌnïnꞌ sôꞌ suun si nga gahui nej sij hiuj dânj ni̱ gi̱ni̱kaj nej sij nneè kú sôꞌ nga ga̱hui̱ nej sij hiuj dânj ga̱ꞌa̱nj nej sij,
Ni̱ guendâ guyumân ruhuâ Moisés, rayiꞌî dan ni̱ nga gachij sôꞌ, ni̱ nun ga̱ꞌhue̱j sôꞌ si huin sôꞌ daꞌní siyànà huin daꞌní Faraón,
ni̱ ganagui sôꞌ gi̱ranꞌ sa̱ñu̱n sôꞌ ngà yumanꞌ huin yiñán Ma̱ꞌan Ñaꞌanj an, gàꞌ daꞌ guendâ ga̱na̱huin nìhiàꞌ ruhuâ sôꞌ man ꞌngo̱ diû lij ngà nneè kú sôꞌ,
ni̱ ganï̂n ruhuâ sôꞌ si dànanj yi̱ruꞌhue doj hua nej sañun ganahuin ra̱ꞌa sôꞌ ngà Ma̱ꞌan Cristo, gàꞌ daꞌ nej sa yi̱ruꞌhue hua̱ riñan nej sí Egipto; dadinꞌ gaꞌnḯn ñan sôꞌ riñan rasu̱n ga̱na̱huin ra̱ꞌa sôꞌ gi̱ꞌhiaj Ma̱ꞌan Ñaꞌanj an rayiꞌî sun giꞌhiaj sôꞌ.
Ni̱ guendâ guyumân ruhuâ sôꞌ ni̱ gudunâj sôꞌ Egipto, ni̱ nun gu̱yuꞌhuiꞌ sôꞌ si gi̱na̱ꞌan ruhuâ rey Faraón niꞌin síchìj dânj sôꞌ, dadinꞌ ganikïnꞌ ran sôꞌ ni̱ giꞌhiaj sôꞌ dàj rûnꞌ giꞌhiaj ꞌngo̱ sí giniꞌin ràngàꞌ riñan Ma̱ꞌan Ñaꞌanj an na̱nj ánj.
Ni̱ guyumân ruhuâ sôꞌ ni̱ rayiꞌî dan ni̱ giꞌhiaj sôꞌ pascua ni̱ dagamanꞌ sôꞌ tun riñan nej rahueꞌe, daꞌnga ni̱ nga gachîn ángel dagahuij nej silíj yàhuàꞌ huin daꞌní nej Egipto ni̱ si̱ dagahuij nej daꞌní yàhuàꞌ nej israelita mánj.
Ni̱ guendâ guyumân ruhuâ nej israelita ni̱ rayiꞌî dan ni̱ gachîn nej sij da̱nï̱n nne ña̱ꞌa̱nj ma̱re, ni̱ ganahuin nàkò hioꞌóo gaché nej sij; ni̱ huê danj na̱nj gachin nej egipcio ruhuâ nne ña̱ꞌa̱nj ma̱re, sani̱ ganûn yichrá nej sij nga gayamânj nej sij nnee ni̱ gahuiꞌ nej sij.
Ni̱ guendâ guyumân ruhuâ nej israelita ni̱ ganikàj nej sij rukû hiëj yìngà xi ni̱kï̱nꞌ rukû Jerikó ni̱ ganatu giꞌhiaj nej sij.
Ni̱ guyumân ruhuâ Rahab siyànà guduꞌhuêj ma̱ꞌan, ni̱ gachrîj huij nej israelita gaꞌanj gi̱niꞌhiaj dàj hua yumanꞌ Jerikó ni̱ ga dïnꞌïnj riñan nej sôꞌ, huê danj ni̱ nga gaꞌanj du̱nahuij nej israelita nej sí nun gùyùmàn ruhuâ niꞌin nej sôꞌ ni̱ nun da̱gaꞌhuiꞌ nej sôꞌ siyànà dânj mánj.
Nùnj huin doj si gàtà hia̱j ràꞌaj. Dadinꞌ dànanj ga̱chin doj diû gànàtàj rayiꞌî Gedeón, rayiꞌî Barac, rayiꞌî Sansón, rayiꞌî Jefté, rayiꞌî David, ni̱ huê danj na̱nj rayiꞌî Samuel ga rayiꞌî nej profeta;
ni̱ guendâ guyumân ruhuâ nej sôꞌ ni̱ giꞌhiaj ga̱nan nej sôꞌ aꞌngô nej yumanꞌ gimân nga diû dânj, ni̱ giꞌhiaj nej sôꞌ sa ni̱ka̱a, ni̱ ganahuin ra̱ꞌa nej sôꞌ sa gataj Ma̱ꞌan Ñaꞌanj an ga̱na̱huin ra̱ꞌa nej sôꞌ, ni̱ ganarán nej sôꞌ duꞌhua nej sigeꞌej e,
ni̱ gudunaꞌâj nej sôꞌ ñaꞌan nìko xi, ni̱ gunânj nej sij riñan nej sí ruhuâ da̱gahuiꞌ ngà yîti nej sij, ni̱ nitaj guesâ nej sôꞌ sani̱ nga gutaꞌ nej sôꞌ ni̱ ganahuin nùkuaj nej sôꞌ riñan nej sí gutaꞌ ngà nej sôꞌ, ni̱ giꞌhiaj nej sôꞌ gunânj nej stadû ꞌna̱ꞌ aꞌngô país.
Nej siyànàa ni̱ gànàrìꞌ duguiꞌ ninj ngà nej duguiꞌ ninj nga gànàꞌnï̀nj nej sôꞌ siganï̂nj nej nîman;sani̱ aꞌngô da̱ꞌa̱j nej dinï̂nt ni̱ ga ruhuâ nej sôꞌ giranꞌ sa̱ñu̱n nej sôꞌ huê danj ni̱ gahuiꞌ nej sôꞌ, dadinꞌ nun ga̱ra̱n yina nej sôꞌ si du̱nanin aꞌngô nej síi nej sôꞌ, dadinꞌ niꞌin nej sôꞌ si gànàꞌnï̀nj nej sôꞌ siganï̂nj nej nîman ni̱ gànàrìꞌ nej sôꞌ ñan hua̱ hueꞌê doj ga̱ne nej sôꞌ.
Ni̱ riñan aꞌngô nej sôꞌ ni̱ gaꞌmin kï̱j nej guiì ni̱ gañun nej sôꞌ, ni̱ da̱ꞌa̱j nej sôꞌ gatûj dukuâ gaꞌa lij ni̱ aꞌngô da̱ꞌa̱j nej sôꞌ gatûj dukuâ gaꞌ nìko.
Ni̱ da̱ꞌa̱j nej sôꞌ garrûn nej sij hiëj, ni̱ aꞌngô da̱ꞌa̱j nej sôꞌ gaꞌneꞌ nej sij ngà agaꞌ sierra da̱ꞌa̱j nneè kú nej sôꞌ, ni̱ da̱ꞌa̱j nej sôꞌ gutïnꞌ nej sij ngà yiti, ni̱ gaché nun nej sôꞌ ni̱ gaꞌnaꞌ nej sôꞌ neꞌ dànanj ni̱ gaꞌanj nej sôꞌ neꞌ dàmanj ni̱ ngà nnïnj matsïj ni̱ ngà nnïnj stanee garán nej sôꞌ nneè kú nej sôꞌ, ni̱ ûta àko ranꞌ nej sôꞌ, ûta huin ruhuâ nej sôꞌ, ni̱ ûta duguaꞌì nej sí dânj nej sôꞌ;
ni̱ sí sàꞌ hia nï̀nꞌïn gahuin nej sij, ni̱ nun daꞌhui nej sí nânj ga̱ne nej sôꞌ siganï̂nj nej sij dadinꞌ ûta kï̱j hua nej sôꞌ; sani̱ dànanj gata ra̱ꞌa nej sôꞌ nej sij huê danj ni̱ gahui nej sij gaꞌanj nej sij ruhuâ yumanꞌ gahuin yiñán nej sij, ni̱ nitaj ñan ga̱ne nej sij ga ni̱ gaché nun nej sij riñan hioꞌó nakòo, ni̱ giꞌnïnj nej sij riki kïj ï, ni̱ gane nej sij ruhuâ huej e, ni̱ gane nej sij ruhuâ nej huej hueꞌ màn riñan hioꞌó nàkòo.
Huê dànanj giranꞌ sa̱ñu̱n daranꞌ nej sij, ni̱ guendâ guyumân ruhuâ nej sij niꞌin nej sij Ma̱ꞌan Ñaꞌanj an ni̱ giranꞌ nej sij dànanj, ni̱ giniꞌin nej guiì si ûta hueꞌê giꞌhiaj nej sij, sani̱ nga nï̀nꞌ gane nej sij riñan hioꞌó nânj ni̱ nun ga̱na̱huin ra̱ꞌa nej sij sa gataj Ma̱ꞌan Ñaꞌanj an ga̱ꞌhuij riñan nej sij mánj;
ri̱ki̱ Ma̱ꞌan Ñaꞌanj an sa hua̱ hueꞌê doj ga̱chin riñan nêꞌ, ni̱ Ma̱ꞌan Ñaꞌanj an huin sa gi̱ꞌhiaj ga̱na̱huin ni̱ka̱ nej sij nga sa nika giꞌhiaj Ma̱ꞌan ngà nêꞌ.
Gànï̀nj ñunꞌ Ma̱ꞌan JesúsHuê danj na̱nj nêꞌ, ni̱ gi̱niꞌhioꞌ dadinꞌ nda ganikàj neꞌ rùkùꞌ mân nej dinï̂nt guyumân yìtï̀nj ruhuâ ni̱ dàj rûnꞌ mân nnga mân nej sôꞌ, ni̱ gu̱du̱nôꞌ daranꞌ nej sa garanꞌ ñuꞌunj ñùnꞌ guendâ gi̱nikôꞌ rukû Ma̱ꞌan Jesús, ni̱ huê danj gu̱du̱nôꞌ daranꞌ nej gakï̱nꞌ garanꞌ ruhuôꞌ gi̱ꞌhiôꞌ, ni̱ gu̱nu̱nꞌ na̱na̱j ni̱ gu̱nꞌ neꞌ ña̱an ni̱ ga̱ nùkuaj ruhuôꞌ ga̱che̱ꞌ chrej gàꞌ gidoꞌoꞌ,
gàꞌnï̀nj ñunꞌ riñan Ma̱ꞌan Jesús, dadinꞌ huê Ma̱ꞌan huin sa gunùkuaj giꞌhiaj ga̱nan riñan daranꞌanj, ni̱ huej huin sa gi̱ꞌhiaj gùnùkuôꞌ gi̱ꞌhiaj ga̱nunꞌ si gùyùmàn yìtï̀nj ruhuôꞌ, ni̱ ga ruhuâ Ma̱ꞌan Jesús giranꞌ sa̱ñunj riñan rugutsìi rayiꞌî nêꞌ, ni̱ nun gayakaj guendaj si gata rùhuà nej sij Ma̱ꞌan, dadinꞌ neꞌ rùkù nga gisîj ûta giranꞌ sa̱ñunj ni̱ ûta ga̱na̱huin nìhiàꞌ ruhuaj, ni̱ gaꞌanj ga̱ne neꞌ huàꞌ ñan ni̱kï̱nꞌ chrun yilâ nne Ma̱ꞌan Ñaꞌanj an.
Ga̱na̱ka̱j guendâ nej suj dàj nìko staꞌu giranꞌ sa̱ñu̱n Ma̱ꞌan Jesús, dadinꞌ nej sí giꞌhiaj gakï̱nꞌïn ni̱ ûta gininj ꞌì Ma̱ꞌan ni̱ ûta gata rùhuà nej sôꞌ Ma̱ꞌan, huê danj ni̱ si̱ guyuꞌhuiꞌ nej suj ni̱ si̱ ginichre ruhuâ nej suj mánj.
Dadinꞌ hua̱ na̱nj nun gàhuìꞌ nej suj, guendâ gunïnꞌ nej suj ngà gakï̱nꞌïn dàj rûnꞌ giranꞌ Ma̱ꞌan Jesús mánj.
Ni̱ gàꞌ giniꞌñûn nej suj nga dugunïn gàꞌì Ma̱ꞌan Ñaꞌanj an nej suj, dadinꞌ giꞌhia dàj rûnꞌ giꞌhiaj sí ꞌì ruhuâ niꞌin daꞌní ni̱ gataj sôꞌ gu̱nïn daꞌní sôꞌ:Sòꞌ huin daꞌní Ma̱ꞌán, ni̱ si̱ gaꞌman ruhuâꞌ si nagiꞌhiaj ni̱ka̱ Ma̱ꞌan Ñaꞌanj an sòꞌ rayiꞌî guendâ nitaj si dagahuînꞌ sun giyiꞌnïn giꞌhia.Ni̱ si̱ ginichre ruhuâꞌ nga ranꞌanj sôꞌ mánj;
Dadinꞌ nej guiì ꞌì ruhuâ Ma̱ꞌan Señor ni̱ nagiꞌhiaj ni̱kaj ninj nga nitaj si dagahuin ninj sun gaꞌnïnꞌ sunj gi̱ꞌhiaj ninj,ni̱ nga ruhuaj na̱gi̱ꞌhiaj ni̱ka̱j nej daꞌnin, ni̱ giranꞌ sa̱ñu̱n daranꞌ ninj giꞌhia.
Ni̱ si gunùkuaj nej suj nga nagiꞌhiaj ni̱ka̱ Ma̱ꞌan Ñaꞌanj an nej suj, dadinꞌ Ma̱ꞌan Ñaꞌanj an ni̱ giꞌhia ngà nej daꞌnin dàj rûnꞌ giꞌhiaj ꞌngo̱ sí ꞌì ruhuâ ni̱ nagiꞌhiaj ni̱ka̱ sôꞌ daꞌní sôꞌ. Ni̱ hua̱ ꞌngo̱ silíj nitaj si gunïn gàꞌì giꞌhiaj rej na̱nj nînꞌ.
Sani̱ si nitaj si nagiꞌhiaj ni̱ka̱ Ma̱ꞌan Ñaꞌanj an nej suj dàj rûnꞌ nagiꞌhiaj ni̱ka̱ nej suj daꞌní nej suj, hiôꞌ ni̱ sê daꞌní Ma̱ꞌan Ñaꞌanj an huin nej suj mánj, ni huin nej suj dàj rûnꞌ huin silíj ga̱ni̱ki nitaj rej hua.
Ni̱ aꞌngô sa huaj huin si, daꞌ goꞌngo̱ nêꞌ ni̱ ga rej nêꞌ riñan hioꞌó nânj ni̱ nga giꞌhiôꞌ sa aꞌnanꞌan ni̱ nagiꞌhia ni̱ka̱ sôꞌ ñùnꞌ, ni̱ ginikaj chrej nêꞌ riñan nej sôꞌ. Ni̱ sê dànanj hueꞌê doj huaj si da̱gahuînꞌ riñan Ma̱ꞌan Reꞌ Ñaꞌanj an ni̱ ga̱ nìꞌnòꞌ ràꞌ saj ûnꞌ.
Ni̱ nej sôꞌ, ni̱ man do̱j sînj nej gui nga ganêꞌ riñan hioꞌó nânj nagiꞌhiaj ni̱ka̱ nej sôꞌ ñùnꞌ, dàj garânj daꞌngaꞌ ruhuâ nej sôꞌ giꞌhiaj nej sôꞌ, sani̱ nga nagiꞌhiaj ni̱ka̱ Ma̱ꞌan Ñaꞌanj an ñùnꞌ ni̱ nagiꞌhiaj ni̱kaj ñùnꞌ guendâ sisa̱ꞌ muꞌûnꞌ, daꞌnga ni̱ gaꞌhue ga̱huînꞌ guiì nitaj si hua̱ gakï̱nꞌïn riñan dàj rûnꞌ nitaj gakï̱nꞌïn riñan Ma̱ꞌan na̱nj ánj.
Yàngàꞌ hia ni̱ daran diû nga nagiꞌhiaj ni̱ka̱ Ma̱ꞌan Ñaꞌanj an ñùnꞌ ni̱ nitaj si hua̱ nìhiàꞌ ruhuôꞌ, dadinꞌ gananï̂n ruhuôꞌ nga nagiꞌhiaj ni̱kaj ñûnꞌ; sani̱ si ga̱huin chru̱nꞌ da̱gahuînꞌ ni̱ ga̱ dïnꞌïnj ruhuôꞌ na̱nj ánj.
Gi̱ranꞌ sa̱ñu̱nꞌ gi̱ꞌhiaj Ma̱ꞌan Ñaꞌanj an sisi si̱ dagahuin ngà gaꞌmin riñunꞌRayiꞌî dan, ni̱ giꞌhiaj guesâ nej suj ni̱ ga̱na̱chi nikaj nej suj raꞌa nej suj ni̱ du̱sikiꞌ nej suj sirùhuìj nej suj;
Ga̱ dïnꞌïnj ruhuâ nej suj ngà daranꞌ nej guiì, ni̱ si̱ giꞌhiaj nej suj gakï̱nꞌïn, dadinꞌ si si̱ gudunâj nej suj gakï̱nꞌïn ni̱ nitaj àmàn huaj gi̱ni̱ꞌin nej suj riñan Ma̱ꞌan Señor mánj.
Gi̱niꞌhiaj hueꞌê nej suj, dadinꞌ si nuhuij ni̱ hua̱ ꞌngo̱ nej suj si̱ giriꞌ si-su̱nu̱j Ma̱ꞌan Ñaꞌanj an mánj; ni̱ gi̱niꞌhiaj nej suj ni̱ si̱ gatûj sa naꞌan chre dan ruhuâ nimân nej suj, ni̱ ga̱ra̱nꞌ ñuꞌun riñan nej suj, ni̱ gàꞌhuìꞌ yìꞌij ûta gàꞌì nej guiì na̱nj ánj;
gi̱niꞌhiaj nej suj ni̱ si̱ ga nej sí gaché sìgìchràꞌ siganï̂nj nej suj, ni̱ si̱ ga nej sí ûta ga̱na̱huij ruhuâ niꞌin nej sa màn ruhuâ yumiguìi siganï̂nj nej suj dàj rûnꞌ giꞌhiaj Esaú, dadinꞌ man rayiꞌî ꞌngo̱ goꞌo nihiaa ni̱ guduꞌhuêj sôꞌ guendâ huin sôꞌ sí yàhuàꞌa.
Dadinꞌ gàꞌ niꞌin nej suj si neꞌ rùkù doj, ni̱ ûta gahuin ruhuâ sôꞌ ga̱na̱huin ra̱ꞌa sôꞌ nuguanꞌ hua̱ hueꞌê nàgàꞌhuìꞌ rej sôꞌ riñan sôꞌ, sani̱ nun ga̱na̱huin ràꞌa sôꞌ nuguanꞌ hua̱ hueꞌê, ni̱ nùnj huin si gananikàj ruhuâ sôꞌ ni̱ ûta dugueꞌe sôꞌ, sani̱ gàꞌ dânj ni̱ nun ga̱ꞌhue ga̱na̱huin ñûn sôꞌ sí yàhuàꞌa gàꞌ mánj.
Dadinꞌ nun ga̱huin nìchrùnꞌ nej suj ñan ni̱kï̱nꞌ kïj ga̱ꞌhue ga̱ga̱nꞌ raꞌa nej suj, ni̱ kïj ganûn ñaꞌaan, ni̱ nda gahuin ru̱mi̱nꞌ chre orâ dânj ni̱ huê danj na̱nj nda garï̱n chre aguâj duꞌhui,
dadinꞌ ûta nùkuaj gaguâj chrun âꞌñànj an, ni̱ ûta nùkuaj gaꞌmin sa gaꞌmin ra̱ kïj dânj, ni̱ nga gunïn nej israelita nuguanꞌ nânj ni̱ guyuꞌhuiꞌ nej sôꞌ ni̱ ûta àko gachín nìꞌhiaj nej sôꞌ, si si̱ gaꞌmin doj sa gaꞌmin dânj riñan nej sôꞌ mánj,
dadinꞌ nun ga̱ꞌhue gùnùkuaj nej sij nga gunïn nej sij dàj hua sun gaꞌnïnꞌ Ma̱ꞌan Ñaꞌanj an riñan nej sij: “Ni̱ si ga̱chi̱n ꞌngo̱ guiì nej si ga̱chi̱n ꞌngo̱ yuku ni̱ gùrùn yôꞌ yiꞌî kïj dânj, ni̱ ga̱ꞌhue ga̱rru̱n nej sij hiëj nej si ga̱ꞌhue da̱gahuiꞌ nej sij ngà lansa yôꞌ na̱nj ánj.”
Ni̱ ûta yuꞌhuiꞌ gahuin gunïn nej sij ni̱ giniꞌhiaj nej sij, ni̱ rayiꞌî dan ni̱ gataj Moisés: “Ûta yuꞌhuí sa gahuin ni̱ nda nagunanj ñùnj.”
Sani̱ nej suj, ni̱ gaꞌnaꞌ nichì nej suj ñan ni̱kï̱n kïj gùꞌnàj Sión, yumanꞌ snàꞌànj huin yiñán Ma̱ꞌan Ñaꞌanj hua̱ nìꞌnàꞌa, Jerusalén nngaj neꞌ yàtàꞌa, ni̱ hiuj dânj mân ûta gàꞌì mîn nej ángel,
ñan màn nej guiì rìgì si̱nï̱n ginikòꞌ rukû Ma̱ꞌan Jesús ni̱ gàꞌ tàj siyu̱gui ninj riñan librû tàj neꞌ yàtàꞌa, ni̱ Ma̱ꞌan Ñaꞌanj an huin guesì nikïnꞌ riñan daranꞌ ninj, ni̱ huê danj na̱nj mân nanè nimân nej guiì gàꞌ nagiꞌhiaj ni̱ka̱ Ma̱ꞌan Ñaꞌanj an,
ni̱ Ma̱ꞌan Jesús huin sa ni̱kï̱nꞌ guchraꞌ da̱ꞌa̱j ni̱ huej gi̱ꞌhiaj ni̱ guchiꞌ Ma̱ꞌan Ñaꞌanj an ꞌngo̱ duꞌhua ngà nej guiì, ni̱ dànanj ûta gisîj tun gañanj giꞌhiaj Ma̱ꞌan Jesús dadinꞌ ga̱ꞌhue na̱du̱rëꞌëj si-ga̱kïnꞌ nêꞌ gàꞌ daꞌ tun Abel.
Gi̱niꞌhiaj nej suj ni̱ si̱ giꞌhiaj anêj nej suj Ma̱ꞌan sa gaꞌmin riñan nej suj. Dadinꞌ si nun ga̱ꞌhue gìyìꞌìj huì nej guiì gudunâj ma̱ꞌan riñan sa du̱gunïn gàꞌì riñan hioꞌó nânj ninj, dàj gàꞌ nêꞌ, ni̱ si̱ gaꞌhue gìyìꞌìj huìꞌ riñan Ma̱ꞌan sa dugunïn gàꞌì ñùnꞌ nda neꞌ yàtàꞌa mánj.
Nga gaꞌmin Ma̱ꞌan Ñaꞌanj an diû dânj, ni̱ gaꞌhuij ñûn riñan hioꞌóo, sani̱ hia̱j ni̱ giꞌhiaj yìtï̀nj Ma̱ꞌan si-nùguànꞌanj, ni̱ gata: “Gi̱ꞌhiaj ñûn si ga̱ꞌhuij ñûn riñan hioꞌóo, ni̱ huê danj gi̱ꞌhia si gìsìkìꞌ nej sa màn yàtàꞌa na̱nj ánj.”
Ni̱ nuguanꞌ gata: “Aꞌngô ñûn”, ruhuaj ga̱ta si na̱du̱naj dàj gimàn nej sa ga̱ꞌhue gìsìkìꞌ, nej sa giꞌhia ngà raꞌa, daꞌnga ni̱ gùnàj nej sa si̱ gisikiꞌ.
Huê danj ni̱, nga ga̱na̱huin ro̱ꞌôꞌ ga̱tu̱ꞌ ñan ni̱ka̱j sun Ma̱ꞌan Cristo ni̱ nitaj si huaj gìsìkìꞌ ñan ga̱neꞌ gàꞌ mánj, ni̱ gàꞌhuìꞌ si guruhuâ Ma̱ꞌan Ñaꞌanj an, ni̱ ganahuin roꞌôꞌ sunuj u ni̱ rayiꞌî dan ni̱ gu̱na̱nj gi̱tsîꞌ riñan Ma̱ꞌan Ñaꞌanj an, ni̱ gi̱ꞌhiôꞌ sa garanꞌ ruhuaj ni̱ gi̱nikaj chre̱ꞌ riñanj; dadinꞌ Ma̱ꞌan Duꞌunꞌ ni̱ huin ꞌngo̱ ñaꞌan ga̱ꞌhue du̱nahuij daranꞌanj na̱nj ánj.
(-)
Sa daꞌhui nej sôꞌ nìkòꞌ rukû Ma̱ꞌan Jesús da̱gahuin nej sôꞌDu̱guꞌnïnꞌ ga̱ ꞌì ruhuôꞌ niꞌînꞌ nej dinï̂nt.
Si̱ giniꞌñun nej suj guendâ ga̱na̱huin raꞌa hueꞌê nej suj nej guiì guchiꞌ ñan nne nej suj, dadinꞌ rayiꞌî nânj ni̱ hua̱ da̱ꞌa̱j nej sôꞌ, ni̱ nun gi̱ni̱ꞌin nej sôꞌ, sani̱ ganahuin ra̱ꞌa nej sôꞌ nej ángel.
Ga̱na̱nun ruhuâ nej suj niꞌin nej suj nej sôꞌ ꞌnï̱nj dukuâ gaꞌa, ni̱ ga̱huin ruhuâ nej suj si ꞌnï̱nj nej suj dukuâ gaꞌa ngà nej sôꞌ; ni̱ ga̱na̱nun ruhuâ nej suj niꞌin nej suj nej guiì nitaj si nne hueꞌê, dadinꞌ ga̱ꞌhue si huê danj gi̱ranꞌ nej suj aꞌngo̱ gui.
Ginikaj chre̱j daranꞌ nej sôꞌ nne garan ra̱ꞌa ngà nika nej sôꞌ, ni̱ si̱ gi̱nikaj nej sôꞌ nika duguiꞌ nej sôꞌ mánj; sani̱ nej sí nne sìgìchràꞌ ni̱ nej sí ni̱ka̱j nika duguiꞌ ni̱ Ma̱ꞌan Ñaꞌanj an huin sa na̱gi̱ꞌhiaj guenda ngà nej sôꞌ.
Si̱ gahuin staꞌu ruhuâ nej suj guendâ ga̱ doj sanꞌanj an riñan nej suj mánj, ga̱ nìhiàꞌ ruhuâ nej suj ngà nej sa hua̱ riñan nej suj hia̱j; Dadinꞌ gataj Ma̱ꞌan Ñaꞌanj an: “Ni̱ si̱ gaꞌnḯn ra̱ꞌa sòꞌ ni̱ si̱ gu̱dunâ sòꞌ mánj.”
Hiôꞌ ni̱ yìtï̀nj chrej huaj ga̱to̱ꞌ:Ma̱ꞌan Señor huin sa gu̱ru̱gûñuꞌunj ñùnj;ni̱ si̱ guyuꞌhuí sa gi̱ꞌhiaj nej guiì ngàj mánj.
Ga̱na̱nun ruhuâ nej suj niꞌin nej suj nej sôꞌ ganikïnꞌ dugumîn nej suj, dadinꞌ gaꞌmin nej sôꞌ si-nùguànꞌ Ma̱ꞌan Ñaꞌanj an riñan nej suj; Ga̱na̱ka̱j guendâ nej suj dàj giꞌhiaj nej sôꞌ, ni̱ si hua̱ hueꞌê sa giꞌhiaj nej sôꞌ ni̱ gidaꞌa nej suj chrej hua̱ hueꞌê giꞌhiaj nej sôꞌ ni̱ dàj guyumân ruhuâ nej sôꞌ na̱nj ánj.
Ni̱ huê Ma̱ꞌan Jesús huin gukï, ni̱ huê Ma̱ꞌan Jesús huin hia̱j, ni̱ huê Ma̱ꞌan Jesús huin daranꞌ nej diû.
Ni̱ si̱ guyumân ruhuâ nej suj ngà nej yìꞌnï̀nꞌ nuguanꞌ digañuꞌunj gidigán nej síi; dadinꞌ dànanj dùgùnàj huaj si ga̱na̱huin nùkuaj ruhuâ nej suj ngà nuguanꞌ su̱nu̱j rikî Ma̱ꞌan Ñaꞌanj an riñan nej suj, gàꞌ daꞌ nej yìꞌnï̀nꞌ nej nuguanꞌ aꞌnïnꞌ rayiꞌî guendâ sa yâ nej suj; dadinꞌ nitaj nùnj gue̱nda̱ niꞌñanj nej yìꞌnï̀nꞌ nuguanꞌ gidigân nej síi mánj.
Ni̱ Ma̱ꞌan Cristo huin si-na nêꞌ dadinꞌ huin dàj rûnꞌ gahuin si-na ñaꞌanj ri̱ña̱n dagahuiꞌ nej sij nej yuku àsìj nâ, huê danj ni̱ nitaj guèndà nej sôꞌ dagahuin si-ley Moisés gu̱na̱nj gitsî nej sôꞌ riñan Ma̱ꞌan Jesús mánj.
Dadinꞌ àsìj nâ ni̱ gidaꞌa rej huin ña̱n nï̀nꞌïn tun nej yuku ni̱ ni̱ka̱j sôꞌ huaꞌanj sôꞌ neꞌ rùhuà lugâ gèe, ni̱ huin ꞌngo̱ ofrenda guendâ ga̱ꞌne si-ga̱kïnꞌ nej guiì, sani̱ nneè nej yuku ni̱ gachrîj ñaꞌan sij neꞌ yèꞌ ñan màn nej guiì.
Huê danj na̱nj, giranꞌ sa̱ñu̱n Ma̱ꞌan Jesús ni̱ gahuij neꞌ ye̱ꞌ yumanꞌ snàꞌànj Jerusalén, ni̱ ngà tun ni̱ ga̱ꞌhue nagiꞌhiaj sàꞌaj nej guiì riñan nej gakï̱nꞌ giꞌhiaj ninj na̱nj ánj.
Gi̱nikòꞌ nêꞌ rukû Ma̱ꞌan Jesús, ni̱ ga̱ ruhuâ nêꞌ gi̱ranꞌ sa̱ñu̱nꞌ nêꞌ dàj rûnꞌ giranꞌ sa̱ñu̱n Ma̱ꞌan na̱nj ánj;
Huê danj ni̱, daranꞌ diû ga̱ꞌmi̱n hueꞌê nêꞌ riñan Ma̱ꞌan Ñaꞌanj an, ni̱ Ma̱ꞌan Jesucristo gu̱ru̱gûñuꞌunj rukû nêꞌ, ni̱ ga̱ꞌhue ga̱chro̱ꞌ chraꞌa riñan Ma̱ꞌan Ñaꞌanj an, ni̱ gànàtàꞌ duꞌhuôꞌ siyu̱gui Ma̱ꞌan Jesús.
Ni̱ si̱ giniꞌñûn nej suj guendâ gi̱ꞌhiaj nej suj sa sàꞌa ni̱ si̱ giniꞌñûn nej suj guendâ gu̱ru̱gûñuꞌunj nej suj sa gàchin riñan nej duguiꞌ nej suj mánj; dadinꞌ huê nej nânj huin sa garanꞌ ruhuâ Ma̱ꞌan Ñaꞌanj an na̱nj ánj.
Da̱gahuin nej suj sun gaꞌnïnꞌ nej sôꞌ rikî si-nùguànꞌ Ma̱ꞌan Ñaꞌanj an riñan nej suj, ni̱ gi̱nikaj chre̱j nej suj ngà nuguanꞌ ga̱ta̱j nej sôꞌ gu̱nïn nej suj; dadinꞌ nej sôꞌ huin si dugumîn ma̱ꞌan nimân nej suj, dadinꞌ nej sôꞌ huin si nàgàꞌhuìꞌ guenda rayiꞌî nej suj riñan Ma̱ꞌan Ñaꞌanj an; ni̱ si dagahuin nej suj ni̱ nda nìhiàꞌ chre hua ruhuâ nej sôꞌ nga gu̱na̱nj gi̱tsî nej sôꞌ rayiꞌî nej suj riñan Ma̱ꞌan Ñaꞌanj an, huê danj na̱nj si̱ gaꞌmin gakï̱nꞌ nej sôꞌ rayiꞌî sa giꞌhiaj nej suj riñan Ma̱ꞌan Ñaꞌanj an mánj, dadinꞌ nitaj si niꞌñanj si huaj si gi̱ꞌhiaj nej sôꞌ dànanj mánj.
Gàchìnj nìꞌhiaj nej suj rayiꞌî nej ñûnj; dadinꞌ niꞌin nej ñûnj si hua̱ hueꞌê daꞌngaꞌ nu̱n ruhuâ nimân nej ñûnj, ni̱ hua̱ ruhuâ nej ñûnj gi̱ꞌhiaj hueꞌê nej ñûnj daranꞌanj na̱nj ánj.
Ni̱ gachín ni̱ꞌhia riñan nej suj ni̱ gi̱ꞌhiaj nej suj sunuj ni̱ gàchìnj nìꞌhiaj nej suj rayiꞌí riñan Ma̱ꞌan Ñaꞌanj an, ni̱ râꞌñanj ga̱ꞌnïn gùchìj ñan màn nej suj na̱nj ánj
Nagaꞌhuiꞌ nuguanꞌ ni̱ꞌña̱nj an ni̱ nuguanꞌ hua hueꞌê riñan nej dinï̂ntNi̱ Ma̱ꞌan Ñaꞌanj giꞌhiaj hua dïnꞌïnj ni̱ Ma̱ꞌan Ñaꞌanj giꞌhiaj ganaꞌnï̂nj Ma̱ꞌan Señor Jesucristo siganï̂nj nej nîman, ni̱ Ma̱ꞌan Señor Jesús huin sa ni̱kï̱nꞌ dugumîn nej matsïj ï, ni̱ ngà tun Ma̱ꞌan ni̱ guchiꞌ Ma̱ꞌan Ñaꞌanj an ꞌngo̱ duꞌhua ngà nej guiì nìgànj nï̀nꞌ na̱nj ánj.
Ni̱ Ma̱ꞌan Ñaꞌanj an huin sa gi̱ꞌhiaj yu̱gui nej suj ni̱ ga̱ yu̱gui nej suj guendâ gi̱ꞌhiaj hueꞌê nej suj daranꞌ sa garanꞌ ruhuâ Ma̱ꞌan, ni̱ ngà Ma̱ꞌan Jesucristo gi̱ꞌhia ngà nej suj sa garanꞌ ruhuaj; ni̱ rayiꞌî Ma̱ꞌan Señor Jesús huin sa ga̱ꞌmi̱n hueꞌêꞌ, daꞌ gachîn ꞌngo̱ sientu hioꞌo, daꞌ gachîn ꞌngo̱ sientu hioꞌo. Ni̱ huê danj huin rûꞌhuaj.
Ni̱ gachín ni̱ꞌhia riñan nej suj di̱nï̂nj, si ga̱ nùkuaj ruhuâ nej suj ngà nej nuguanꞌ dunaꞌngâj riñan nej suj, dadinꞌ do̱j huin sa gachrûnj riñan nej suj.
Ruhuâj si gi̱ni̱ꞌin nej suj si gàꞌ gahui dinï̂nt Timoteo ruhuâ dukuâ gaꞌa; ni̱ asàꞌ guyumân raꞌña̱nj sij ñan nné ni̱ gi̱nika gùchìj sij nga gùchìꞌ gi̱ni̱ꞌhia ñan màn nej suj na̱nj ánj.
Nàgàꞌhuìꞌ nej suj nuguanꞌ ni̱ꞌñanj an riñan nej sôꞌ ni̱kï̱nꞌ dugumîn nej suj, ni̱ huê danj na̱nj nàgàꞌhuìꞌ nej suj nuguanꞌ niꞌñanj an riñan nej sôꞌ dugumîn ma̱ꞌan riñan gakï̱nꞌïn. Ni̱ huê danj na̱nj gaꞌnḯn nej dinï̂nt màn Italia nuguanꞌ ni̱ꞌña̱nj an huaj riñan nej suj.
Ni̱ si-su̱nu̱j Ma̱ꞌan Ñaꞌanj an gùchìꞌ riñan daranꞌ nej suj. Ni̱ huê danj huin rûꞌhuaj na̱nj ánj.
<font color=teal size=-1><b>Ñânj kartâ nânj huin gachrûn Apóstol</b></font><font color=teal>SANTIAGO</font>Gaꞌnḯn Santiago nuguanꞌ ni̱ꞌña̱nj an riñan nej dinï̂nt nìkòꞌ Ma̱ꞌan Ñaꞌanj anÑùnj huin Santiago, ni̱ gunânj gi̱ꞌtsí riñan Ma̱ꞌan Ñaꞌanj an ni̱ huê danj na̱nj gunânj gi̱tsí riñan Ma̱ꞌan Señor Jesucristo, ni̱ gaꞌnï̂n ñanj nan hua riñan nej yùhuìj Estado nej israelita gayaꞌnï̀n gaꞌanj nï̀nꞌ gàchràꞌ ruhuâ yumiguìi.
Rikî Ma̱ꞌan Ñaꞌanj an nuguanꞌ chru̱n nï̀nꞌ ruhuâDi̱nï̂nj ma̱ꞌanj, ga̱na̱huin nìhiàꞌ ruhuâ nej suj, nga gùyùmàn gàꞌì sañuun riñan nej suj,
ni̱ gi̱ni̱ꞌin nej suj si guendâ guyumân ruhuâ nej suj, ni̱ dànanj ga̱na̱huin nùkuaj ruhuâ nej suj nga guyumân sañuun riñan nej suj.
Ni̱ nga gahuin chru̱n nej suj ga̱ nùkuaj ruhuâ nej suj, hiôꞌ ni̱ ga̱huin nej suj guiì gi̱ꞌhiaj sa ni̱ka̱a, ni̱ guiì achij giꞌhiaj, ni̱ nitaj nùnj ga̱chin riñan nej suj ga̱ꞌ mánj.
Ni̱ si hua̱ goꞌngo̱ nej suj naꞌhue ga̱huin chru̱n nï̀nꞌ ruhuâ, ni̱ gàchìnj nej suj riñan Ma̱ꞌan Ñaꞌanj an, dadinꞌ ga̱ꞌhue gi̱ꞌhia si̱ ga̱huin chru̱n nï̀nꞌ ruhuâ nej suj gachín riñanj ni̱ nitaj si giꞌhiaj chij mánj.
Sani̱ nga gàchìnj nej suj ni̱ gùyùmàn yìtï̀nj ruhuâ nej suj, ni̱ si̱ ganï̂n huàꞌ ruhuâ nej suj rayiꞌî sa gachín nej suj; dadinꞌ nej guiì ganï̂n huàꞌ ruhuâ ni̱ huin ninj dàj rûn huin nne ña̱ꞌa̱nj dadinꞌ nitaj si nu̱n dïnꞌïn, dadinꞌ rânj nanèe ni̱ nagunanꞌ nanèe ni̱ huaꞌan dànèꞌ garanꞌ ruhuâ nanèe na̱nj ánj.
Ni̱ si̱ ganï̂n ruhuâ nej suj si guiì gi̱ꞌhiaj dànanj, ni̱ hua̱ sa ga̱na̱huin ra̱ꞌa ninj gi̱ꞌhiaj Ma̱ꞌan Señor.
Ni̱ guiì ganï̂n huàꞌ ruhuâ ni̱ huin ninj guiì nitaj si ni̱kï̱nꞌ ran nga daranꞌ sa giꞌhiaj ninj.
Ni̱ si hua̱ ꞌngo̱ nej suj dinï̂nt ranꞌ àko ni̱ ga̱na̱huin nìhiàꞌ ruhuâ nej suj, dadinꞌ riñan nej guiì ni̱ nitaj nùnj huin nej suj sani̱ riñan Ma̱ꞌan Ñaꞌanj an ni̱ huin nej suj sí du̱ꞌhue̱e na̱nj ánj;
sani̱ guiì hua̱ yi̱ruꞌhue, ni̱ ga̱na̱ka̱j ninj sinàꞌaj a dadinꞌ gi̱ꞌhiaj Ma̱ꞌan Ñaꞌanj an; si gi̱ranꞌ ninj dàj rûnꞌ giranꞌ hiaj tàj raa̱ koj o.
Dadinꞌ nga gisîj gui ni̱ ûta gahuin ña̱ꞌan, ni̱ ganakò koj dânj ni̱ nùnj huin si ûta nìhiàꞌ hua hiaj gitá raj sani̱ gi̱nin; ni̱ huê danj gi̱ranꞌ sí yiruꞌhuee ni̱ ga̱na̱huij sôꞌ ngà nej rasu̱n du̱ꞌhue̱ hua̱ riñan sôꞌ.
Ga̱ nùkuaj ruhuâ ngà nej sañun guyumân riñanGa̱na̱huin nìhiàꞌ ruhuâ nej guiì gunùkuaj gachîn riñan sañuun, dadinꞌ nga gunùkuaj ninj gachîn ninj riñan sañuun ni̱ ga̱na̱huin ra̱ꞌa ninj ꞌngo̱ korona nìhiàꞌ huaa gi̱nun ahui ninj, ni̱ huê danj na̱nj ga̱ nìꞌnàꞌ ninj gi̱ꞌhiaj Ma̱ꞌan Ñaꞌanj an, dadinꞌ gàꞌ gataj Ma̱ꞌan Ñaꞌanj an si hua̱ ni̱ña̱n si ga̱ꞌhuij raꞌa nej guiì ꞌì ruhuâj ꞌngo̱ korona.
Si hua̱ ꞌngo̱ guiì ni̱ guyumân gakï̱nꞌïn riñan ninj, ni̱ si̱ gaꞌhue ga̱ta̱j ninj si Ma̱ꞌan Ñaꞌanj an huin sa gaꞌnḯn gaꞌnaꞌ gakï̱nꞌ dan riñan ninj mánj; dadinꞌ Ma̱ꞌan Ñaꞌanj an ni̱ nitaj si giꞌhia gakï̱nꞌïn, ni̱ ga̱ꞌ nitaj si duguanej gakï̱nꞌïn riñan nej guiì mánj;
dadinꞌ si nneè kú nej guiì huin ruhuâ gi̱ꞌhiaj ninj gakï̱nꞌïn, huê danj ni̱ gàyìꞌì sichre ni̱ duguanej gakï̱nꞌ huin ruhuâ ninj gi̱ꞌhiaj ninj, ni̱ gunùkuaj gakï̱nꞌ dânj giꞌhiaj ga̱nanj ninj na̱nj ánj.
Ni̱ nga ganï̂n ruhuâ ninj, giꞌhiaj ninj ahuin na̱nj gakï̱nꞌ garanꞌ ruhuâ nneè kú ninj, ni̱ nga giꞌhiaj ninj gakï̱nꞌïn; ni̱ ganûn gakï̱nꞌ gahuin ruhuâ ninj gi̱ꞌhiaj ninj, huê danj ni̱ gahuiꞌ ninj giꞌhiaj gakï̱nꞌ dânj.
Huê danj ni̱ si̱ gachej ruhuâ nej suj, man di̱nï̂nj.
Daranꞌ sa sàꞌa, ni̱ daranꞌ sa ni̱ka̱a ni̱ Ma̱ꞌan Ñaꞌanj nne yàtàꞌa huin sa gaꞌnḯn gaꞌnaj ni̱ huê Ma̱ꞌan huin sa giꞌhiaj gaꞌhue garânj daꞌngaꞌ ruhuôꞌ, ni̱ nitaj si ganadunaj dàj rûnꞌ ganadunâ nej atïꞌï màn yàtàꞌa ni̱ nitaj si gisikij dàj rûnꞌ gisikiꞌ gaxùꞌun mánj.
Ni̱ Ma̱ꞌan garanꞌ ruhuâ, ni̱ giꞌhia si ga̱na̱huin nàkà nimân nêꞌ ngà nuguanꞌ yàngàꞌa, ni̱ gahuînꞌ dàj runꞌ huin ꞌngo̱ chruj tsìꞌ si̱nï̱n gahiu raa̱ ꞌngo̱ chrun dadinꞌ ganahuînꞌ daꞌní Ma̱ꞌan Ñaꞌanj an.
Dadinꞌ si ginaꞌan ruhuâ nej suj ni̱ nitaj si gi̱ꞌhiaj nej suj sa ni̱ka̱ garanꞌ ruhuâ Ma̱ꞌan Ñaꞌanj an mánj.
Huê danj, ni̱ gu̱dunâj nej suj daranꞌ nej sa kï̱j huaa ni̱ sa yìꞌì chre hua̱ riñan nej suj, ni̱ dàj rûnꞌ ganahuin ra̱ꞌa nej guiì ranꞌ àko ꞌngo̱ rasu̱un huê danj ga̱na̱huin ra̱ꞌa nej suj si-nùguànꞌ Ma̱ꞌan Ñaꞌanj an dadinꞌ nuguanꞌ nânj huin sa gi̱ꞌhiaj ga̱na̱ni̱n ma̱ꞌan nimân nej suj.
Ni̱ si̱ gi̱ꞌhiaj nej suj si man si gunïn nej suj si-nùguànꞌ Ma̱ꞌan Ñaꞌanj an mánj, sa gi̱ꞌhiaj nej suj huin si da̱gahuin yàngàꞌ nej suj nuguanꞌ gunïn nej suj, ni̱ si̱ gidigañuꞌunj nej suj ma̱ꞌan nej suj mánj.
Dadinꞌ si hua̱ ꞌngo̱ nej suj gunïn si-nùguànꞌ Ma̱ꞌan Ñaꞌanj an sani̱ nitaj si dagahuin nej suj, ni̱ huin nej suj dàj rûnꞌ huin ꞌngo̱ sí giniꞌhiaj riñan nne gunïnꞌïn dàj hua riñan sôꞌ.
Ni̱ giniꞌin sôꞌ dàj hua riñan sôꞌ, ni̱ neꞌ rùkù ni̱ gaꞌanj sôꞌ, sani̱ orâ chre ni̱ giniꞌñûn sôꞌ dàj hua riñan sôꞌ.
Sani̱ sí ûta hueꞌê giniꞌhiaj ni̱ ganaꞌnï̂n sàꞌ sôꞌ nuguanꞌ ni̱ka̱ gunïn sôꞌ ni̱ niꞌin sôꞌ si nuguanꞌ nânj gi̱ꞌhiaj gi̱yi̱ꞌnï̱n riñan sôꞌ, ni̱ ganikïnꞌ ran sôꞌ ni̱ dagahuin sôꞌ nuguanꞌ dânj, ni̱ nitaj si giniꞌñûn sôꞌ nuguanꞌ dânj ni̱ ga̱ nìhiàꞌ ruhuâ sôꞌ rayiꞌî sa giꞌhiaj sôꞌ.
Ni̱ si hua̱ ꞌngo̱ sí gataj si nìkòꞌ sôꞌ Ma̱ꞌan Ñaꞌanj an siganï̂nj nej suj, sani̱ nitaj si hua̱ gu̱dadû sôꞌ ngà nej nuguanꞌ gaꞌmin sôꞌ riñan nej duguiꞌ sôꞌ, ni̱ gidigañuꞌunj sôꞌ ma̱ꞌan sôꞌ ni̱ nitaj nùnj guendâ niꞌñanj si gataj sôꞌ si niꞌin sôꞌ Ma̱ꞌan Ñaꞌanj an mánj.
Yiꞌnïnꞌ nej guiì gèe ni̱ yiꞌnïnꞌ nej guiì nitaj si giꞌhiaj gakï̱nꞌïn riñan Ma̱ꞌan Ñaꞌanj an huin nej guiì giꞌhiaj dànanj: Ni̱ huaꞌanj niꞌhiaj ninj ni̱ gu̱ru̱gûñuꞌunj ninj nej silíj nitaj rej ngà nni ni̱ huê danj na̱nj gu̱ru̱gûñuꞌunj ninj nej siyànà minj giranꞌ sa̱ñu̱n, ni̱ dugumîn ninj ma̱ꞌan ninj riñan nej gakï̱nꞌ hua̱ ruhuâ yumiguìi.
Si̱ giꞌhiaj ni̱nï̱n nej duguiꞌDi̱nï̂nj ma̱ꞌanj, nej suj guyumân ruhuâ niꞌin Ma̱ꞌan Señor Jesucristo Ma̱ꞌan sa ûta hueꞌê hua. Ni̱ si̱ giꞌhiaj anêj nej suj ꞌngo̱ ni̱ aꞌngô nej guiì mánj.
Dadinꞌ si gatûj ꞌngo̱ sí nu̱n seꞌej dë̂j raꞌa ñan naraꞌhuiꞌ nej suj ni̱ ûta sàꞌ hua siganꞌ sôꞌ ni̱ huê danj na̱nj gatûj ꞌngo̱ sí gànìki chre ni̱ nu̱n sôꞌ atsîj reꞌèe ñan màn nej suj,
ni̱ giꞌhiaj nej suj si sí ña̱ꞌa̱n doj huin sí huaꞌ sàꞌ siganꞌ dânj ni̱ gataj nej suj gu̱nïn sôꞌ: “Ga̱ne sôꞌ ñan hua̱ hueꞌê doj nânj”, ni̱ gataj nej suj gu̱nïn sí ga̱ni̱ki: “Ga̱nikïnꞌ ga̱hia sôꞌ hiuj nânj, nej si ga̱ne sôꞌ riñan hioꞌóo nan na̱nj ánj”,
hiôꞌ ni̱ sê si̱ giꞌhiaj ni̱nï̱n nej suj duguiꞌ nej suj, ni̱ gahuin nej suj guesì ûta aꞌnanꞌ ganakaj guendâ ni̱ ûta aꞌnanꞌ ganï̂n ruhuâ nej suj ràꞌ saj ûnꞌ.
Gu̱nïn nej suj di̱nï̂nj ma̱ꞌan: Sê ganagui Ma̱ꞌan Ñaꞌanj an nej guiì ga̱ni̱ki màn ruhuâ yumiguìi guendâ ga̱huin ninj guiì yi̱ruꞌhue ngà sa guyumân ruhuâ ninj, ni̱ ga̱na̱huin ra̱ꞌa ninj ga̱ne ninj ñan ni̱ka̱j su̱n Ma̱ꞌan Ñaꞌanj an dadinꞌ gata si nàgàꞌhuij raꞌa nej guiì ꞌì ruhuaj ràꞌ saj ûnꞌ.
Sani̱ si̱ gi̱ꞌhiaj nej suj si gìrìꞌ nej guiì ranꞌ àko sinaꞌàj a mánj. Ni̱ sê nda ninaj chre guruꞌhue nej sí yiruꞌhuee duꞌhue nej sí ranꞌ àko mínj, ni̱ sê dànanj gunùkuaj nej sij gaꞌanj rë̱ꞌë̱j nej sij nej sí ranꞌ àko riñan nej sí ni̱ka̱j suun mínj.
Ni̱ sê nej sí yi̱ruꞌhue dânj huin sa gaꞌmin kï̱j rayiꞌî siyu̱gui Ma̱ꞌan Cristo, ni̱ ngà siyu̱gui Ma̱ꞌan Cristo gachín nìꞌhiaj aꞌngô nej dinï̂nt rayiꞌî nej suj nga ga̱ꞌmin àko nej sôꞌ rayiꞌî nej suj ràꞌ saj ûnꞌ.
Dùgùnàj giꞌhiaj nej suj si yàngàꞌ hi̱a dagahuin nej suj nuguanꞌ ni̱ka̱j su̱n riñan daranꞌanj, dàj rûnꞌ taj riñanj ñanj si-nùguànꞌ Ma̱ꞌan Ñaꞌanj an: “Ni̱ ga̱ ꞌì ruhuâ nej suj niꞌin nej suj nej duguiꞌ nej suj dàj rûnꞌ ꞌì ruhuâ nej suj niꞌin nej suj ma̱ꞌan nej suj”, ni̱ si dànanj giꞌhiaj nej suj ni dùgùnàj huaj;
sani̱ si giꞌhiaj anêj nej suj ꞌngo̱ ni̱ aꞌngô nej duguiꞌ nej suj, ni̱ gakï̱nꞌïn huin sa giꞌhiaj nej suj, ni̱ hua̱ hia ni̱ giꞌhiaj nej suj gakï̱nꞌïn dadinꞌ nitaj si gaꞌnï̂nj si-ley Ma̱ꞌan Ñaꞌanj an si gi̱ꞌhiaj nej suj dànanj ni̱ huin nej suj guiì nitaj si dagahuin si-ley Ma̱ꞌan Ñaꞌanj an na̱nj ánj.
Dadinꞌ ahuin na̱nj guiì dagahuin daꞌ hua daranꞌ si-ley Ma̱ꞌan Ñaꞌanj an, sani̱ si giꞌhiaj ninj ꞌngo̱ rïn gakï̱nꞌïn huê danj ni̱ nitaj si dagahuin ninj daꞌ hua̱ daranꞌ ley gàꞌ mánj.
Dadinꞌ Ma̱ꞌan sa gataj: “Si̱ ginikaj nika duguîꞌ”, ni̱ huej huin sa gataj: “Si̱ dagahuîꞌ mánj.” Sani̱ hia̱j ni̱, nùnj huin si nitaj si ni̱ka̱jt nika duguîꞌ, sani̱ si dagahuîꞌ, ni̱ gàꞌ nitaj si dagahuînꞌ si-ley Ma̱ꞌan Ñaꞌanj an mánj.
Huê dàj rûnꞌ gaꞌmin nej suj ni̱ huê danj ga̱da̱gahuin nej suj dadinꞌ ley gi̱ꞌhiaj giyiꞌnï̂nj riñan nej suj ni̱ huej huin sa ga̱na̱ka̱j guendâ dàj giꞌhiaj nej suj.
Dadinꞌ nitaj àmàn ga̱na̱nï̱n àko ruhuâ Ma̱ꞌan Ñaꞌanj an niꞌin nej guiì si nitaj si gananï̂n àko ruhuâ ninj niꞌin ninj nej duguiꞌ ninj, huê danj ni̱ ûta gi̱ranꞌ sa̱ñu̱n ninj gi̱ꞌhiaj Ma̱ꞌan Ñaꞌanj an, sani̱ ga̱na̱nï̱n àko ruhuâ Ma̱ꞌan Ñaꞌanj an ni̱ gi̱ꞌhia si ga̱chi̱n ninj riñan sañuun si gu̱ru̱gûñuꞌunj ninj aꞌngô nej duguiꞌ ninj na̱nj ánj.
Ni̱ si nitaj si guruguñuꞌunjꞌ nej duguît ni̱ nitaj si niꞌñanj si guyumân ruhuôꞌAhuin gue̱nda̱ niꞌñanj si gataj da̱ꞌa̱j nej suj si guyumân ruhuâ nej suj niꞌin nej suj Ma̱ꞌan Ñaꞌanj an, si nitaj si gaꞌhuiꞌ nej suj sa ga̱chin riñan aꞌngô nej guiì ranꞌ àko ràꞌaj di̱nï̂nj. Ni̱ ga̱ꞌhue ga̱na̱ni̱n nej suj man guendâ guyumân ruhuâ nej suj na̱nj nîꞌ.
Ni̱ si hua̱ ꞌngo̱ dinï̂nt ni̱ si hua̱ ꞌngo̱ yuguet ni̱ nitaj atsîj i gi̱nun ninj ni̱ nitaj sa ya̱ ninj daꞌ gui,
ni̱ hua̱ ꞌngo̱ nej suj gataj gu̱nïn ninj: “Ga̱ dïnꞌïnj ruhuâꞌ sòꞌ ni̱ na̱nꞌ dukuât, ni̱ garán sòꞌ ma̱ꞌan daꞌnga ni̱ si̱ ganûn nuhuij sòꞌ ni̱ ya̱ sòꞌ nda gùnùmàn rikît”, sani̱ si nitaj si gaꞌhuiꞌ nej suj sa garán ninj ma̱ꞌan ninj, sa ya̱ ninj. Ni̱ ahuin si niꞌñanj si ga̱ta̱j nej suj dànanj gu̱nïn nej guiì dânj ràꞌaj.
Huê danj ni̱ si guyumân ruhuâ nej suj sani̱ nitaj si gaꞌhuiꞌ nej suj sa ga̱chin riñan nej guiì ran àko ni̱ dàj rûnꞌ huin si gahuiꞌ sa guyumân ruhuâ nej suj huin na̱nj ánj.
Sani̱ ga̱ꞌhue ga̱ta̱j da̱ꞌa̱j nej suj: Sòꞌ ni̱ guyumân ruhuâꞌ, “sani̱ ñùnj ni̱ guruguñuꞌun nej guiì ranꞌ àko.” Hia̱j ni̱ gi̱digân sòꞌ sa guyumân ruhuâꞌ ngà rayiꞌî nej sa nitaj si guruguñuꞌunj dan; dadinꞌ ñùnj ni̱ ga̱ꞌhue gi̱digán sa guyumân ruhuâj ngà nej sa guruguñuꞌun nej guiì ranꞌ àko na̱nj ánj.
Sòꞌ ni̱ guyumân ruhuâ si hua̱ ꞌngo̱ rïn Ma̱ꞌan Ñaꞌanj an, ni̱ dùgùnàj giꞌhiâꞌ; Sani̱ huê danj na̱nj guyumân ruhuâ nej sa kï̱j ï, ni̱ nda nagunanj ninj nga niꞌin ninj Ma̱ꞌan Ñaꞌanj an.
Sani̱ huînꞌ sí nitaj si niꞌin yàngàꞌ rûꞌhuaj, ni̱ hua̱ na̱nj hua̱ ruhuâꞌ gi̱ni̱ꞌin, dadinꞌ nùnj huin si guyumân ruhuâꞌ sani̱ si nitaj si guruguñuꞌunj nej guiì ranꞌ àko ni̱ nitaj nùnj gue̱nda̱ niꞌñanj sa guyumân ruhuâꞌ mánj.
Ni̱ sê guyumân ruhuâ sachij Abraham rej nêꞌ nuguanꞌ gataj Ma̱ꞌan Ñaꞌanj an ni̱ rayiꞌî dan ni̱ giꞌhiaj yu̱gui sôꞌ si-na ñaꞌanj an ni̱ riñan si-na ñaꞌanj dânj gutaꞌ sôꞌ daꞌní sôꞌ Isaac, ni̱ giniꞌin yàngàꞌ Ma̱ꞌan Ñaꞌanj an si dagahuin sôꞌ ni̱ giꞌhiaj sôꞌ sa ni̱ka̱a ràꞌ saj ûnꞌ.
Huê danj ni̱ gisîj nuguanꞌ gataj: “Guyumân ruhuâ Abraham niꞌin sij Ma̱ꞌan Ñaꞌanj an, ni̱ rayiꞌî dan ni̱ gataj Ma̱ꞌan Ñaꞌanj an si huin sij sí giꞌhiaj sa ni̱ka̱a.” Ni̱ gataj Ma̱ꞌan Ñaꞌanj an si huin sij sí ni̱ka̱j duguiꞌ ngà Ma̱ꞌan.
Hia̱j, ni̱ niꞌin nej suj si Ma̱ꞌan Ñaꞌanj an ni̱ nadiganj si nej guiì ni̱ huin ninj sa ni̱ka̱a rayiꞌî guendâ dagahuin ninj ngà guendâ guruguñuꞌunj ninj ahuin na̱nj sa ga̱chin riñan aꞌngô nej guiì, ni̱ sê man guendâ guyumân ruhuâ ninj ni̱ huin ninj sa ni̱ka̱a mánj.
Huê gè danj gahuin ngà Rahab, siyànà guduꞌhuêj ma̱ꞌan. Ni̱ guendâ ganahuin ràꞌa ni̱ gachrîj huij nej sôꞌ gaꞌanj ga̱na̱ka̱j guendâ dàj hua riñan hioꞌó dânj, ni̱ giꞌhiaj Ma̱ꞌan Ñaꞌanj an si ga̱huin sa ni̱ka̱a rayiꞌî guendâ gi̱di̱ganj aꞌngô chrej e gaꞌanj nej sí dânj.
Dadinꞌ dàj rûn nneè kuꞌ ni̱ si nitaj si nne nanè nimûnꞌ nngaj ni̱ huin sa gahuiꞌi, ni̱ huê danj ni̱ nùnj huin si guyumân ruhuôꞌ sani̱ si nitaj si guruguñuꞌunꞌ ahuin na̱nj sa ga̱chin riñan aꞌngô nej guiì ni̱ huînꞌ sa gahuiꞌi.
Sa gi̱ꞌhiaj hiôꞌSi̱ giꞌhiaj nej suj si huin nej suj maestrû chru̱n nï̀nꞌ ruhuâ nga gidigân nej suj riñan nej dinï̂nt man di̱nï̂nj, dadinꞌ gàꞌ niꞌin nej suj si dànanj nìko gànàchìnꞌ Ma̱ꞌan Ñaꞌanj an guenda riñan nej suj.
Daranꞌ nêꞌ ni̱ dàñùn giꞌhioꞌ si ginaꞌan ruhuâ ni̱ gananï̂n ruhuâ aꞌngô nej duguîꞌ. Ni̱ si hua̱ ꞌngo̱ guiì nitaj si gi̱ꞌhiaj gi̱na̱ꞌan ruhuâ ni̱ nitaj si giꞌhiaj gananï̂n ruhuâ aꞌngô nej duguîꞌ ngà nuguanꞌ gaꞌmin ninj, ni̱ huin ninj ꞌngo̱ guiì giꞌhiaj sa ni̱ka̱a, ni̱ huê danj na̱nj ga̱ꞌhue gi̱nikaj su̱n ninj riñan nneè kú ninj ni̱ si̱ giꞌhiaj ninj gakï̱nꞌïn mánj.
Ni̱ si gaꞌnï̂nꞌ agaꞌ freno duꞌhua nej guâhiu guendâ da̱gahuin nej xuj riñunꞌ, ni̱ giꞌhiôꞌ dànanj daꞌnga ni̱ gaꞌhueꞌ gi̱nikaj su̱nꞌ riñan daꞌ hua̱ nï̀nꞌ gàchràꞌ nneè kú xuj.
Gi̱niꞌhiaj nej suj dàj giꞌhiaj nej sí guduguâj nej barkû yàchìj xi nga gache riñan nnee; dadinꞌ nùnj huin si ûta nìko huaj, ni̱ huê danj na̱nj ûta nùkuaj guruꞌman nanèe gaꞌan, sani̱ nej sí ni̱ka̱j ñuꞌunj nej barkû nânj ni̱ man nga ꞌngo̱ sa gùꞌnàj timón dânj ginikaj su̱n riñanj ni̱ huaꞌan dànèꞌ garanꞌ ruhuâ nej sôꞌ.
Ni̱ huê danj na̱nj hioꞌ ni̱ huin sa hua̱ lij doj riñan nneè kuꞌ, sani̱ ga̱ꞌhue gi̱ꞌhia sañun nìko, ni̱ huê danj na̱nj hua lij chrun giri ñaꞌaan sani̱ ga̱ꞌhue ga̱na̱huij ꞌngo̱ kïj ï ga̱ka̱ gi̱ꞌhia.
Ni̱ hioꞌ huin dàj rûnꞌ huin ñaꞌaan, ni̱ huin dàj rûnꞌ huin ꞌngo̱ yumiguì kï̱j huaa. Ni̱ nne ruhuâ nneè kuꞌ, ni̱ giꞌhiaj yi̱ꞌij daran nneè kuꞌ, ni̱ giꞌhia si gi̱ꞌhiaj nej guiì gakï̱nꞌïn ni̱ rayiꞌî dan ni̱ ga̱ka̱ ninj ruhuâ rúnâko na̱nj ánj.
Dadinꞌ daranꞌ nej yuku, ni̱ nej yataj a ni̱ nej yukuáa, ni̱ nej yuku màn ruhuâ nne ña̱ꞌa̱nj, ni̱ gunùkuaj nej síi nagiꞌhiaj nìn nej sôꞌ daranꞌ nej yôꞌ;
sani̱ gàꞌ si ꞌngo̱ guiì naꞌhue gùnùkuaj na̱gi̱ꞌhiaj nìn hia ninj, ni̱ huin ꞌngo̱ sa aꞌnanꞌ naꞌhue gùnùkuaj nej guiì na̱gi̱ꞌhiaj nìn ninj ni̱ ûta man nne giꞌhiaj gàhuìꞌ nej guiì riñanj na̱nj ánj.
Ni̱ ngà hioꞌ gaꞌmin hueꞌêꞌ riñan Ma̱ꞌan Señor huin Reꞌ Ñaꞌanj an, ni̱ huê nga hioꞌ gaꞌmin kï̱ꞌ riñan nej guiì sani̱ nej guiì ni̱ dàj rûnꞌ hua Ma̱ꞌan Ñaꞌanj an hua ninj na̱nj ánj.
Ni̱ huê gè duꞌhuoꞌ gahui nuguanꞌ gatoꞌ si gi̱ꞌhiaj hueꞌê Ma̱ꞌan Ñaꞌanj an ngà nej guiì ni̱ huê gè duꞌhuoꞌ gahui nuguanꞌ kï̱j huaa. Ni̱ si̱ ga̱ꞌhue gaj danj man di̱nï̂nj.
Ga̱ꞌhue ga̱hui̱ nne hua̱ tsìꞌi ni̱ ga̱ꞌhue ga̱hui̱ nne hua̱ hàìꞌi ruhuâ hiuꞌuj ñan aꞌnga nnee na̱nj nîꞌ.
Ga̱ꞌhue ga̱hui chruj aceituna raa̱ chrun îgu ni̱ ga̱ꞌhue ga̱hui chruj îgu raa̱ chrun uba na̱nj nîꞌ. Huê danj ni̱ si̱ gaꞌhue ga̱hui̱ nne hua̱ nìꞌin ni̱ nne hua̱ tsìꞌi ruhuâ hiuꞌuj ñan aꞌnga nnee mánj.
Neꞌ yàtàꞌa ꞌnaꞌ sa chru̱n nï̀nꞌ ruhuôꞌAhuin sí huin sí chru̱n hueꞌê ni̱ hueꞌê garânj daꞌngaꞌ ruhuâ sôꞌ siganï̂nj nej suj ràꞌaj. Ni̱ ga̱na̱di̱gân sôꞌ si huin sôꞌ sí nìn giꞌhiaj ni̱ huin sôꞌ sí chru̱n hueꞌê ni̱ huê danj na̱nj nitaj si ra̱kïj sôꞌ nej na̱nj ánj.
Sani̱ si yìkòj nej suj ni̱ si sa naꞌan chre dan giꞌhiaj nej suj ni̱ màn nuguanꞌ gu̱nï̱nꞌ ngà nej guiì ruhuâ nimân nej suj, ni̱ si̱ ganï̂n ruhuâ nej suj si ûta huin nej suj, ni̱ si̱ gidigañuꞌunj nej suj riñan nuguan yàngàꞌa mánj;
dadinꞌ si giꞌhiaj nej suj dànanj ni̱ nùnj huin si chru̱n nï̀nꞌ ruhuâ nej suj, sani̱ sê Ma̱ꞌan Ñaꞌanj an huin sa riki sa chru̱n nï̀nꞌ ruhuâ nej suj mánj, dadinꞌ sa màn riñan hioꞌó nânj huin ni̱ sa giri ra̱ nej guiì huin, ni̱ nânj huin sa garanꞌ ruhuâ sichre gi̱ꞌhiaj nej guiì na̱nj ánj.
Dadinꞌ ñan hua̱ nuguanꞌ yìkòj o ngà nuguanꞌ unïnꞌïn, ni̱ garanꞌ ñuꞌunj nej guiì duguiꞌ ninj, ni̱ ûta mân sa kï̱j huaa hiuj dânj.
Sani̱ nej guiì gahuin chru̱n nï̀nꞌ ruhuâ giꞌhiaj Ma̱ꞌan Ñaꞌanj an, ni̱ nitaj si giꞌhiaj ninj gakï̱nꞌïn; ni̱ nitaj si gunïnꞌ ninj ngà nej guiì, ni̱ sàꞌ hua ruhuâ ninj, ni̱ niꞌña̱nj hua si-nùguànꞌ ninj, ni̱ ûta guruguñuꞌunj ninj nej guiì, ni̱ ruguiꞌ si sàꞌ giꞌhiaj ninj, ni̱ nitaj si na̱hia ninj, ni̱ nitaj si gidigañuꞌunj ninj mánj.
Ni̱ nej guiì hua̱ dïnꞌïnj ruhuâ ni̱ nitaj si ganahuij ruhuâ ninj gu̱nï̱nꞌ ninj ngà nej guiì, guendâ ruhuâ ninj ga̱ dïnꞌïnj ni̱ duguꞌnïnꞌ ninj gi̱ꞌhiaj ninj sa ni̱ka̱a na̱nj ánj.
Si̱ gi̱nikaj duguiꞌ ngà nej guiì nun niꞌin Ma̱ꞌan Ñaꞌanj anDànèꞌ gaꞌnaꞌ sun gutaꞌa ngà sun gunïnꞌïn siganï̂nj nej suj ràꞌaj. Sê rayiꞌî sa aꞌnanꞌ ganï̂n ruhuâ nej suj gi̱ꞌhiaj nej suj huin sa giꞌhiaj ràꞌ saj ûnꞌ.
Ûta huin ruhuâ nej suj ga̱ doj rasu̱un riñan nej suj, sani̱ nitaj nùnj giriꞌ nej suj ga̱ riñan nej suj, ni̱ dagahuiꞌ nej suj ni̱ huin yìkòj ruhuâ nej suj niꞌin nej suj nej duguiꞌ nej suj, sani̱ naꞌhue gìrìꞌ nej suj, ni̱ ûta gunïnꞌ nej suj ni̱ gutaꞌ nej suj, sani̱ naꞌhue gìrìꞌ nej suj sa ganï̂n ruhuâ nej suj, dadinꞌ nitaj si gachín nej suj riñan Ma̱ꞌan Ñaꞌanj an mánj.
Gachín nej suj, sani̱ nitaj si ganahuin ra̱ꞌa nej suj, dadinꞌ gachín nej suj guendâ ga̱na̱huin nìhiàꞌ ruhuâ nej suj ngà nneè kú nej suj.
Dàj rûnꞌ giꞌhiaj nej guiì ni̱ka̱j nika duguiꞌ huê danj giꞌhiaj anêj ma̱ꞌan nimân nej suj ma̱ꞌan riñan Ma̱ꞌan Ñaꞌanj an. Nun niꞌin nej suj si nga ginikaj duguiꞌ nej suj ngà nej guiì màn ruhuâ yumiguìi ni̱ gunïnꞌ nej suj ngà Ma̱ꞌan Ñaꞌanj an mínj. Ahuin na̱nj guiì, huin ruhuâ gi̱nikaj duguiꞌ ngà nej guiì màn ruhuâ yumiguìi. Ni̱ huin ninj guiì gunïnꞌ ngà Ma̱ꞌan Ñaꞌanj an na̱nj ánj.
Ni̱ ganï̂n ruhuâ nej suj si man si gaꞌmin ma̱ꞌan ñanj si-nùguànꞌ Ma̱ꞌan Ñaꞌanj an na̱nj nîꞌ: “Nun niꞌin nej suj si ûta huin ruhuâ Ma̱ꞌan Espíritu Santo nne ruhuâ nimân nej suj si da̱gahuin nej suj mínj.”
Sani̱ dànanj ûta nìko guruguñuꞌunj Ma̱ꞌan Ñaꞌanj an ni̱ giꞌhia sunuj u ngà nej guiì dagahuin riñanj. Ni̱ rayiꞌî dan gataj ñanj si-nùguànꞌ Ma̱ꞌan Ñaꞌanj an: Ni̱ gunïnꞌ Ma̱ꞌan Ñaꞌanj an ngà nej guiì ganï̂n ruhuâ si ûta huin ninj, sani̱ giꞌhiaj Ma̱ꞌan Ñaꞌanj an sunuj u ngà nej guiì giꞌhiaj si huin ninj guiì ninaj doj.
Da̱gahuin nej suj, sa gataj Ma̱ꞌan Ñaꞌanj an; ni̱ si̱ gaꞌnï̂nj nej suj si gi̱ꞌhiaj ga̱nan sa nàsàꞌa riñan nej suj, huê danj ni̱ gu̱xunj ma̱ꞌan riñan nej suj na̱nj ánj.
Ga̱na̱nï̱n staꞌu ruhuâ nej suj, ni̱ gu̱du̱gue̱ꞌe nej suj, ni̱ ga̱gua̱j hia nej suj. Ni̱ gàꞌngàꞌ nej suj ni̱ ga̱na̱huin sa aꞌngaꞌ nej suj dânj sa gu̱du̱gue̱ꞌe nej suj, ni̱ si hua̱ nìhiàꞌ ruhuâ nej suj ni̱ ga̱na̱nï̱n ruhuâ nej suj.
Ni̱ na̱gi̱ꞌhiaj ninaj nej suj ma̱ꞌan nej suj riñan Ma̱ꞌan Señor, ni̱ ga̱na̱chinika nej suj na̱nj ánj.
Si̱ gutaꞌ gakï̱nꞌïn dinḯnNi̱ si̱ gaꞌmin nej suj, rayiꞌî ꞌngo̱ ni̱ aꞌngô nej duguiꞌ nej suj man di̱nï̂nj. Ni̱ guiì gaꞌmin rayiꞌî nej duguiꞌ ni̱ gutaꞌ ninj gakï̱nꞌïn yichrá nej duguiꞌ ninj, ni̱ gaꞌmin ninj rayiꞌî ley ni̱ gutaꞌ ninj gakï̱nꞌïn yichrá ley; sani̱ si gutâꞌ gakï̱nꞌïn yichrá ley, hiôꞌ ni̱ nitaj si dagahuînꞌ sa taj ley mánj. Hiôꞌ ni̱ huînꞌ guesì riñan ley na̱nj ánj.
ꞌNgo̱ rïn Ma̱ꞌan Ñaꞌanj an huin sa giri rà dàj ga ley ni̱ huej huin guesì, ni̱ ga̱ꞌhue gi̱ꞌhia ga̱na̱ni̱n ninj ni̱ ga̱ꞌhue gi̱ꞌhia si ga̱ꞌa̱nj ni̱ꞌhia ninj; sani̱ sòꞌ, ni̱ ahuin si huînꞌ ni̱ gutaꞌ gakï̱nꞌïn yichrá nej duguiꞌ ràꞌaj.
Nun niꞌînꞌ nùnj huin si ga̱huin gui aꞌhiojHia̱j, ni̱ gu̱nïn nej suj gataj dànanj: “Hia̱j nej si aꞌhioj ni̱ ga̱ꞌa̱nj nêꞌ ꞌngo̱ yumanꞌ snàꞌànj dânj, ni̱ ga̱ne nêꞌ ꞌngo̱ hioꞌo hiuj dânj, ni̱ gu̱du̱ꞌhue̱ nêꞌ rasu̱un ni̱ gi̱ꞌhiaj ga̱nunꞌ sanꞌanj an.”
Sani̱ nun niꞌin nej suj dàj ga̱huin gui aꞌhioj mánj. Ni̱ hua̱ ꞌngo̱ nej suj niꞌin si ga̱ne nej suj gui aꞌhioj na̱nj nîꞌ. Yàngàꞌ hia ni̱ sa nìꞌnàꞌ hua riñan nêꞌ ni huin dàj rûnꞌ huin nnga dadinꞌ guruguiꞌij giniꞌhio sani̱ nda nanè chre ni̱ giyitïnꞌ man na̱nj ánj.
Nej nuguanꞌ daꞌhui nej suj ga̱ta̱j nej suj huin: “Si ruhuâ Ma̱ꞌan Señor, ni̱ ga̱neꞌ ni̱ ga̱ꞌhue gi̱ꞌhiôꞌ ꞌngo̱ sun nânj nej si gi̱ꞌhiôꞌ aꞌngô sun nânj.”
Sani̱ sa giꞌhiaj nej suj huin, si ûta nìchràj ruhuâ nej suj ga̱ꞌmi̱n nej suj ni̱ ûta huin nej suj ruhuâ nej suj. Ni̱ daranꞌ nej guiì ganï̂n ruhuâ si ûta huin ninj doj ni̱ aꞌnanꞌ hua sa ganï̂n ruhuâ ninj;
Ni̱ nej guiì niꞌin gi̱ꞌhiaj sa sàꞌaj, ni̱ nitaj si giꞌhiaj ninj sa sàꞌaj, ni̱ gakï̱nꞌïn huin sa giꞌhiaj ninj na̱nj ánj.
Ga̱na̱huij siꞌhiaj nej sí yi̱ruꞌhueeGu̱nïn nej suj hua̱ yiruꞌhuee nej nuguanꞌ nânj. Ni̱ gu̱du̱gue̱ꞌe nej suj, ni̱ ga̱gua̱j hia nej suj dadinꞌ gùyùmàn gui ni̱ gi̱ranꞌ àko nej suj.
Gàꞌ girëꞌ daranꞌ nej rasu̱n hua̱ duꞌhue riñan nej suj, ni̱ gàꞌ yâ nej yahuì lij nej siganꞌ nej suj.
Ni̱ gàꞌ gato nï̀nꞌ nej agaꞌ oro ni̱ agaꞌ plata hua̱ riñan nej suj; ni̱ sa gato dânj huin sa gànàtàꞌ rayiꞌî nej suj ni̱ dàj rûnꞌ gaka nej rasu̱un giꞌhiaj ñaꞌaan ni̱ huê danj girëꞌ nej suj gi̱ꞌhiaj sa gato dânj.
Huê danj ni̱, gaꞌmin gakï̱nꞌ nej síi rayiꞌî nej gui giꞌhiaj sun nej sôꞌ riñan ꞌngo̱ yiruꞌhuee, dadinꞌ gidigañuꞌunj nej yiruꞌhuee nej sôꞌ ni̱ nun ga̱na̱ruꞌhue hueꞌê nej yiruꞌhuee duꞌhue nej sôꞌ; ni̱ gunïn Ma̱ꞌan Ñaꞌanj an daranꞌ nej nuguanꞌ gaꞌminꞌ gakï̱nꞌ nej sí giꞌhiaj suun.
Nga gane nej suj riñan hioꞌó nânj ni̱ ûta ganahuin nìhiàꞌ ruhuâ nej suj ngà nneè kú nej suj ngà nej gakï̱nꞌïn, ni̱ ûta guꞌñûn nej suj giꞌhiaj nej suj gakï̱nꞌïn, ni̱ dàj rûnꞌ ganaminj nej yuku dagahuiꞌ nej sij huê danj ganaminj nimân nej suj ngà nej gakï̱nꞌïn.
Ni̱ nitaj si dunaꞌhuej nej sí giꞌhiaj sa ni̱ka̱a rayiꞌî nej sôꞌ, huê danj ni̱ duguaꞌì nej suj ni̱ dagahuiꞌ nej suj nej sôꞌ.
Ga̱ nùkuaj ruhuâ ni̱ da̱gahuinHuê danj ni̱ ga̱ nùkuaj ruhuâ nej suj na̱nj di̱nï̂nj, nda gui nànìkàj ñun Ma̱ꞌan Señor ga̱ꞌnaj. Ni̱ gi̱niꞌhiaj nej suj dàj giꞌhiaj nej sí gunuun dadinꞌ hua̱ nùkuaj ruhuâ nej sôꞌ ganaꞌhuìj nej sôꞌ nda gùyùmàn gumàn ràan ngà gumàn raꞌñanj an, daꞌnga ni̱ gaꞌhue ga̱chi̱j yinà nej sôꞌ ni̱ gìrìꞌ nej sôꞌ tanꞌan ya̱ nej sôꞌ.
Huê danj na̱nj ga̱ nùkuaj ruhuâ nej suj, ni̱ na̱gi̱ꞌhiaj ran nej suj nimân nej suj; dadinꞌ gàꞌ gahuin nichrunꞌ diû ga̱ꞌna̱ꞌ ñûn Ma̱ꞌan Señor.
Ni̱ si̱ garânj ruhuâ ꞌngo̱ ni̱ aꞌngô nej suj rayiꞌî nej dinḯn nej suj man di̱nï̂nj, daꞌnga ni̱ si̱ gaꞌanj ni̱ꞌhia̱ nej suj; dadinꞌ gàꞌ ni̱kï̱nꞌ chru̱n guesì riñan rahueꞌe guendâ na̱gi̱ꞌhia guenda ngà nej suj.
Gi̱daꞌa nej suj si-chrej nej sí ganataꞌ dàj ga̱huin na̱nj di̱nï̂n, dadinꞌ gananï̂n nej sôꞌ yiꞌî siyu̱gui Ma̱ꞌan Señor huê danj ni̱ giranꞌ sa̱ñu̱n nej sôꞌ, sani̱ ga nùkuaj ruhuâ nej sôꞌ.
Dadinꞌ gàꞌ niꞌînꞌ si dànanj ganahuin nìhiàꞌ ruhuâ nej guiì giranꞌ sa̱ñu̱n. Ni̱ gàꞌ gunïn nej suj dàj ga nùkuaj ruhuâ Job nga giranꞌ sa̱ñu̱n sôꞌ, ni̱ gàꞌ niꞌin nej suj dàj giꞌhiaj Ma̱ꞌan Señor ngà sôꞌ nda neꞌ rùkù nï̀nꞌ, dadinꞌ ûta gananï̂n àko ruhuaj niꞌin sôꞌ.
Sani̱ sa daꞌhui nej suj gi̱ꞌhiaj nej suj huin, di̱nï̂nj, ni̱ si̱ gi̱ꞌhiaj yìtï̀nj nej suj si-nùguànꞌ nej suj, ni̱ si̱ gataj nej suj si yàtàꞌa ngà hioꞌóo huin sa giniꞌin yàngàꞌ sa giꞌhiaj nej suj mánj: Ni̱ gàꞌ si̱ gaꞌhue ga̱ta̱j nej suj si aꞌngô nej rasu̱un huin sa giniꞌin yàngàꞌ sa giꞌhiaj nej suj mánj; ni̱ si gataj nej suj “ga̱ꞌhue” ni̱ da̱gahuin nej suj nuguanꞌ garânj yina nej suj dânj, ni̱ si gataj nej suj “si̱ gaꞌhue” ni̱ huê danj gi̱ꞌhiaj nej suj, daꞌnga ni̱ si̱ giranꞌ sa̱ñu̱n nej suj mánj.
Hua̱ ꞌngo̱ nej sôꞌ màn siganï̂nj nej suj giranꞌ sa̱ñu̱n nîꞌ. Gàchìnj nìꞌhiaj nej suj rayiꞌî nej sôꞌ. Hua̱ nìhiàꞌ ruhuâ ꞌngo̱ nej sôꞌ màn siganï̂nj nej suj nîꞌ. Ga̱chra̱ nej sôꞌ chraꞌa riñan Ma̱ꞌan Ñaꞌanj an.
Ni̱ hua̱ ꞌngo̱ guiì aꞌnanꞌan siganï̂nj nej suj nîꞌ, gàkï̀nj nej suj nej sôꞌ ni̱ka̱j suj riñan nej sôꞌ nìkòꞌ rukû Ma̱ꞌan Jesús, ni̱ ga̱ꞌna̱ꞌ nej sôꞌ ni̱ gàchìnj nìꞌhiaj nej sôꞌ rayiꞌî nej guiì aꞌnanꞌan ni̱ ga̱chri̱ nej sôꞌ gasîti nej guiì dânj ngà siyu̱gui Ma̱ꞌan Señor.
Ni̱ si guyumân ruhuâ nej sôꞌ nga gachín nìꞌhiaj nej sôꞌ rayiꞌî guiì aꞌnanꞌ dânj, ni̱ ga̱na̱huin guiì aꞌnanꞌ dânj, ni̱ ga̱na̱chi nikaj Ma̱ꞌan Señor guiì aꞌnanꞌ dânj; ni̱ si giꞌhiaj guiì dânj gakï̱nꞌïn ni̱ gi̱nikaj Ma̱ꞌan Ñaꞌanj an nimân nìko rayiꞌî guiì dânj.
Gànàtàꞌ ꞌngo̱ ni̱ aꞌngô nej suj si-ga̱kïnꞌ nej suj riñan nej duguiꞌ nej suj, ni̱ gàchìnj nìꞌhiaj ꞌngo̱ ni̱ aꞌngô nej suj rayiꞌî nej duguiꞌ nej suj, daꞌnga ni̱ ganahuin nej suj. Ni̱ si hua̱ yìtï̀nj ruhuâ sí giꞌhiaj sa ni̱ka̱a nga gàchìnj nìꞌhiaj sôꞌ ni̱ ûta nìko ga sa gaꞌhue gi̱ꞌhiaj sôꞌ.
Ni̱ dàj rûnꞌ hua nêꞌ huê danj ga Elías sôꞌ gataj dàj ga̱huin, ni̱ nga gaꞌmin sôꞌ ngà Ma̱ꞌan Ñaꞌanj an ni̱ nga gachín nìꞌhiaj sôꞌ sisi̱ si̱ gamanꞌ ni̱ guyumân yìtï̀nj ruhuâ sôꞌ rayiꞌî sa gachín sôꞌ huê danj ni̱ nun gàmànꞌ huàꞌnï̀nj hioꞌo tá huàtànꞌ ahui mánj.
Ni̱ neꞌ rùkù ni̱ gachín nìꞌhiaj ñûn sôꞌ, huê danj ni̱ gamanꞌ, ni̱ gahiu ñûn nej sa màn riñan hioꞌóo yâ nej guiì.
Ni̱ si hua̱ ꞌngo̱ nej dinï̂nt màn siganï̂nj nej suj guxunj ma̱ꞌan riñan chrej yàngàꞌa, ni̱ aꞌngô nej suj giꞌhiaj gananikàj ñûn sí dânj ni̱ gaché sôꞌ chrej yàngàꞌa,
ni̱ dùgùnàj huaj si gi̱niꞌin nej suj ni̱ si hua̱ ꞌngo̱ nej dinï̂nt giꞌhiaj gananikàj ñûn sí dânj gatûj sôꞌ ruhuâ chrej yàngàꞌa, ni̱ giꞌhiaj sôꞌ si ga̱na̱ni̱n sí dânj ni̱ si̱ gaꞌanj ni̱ꞌhia sôꞌ, ni̱ giꞌhiaj sôꞌ si gi̱nikaj Ma̱ꞌan Ñaꞌanj an nimân nìko rayiꞌî gàꞌì nej si-ga̱kïnꞌ sí danj.
ni̱ ganagui Ma̱ꞌan Reꞌ Ñaꞌanj an nej suj dadinꞌ gàꞌ gata dàj ga̱huin rayiꞌî nej suj ni̱ nagiꞌhiaj gè Ma̱ꞌan Espíritu Santo nej suj, guendâ da̱gahuin nej suj ni̱ tun Ma̱ꞌan Jesús giꞌhiaj ganaruhui si-ga̱kïnꞌ nej suj: Ni̱ si-su̱nu̱j ni̱ sa hua̱ dïnꞌïnj riñan Ma̱ꞌan Ñaꞌanj an ga̱huin nìko riñan nej suj na̱nj ánj.
Daranꞌ diû anaꞌhuìj Ma̱ꞌan Ñaꞌanj anGa̱ꞌmi̱n hueꞌêꞌ rayiꞌî Ma̱ꞌan Ñaꞌanj huin Rej Ma̱ꞌan Señor Jesucristo, dadinꞌ giꞌhia si ganaꞌnï̂nj Ma̱ꞌan Señor Jesucristo siganï̂nj nej nimân. Ni̱ ûta nìko guruguñuꞌunj Ma̱ꞌan ñùnꞌ dadinꞌ giꞌhia si ga̱ꞌnga̱ nàkà ñûnꞌ ni̱ nda nìhiàꞌ chre hua ruhuôꞌ ni̱ ga̱ꞌhue gànàꞌhuìꞌ Ma̱ꞌan,
ni̱ hua̱ ꞌngo̱ nani̱ꞌhiaj nej suj gànàrìꞌ nej suj neꞌ yàtàꞌa ni̱ sê sa gìrë̀ꞌ huin, ni̱ sê sa go̱chroj huin, ni̱ nitaj si hua̱ kï̱j hiuj dânj mánj.
Ni̱ guendâ guyumân ruhuâ nej suj ni̱ dugumîn Ma̱ꞌan Ñaꞌanj an nej suj ngà sa nùkuaj hua̱ riñanj, ni̱ gi̱ꞌhia si gùnùkuaj nej suj ga̱na̱ni̱n nej suj dadinꞌ gàꞌ hua yu̱gui gànàrìꞌ nej suj gui ga̱ꞌna̱ꞌ neꞌ ña̱an.
Ni̱ rayiꞌî dan ni̱ ga̱na̱huin nìhiàꞌ ruhuâ nej suj rayiꞌî si gàꞌ ginikaj Ma̱ꞌan Ñaꞌanj an nimân nìko rayiꞌî nej suj, nùnj huin si hua̱ hia ni̱ gi̱ranꞌ sa̱ñu̱n nej suj do̱j riñan gàꞌì yìꞌnï̀nꞌ sañun gùyùmàn riñan nej suj,
dadinꞌ dàñùn ga̱chi̱n sa yumân ruhuâ nej suj dânj riñan sañuun, dadinꞌ oro ni̱ huin sa gìrë̀ꞌ sani̱ dàñùn daꞌhui gàchinj riñan ñaꞌaan, hiôꞌ ni̱ nga gunukuaj nej suj gachînꞌ nej suj riñan sañuun ni̱ dànanj ga̱na̱huin hueꞌê nej suj gàꞌ daꞌ agaꞌ oro, ni̱ huê danj na̱nj ga̱ꞌmi̱n hueꞌê nej guiì yiꞌî nej suj ni̱ gi̱nikaj chrej ninj ngà nej suj nda gui nga ga̱ꞌna̱ꞌ Ma̱ꞌan Cristo.
Dadinꞌ nun gi̱ni̱ꞌin nej suj Ma̱ꞌan Cristo sani̱ ꞌì ruhuâ nej suj niꞌin nej suj Ma̱ꞌan, ni̱ guyumân ruhuâ nej suj niꞌin nej suj Ma̱ꞌan, ni̱ nùnj huin si nun gi̱ni̱ꞌin nej suj Ma̱ꞌan, sani̱ ûta nìhiàꞌ hua ruhuâ nej suj ni̱ sê nuguanꞌ gìrìꞌ gànàtòꞌ huin dadinꞌ ûta nìko sîj Ma̱ꞌan Cristo na̱nj ánj.
Ni̱ si guyumân yìtï̀nj ruhuâ nej suj nda aꞌngô rïn gui gane nej suj riñan hioꞌó nânj, hiôꞌ ni̱ ga̱na̱ni̱n ma̱ꞌan nimân nej suj.
Ni̱ nda hueꞌê chre nanaꞌhuiꞌ guentû nej sôꞌ gataj dàj ga̱huin rayiꞌî sunuj ga̱ riñan nej suj, ni̱ ûta ga gu̱dadû nej sôꞌ nga ganachinꞌ naꞌanj nej sôꞌ aꞌngô nej sachij garânj daꞌnga ruhuâ, si hi̱a ni̱ gi̱ꞌhiaj Ma̱ꞌan Ñaꞌanj an ga̱na̱ni̱n nej suj.
Ni̱ nadigiꞌñûn nej sôꞌ ahuin guiì ni̱ ahuin diû giꞌhiaj Si-Espíritu Ma̱ꞌan Cristo garânj daꞌnga ruhuâ nej sôꞌ ni̱ nne ngà nej sôꞌ, dadinꞌ huê Ma̱ꞌan Espíritu dânj gidigân dàj nìko gi̱ranꞌ sa̱ñu̱n Ma̱ꞌan Cristo, ni̱ giꞌhia garânj daꞌngaꞌ ruhuâ nej sôꞌ gataj dàj ga̱huin dàj hueꞌê ga̱ neꞌ ñan doj.
Ni̱ ganadigân Ma̱ꞌan Ñaꞌanj an nuguanꞌ nânj riñan nej sôꞌ sani̱ sê guendâ nej sôꞌ gahuin mánj, guendâ nêꞌ gahuin ni̱ man si ginikaj ñuꞌunj nej sôꞌ nuguanꞌ dânj, ni̱ nda diû nânj gisîj nuguanꞌ dânj ni̱ ganahuin ra̱ꞌa nej sôꞌ ganataꞌ nuguanꞌ gi̱ꞌhiaj ga̱na̱ni̱n nej guiì giꞌhiaj Ma̱ꞌan Espíritu Santo gaꞌnaꞌ yàtàꞌa; ni̱ ûta huin ruhuâ nej ángel gi̱ni̱ꞌin ninj nej nânj.
Gaꞌnïnꞌ su̱n Ma̱ꞌan Ñaꞌanj an si da̱gahuînꞌ riñanjHia̱j ni̱, dàj rûnꞌ giꞌhiaj nej sí nagiꞌhiaj ran nnïnj ꞌnï̱nj gatï̀n, huê danj na̱nj gànàꞌnï̀nj sàꞌ nej suj sa garânj daꞌnga ruhuâ nej suj, ni̱ daꞌngaꞌ hueꞌê gè gi̱ꞌhiaj nej suj ni̱ gànàꞌhuìj nej suj si gi̱ꞌhiaj Ma̱ꞌan Jesús sunuj u ngà nej suj nga nànìkàj ñûn Ma̱ꞌan ga̱ꞌnaj.
Ni̱ si̱ gi̱ꞌhiaj nej suj gakï̱nꞌïn dàj rûnꞌ giꞌhiaj nej suj nga nï̀nꞌ gàchin gi̱ni̱ꞌin nej suj Ma̱ꞌan Jesús mánj, gi̱ꞌhiaj nej suj dàj rûnꞌ giꞌhiaj ꞌngo̱ daꞌní nej suj hueꞌê dagahuin riñan nej suj;
sani̱ si̱ giꞌhiaj nej suj gàꞌ si ꞌngo̱ gakï̱nꞌïn dadinꞌ nitaj gàꞌ si ꞌngo̱ gakï̱nꞌïn giꞌhiaj Ma̱ꞌan sa gakḯn nej suj mánj;
dadinꞌ huê danj nnunj riñan ñanj: “Ni̱ gataj Ma̱ꞌan ni̱ ga̱huin nej suj sa gèe ni̱ si̱ giꞌhiaj nej suj gakï̱nꞌïn, dadinꞌ ñùnj ni̱ sa gèe huín ni̱ nitaj gakï̱nꞌïn giꞌhiâ mánj.”
Si gataj nej suj si “Rej” nej suj huin Ma̱ꞌan Ñaꞌanj an, ni̱ gi̱nun ruhuâ nej suj si Ma̱ꞌan Ñaꞌanj an ni̱ nitaj si chrùnj gi̱ꞌhiaj ni̱nïnj nej guiì dadinꞌ gayakaj guendaj dàj na̱nj hua ma̱ꞌan sa giꞌhiaj daꞌ goꞌngo̱ ninj, rayiꞌî dan ni̱ ga̱ gudadû nej suj Ma̱ꞌan nej suj ni̱ gi̱ni̱kaj chre̱j nej suj daranꞌ diû riñan Ma̱ꞌan nga nï̀nꞌ aché nun nej suj riñan hioꞌó nânj riñan Ma̱ꞌan na̱nj ánj.
Ma̱ꞌan Ñaꞌanj an gi̱ꞌhiaj ga̱na̱ni̱n nej suj, riñan nej chrej nâ gidigân rej nej suj, ni̱ gàꞌ niꞌin nej suj si sê ngà oro ni̱ sê ngà plata giran nej suj mánj dadinꞌ nej nânj ni̱ sa ga̱na̱huij huin na̱nj ánj,
ni̱ girânj Ma̱ꞌan Cristo ngà tun nej suj, ni̱ gahuin dàj rûnꞌ huin ꞌngo̱ matsïj hua sàꞌa ni̱ gahuin dàj rûnꞌ huin ꞌngo̱ matsïj nitaj si hua̱ díin,
ni̱ àsìj nga nï̀nꞌ ga̱chin gi̱ꞌhiaj Ma̱ꞌan Ñaꞌanj an yumiguìi ni̱ gàꞌ hua̱ yugui si huê dànanj gi̱ranꞌ Ma̱ꞌan Cristo, sani̱ neꞌ rùkù doj ni̱ gaꞌnaꞌ Ma̱ꞌan Cristo ni̱ gahuij rayiꞌî nêꞌ guendâ ꞌì ruhuâj niꞌin ñùnꞌ.
Ni̱ rayiꞌî guendâ giꞌhiaj Ma̱ꞌan Cristo dànanj ni̱ guyumân ruhuâ nej suj niꞌin nej suj Ma̱ꞌan Ñaꞌanj an, ni̱ giꞌhiaj Ma̱ꞌan Ñaꞌanj an si ganaꞌnï̂nj Ma̱ꞌan Cristo siganï̂nj nej nîman ni̱ gaꞌmin hueꞌê Ma̱ꞌan Ñaꞌanj an rayiꞌî Ma̱ꞌan Cristo, daꞌnga ni̱ gaꞌhue gùyùmàn ruhuâ nej suj ni̱ gànàꞌhuìj nej suj Ma̱ꞌan Ñaꞌanj an na̱nj ánj.
Hia̱j ni̱ guendâ guyumân ruhuâ nej suj niꞌin nej suj nuguanꞌ yàngàꞌa, ni̱ ganahuin hueꞌê ma̱ꞌan nimân nej suj ni̱ gaꞌhue ga ꞌì ruhuâ nej suj niꞌin nej suj nej dinḯn nej suj giꞌhiaj Ma̱ꞌan Espíritu Santo, sani̱ ga̱ ꞌì yàngàꞌ ruhuâ nej suj ngà daranꞌ sa nùkuaj hua̱ ruhuâ nimân nej suj ngà nej dinḯn nej suj dadinꞌ hua̱ da̱ꞌa̱j nej suj ni̱ man si giꞌhiaj nej suj si ꞌì ruhuâ nej suj niꞌin nej suj nej dinḯn nej suj sani̱ nitaj si ꞌì yàngàꞌ ruhuâ nej suj mánj.
Ni̱ gaꞌnga nàkà nej suj, sani̱ sê si̱ gaꞌnga ñûn nej suj riki nni nej suj mánj, si-nùguànꞌ Ma̱ꞌan Ñaꞌanj an giꞌhiaj gaꞌnga nàkà nej suj dadinꞌ huin ꞌngo̱ nuguanꞌ hua̱ nìꞌnàꞌa ni̱ nitaj si huaj ga̱na̱hui dadinꞌ nìgànj nï̀nꞌ huaj.
Dadin huê dànanj taj ñanj si-nùguànꞌ Ma̱ꞌan Ñaꞌanj an:Dadinꞌ daranꞌ nej guiì ni̱ huin ninj dàj rûnꞌ huin koj o,ni̱ daranꞌ nej sí ganï̂n ruhuâ si huin nej sôꞌ doj ni̱ dàj rûnꞌ huin hiaj ganï̀n raa̱ koj o huin nej sôꞌ.Ni̱ ganakò koj o, ni̱ gininj hiaj gitá raa̱ koj dânj.
Sani̱ si-nùguànꞌ Ma̱ꞌan Ñaꞌanj an ni̱ nitaj si huaj ga̱na̱hui dadinꞌ nìgànj nï̀nꞌ huaj na̱nj ánj.Ni̱ huê nuguanꞌ nânj huin nuguanꞌ gi̱ꞌhiaj ga̱na̱ni̱n nej guiì ni̱ gàꞌ gunïn nej suj nuguanꞌ nânj.
Gi̱ꞌhiaj anêj nej suj daranꞌ sa yìꞌìi, daranꞌ nuguanꞌ gidigañuꞌunj un, ni̱ si̱ gidigañuꞌunj nej suj ngà sa giꞌhiaj nej suj, ni̱ si ga yìkòj ruhuâ nej suj, ni̱ gu̱du̱nâj nej suj daranꞌ nuguanꞌ hia̱a,
gi̱ꞌhiaj nej suj dàj rûnꞌ giꞌhiaj neꞌej hia̱j gaꞌnga nga ûta huin ruhuâj go̱ꞌoj si-tò nni, huê danj ga̱huin ruhuâ nej suj niꞌin nej suj si-nùguànꞌ Ma̱ꞌan Ñaꞌanj an, daꞌnga ni̱ gaꞌhue ga̱huin nùkuaj nej suj ni̱ ga̱ꞌhue ga̱na̱ni̱n nej suj gi̱ꞌhia,
ni̱ huê danj gi̱ꞌhiaj nej suj si gàꞌ garanꞌ ruhuâ nej suj guendâ gananï̂n àko ruhuâ Ma̱ꞌan Señor niꞌin nej suj.
Ma̱ꞌan Cristo huin hiëj nìꞌnàꞌaGa̱huin nìchrùnꞌ nej suj riñan Ma̱ꞌan Jesús, dadinꞌ huej huin hiëj hua̱ nìꞌnàꞌa, sani̱ gi̱ꞌhiaj ni̱nï̱n nej síi Ma̱ꞌan, sani̱ riñan Ma̱ꞌan Ñaꞌanj an ni̱ huin ꞌngo̱ hiëj ûta du̱ꞌhue̱e ni̱ ganagui Ma̱ꞌan Ñaꞌanj an Ma̱ꞌan,
nej suj huin hiëj nìꞌnàꞌa, ni̱ gi̱ꞌhiaj Ma̱ꞌan Ñaꞌanj an si ga̱huin nej suj ꞌngo̱ hueꞌ ñan ga̱ne Ma̱ꞌan Ñaꞌanj an ni̱ huin nej suj rej gèe ni̱ Ma̱ꞌan Jesucristo gu̱ru̱gûñuꞌunj ni̱ ga̱ꞌhue gàꞌhuìꞌ nej suj ofrenda riñan Ma̱ꞌan Ñaꞌanj an.
Guendâ nej suj guyumân ruhuâ, ni̱ huin ꞌngo̱ hiëj du̱ꞌhue̱e; sani̱ guendâ nej guiì nitaj si guyumân ruhuâ ni̱ huin,Hiëj giꞌhiaj anêj nej sí giꞌhiaj hueꞌe,sani̱ huej huin hiëj nìko gane sikûj hueꞌe;
Ni̱ gisîj nuguanꞌ nânj:Dadinꞌ huin hiëj gi̱ꞌhiaj chìꞌ ruhuâ nej guiì, ni̱ huin huej gi̱ꞌhiaj ga̱na̱tu̱ ninj. Dadinꞌ gahuin chìꞌruhuâ ninj niꞌin ninj si-nùguànꞌ Ma̱ꞌan Ñaꞌanj an.Ni̱ nun ga̱ꞌhue̱j ninj da̱gahuin ninj sa taj si-nùguànꞌ Ma̱ꞌan Ñaꞌanj an; ni̱ hua̱ ni̱ña̱n si gi̱ranꞌ sa̱ñu̱n ninj guendâ naꞌhuej ninj da̱gahuin ninj.
Yumanꞌ huin yiñán Ma̱ꞌan Ñaꞌanj anSani̱ nej suj huin yiꞌnïnꞌ nej dùguìꞌ nej guiì ganagui Ma̱ꞌan Ñaꞌanj an, ni̱ nej suj huin nej rej gunânj gi̱tsi riñan Ma̱ꞌan Rey, ni̱ huin nej suj ꞌngo̱ país gèe, ni̱ huin nej suj ꞌngo̱ yiꞌnïnꞌ nej guiì girânj Ma̱ꞌan Ñaꞌanj an ngà tun, guendâ du̱yiꞌngaꞌ nej suj rayiꞌî sa hua̱ hueꞌê staꞌu giꞌhiaj Ma̱ꞌan Ñaꞌanj an, dadinꞌ gahuin nej suj guiì giꞌhiaj gakï̱nꞌïn sani̱ ganari Ma̱ꞌan Ñaꞌanj an nej suj riñan gakï̱nꞌïn, ni̱ giꞌhia si gìyìgï̀n riñan nej suj ni̱ gi̱ni̱ꞌin nej suj sa hueꞌê staꞌu giꞌhia;
àsìj nâ ni̱ sê yiꞌnïnꞌ nìkòꞌ rukû Ma̱ꞌan Ñaꞌanj an gahuin nej suj, sani̱ hia̱j ni̱ rayiꞌî tun Ma̱ꞌan Jesús ni̱ huin nej suj yiꞌnïnꞌ nìkòꞌ rukû Ma̱ꞌan Ñaꞌanj an; ni̱ aꞌngô diû ni̱ nun ga̱na̱nï̱n àko ruhuâ Ma̱ꞌan Ñaꞌanj an niꞌin nej suj, sani̱ hia̱j ni̱ ngà tun Ma̱ꞌan Jesús ni̱ gananï̂n àko ruhuaj niꞌin nej suj na̱nj ánj.
Ga̱huin nej suj si-musû Ma̱ꞌan Ñaꞌanj anꞌÌ ruhuâj niꞌín nej suj di̱nï̂nj ni̱ ûta àko gachín nìꞌhia riñan nej suj ni̱ gi̱nun ruhuâ nej suj si huin nej suj sí ꞌna̱ꞌ aꞌngô país ni̱ huin nej suj sí gaché nun, ni̱ si̱ dagahuin nej suj nej gakï̱nꞌ garanꞌ ruhuâ nneè kú nej suj dadinꞌ unïnꞌ nej gakï̱nꞌ dânj ngà ma̱ꞌan nimân nej suj.
Hueꞌê gi̱ꞌhiaj nej suj nga nikïnꞌ nej suj siganï̂nj nej sí nàsìnùnj un; dadinꞌ nùnj huin si gaꞌmin nej sôꞌ rayiꞌî nej suj ni̱ gataj nej sôꞌ si huin nej suj sí aꞌnanꞌan, sani̱ nga gi̱ni̱ꞌin nej sôꞌ si gi̱ꞌhiaj hueꞌê nej suj ni̱ ga̱ꞌmi̱n hueꞌê nej sôꞌ yiꞌî Ma̱ꞌan Ñaꞌanj an gui nga na̱gi̱ꞌhiaj Ma̱ꞌan guenda ngà daranꞌ nej guiì.
Rayiꞌî guendâ ga̱ꞌmi̱n hueꞌê nej guiì rayiꞌî Ma̱ꞌan Señor ni̱ da̱gahuin nej suj riñan nej síchìj ni̱ka̱j sun nìko ngà síchìj ni̱ka̱j sun hua̱ lij doj, ni̱ huê danj na̱nj da̱gahuin nej suj riñan ꞌngo̱ rey, ni̱ gi̱ꞌhiaj nej suj si sôꞌ huin sí ni̱ka̱j su̱n riñan daranꞌanj,
huê danj na̱nj da̱gahuin nej suj riñan nej sôꞌ ni̱ka̱j suun dadinꞌ huê nej sôꞌ nânj huin guneꞌ nej síchìj ni̱ka̱j su̱n nìko doj ni̱ nne nej sôꞌ guendâ gi̱ꞌhiaj nej sôꞌ kastîgu nej sí giꞌhiaj gakï̱nꞌïn ni̱ nne sôꞌ guendâ ga̱ꞌmi̱n hueꞌê sôꞌ yiꞌî nej sí giꞌhiaj hueꞌê.
Dadinꞌ garanꞌ ruhuâ Ma̱ꞌan Ñaꞌanj an: Si da̱gahuin nej suj hiôꞌ ni̱ gi̱ꞌhiaj nej suj si ganarán nej sí nun niꞌin daꞌngaꞌ sa gaꞌmin duꞌhua nej sôꞌ na̱nj ánj.
Ni̱ huin nej suj sí giyiꞌnï̂nj riñan guendâ nitaj si giꞌhiaj nej suj gakï̱nꞌïn, sani̱ sê dàj dïnꞌ na̱nj si giyiꞌnï̂nj riñan nej suj hiôꞌ ni̱ ga̱nï̱n ruhuâ nej suj si ga̱ꞌhue gi̱ꞌhiaj nej suj doj gakï̱nꞌïn mánj. Gi̱ꞌhiaj nej suj sa hua̱ hueꞌê ni̱ giniꞌin nej guiì si huin nej suj guiì gunânj gi̱tsi riñan Ma̱ꞌan Ñaꞌanj an.
Gi̱ni̱kaj chre̱j nej suj riñan daranꞌ nej guiì, ni̱ gà ꞌì ruhuâ nej suj niꞌin nej suj nej dinï̂nt. Ni̱ si̱ giꞌhiaj nej suj gakï̱nꞌïn riñan Ma̱ꞌan Ñaꞌanj an. Ni̱ gi̱ni̱kaj chre̱j nej suj riñan rey.
Giranꞌ sa̱ñu̱n Ma̱ꞌan Jesús ni̱ gidiganj si gi̱ranꞌ sa̱ñu̱nꞌNej suj ꞌnï̱nj giꞌhiaj sun chre dan, ni̱ da̱gahuin nej suj ni̱ gi̱nikaj chre̱j nej suj riñan si-yi̱ruꞌhue nej suj, sani̱ sê man riñan nej sôꞌ sàꞌa ngà nej sôꞌ ûta hueꞌê gaꞌmin da̱gahuin nej suj mánj, dadinꞌ hua̱ ni̱ña̱n si da̱gahuin nej suj riñan nej sôꞌ ûta ga̱ninï̀n hua nej na̱nj ánj.
Dadinꞌ nùnj huin si nitaj nùnj giꞌhiôꞌ, sani̱ giranꞌ sa̱ñu̱nꞌ guendâ ruhuôꞌ da̱gahuînꞌ riñan Ma̱ꞌan Ñaꞌanj an ni̱ ga̱ nùkuaj ruhuôꞌ, hiôꞌ ni̱ ga̱ranꞌ ruhuâ Ma̱ꞌan Ñaꞌanj an rayiꞌî sa gi̱ꞌhiôꞌ.
Ni̱ si garaꞌhui nej sôꞌ riñan nej suj rayiꞌî guendâ giꞌhiaj nej suj sa aꞌnanꞌan, ni̱ ahuin gue̱nda̱ niꞌñanj si ga nùkuaj ruhuâ nej suj ràꞌaj. Ni̱ si giꞌhiaj nej suj sa sàꞌa ni̱ giranꞌ sa̱ñu̱n nej suj ni̱ ga nùkuaj ruhuâ nej suj, ni̱ nânj huin sa garanꞌ ruhuâ Ma̱ꞌan Ñaꞌanj an na̱nj ánj.
Ni̱ huê guenda nânj gakḯn Ma̱ꞌan Ñaꞌanj an gaꞌnaꞌ nej suj; dadinꞌ huê danj na̱nj giranꞌ sa̱ñu̱n Ma̱ꞌan Cristo rayiꞌî nêꞌ, ni̱ gàꞌ gutaꞌ Ma̱ꞌan chrej e neꞌ ña̱an, ni̱ huê chrej dânj ga̱che̱ꞌ ni̱ gi̱nikôꞌ rukuj gu̱nꞌ na̱nj ánj;
ni̱ nun gi̱ꞌhiaj Ma̱ꞌan Cristo gakï̱nꞌïn, ni̱ gàꞌ ꞌngo̱ nuguanꞌ gi̱di̱gañuꞌunj nun ga̱hui̱ ruhuâ duꞌhua Ma̱ꞌan Cristo mánj;
ni̱ nga gaꞌmin yìꞌì nej sí dânj riñanj, ni̱ nun ga̱ꞌmi̱n yìꞌij riñan nej sôꞌ; ni̱ nga giranꞌ sa̱ñunj giꞌhiaj nej sôꞌ ni̱ nun ga̱ta si nànìka gi̱ꞌhia sa yìꞌì ngà nej sôꞌ, sa giꞌhia huin si ganataj rayiꞌî sa̱ñu̱n giranꞌanj dan riñan Ma̱ꞌan sa nne ganakaj guendâ ni̱ giꞌhia sa ni̱ka̱a;
ni̱ ngà nneè kú Ma̱ꞌan Jesús ginikaj gaꞌan si-ga̱kïnꞌ nêꞌ nga ginikoj riñan chrun, huê danj ni̱ nga gaꞌnḯn nimûnꞌ gi̱nikôꞌ rukuj ni̱ nitaj gakï̱nꞌïn gi̱ꞌhiôꞌ dadinꞌ man sa ni̱ka̱a garanꞌ ruhuôꞌ giꞌhiôꞌ, ni̱ giranꞌ yiꞌì Ma̱ꞌan Cristo ni̱ giꞌhia si ga̱na̱huînꞌ riñan yiꞌì àràꞌhueꞌ ñùnꞌ.
Dadinꞌ gahuin nej suj dàj rûnꞌ gahuin nej matsïj gaꞌanj nìꞌhià, sani̱ hia̱j ni̱ gananikàj nej suj gaꞌnaꞌ nej suj riñan Ma̱ꞌan Cristo ni̱ Ma̱ꞌan huin sa ni̱kï̱nꞌ dugumîn ma̱ꞌan nimân nej suj.
Sa daꞌhui gi̱ꞌhiaj nej sí nne garan ra̱ꞌaHuê danj na̱nj nej suj siyànà dan, ni̱ da̱gahuin nej suj sa taj nika nej suj; daꞌnga ni̱ si hua̱ da̱ꞌa̱j nej sôꞌ naꞌhuej gùyùmàn ruhuâ niꞌin si-nùguànꞌ Ma̱ꞌan Ñaꞌanj an, ni̱ si̱ gaꞌmin nìko nej sôꞌ ni̱ gùyùmàn ruhuâ nej sôꞌ rayiꞌî guendâ dagahuin hueꞌê nej suj,
na̱di̱giꞌñûn nej suj dàj gi̱ꞌhiaj nej suj ni̱ gi̱nikaj chre̱j nej suj, ni̱ si̱ giꞌhiaj nej suj gakï̱nꞌïn mánj.
Ni̱ si̱ nagiꞌhiaj staꞌu nej suj ma̱ꞌan nej suj, ni̱ si̱ ganachrâj nej suj lasû chìꞌ xi ahui nej suj, ni̱ si̱ garânj sun staꞌu nej suj agaꞌ oro ni̱ si̱ ginun nej suj atsîj sàꞌ xi mánj,
sa ña̱ꞌa̱n doj daꞌhui ga̱ sàꞌ huin ruhuâ nimân nej suj, ngà nanè nimân nej suj, ni̱ daꞌhui ga̱ gej ni̱ ga̱huin sa hua̱ nìin ni̱ sa hua̱ dïnꞌïnj, dadinꞌ huê dan huin sa ûta garanꞌ ruhuâ Ma̱ꞌan Ñaꞌanj an.
Dadinꞌ huê dànanj daꞌngaꞌ hueꞌê gè nagiꞌhiaj nej siyànà gè gimân àsìj nâ, dadinꞌ huê danj na̱nj gane ninj ganaꞌhuìj ninj Ma̱ꞌan Ñaꞌanj an, ni̱ dagahuin ninj sa gataj nika ninj;
dàj rûnꞌ dagahuin Sara riñan Abraham, rayiꞌî dan ni̱ gata “si-señoj” huin sôꞌ; ni̱ Sara huin nni daꞌ goꞌngo̱ nej suj màn diû hia̱j, ni̱ si dagahuin nej suj ni̱ huê danj na̱nj ginun yuꞌhuiꞌ ruhuâ nej suj ni̱ si̱ nitaj si giꞌhiaj nej suj gakï̱nꞌïn ni̱ si̱ guyuꞌhuiꞌ nej suj nga ga̱ta̱j ꞌngo̱ nej síi si gi̱ꞌhiaj yìꞌì sôꞌ nej suj mánj.
Nej suj sí nne nika dan, ni̱ huê danj na̱nj gi̱ꞌhiaj nej suj, ni̱ hueꞌê du̱gumîn nej suj nika nej suj, ni̱ gi̱nikaj ni̱ꞌña̱nj nej suj ngà ninj dadinꞌ huin ninj dàj rûnꞌ huin ꞌngo̱ basû nìtï̀n chre, ni̱ huê danj na̱nj ga̱na̱huin ra̱ꞌa ninj sunuj ri̱ki̱ Ma̱ꞌan Ñaꞌanj an riñan nej suj gui ga̱ꞌna̱ꞌ neꞌ ña̱an, ni̱ si dànanj gi̱ꞌhiaj nej suj ni̱ gunïn Ma̱ꞌan nga ga̱ꞌmi̱n nej suj ngà Ma̱ꞌan na̱nj ánj.
Nej guiì giꞌhiaj sa hueꞌê ni̱ giranꞌ sa̱ñu̱n ninjAꞌngô sa daꞌhui nej suj gi̱ꞌhiaj nej suj, huin si gu̱ña̱n gùyùmàn ruhuâ nej suj, ni̱ ga̱na̱nï̱n àko ruhuâ nej suj niꞌin nej suj nej guiì, ni̱ ga̱ ꞌì ruhuâ ni̱ ga̱ gu̱ña̱n ruhuâ nej suj, ni̱ gu̱ru̱gûñuꞌunj nej suj, ni̱ gi̱nikaj duguiꞌ nej suj ngà daranꞌ nej guiì;
ni̱ si hua̱ ꞌngo̱ guiì giꞌhiaj sa yìꞌì ngà nej suj ni̱ si̱ nanikàj nej suj gi̱ꞌhiaj nej suj sa yìꞌìi ngà guiì dânj mánj, ni̱ si rikî ꞌngo̱ guiì sañuun riñan nej suj ni̱ si̱ gachîn nej suj si ga̱ꞌna̱ꞌ sañuun riñan guiì giꞌhiaj dánanj ngà nej suj mánj, sa daꞌhui nej suj ga̱ta̱j nej suj huin si gi̱ꞌhiaj Ma̱ꞌan Ñaꞌanj an ga̱ꞌna̱ꞌ sa hua̱ hueꞌê riñan guiì dânj, dadinꞌ gàꞌ niꞌin nej suj si gakḯn Ma̱ꞌan Ñaꞌanj an gaꞌnaꞌ nej suj guendâ ga̱na̱huin ra̱ꞌa nej suj sa hua̱ hueꞌê.
Dadinꞌ dàj rûnꞌ taj riñan ñanj si-nùguànꞌ Ma̱ꞌan Ñaꞌanj an:Guiì ruhuâ ga̱ nìn ga̱ne ni̱ nun ga̱ra̱nꞌ ruhuâ ninj gi̱ranꞌ sa̱ñu̱n ninj,ni̱ nun daꞌhui ninj ga̱ꞌmi̱n ninj nuguanꞌ kï̱j hua,ni̱ si̱ gaꞌmin ninj nuguanꞌ gidigañuꞌunj;
Dadinꞌ dugumîn Ma̱ꞌan Señor nej guiì giꞌhiaj sa ni̱ka̱a,ni̱ ûta hueꞌê gananï̂n rakï nga gaꞌmin ninj nngaj,sani̱ naꞌan ruhuâ Ma̱ꞌan Señor niꞌin nej guiì giꞌhiaj sa aꞌnanꞌan.
Hua̱ sí gi̱ꞌhiaj sa yìꞌì ngà nej suj si daranꞌ diû gi̱ꞌhiaj nej suj sa sàꞌa na̱nj nînꞌ.
Sani̱ si giranꞌ sa̱ñu̱n nej suj rayiꞌî sa sàꞌ giꞌhiaj nej suj, ni̱ ga̱na̱huin nìhiàꞌ ruhuâ nej suj. Ni̱ si̱ ganï̂n yìꞌì ruhuâ nej suj, ni̱ si̱ ganï̂n yuꞌhuiꞌ ruhuâ nej suj rayiꞌî sa giꞌhiaj sí dan mánj,
gi̱nikaj chre̱j nej suj ngà Ma̱ꞌan Ñaꞌanj an ni̱ ngà Ma̱ꞌan Cristo ngà ruhuâ nimân nej suj, ni̱ nìn gi̱ꞌhiaj nej suj ni̱ gi̱nikaj chre̱j nej suj ngà nej guiì, ni̱ ga̱ yu̱gui nej suj daranꞌ diû guendâ du̱naꞌhuej nej suj rayiꞌî nuguanꞌ guyumân ruhuâ nej suj nga hua nej guiì gachín naꞌanj;
ni̱ si hua̱ guiì gaꞌmin yiꞌî nej suj ni̱ gataj ninj si huin nej suj guiì kï̱j huaa guendâ dagahuin nej suj riñan Ma̱ꞌan Cristo, sani̱ hua̱ dïnꞌïnj ruhuâ daꞌngaꞌ nu̱n ruhuâ nimân nej suj dadinꞌ niꞌin nej suj si giꞌhiaj nej suj sa hua̱ hueꞌê, huê danj ni̱ gànàrìꞌ nej guiì dânj sinaꞌàj a guendâ ganachinikaj ninj nuguanꞌ gidigañuꞌunj un rayiꞌî nej suj.
Dadinꞌ dànanj dùgùnàj huaj si gi̱ranꞌ sa̱ñu̱n nej suj, si huê dan huin sa garanꞌ ruhuâ Ma̱ꞌan Ñaꞌanj an, gàꞌ daꞌ si̱ gi̱ꞌhiaj nej suj gakï̱nꞌïn.
Dadinꞌ ꞌngo̱ rïn gahuiꞌ Ma̱ꞌan Cristo riñan nej gakï̱nꞌïn, sani̱ nun gi̱ꞌhia gàꞌ si ꞌngo̱ gakï̱nꞌïn sani̱ gahuij rayiꞌî nej guiì giꞌhiaj gakï̱nꞌïn, guendâ gi̱nika ga̱ꞌan ninj riñan Ma̱ꞌan Ñaꞌanj an, ni̱ yàngàꞌ hia ni̱ gahuij ngà nneè ku sani̱ hua̱ nìꞌnàꞌ nanè nimanj;
ni̱ huê danj na̱nj gaꞌanj du̱yingaj Ma̱ꞌan Jesús, riñan nanè nimân nej guiì màn ni̱nï̱nꞌ dukuâ gaꞌa si gàꞌ gunukua giꞌhiaj ga̱nanj riñan sichre,
nej nânj huin nanè nimân nej guiì nun ga̱ꞌhue̱j dagahuin riñan Ma̱ꞌan Ñaꞌanj an nga diû gane Noé, ni̱ ûta nùkuaj ga ruhuâ Ma̱ꞌan Ñaꞌanj an ni̱ ganaꞌhu̱i si gànànìkàj ruhuâ nej guiì dânj rayiꞌî si-ga̱kïnꞌ ninj sani̱ nun gùyùmàn ruhuâ ninj, sani̱ guyumân ruhuâ sachij Noé ni̱ rayiꞌî dan ni̱ ginûn huin sôꞌ giꞌhiaj yu̱gui sôꞌ barkû nìko xi, sani̱ man tï̱nj nej guiì huin sa gananin riñan gumàn nìko xi gamanꞌ nga diû dânj.
Ni̱ nga gataꞌ nne nej guiì ni̱ gahuin ꞌngo̱ daꞌngaꞌa si gàꞌ gahuiꞌ ninj riñan gakï̱nꞌïn, ni̱ gananin ninj giꞌhia dàj rûnꞌ gananin nej dùguìꞌ sachij Noé, sani̱ nitaj si ganaruhui dḯn hua̱ nneè kú ninj giꞌhia mánj, sa giꞌhia huin si nadiganj si hua̱ hueꞌê daꞌngaꞌ nu̱n ruhuâ nimân ninj, sani̱ sa giꞌhiaj gananin nej guiì huin guendâ ganaꞌnï̂nj Ma̱ꞌan Jesucristo siganï̂nj nej nîman,
ni̱ nga gahui gaꞌan yàtàꞌa ni̱ nne raꞌa neꞌ huàꞌ Ma̱ꞌan Ñaꞌanj an; ni̱ ni̱ka̱j sunj riñan nej ángel, ni̱ ni̱ka̱j sunj riñan nej nanè kï̱j huaa ni̱ ni̱ka̱j sunj riñan nej sa nùkuaj.
Sí giꞌhiaj sun hueꞌê si-su̱n Ma̱ꞌan Ñaꞌanj anNi̱ giranꞌ sa̱ñu̱n Ma̱ꞌan Cristo ngà nneè ku rayiꞌî si-ga̱kïnꞌ nêꞌ, ni̱ huê danj na̱nj ga̱ ruhuâ nej suj gi̱ranꞌ sa̱ñu̱n nej suj rayiꞌij; dadinꞌ nej guiì giranꞌ sa̱ñu̱n ngà nneè kú, ni̱ nitaj si ganahuij ruhuâ ninj gi̱ꞌhiaj ninj gakï̱nꞌïn mánj,
do̱j nej gui ga̱ne ninj riñan hioꞌó nânj ni̱ nitaj si ganahuij ruhuâ ninj gi̱ꞌhiaj ninj gakï̱nꞌ garanꞌ ruhuâ nneè kú ninj, dadinꞌ nej sí naꞌhuej ruhuâ da̱gahuin riñan Ma̱ꞌan Ñaꞌanj an ni̱ ûta huin ruhuâ nej sôꞌ gi̱ꞌhiaj nej sôꞌ ahuin na̱nj gakï̱nꞌ, sani̱ sa ga̱na̱huij ruhuâ nej guiì guyumân ruhuâ niꞌin Ma̱ꞌan Ñaꞌanj an gi̱ꞌhiaj ninj huin nej sa garanꞌ ruhuâ Ma̱ꞌan Ñaꞌanj an.
Dadinꞌ nej gui gachin ni̱ giꞌhiaj nej suj nej sa ûta garanꞌ ruhuâ nej guiì nàsìnùnj un, ni̱ ûta gahuin ruhuâ nej suj gi̱ngaj nej suj ngà ahuin na̱nj siyànà, ûta gahuin ruhuâ nej suj gi̱ꞌhiaj nej suj ahuin na̱nj gakï̱nꞌ, ni̱ ganahuij ruhuâ nej suj niꞌin nej suj sun àyìnï̀ïn, gachîn yâ nej suj ni̱ gachîn goꞌo nej suj, ni̱ garânj sun rëꞌ nej suj sa hua̱ riñan nej suj, nga ginûn ña̱ꞌa̱nj nej suj riñan nej ñaꞌanj giꞌhiaj ra̱ꞌa nej síi ni̱ hua̱ hia ni̱ nun gi̱ni̱nj hueꞌê nej suj riñan Ma̱ꞌan Ñaꞌanj an mánj.
Àsìj nâ ni̱ gi̱ꞌhiaj nej suj dàj rûnꞌ hua nej gakï̱nꞌ guꞌñûn nej sôꞌ giꞌhiaj nej sôꞌ, dadinꞌ man si ganahuij ruhuâ nej sôꞌ ranꞌ nej sôꞌ nej guiì; sani̱ hia̱j ni̱ gahuin ña̱ꞌanj ruhuâ nej sôꞌ guendâ nitaj si gidaꞌa duguiꞌ nej suj ngà nej sôꞌ;
sani̱ nàgàꞌhuìꞌ nej sôꞌ guenda riñan Ma̱ꞌan Ñaꞌanj an dadinꞌ gàꞌ hua̱ yu̱gui Ma̱ꞌan guendâ na̱gi̱ꞌhiaj guenda ngà nej guiì hua nìꞌnàꞌa ni̱ ngà nej guiì gàꞌ gahuiꞌ.
Dadinꞌ si gunïn nej guiì nuguanꞌ giꞌhiaj gananin ninj, ni̱ rayiꞌî dan ni̱ gutaꞌ nej sôꞌ gakï̱nꞌïn yichrá ninj ni̱ dagahuiꞌ nej sôꞌ ninj, sani̱ hua̱ nìꞌnàꞌ nimân ninj riñan Ma̱ꞌan Ñaꞌanj an na̱nj ánj.
Sani̱ gàꞌ gahuin nìchrùnꞌ diû ga̱na̱huij daranꞌanj; ni̱ daꞌngaꞌ hueꞌê ga̱ sa gi̱ꞌhiaj nej suj, hueꞌê du̱gumîn nej suj ma̱ꞌan nej suj riñan gakï̱nꞌïn ni̱ si̱ gaꞌnïnꞌ ruhuâ nej suj guendâ ga̱ꞌmi̱n nej suj ngà Ma̱ꞌan Ñaꞌanj an mánj.
Sani̱ sa ña̱ꞌa̱n doj gi̱ꞌhiaj nej suj huin, si ga̱ ꞌì staꞌu ruhuâ nej suj niꞌin nej suj nej dinḯn nej suj; dadinꞌ sa ꞌì ruhuôꞌ dânj gi̱ꞌhiaj ni̱ ga̱ꞌhue gi̱nikoꞌ nimân nìko nga giꞌhiaj nej guiì gakï̱nꞌïn riñunꞌ na̱nj ánj.
Ga̱na̱huin ra̱ꞌa nej suj dukuâ nej suj ꞌngo̱ ni̱ aꞌngô nej dinḯn nej suj, sani̱ si̱ gaꞌmin nej suj yiꞌî nej sôꞌ.
Dàj na̱nj hua ma̱ꞌan sun ganahuin ra̱ꞌa daꞌ goꞌngo̱ nej suj giꞌhiaj Ma̱ꞌan Ñaꞌanj an, ni̱ huê danj na̱nj gu̱ru̱gûñuꞌunj nej suj aꞌngô nej duguiꞌ nej suj, ni̱ hueꞌê ga̱ra̱n sun nej suj sun nìko ganahuin ra̱ꞌa nej suj ngà si-su̱nu̱j Ma̱ꞌan Ñaꞌanj an.
Si hua̱ ꞌngo̱ nej suj gaꞌmin, ni̱ ga̱ꞌmi̱n nej suj dàj rûnꞌ taj si-nùguànꞌ Ma̱ꞌan Ñaꞌanj an; ni̱ si hua̱ ꞌngo̱ nej suj gunânj gi̱tsi ahuin na̱nj sun riñan nej duguiꞌ ni̱ gu̱na̱nj gi̱tsi nej suj dàj nìko ma̱ꞌan riki Ma̱ꞌan Ñaꞌanj an si-guesaj riñan nej suj, daꞌnga ni̱ ga̱ꞌmi̱n hueꞌê nej guiì rayiꞌî Maꞌan Ñaꞌanj an nga gu̱nu̱na̱ nej guiì rayiꞌî Ma̱ꞌan Jesucristo, dadinꞌ huê yiꞌî Ma̱ꞌan Cristo huin sa ga̱ꞌmi̱n nej guiì ni̱ huê Ma̱ꞌan huin sa gi̱nikaj su̱n riñan daranꞌanj dàj daꞌ gachin ꞌngo̱ sientu hioꞌo ni̱ gachin ꞌngo̱ sientu hioꞌo. Ni̱ huê danj huaj rûꞌhuaj na̱nj ánj.
Hua̱ ni̱ña̱n si gi̱ranꞌ sa̱ñu̱n nej guiì huin cristianoꞌÌ ruhuâj niꞌín nej suj na̱nj di̱nï̂nj, ni̱ si̱ gahuin ña̱ꞌanj ruhuâ nej suj dadinꞌ dàñùn ga̱chi̱n nej suj riñan sañun chìꞌ xi dàj rûnꞌ gachîn agaꞌ sàꞌ xi riñan ñaꞌaan, ni̱ si̱ gahuin ña̱ꞌanj ruhuâ nej suj si dànanj gi̱ranꞌ nej suj mánj.
Ga̱na̱huin nìhiàꞌ ruhuâ nej suj si giranꞌ sa̱ñu̱n nej suj dàj rûnꞌ giranꞌ sa̱ñu̱n Ma̱ꞌan Cristo, ni̱ nga ga̱na̱di̱ganj Ma̱ꞌan ni̱ nga ga̱ꞌna̱ꞌ ga̱na̱ka nej suj nìkòꞌ rukuj ni̱ ûta ga̱na̱huin nìhiàꞌ ruhuâ nej suj nga gi̱ni̱ꞌin nej suj si nda raa̱n chre huaj nga ga̱na̱di̱ganj Ma̱ꞌan.
Ni̱ si gaꞌmin kï̱j nej sij riñan nej suj rayiꞌî Ma̱ꞌan Cristo, ni̱ ga̱na̱huin nìhiàꞌ ruhuâ nej suj, dadinꞌ ruhuaj ga̱ta si nne Ma̱ꞌan Espíritu Santo ngà nej suj. Ni̱ yàngàꞌ hia, ni̱ yiꞌî Ma̱ꞌan Ñaꞌanj an huin sa gaꞌmin kï̱j nej sij sani̱ ga̱ꞌmi̱n hueꞌê nej suj yiꞌî Ma̱ꞌan Ñaꞌanj an si gaꞌmin nej sij dànanj ngà nej suj na̱nj ánj.
Huê danj ni̱ si hua̱ da̱ꞌa̱j nej suj giranꞌ sa̱ñu̱n, sani̱ sê rayiꞌî guendâ dagahuiꞌ nej suj, ni̱ sê rayiꞌî guendâ giꞌhiaj tu̱ nej suj huin, ni̱ sê rayiꞌî guendâ huin nej suj sí giꞌhiaj gakï̱nꞌïn huin; ni̱ sê guendâ di̱gïj nej suj ma̱ꞌan nej suj ahuin na̱nj riki yiꞌnïnꞌ huin ni̱ si̱ giriñun ruhuâ nej suj mánj;
sani̱ si hua̱ da̱ꞌa̱j nej suj giranꞌ sa̱ñu̱n guendâ huin nej suj cristiano, ni̱ si̱ giriꞌ nej suj sinàꞌaj a mánj, sa gi̱ꞌhiaj nej suj huin si ga̱ꞌmi̱n hueꞌê nej suj yiꞌî Ma̱ꞌan Ñaꞌanj an.
Dadinꞌ gàꞌ gisîj diû si gàyìꞌì sañuun riñan nej guiì nìkòꞌ rukû Ma̱ꞌan Cristo daꞌnga ni̱ gaꞌhue ga̱na̱huin hueꞌê ninj; ni̱ si gàꞌ si̱nï̱n gayiꞌij riñan nêꞌ nìkòꞌ rukû Ma̱ꞌan Cristo, ni̱ dàj nìko gi̱ranꞌ sa̱ñu̱n nej guiì naꞌhuej da̱gahuin nuguanꞌ gi̱ꞌhiaj ga̱na̱ni̱n ninj ruhuâ nej suj ràꞌaj.
Ni̱ si ûta chìꞌ huaj ga̱na̱ni̱n nej guiì giꞌhiaj sa ni̱ka̱a, ni̱ dàj gi̱ranꞌ nej guiì giꞌhiaj gakï̱nꞌïn ngà nej guiì ganinï̀nꞌ huaa ruhuâ nej suj ràꞌaj.
Du̱gumîn nej suj nej guiì riki Ma̱ꞌan Señor riñan nej sujGachín nìꞌhia riñan nej sôꞌ ni̱kï̱nꞌ nikaj ñuꞌunj riñan nej suj, ni̱ huê danj na̱nj ñùnj ni̱ ni̱ka̱j ñuꞌûn ngà nej sôꞌ, ni̱ giniꞌín dàj giranꞌ sa̱ñu̱n Ma̱ꞌan Cristo nga ganê riñan hioꞌó nânj, sani̱ nga ga̱ꞌna̱ꞌ ñûn Ma̱ꞌan Cristo ni̱ gi̱ni̱ꞌín dàj nìko gi̱ni̱kaj su̱n Ma̱ꞌan na̱nj ánj.
Ga̱ ruhuâ nej suj, du̱gumîn nej suj nej guiì riki Ma̱ꞌan Señor riñan nej suj; sani̱ sê nda guesâ chre gu̱na̱nj gi̱tsî nej suj riñan ninj mánj; ni̱ huê danj na̱nj si̱ gaꞌnḯn ñan nej suj man guendâ gi̱ꞌhiaj ga̱nan nej suj sanꞌanj an mánj, ni̱ hio ga̱ ruhuâ nej suj ni̱ gu̱na̱nj gi̱tsi nej suj riñan Ma̱ꞌan Señor:
Ni̱ si̱ ganï̂n ruhuâ nej suj si siꞌhiaj nej suj huin nej guiì ri̱ña̱n nikaj ñuꞌunj nej suj mánj, du̱guꞌnïnꞌ nej suj gùtàꞌ nej suj chrej e neꞌ ña̱an dàj dagahuin ninj na̱nj ánj.
Ni̱ Ma̱ꞌan Cristo huin Pastor riñan nej sí ni̱kï̱nꞌ dugumîn nej guiì, ni̱ nga nànìkàj ñûn Ma̱ꞌan ga̱ꞌna̱j, ni̱ ga̱na̱huin ra̱ꞌa nej suj ꞌngo̱ korona nitaj si huaj gìrë̀ꞌ ginun ahui nej suj gi̱ꞌhia.
Huê danj na̱nj nej suj silíj huin ña̱n dan, ni̱ ga̱ꞌnï̱n nej suj si gi̱nikaj su̱n nej sôꞌ ni̱ka̱j ñuꞌunj riñan nej dinï̂nt nìkòꞌ rukû Ma̱ꞌan Jesús riñan nej suj, ni̱ dagahuin nej suj riñan ꞌngo̱ ni̱ aꞌngô nej duguiꞌ nej suj, ni̱ du̱guꞌnïnꞌ nej suj na̱gi̱ꞌhiaj ninaj nej suj ma̱ꞌan nej suj; dadinꞌ:Nitaj si garanꞌ ruhuâ Ma̱ꞌan Ñaꞌanj an niꞌin nej guiì ûta huin doj ruhuâ,sani̱ gurugûñuꞌun rukû nej guiì giꞌhiaj si huin ninj guiì ninaj doj.
Ûta nùkuaj Ma̱ꞌan Ñaꞌanj an ni̱ ga̱ra̱n yina nej suj si gi̱nikaj su̱n Ma̱ꞌan riñan nej suj, ni̱ nga gùyùmàn diû ga̱ranꞌ ruhuâ Ma̱ꞌan ni̱ gi̱ꞌhia si ga̱huin nej suj sí ga̱huin ña̱n doj;
gu̱du̱nâj nej suj daranꞌ sa huin staꞌu ruhuâ nej suj riñan Ma̱ꞌan Señor, dadinꞌ chru̱n Ma̱ꞌan du̱guminj nej suj.
Daꞌngaꞌ hueꞌê gè gi̱ꞌhiaj nej suj, ni̱ du̱gumîn hueꞌê nej suj ma̱ꞌan nej suj; ni̱ gi̱nun ruhuâ nej suj si sa unïnꞌ ngà nej suj huin sa nàsàꞌa, ni̱ giꞌhia dàj rûnꞌ giꞌhiaj sigeꞌej nga nagita ñanꞌ xuj dadinꞌ nda akuanꞌ yâꞌ xuj yuku gìrìꞌ xuj ruhuâ xuj, ni̱ huê danj gani̱ka gaché nunj neꞌ rùkù nej suj ni̱ naꞌhuij ahuin goꞌngo̱ nej suj gìrìꞌij da̱gahuij;
ga̱ yìtï̀nj ruhuâ nej suj ni̱ gùyùmàn yìtï̀nj ruhuâ nej suj ni̱ si̱ gaꞌnï̂nj nej suj si gi̱ꞌhiaj ga̱nan sichre nej suj, sa gi̱nun ruhuâ nej suj huin si nï̀nꞌ gàchràꞌ ruhuâ yumiguìi ni̱ huê dànanj giranꞌ sa̱ñu̱n nej dinḯn nej suj.
Ni̱ rayiꞌî Ma̱ꞌan Jesucristo ni̱ ganï̂n su̱nu̱j ruhuâ Ma̱ꞌan Ñaꞌanj an niꞌin nêꞌ, ni̱ gakïn gu̱nꞌ ga̱neꞌ ñan nne nìgànj Ma̱ꞌan, ni̱ neꞌ rùkù nga gisîj giranꞌ sàñùnꞌ do̱j, ni̱ na̱gi̱ꞌhiaj ni̱ka̱ ma̱ꞌan ñùnꞌ, ni̱ na̱gi̱ꞌhiaj yìtïn ruhuôꞌ, ni̱ na̱gi̱ꞌhiaj nùkua ruhuôꞌ ni̱ gi̱ꞌhia si ga̱huin ran ruhuôꞌ.
Ni̱ sa nìko huin Ma̱ꞌan ni̱ huej huin sa ni̱ka̱j sun riñan daranꞌanj daꞌ gachín ꞌngo̱ sientu hioꞌo ni̱ daꞌ gachín ꞌngo̱ sientu hioꞌo. Ni̱ huê danj huin rûꞌhuaj na̱nj ánj.
Nuguanꞌ ni̱ꞌña̱nj ganahuijNi̱ Silvano huin guruguñuꞌunj gachrûn ñanj nânj hua riñan nej suj, dadinꞌ niꞌín si dagahuin hueꞌê sij riñan Ma̱ꞌan Ñaꞌanj an, ni̱ gachrûnj do̱j nuguanꞌ nânj hua riñan nej suj, ni̱ dugunïn gàꞌìj do̱j nej suj, ni̱ ganatá si nânj huin sa sàꞌ staꞌu giꞌhiaj Ma̱ꞌan Ñaꞌanj an ngà nej suj, ni̱ gàꞌ ganahuin ràꞌa nej suj si-su̱nu̱j Ma̱ꞌan Ñaꞌanj an na̱nj ánj.
Nej sôꞌ nìkòꞌ rukû Ma̱ꞌan Jesús màn Babilonia gaꞌnḯn nuguanꞌ niꞌñanj an huaj riñan nej suj, ni̱ nej sôꞌ nânj ganagui Ma̱ꞌan Ñaꞌanj an dàj rûnꞌ ganaguij nej suj ni̱ huê danj na̱nj gaꞌnḯn daꞌnî Marcos nuguanꞌ ni̱ꞌña̱nj an huaj riñan nej suj.
Ni̱ gàꞌhuìꞌ nej suj nuguanꞌ ni̱ꞌña̱nj an riñan ꞌngo̱ ni̱ aꞌngô nej duguiꞌ nej suj, ni̱ ga̱ ꞌì ruhuâ nej suj niꞌin nej suj nej sôꞌ ni̱ gi̱daꞌa nej suj raꞌa nej sôꞌ.Ni̱ ga̱ dïnꞌïnj ruhuâ daranꞌ nej suj, nìkòꞌ rukû Ma̱ꞌan Jesús. Ni̱ huê danj huin rûꞌhuaj na̱nj ánj.
<font color=teal size=-1><b>Ñânj kartâ huìj nânj huin gachrûn Apóstol</b></font><font color=teal>PEDRO</font>Gaꞌnḯn Pedro nuguanꞌ ni̱ꞌña̱nj an riñan nej dinï̂nt nìkoꞌ Ma̱ꞌan Ñaꞌanj anÑùnj huin Simón Pedro, ni̱ huín sí gaꞌanj gi̱di̱gan si̱nï̱n ni̱ huín si-musû Ma̱ꞌan Jesucristo, ni̱ ñanj nânj gaꞌnï̂n huaj riñan nej suj ûta hueꞌê guyumân ruhuâ dàj rûnꞌ guyumân ruhuâ nej ñûnj, dadinꞌ Ma̱ꞌan Daꞌanj nêꞌ Jesucristo huin sa gi̱ꞌhiaj ga̱na̱ni̱nꞌ ni̱ Ma̱ꞌan huin sa giꞌhiaj sa ni̱ka̱a:
Ni̱ guendâ giniꞌin nej suj Ma̱ꞌan Ñaꞌanj an ni̱ giniꞌin nej suj Ma̱ꞌan Jesucristo, ni̱ gahuin nìko su̱nu̱j u ni̱ sa hua̱ dïnꞌïnj ga̱na̱huin ra̱ꞌa nej suj.
Giꞌhiaj nej cristiano dàj rûnꞌ giꞌhiaj Ma̱ꞌan Señor JesúsNi̱ ûta nùkuaj Ma̱ꞌan Ñaꞌanj an, ni̱ rikij daranꞌ sa niꞌñunꞌ guendâ ga̱ hueꞌê ga̱neꞌ dàj rûnꞌ garanꞌ ruhuâ Ma̱ꞌan, ni̱ rikî Ma̱ꞌan daranꞌ nej nânj riñunꞌ daꞌnga ni̱ gaꞌhue da̱gahuin hueꞌêꞌ riñanj, ni̱ guendâ giniꞌînꞌ Ma̱ꞌan Jesús ni̱ gakïn ñùnꞌ ni̱ ga̱ꞌhue ga̱neꞌ ñan nne Ma̱ꞌan nikaj sunj sun nìko xi,
ni̱ ûta nìko hua nej sa hua̱ riñan Ma̱ꞌan Ñaꞌanj an ni̱ rayiꞌî dan ni̱ gata si ri̱kij nej sa nìko hua̱ riñanj riñunꞌ, ni̱ nej dânj huin sa guruguñuꞌunj ni̱ ga̱ꞌhue go̱ꞌ dàj rûnꞌ garanꞌ ruhuâ Ma̱ꞌan Ñaꞌanj an, ni̱ gudunôꞌ nej gakï̱nꞌ màn ruhuâ yumiguì garanꞌ ruhuâ nneè kûꞌ;
rayiꞌî nej nânj ni̱ da̱gahuin nej suj riñan daranꞌ nej sa ga̱ra̱nꞌ ruhuâ Ma̱ꞌan Ñaꞌanj an ni̱ ûta hio gùyùmàn ruhuâ nej suj, ni̱ dagahuin nej suj ni̱ duguꞌnïnꞌ nej suj ni̱ ga̱huin chru̱n nej suj doj daꞌ gui;
ni̱ riñan nej sa gahuin chru̱n nej suj, ni̱ gùnùtàꞌ nej suj si gàꞌ chru̱n nej suj du̱gumîn nej suj ma̱ꞌan nej suj, ni̱ si gàꞌ chru̱n nej suj du̱gumîn nej suj ma̱ꞌan nej suj, ni̱ ga̱ nùkuaj ruhuâ nej suj, ni̱ riñan sa hua̱ nùkuaj ruhuâ nej suj, ni̱ gùnùtàꞌ nej suj guendâ dagahuin hueꞌê nej suj riñan Ma̱ꞌan Ñaꞌanj an;
ni̱ riñan sa dagahuin hueꞌê nej suj, ni̱ gùnùtàꞌ nej suj sa ꞌì ruhuâ niꞌin nej duguiꞌ, ni̱ riñan sa ꞌì ruhuâ niꞌin nej duguiꞌ, ni̱ gùnùtàꞌ nej suj sa ꞌì ruhuâ niꞌin Ma̱ꞌan Ñaꞌanj an.
Ni̱ si ni̱ka̱j nej suj nej nânj, ni̱ daꞌ gui ni̱ dànanj ga̱huin nìko doj nej nânj riñan nej suj ni̱ si̱ gahuin nej suj guiì rùmìin, dadinꞌ dàñùn gùrùguìꞌ si ga̱huin nej suj guiì gi̱ꞌhiaj sa hua̱ hueꞌê, guendâ giniꞌin nej suj Ma̱ꞌan Señor Jesucristo.
Sani̱ nej guiì nitaj si ni̱ka̱j nej nânj ni̱ huin ninj dàj rûnꞌ huin nej guiì hua̱ du̱chri; dadinꞌ nitaj si giyigï̀n hueꞌê giniꞌhiaj ninj, dadinꞌ giniꞌñûn ninj si gàꞌ ganaruhui nimân ninj ni̱ ginikaj Ma̱ꞌan Ñaꞌanj an nimân nìko rayiꞌî si-ga̱kïnꞌ ninj.
Di̱nï̂nj, huê rayiꞌî dan ni̱ du̱guꞌnïnꞌ nej suj ni̱ ga̱ yìtï̀nj ruhuâ nej suj ngà sun gàꞌ chru̱n nej suj gi̱ꞌhiaj nej suj ni̱ sun gàꞌ ganagui nej suj; dadinꞌ si dànanj gi̱ꞌhiaj nej suj ni̱ nitaj àmàn huaj ga̱na̱tu̱ nej suj mánj.
Dadinꞌ si huê dànanj gi̱ꞌhiaj nej suj ni̱ nitaj si ꞌì ga̱ꞌnï̱n Ma̱ꞌan Ñaꞌanj an ga̱tu̱ nej suj ñan ni̱ka̱j sun nìgànj Ma̱ꞌan Señor Jesucristo Ma̱ꞌan sa gi̱ꞌhiaj ga̱na̱ni̱nꞌ mánj.
Rayiꞌî dan, ni̱ nìgànj dunanûnj ruhuâ nej suj rayiꞌî nej nânj, nùnj huin si gàꞌ niꞌin nej suj, ni̱ nùnj si gàꞌ hua̱ yìtï̀nj ruhuâ nej suj niꞌin nej suj nuguanꞌ yàngàꞌ hua̱ hia̱j.
Nga nï̀nꞌ hua nìꞌnàj, ni̱ hua̱ nìhiàꞌ ni̱ña̱n ruhuâj, du̱gunïn gàꞌìj ni̱ du̱naꞌngâj riñan nej suj daꞌnga ni̱ ganaꞌnï̂nj ñan nej suj;
dadinꞌ gàꞌ niꞌín si doj gané ni̱ gàhuìj, dadinꞌ huê danj gàꞌ gataj Ma̱ꞌan Señor gunḯn.
Ni̱ ûta hiô du̱guꞌnḯn gi̱digân nej nânj riñan nej suj ni̱ neꞌ rùkù nga gahuí ni̱ ga̱na̱nun ruhuâ nej suj rayiꞌî nej nuguanꞌ gata gu̱nïn nej suj.
Ni̱ nga ganahuin ra̱ꞌa nuguanꞌ ni̱ꞌña̱nj an ni̱ gaꞌmin hueꞌê Ma̱ꞌan Re Ñaꞌanj an rayiꞌij, ni̱ nda neꞌ yàtàꞌa gaꞌmin Ma̱ꞌan Ñaꞌanj an ni̱ gata: “Nânj huin Daꞌní ni̱ ûta ꞌì ruhuâj niꞌín Ma̱ꞌan, ni̱ ûta gininj hueꞌê sa giꞌhia riñânj.”
Ni̱ gunïn nej ñûnj gaꞌmin Ma̱ꞌan sa gaꞌmin nda neꞌ yàtàꞌa, nga nikïnꞌ nej ñûnj ngà Ma̱ꞌan ra kïj gèe.
Sani̱ huê danj na̱nj ni̱ka̱j nej ñûnj nuguanꞌ ga̱ta̱j dàj ga̱huin ni̱ huej huin nuguanꞌ yìtï̀nj huaa, ni̱ dùgùnàj giꞌhiaj nej suj si ûta hueꞌê gananï̂n ra̱kïj nej suj ni̱ giꞌhiaj nej suj dàj rûnꞌ giꞌhiaj chrun ñaꞌan gudugùun dadinꞌ gudugùn ñaꞌan dânj ñan ru̱mi̱nꞌin, nda gìyìgï̀n neꞌ gui, ni̱ ga̱ꞌhue gùdùgun atïꞌ gahui neꞌ nìgànꞌan ruhuâ nimân nej suj;
gàꞌ si̱nï̱n ga̱ra̱n daꞌngaꞌ ruhuâ nej suj rayiꞌî nej nânj, dadinꞌ gàꞌ si ꞌngo̱ nej nuguanꞌ ga̱ta̱j dàj gahuin ꞌna̱ꞌ riñan ñanj si-nùguànꞌ Ma̱ꞌan Ñaꞌanj an, ni̱ si̱ gaꞌhue gànàtàꞌ ꞌngo̱ rïn síi dàj garânj daꞌngaꞌ ruhuâ sôꞌ rayiꞌî nuguanꞌ dânj mánj,
dadinꞌ gàꞌ si ꞌngo̱ nej sôꞌ gataj dàj ga̱huin, nun gi̱ri̱ rà gàꞌ si ꞌngo̱ nej nuguanꞌ gaꞌmin nej sôꞌ, ni̱ gaꞌmin nej sôꞌ nuguanꞌ gaꞌhuiꞌ Ma̱ꞌan Espíritu Santo ga̱ꞌmi̱n nej sôꞌ.
Profeta gidigañuꞌunj un ni̱ maestrû gidigañuꞌunj un<TS3>(<a href="tw://bible.*?65.1.4-13">Jud. 4-13</a>)Sani̱ gimân nej profeta gidigañuꞌunj un siganï̂nj nej Israelita àsìj nâ, ni̱ huê danj na̱nj gimàn nej maestrû gidigañuꞌunj siganï̂nj nej suj, ni̱ du̱guatûj huì nej sôꞌ ni̱ gidigân nej sôꞌ nuguanꞌ nitaj si ꞌna̱ꞌ riñan ñanj si-nùguànꞌ Ma̱ꞌan Ñaꞌanj an riñan nej suj ni̱ gu̱du̱rëꞌ nej sôꞌ nej suj, ni̱ ga̱ta̱j nej sôꞌ si nun niꞌin nej sôꞌ Ma̱ꞌan Señor giꞌhiaj gananin nej sôꞌ, sani̱ gi̱ꞌhiaj nej sôꞌ si ga̱ꞌna̱ꞌ sa̱ñu̱un riñan nej ma̱ꞌan nej sôꞌ nda raꞌñanj chre.
Ni̱ ûta gàꞌì nej guiì gàyìꞌì gi̱ꞌhiaj gakï̱nꞌïn yiꞌî nej nuguanꞌ gidigân nej sí dânj, ni̱ rayiꞌî sa giꞌhiaj nej sôꞌ ni̱ gàyìꞌì nej guiì ni̱ ga̱ꞌmi̱n kï̱j ninj rayiꞌî chrej yàngàꞌa,
ni̱ ûta nànàꞌhuìꞌ nej sij dàj gi̱di̱gan nej sij nuguanꞌ gi̱di̱gañuꞌunj riñan nej suj guendâ ga̱ꞌne̱ nej sij si-sa̱nꞌa̱nj nej suj. Sani̱ gàꞌ hua̱ yu̱gui sañuun ga̱ꞌnaj riñan nej sij, dadinꞌ gàꞌ giriꞌ nìꞌhiaj nej sij ga̱ꞌa̱nj ni̱ꞌhia nej sij.
Dadinꞌ si nun gi̱nikaj Ma̱ꞌan Ñaꞌanj an nimân nìko ngà nej ángel giꞌhiaj gakï̱nꞌïn riñanj, ni̱ gudugue gaꞌanj ninj ruhuâ rúnâko ni̱ guneꞌ ni̱nïnj ninj ruhuâ dukuâ gaꞌ hua̱ ru̱mi̱nꞌin, ni̱ hiuj dânj ga̱ne ni̱nï̱nꞌ ninj nda gui ga̱na̱nikïnꞌ ninj riñan Ma̱ꞌan Ñaꞌanj an guendâ ganahuin guenda rayiꞌî si-ga̱kïnꞌ ninj;
sani̱ gàꞌ dânj ni̱ nun gi̱nikaj Ma̱ꞌan Ñaꞌanj an nimân nìko rayiꞌî nej guiì gimân nga diû gane sachij Noé, ni̱ gataj sôꞌ si gi̱ꞌhiaj daꞌ goꞌngo̱ nej guiì dânj sa ni̱ka̱a sani̱ nun gùyùmàn ruhuâ ninj ni̱ rayiꞌî dan ni̱ giꞌhia si gamanꞌ gumàn hu̱e xi riñan ninj, sani̱ gananin sachij Noé ngà aꞌngô chi̱j nej guiì,
ni̱ si dunahui ni̱ giꞌhia giranꞌ sa̱ñu̱n nej guiì gimân nej yumanꞌ snàꞌànj gùꞌnàj Sodoma ngà Gomorra, ni̱ giꞌhia si gaka nguèj yumanꞌ dânj ni̱ man doj hiaj gunâj, ni̱ nânj gahuin ꞌngo̱ daꞌngaꞌa guduna riñan nej guiì duguꞌnïnꞌ giꞌhiaj sa kï̱j huaa,
sani̱ dunanin Ma̱ꞌan Ñaꞌanj an Lot dadinꞌ gahuin sôꞌ sí giꞌhiaj sa ni̱ka̱a, ni̱ ûta giri ruhuâ sôꞌ niꞌin sôꞌ nej sa aꞌnanꞌ giꞌhiaj nej sí ûta kï̱j hua dânj sani̱ nitaj àmàn guyumân ruhuâ nej sôꞌ sa gaꞌmin Lot.
Dadinꞌ gahuin Lot, sí ni̱ka̱a ni̱ gane sôꞌ siganï̂nj nej sí nânj, ni̱ daꞌ gui ni̱ gananï̂n ruhuâ sôꞌ ngà ma̱ꞌan nimân sôꞌ rayiꞌî nej sa kï̱j hua giniꞌin sôꞌ ni̱ gunïn sôꞌ giꞌhiaj nej sí nânj,
ni̱ niꞌin Ma̱ꞌan Señor dàj gi̱ꞌhia ga̱na̱ni̱n nej guiì ni̱ka̱j chre̱j riñanj nga duguaneꞌ sichre gakï̱nꞌïn riñan ninj, ni̱ nuneꞌ chrunj nej guiì nitaj si giꞌhiaj sa ni̱ka̱a guendâ ga̱na̱huin ra̱ꞌa ninj kastîgu nga gùyùmàn gui ga̱na̱nikïnꞌ ninj riñan Ma̱ꞌan Ñaꞌanj an.
Ni̱ dànanj hua̱j doj gi̱ranꞌ sa̱ñu̱n nej guiì ûta ganahuij ruhuâ niꞌin nneè kú, ni̱ ûta huin ruhuâ ninj gi̱ꞌhiaj ninj ahuin na̱nj gakï̱nꞌ, ni̱ nagiꞌhiaj kï̱j ninj ma̱ꞌan ninj, ni̱ giꞌhiaj ninaj ninj doj Ma̱ꞌan Señor aꞌnïnꞌ riñan ninj. Guiì hu̱e huin ninj ni̱ nitaj si guyumân ruhuâ ninj, ni̱ nitaj si yuꞌhuiꞌ ninj ga̱ꞌmi̱n ninj nuguanꞌ aꞌnanꞌan yiꞌî nej sôꞌ ni̱ka̱j sun nìko,
sani̱ nej ángel sàꞌa ni̱ nùkuaj ninj ni̱ ni̱ka̱j ninj sun nìko, sani̱ gàꞌ danj ni̱ nun gìsìj ruhuâ ninj ga̱ta̱j ninj si ga̱ꞌna̱ꞌ sañuun riñan nej sôꞌ nitaj si dagahuin ni̱ ni̱ka̱j nej sôꞌ sun nìko sani̱ nun ga̱ra̱n ruhuâ ninj rayiꞌî nej sôꞌ nga nikï̂nꞌ ninj riñan Ma̱ꞌan Ñaꞌanj an mánj.
Sani̱ nej sí nânj, ni̱ gaꞌmin aꞌnanꞌ nej sôꞌ rayiꞌî nej sa nun ga̱ra̱n daꞌngaꞌ ruhuâ nej sôꞌ, ni̱ gahuin nej sôꞌ dàj rûnꞌ huin nej yuku naꞌhue ga̱ya̱ka̱j guendâ, ni̱ gaꞌnga nej sôꞌ guendâ gi̱ni̱nj nej sôꞌ riñan gakï̱nꞌïn huê danj ni̱ gahuiꞌ nej sôꞌ, ni̱ ma̱ꞌan nej sôꞌ gi̱ꞌhiaj ni̱ gaꞌanj ni̱ꞌhia nej sôꞌ huê danj ni̱ ganahuij nej sôꞌ.
Ni̱ ganahuin ra̱ꞌa nej sôꞌ sañuun rayiꞌî nej gakï̱nꞌ giꞌhiaj nej sôꞌ, dadinꞌ sa giꞌhiaj nej sôꞌ huin si ûta ganahuin nìhiàꞌ ruhuâ nej sôꞌ ngà nej gakï̱nꞌ giꞌhiaj nej sôꞌ daꞌ gui. Ni̱ nej nânj huin nej gakï̱nꞌ nagiꞌhiaj kï̱j nimân nej sôꞌ, ni̱ nga nne nej sôꞌ yâ nej sôꞌ ngà nej suj, ni̱ gananun ruhuâ nej sôꞌ niꞌin nej sôꞌ si-ga̱kïnꞌ nej sôꞌ ni̱ ganahuin nìhiàꞌ ruhuâ nej sôꞌ ngà sa giꞌhiaj nej sôꞌ.
Nga giniꞌin nej sôꞌ ꞌngo̱ siyànà nne nikaa ni̱ ûta huin ruhuâ nej sôꞌ ga̱to̱j nej sôꞌ ngà siyànà dânj, ni̱ nitaj àmàn gaꞌnïnꞌ ruhuâ nej sôꞌ si gi̱ꞌhiaj nej sôꞌ gakï̱nꞌïn, ni̱ ûta nikaj nej sôꞌ mâñan dàj gidigañuꞌunj nej sôꞌ nej guiì nitaj si ni̱kï̱nꞌ ran, ni̱ guꞌñun nej sôꞌ ni̱ ûta huin ruhuâ nej sôꞌ si ga̱ doj rasu̱un riñan nej sôꞌ, ni̱ guendâ giꞌhiaj nej sôꞌ dànanj ni̱ hua̱ ni̱ña̱n si ga̱ꞌna̱ꞌ sañuun riñan nej sôꞌ.
Ni̱ gudunâj nej sôꞌ chrej ni̱ka̱a, ni̱ gudunâ nej sôꞌ chrej gaꞌanj nej sôꞌ ni̱ gidaꞌa nej sôꞌ si-chrej Balam huin daꞌní Beor gaꞌanj nej sôꞌ, dadinꞌ ga ꞌì ruhuâ sôꞌ ga̱na̱huin ra̱ꞌa sôꞌ kastîgu rayiꞌî nej sa kï̱j hua giꞌhiaj sôꞌ,
ni̱ du̱gunïn gàꞌì ꞌngo̱ yuku ꞌmìnj in sôꞌ rayiꞌî sa kï̱j hua staꞌu giꞌhiaj sôꞌ; ni̱ ꞌngo̱ yuku a̱ta rasu̱un huin yôꞌ, ni̱ gaꞌmin yôꞌ dàj rûnꞌ gaꞌmin ꞌngo̱ síi, ni̱ giꞌhiaj yôꞌ si gàꞌnï̀nꞌ ruhuâ sôꞌ rayiꞌî sa nitaj si niꞌñanj sa ganï̂n ruhuâ sôꞌ gi̱ꞌhiaj sôꞌ.
Ni̱ huin nej sôꞌ dàj rûnꞌ huin hiuꞌuj ñan nitaj si gahui nnee, ni̱ huin nej sôꞌ dàj rûnꞌ huin nnga gata ra̱ꞌa nanè aꞌhuiꞌ nùkuaj xi; ni̱ gàꞌ hua̱ yu̱gui ñan rùmìnꞌin nìko xi ga̱ne ni̱nï̱nꞌ nej sôꞌ.
Ni̱ ûta ganahuij ruhuâ nej sôꞌ ga̱ꞌmi̱n nej sôꞌ nuguanꞌ nàhia ni̱ nuguanꞌ nitaj si niꞌñanj an, ni̱ ni̱ka̱j nej sôꞌ mâñan dàj gidigañuꞌunj nej sôꞌ ni̱ ûta huin ruhuâ nej sôꞌ gi̱ꞌhiaj nej sôꞌ ahuin na̱nj gakï̱nꞌ garanꞌ ruhuâ nneè kú nej sôꞌ ni̱ ûta duguachej nej sôꞌ ruhuâ nej guiì ganï̂n yàngàꞌ ruhuâ gu̱xu̱n ma̱ꞌan riñan nej guiì garanꞌ ruhuâ giꞌhiaj gakï̱nꞌïn.
Gataj nej sôꞌ si gùyùmàn ruhuâ nej guiì nuguanꞌ gaꞌmin nej sôꞌ ni̱ ga̱na̱ni̱n ninj, sani̱ hua̱ na̱nj giꞌhiaj gè nej ma̱ꞌan nej sí dânj gakï̱nꞌïn. Ni̱ si gi̱rë̱ꞌ ꞌngo̱ síi ni̱ hua̱ ni̱ña̱n si da̱gahuin sij riñan sí giꞌhiaj ga̱nan riñan sij.
Yàngàꞌ hia, ni̱ si gàꞌ gudunâj nej sôꞌ nej gakï̱nꞌ hua̱ ruhuâ yumiguì nânj, rayiꞌî guendâ giniꞌin nej sôꞌ Ma̱ꞌan Señor Jesucristo dadinꞌ huej huin sa giꞌhiaj gananin nej sôꞌ, sani̱ guendâ guyumân ruhuâ nej sôꞌ sa gaꞌmin nej sí nânj ni̱ neꞌ rùkù ni̱ gininj ñûn nej sôꞌ riñan gakï̱nꞌ gàꞌ gudunâj nej sôꞌ, hiôꞌ ni̱ nga nanikàj ñûn nej sôꞌ giꞌhiaj nej sôꞌ gakï̱nꞌïn ni̱ dànanj ganahuin nej sôꞌ sí kï̱j hua doj nga nï̀nꞌ gàchin gi̱niꞌin nej sôꞌ Ma̱ꞌan Jesucristo.
Dadinꞌ dànanj dùgùnàj huaj si nun gi̱ni̱ꞌin nej sôꞌ si-nùguànꞌ Ma̱ꞌan Ñaꞌanj an, dadinꞌ neꞌ rùkù nga gàꞌ giniꞌin nej sôꞌ si-nùguànꞌ Ma̱ꞌan Ñaꞌanj an ni̱ giniꞌin nej sôꞌ ahuin sa ni̱ka̱ daꞌhui nej sôꞌ gi̱ꞌhiaj nej sôꞌ, ni̱ nanikàj rùkù ñûn nej sôꞌ ni̱ gurûn nej sôꞌ nuguanꞌ ganahuin ra̱ꞌa nej sôꞌ.
Sani̱ giranꞌ nej sôꞌ dàj rûnꞌ taj guentû rán aꞌmin dàj giꞌhiaj nej síi: “Ni̱ nanikàj ñûn yuhue yâ xuj sa guchrán xuj, ni̱ nanikàj ñûn yaká gàꞌ duguane nej sij duriñun ñûn xuj ma̱ꞌan xuj riñan sigëꞌë.”
Ga̱ꞌna̱ꞌ ñûn Ma̱ꞌan JesúsꞌÌ ruhuâj niꞌín nej suj di̱nï̂nj, ni̱ nan huin gisîj huìj ñanj karta gachrûnj huaj riñan nej suj, ni̱ gu̱ña̱n aꞌmin ngue dadinꞌ ruhuâj si gàꞌnàꞌnï̀nj ñan nej suj ni̱ dunaꞌngâj riñan nej suj si hueꞌê ga̱ra̱n daꞌnga ruhuâ nej suj,
daꞌnga ni̱ ga̱na̱nun ruhuâ nej suj rayiꞌî nej nuguanꞌ gàꞌ gaꞌmin nej sôꞌ gè gataj dàj ga̱huin gimân àsìj nâ, ni̱ huê danj na̱nj ga̱na̱nun ruhuâ nej suj rayiꞌî nuguanꞌ guchruj su̱n nej sôꞌ gaꞌanj gidigân si̱nï̱n rayiꞌî Ma̱ꞌan Señor gi̱ꞌhiaj ga̱na̱ni̱n nêꞌ.
ni̱ gataj nej sôꞌ: “Dànèꞌ gunâj nuguanꞌ gaꞌhuiꞌ nej sôꞌ si-nùguànꞌ nej sôꞌ ni̱ gataj nej sôꞌ si râꞌñanj nànìkàj ñûn Ma̱ꞌan Cristo ga̱ꞌna̱j ràꞌaj. Dadinꞌ gàꞌ gahuiꞌ yi nêꞌ ngà rej nêꞌ ni̱ huê dàj rûnꞌ huaj àsìj giꞌhiaj Ma̱ꞌan Ñaꞌanj an yumiguìi ni̱ huê danj hua gej nda gui hia̱j ràꞌaj.”
Ni̱ nun niꞌin daꞌngaꞌ nej guiì nânj si àsìj nâ ni̱ daranꞌ nej sa màn guruguiꞌ giniꞌhioꞌ, ni̱ ngà nuguanꞌ gaꞌmin Ma̱ꞌan Ñaꞌanj an ni̱ gahuin yàtàꞌa ni̱ huê danj na̱nj gahuin hioꞌóo, ni̱ ngà nnee giꞌhiaj Ma̱ꞌan Ñaꞌanj an guruguiꞌ hioꞌóo ni̱ da̱nï̱n nnee nun hioꞌóo,
rayiꞌî dan ni̱ yumiguì ga nga gane sachij Noé ni̱ ganahui dadinꞌ guna riki nnee;
sani̱ yàtàꞌ hua̱ ngà hioꞌó hua̱ diû hia̱j, ni̱ ma̱ꞌan nuguanꞌ giꞌhiaj si ga̱huin ra̱n doj ga̱na̱hui, ni̱ gàꞌ hua̱ yu̱gui guendâ ga̱kaj nga gùyùmàn gui ga̱na̱nikïnꞌ nej guiì riñan Ma̱ꞌan Ñaꞌanj an nga na̱gi̱ꞌhia guenda ngà ninj, ni̱ gui danj huin gui ga̱ꞌa̱nj ni̱ꞌhia̱ daranꞌ nej guiì nitaj si guyumân ruhuâ niꞌin Ma̱ꞌan Ñaꞌanj an na̱nj ánj.
Aꞌngô sa ruhuâj huin di̱nï̂nj, si si̱ giniꞌñûn nej suj nej nânj: Dadinꞌ guendâ Ma̱ꞌan Señor ni̱ ꞌngo̱ gui ni̱ huin dàj rûnꞌ huin ꞌngo̱ mîn hioꞌo, ni̱ ꞌngo̱ mîn hioꞌo ni̱ huin dàj rûnꞌ huin ꞌngo̱ gui.
Sê si̱ gahuin ra̱n Ma̱ꞌan Señor guendâ gu̱du̱si nuguanꞌ gata mánj, guendâ da̱ꞌa̱j nej guiì ni̱ ûta gahuin ra̱n Ma̱ꞌan Señor gu̱du̱si nuguanꞌ gata, sani̱ sa giꞌhiaj Ma̱ꞌan Señor huin si ûta nùkuaj hua ruhuaj niꞌin nêꞌ, sani̱ nun ga̱ra̱nꞌ ruhuâ Ma̱ꞌan Señor si ga̱ꞌa̱nj ni̱ꞌhia̱ gàꞌ si ꞌngo̱ nej guiì mánj, ni̱ sa ruhuâ Ma̱ꞌan Señor huin si gànànìkàj ruhuâ daranꞌ nej guiì rayiꞌì si-ga̱kïnꞌ ninj na̱nj ánj.
Sani̱ gui ga̱ꞌna̱ꞌ Ma̱ꞌan Señor ni̱ ga̱huin dàj rûnꞌ gahuin nga gaꞌnaꞌ sí tu̱u neꞌ ñànꞌan ni̱ nda gari̱n xi ni̱ nda nnï̱n ni̱ nnï̱n ga̱huin yàtàꞌa, ni̱ ga̱na̱huij nej yumiguì hua̱ yàtàꞌa ngà nej atïꞌ màn yàtàꞌa ga̱ka̱, ni̱ huê danj na̱nj ga̱ka̱ hioꞌóo ngà daranꞌ nej sa màn riñanj.
Ni̱ si ga̱na̱huij daranꞌ nej rasu̱n nânj, ni̱ nùnj huin saj nitaj si ganahuij ruhuâ nej suj si gi̱ꞌhiaj anêj nej suj gakï̱nꞌïn riñan nej suj ni̱ gi̱nikaj chre̱j nej suj riñan Ma̱ꞌan Ñaꞌanj an daꞌ gui nne nìꞌnàꞌ nej suj ràꞌaj,
gànàꞌhuìj nej suj ni̱ ûta hio du̱guꞌnïnꞌ nej suj da̱gahuin hueꞌê nej suj riñan Ma̱ꞌan Ñaꞌanj an dadinꞌ râꞌñanj ga̱ꞌnaj, ni̱ ga̱nu̱n ñaꞌaan nej sa màn yàtàꞌa, ni̱ nga ga̱ka̱ man ni̱ ga̱nïnj ni̱ ga̱na̱hui na̱nj ánj.
Sani̱ ànàhuìj nêꞌ, dadinꞌ gàꞌ riki Ma̱ꞌan Señor si-nùguànꞌanj, si gi̱ꞌhiaj Ma̱ꞌan ga̱na̱huin nàkà nej yàtàꞌa ni̱ huê danj na̱nj gi̱ꞌhia ga̱na̱huin nàkà hioꞌóo, ni̱ hiuj dânj gimàn daranꞌ sa sàꞌa ngà sa ni̱ka̱ gi̱ꞌhiaj Ma̱ꞌan Ñaꞌanj an na̱nj ánj.
Rayiꞌî dan di̱nï̂nj, ni̱ si ànàꞌhuìj nej suj nej nânj, ni̱ du̱guꞌnïn nej suj ni̱ ûta hiô na̱gi̱ꞌhiaj sàꞌ nej suj nimân nej suj ni̱ si̱ ga gàꞌ si ꞌngo̱ gakï̱nꞌïn ruhuâ nimân nej suj ni̱ ga̱ gu̱dadû nej suj ma̱ꞌan nej suj ni̱ gi̱ꞌhiaj nej suj sa ni̱ka̱a, ni̱ ga̱ dïnꞌïnj ruhuâ nej suj.
Ni̱ ña̱ꞌa̱n huaj si ga̱ra̱nꞌ daꞌngaꞌ ruhuâ nej suj si Ma̱ꞌan Señor ni̱ nùkuaj hua ruhuaj dadinꞌ garanꞌ ruhuaj si ga̱na̱ni̱n nej suj; ni̱ huê nânj huin sa garanꞌ ruhuâ dinï̂nt Pablo, rayiꞌî dan ni̱ gachrûn sôꞌ dàj rûnꞌ gahuin chru̱n nï̀nꞌ ruhuâ sôꞌ giꞌhiaj Ma̱ꞌan Ñaꞌanj an,
dadinꞌ daranꞌ riñan nej ñanj karta gachrûn sôꞌ, ni̱ gaꞌmin sôꞌ rayiꞌî nej nuguanꞌ nânj, ni̱ siganï̂nj nej nuguanꞌ nânj ꞌnïnj da̱ꞌa̱j nuguanꞌ chìꞌ hua ga̱ꞌhue ga̱ra̱n daꞌngaꞌ ruhuôꞌ, sani̱ nej sí nitaj si ni̱kï̱nꞌ ran, ni̱ ñan naꞌhue ga̱ra̱n daꞌnga ruhuâ sôꞌ nej nuguanꞌ chìꞌ huaa ni̱ ni̱nï̱n ganataꞌ nej sôꞌ, ni̱ huê danj na̱nj giꞌhiaj nej sôꞌ ngà aꞌngô nej nuguanꞌ ꞌna̱ꞌ riñan ñanj si-nùguànꞌ Ma̱ꞌan Ñaꞌanj an, ni̱ giꞌhiaj nej sôꞌ si ga̱ꞌa̱nj ni̱ꞌhia̱ nej ma̱ꞌan nej sôꞌ.
Huê danj na̱nj nej suj di̱nï̂nj, ni̱ gàꞌ niꞌin nej suj dàj gidigán, hia̱j ni̱ ga̱ gu̱dadû nej suj ma̱ꞌan nej suj, dadinꞌ ga̱huin ni̱ gùyùmàn ruhuâ nej suj dàj gidigân nej sí ga̱ninï̀nꞌ hua dânj, ni̱ gi̱ni̱na̱j ruhuâ nej suj ni̱ si̱ ganikïnꞌ ran nej suj riñan Ma̱ꞌan Señor gàꞌ mánj.
Sa ga̱na̱huij ruhuâ nej suj huin, si ga̱chi̱j nej suj doj ngà si-su̱nu̱j Ma̱ꞌan Ñaꞌanj an ni̱ gi̱ni̱ꞌin nej suj doj rayiꞌî Ma̱ꞌan Señor Jesucristo dadinꞌ huej huin sa gi̱ꞌhiaj ga̱na̱ni̱nꞌ. Ni̱ ga̱ꞌmi̱n hueꞌê nêꞌ rayiꞌî Ma̱ꞌan hia̱j, ni̱ huê danj gi̱ꞌhiaj nêꞌ nìgànj nï̀nꞌ. Ni̱ huê danj huin rûꞌhuaj na̱nj ánj.
<font color=teal size=-1><b>Ñânj kartâ si̱nï̱n nânj huin gachrûn Apóstol</b></font><font color=teal>JUAN</font>Nuguanꞌ gi̱ꞌhiaj ga̱na̱huin nìꞌnòꞌDàj gaj àsìj si̱nï̱ïn, ni̱ dàj hua sa gunïn nej ñûnj, ni̱ dàj hua sa giniꞌin nej ñûnj ngà rune ñan nej ñûnj, ni̱ nadigiꞌñûn nej ñûnj rayiꞌî nej dânj, ni̱ gaganꞌ raꞌa nej ñûnj Ma̱ꞌan Jesús sa gi̱ꞌhiaj ga̱na̱huin nìꞌnàꞌ nej guiì.
Ni̱ nuguanꞌ nìꞌnàꞌ dânj huin Ma̱ꞌan Jesucristo, ni̱ giniꞌin nej ñûnj Ma̱ꞌan, ni̱ rayiꞌî dan ganataꞌ nej ñûnj riñan nej suj, si huej huin sa gi̱ꞌhiaj si gànàrìꞌ nej guiì ñan ga̱ne nìgànj ninj ni̱ gàꞌ si̱nï̱n gane Ma̱ꞌan ngà Ma̱ꞌan Reꞌ Ñaꞌanj an, sani̱ gidiganj Maꞌan riñan nej ñûnj;
sa giniꞌin nej ñûnj ni̱ sa gunïn nej ñûnj, duyingaꞌ nej ñûnj, daꞌnga ni̱ ginikaj duguiꞌ nùguànꞌàn nej suj ngà nej ñûnj; dadinꞌ ni̱ka̱j duguiꞌ yàngàꞌ nej ñûnj ngà Ma̱ꞌan Reꞌ Ñaꞌanj an, ni̱ huê danj na̱nj ni̱ka̱j duguiꞌ yàngàꞌ nej ñûnj ngà Ma̱ꞌan Daꞌnî Jesucristo.
Ni̱ gachrûn nej ñûnj rayiꞌî nej nânj, daꞌnga ni̱ ganahuin nìhiàꞌ ruhuâ daranꞌ nêꞌ.
Ñaꞌanj an huin sa yigï̀ïnHuê nuguanꞌ nânj huin sa gunïn nej ñûnj rayiꞌî Ma̱ꞌan Jesús, ni̱ duyingaꞌ nej ñûnj riñan nej suj: Ni̱ Ma̱ꞌan Ñaꞌanj an huin sa yigï̀ïn, ni̱ nitaj gàꞌ si do̱j sa ru̱mi̱nꞌin hua riñanj mánj.
Ni̱ si gataj nêꞌ si ni̱ka̱j duguîꞌ ngà Ma̱ꞌan Jesús, sani̱ giꞌhiôꞌ gakï̱nꞌïn, ni̱ huînꞌ ꞌngo̱ guiì gidigañuꞌunj un, ni̱ nitaj si dagahuînꞌ riñan sa yàngàꞌa mánj;
ni̱ si gachéꞌ ñan yigï̀ïn, dàj rûnꞌ gaché Ma̱ꞌan Jesús ñan yigï̀ïn ni̱ ni̱ka̱j duguîꞌ ngà ꞌngo̱ ni̱ aꞌngô nej duguîꞌ, ni̱ tun Ma̱ꞌan Jesucristo huin Daꞌní Ma̱ꞌan Ñaꞌanj an naꞌnïnꞌ riñan daranꞌ si-ga̱kï̂nt.
Ni̱ si ga̱to̱ꞌ si nitaj gakï̱nꞌïn giꞌhiôꞌ, ni̱ gidigañuꞌunꞌ mu̱ꞌunꞌ, ni̱ nitaj sa yàngàꞌa hua riñunꞌ mánj.
Ni̱ si ganatôꞌ si-ga̱kï̂nt riñan Ma̱ꞌan, ni̱ Ma̱ꞌan huin sa yàngàꞌa ni̱ Ma̱ꞌan huin sa giꞌhiaj sa ni̱ka̱a ni̱ ga̱ꞌhue gi̱nika nimân nìko rayiꞌî si-ga̱kï̂nt, ni̱ huê danj na̱nj gànàꞌnïnj daranꞌ si-ga̱kï̂nt; ni̱ ga̱ꞌhue gànàꞌnïnj daranꞌ nej gakï̱nꞌ hua riñunꞌ na̱nj ánj.
Ni̱ si ga̱to̱ꞌ si nitaj gakï̱nꞌïn giꞌhiôꞌ, ni̱ giꞌhiôꞌ si huin Ma̱ꞌan sa gidigañuꞌunj, huê danj ni̱ nitaj si-nùguànꞌ Ma̱ꞌan nne ngà nêꞌ gàꞌ mánj.
Cristo huin Ma̱ꞌan sa du̱naꞌhuej rayiꞌîꞌNuguanꞌ nânj gachrûnj riñan nej suj ri̱ña̱n gidigán si-nùguànꞌ Ma̱ꞌan Ñaꞌanj an, daꞌnga ni̱ si giꞌhiaj nej suj gakï̱nꞌïn; ni̱ si hua̱ ꞌngo̱ nej suj giꞌhiaj gakï̱nꞌïn, ni̱ ni̱kï̱nꞌ Ma̱ꞌan Jesús guendâ du̱naꞌhue rayiꞌî nej suj riñan Ma̱ꞌan Reꞌ Ñaꞌanj an, dadinꞌ Ma̱ꞌan giꞌhiaj sa ni̱ka̱ nï̀nꞌïn.
Ni̱ huê Ma̱ꞌan Jesús huin sa gahuiꞌ rayiꞌî si-ga̱kïnꞌ nêꞌ; sani̱ sê man rayiꞌî ꞌngo̱ rïn si-ga̱kïnꞌ nêꞌ gahuij mánj, gahuij rayiꞌî daranꞌ nej guiì màn nï̀nꞌ gàchràꞌ ruhuâ yumiguìi.
Ni̱ si dagahuînꞌ sun gaꞌnïnꞌ Ma̱ꞌan Ñaꞌanj an riñunꞌ, hiôꞌ ni̱ yìtï̀nj huaj si niꞌînꞌ Ma̱ꞌan Ñaꞌanj an na̱nj ánj.
Guiì gataj: “Niꞌín Ma̱ꞌan Ñaꞌanj an”, sani̱ nitaj si dagahuin ninj sun gaꞌnïnꞌ Ma̱ꞌan Ñaꞌanj an riñan ninj, ni̱ huin ninj guiì gidigañuꞌunj huê danj ni̱ nitaj sa yàngàꞌa hua ruhuâ nimân ninj mánj;
Guiì gataj si ni̱kï̱nꞌ ran ninj ngà Ma̱ꞌan Jesús, ni̱ daꞌhuî ninj gi̱ꞌhiaj ninj dàj rûnꞌ giꞌhiaj Ma̱ꞌan na̱nj ánj.
ꞌNgo̱ nuguanꞌ nàkà giyiꞌnïnꞌ su̱n riñunꞌSê rayiꞌî ꞌngo̱ sun giyiꞌnïnꞌ nàkà gachrûnj riñan nej suj man di̱nï̂nj, gachrûnj riñan nej suj rayiꞌî sun gàꞌ ganahuin ràꞌa nej suj àsìj si̱nï̱ïn, ni̱ sun dânj huin sun nâ gàꞌ giyiꞌnïnꞌ su̱n riñan nej suj ni̱ huin nuguanꞌ gàꞌ gunïn nej suj àsìj si̱nï̱ïn.
Sani̱ sa giꞌhiâ, huin si gachrûnj riñan nej suj ni̱ nagiꞌhiaj nàkà ñún riñan nej suj, rayiꞌî sun yàngàꞌ gàꞌ ganahuin ràꞌa nej suj giꞌhiaj Ma̱ꞌan Jesús ni̱ gàꞌ niꞌin nej suj dàj gaꞌnïnꞌ sùnj riñan nej suj, dadinꞌ daꞌ gachín diû ni̱ dànanj gahuin nìko sa yigï̀ïn riñan sa ru̱mi̱nꞌin na̱nj ánj.
Sí taj si gàꞌ niꞌin sôꞌ Ma̱ꞌan Cristo, sani̱ hua̱ na̱nj gininj ꞌì dinḯn sôꞌ riñan sôꞌ, hiôꞌ ni̱ hua̱ na̱nj nun gi̱ni̱ꞌin sôꞌ Ma̱ꞌan Cristo mánj.
Sí ꞌì ruhuâ niꞌin dinḯn, ni̱ yàngàꞌ ni̱ gàꞌ niꞌin sôꞌ Ma̱ꞌan Jesús, ni̱ nitaj si giꞌhiaj nej sôꞌ gakï̱nꞌïn gàꞌ mánj.
Sani̱ sí gininj ꞌì dinḯn riñan ni̱ hua̱ gakï̱nꞌïn riñan sôꞌ, ni̱ gaché sôꞌ ñan ru̱mi̱nꞌin, ni̱ nun niꞌin daꞌngaꞌ sôꞌ sa giꞌhiaj sôꞌ, dadinꞌ nej gakï̱nꞌ giꞌhiaj sôꞌ dânj giꞌhiaj ni̱ gahuin ru̱mi̱nꞌ daꞌnga nej sôꞌ.
Gachrûnj nuguanꞌ nânj riñan nej suj na̱nj daꞌnînj lij, dadinꞌ ngà siyu̱gui Ma̱ꞌan Jesús ni̱ gàꞌ ginikaj Ma̱ꞌan Ñaꞌanj an nimân nìko rayiꞌî nej si-ga̱kïnꞌ nej suj.
Gachrûnj nuguanꞌ nânj riñan nej suj sí achij doj, dadinꞌ gàꞌ niꞌin nej suj si Ma̱ꞌan Jesús huin sa si̱nï̱n nï̀nꞌïn. Ni̱ gachrûnj riñan nej suj sí huin ña̱n dan, dadinꞌ gàꞌ gunùkuaj nej suj giꞌhiaj ga̱nan nej suj riñan sichre.Ni̱ gachrûnj riñan nej suj huin daꞌnî lij, dadinꞌ gàꞌ giniꞌin nej suj Ma̱ꞌan Reꞌ Ñaꞌanj an.
Gachrûnj nuguanꞌ nânj riñan nej suj sí achij doj, dadinꞌ gàꞌ niꞌin nej suj si Ma̱ꞌan Jesús huin sa si̱nï̱n nï̀nꞌïn.Ni̱ gachrûnj riñan nej suj sí huin ña̱n dan, dadinꞌ hua̱ guesâ nej suj, dadinꞌ màn si-nùguànꞌ Ma̱ꞌan Ñaꞌanj ruhuâ nimân nej suj, ni̱ gunùkuaj nej suj giꞌhiaj ga̱nan nej suj riñan sichre.
Si̱ ga ꞌì ruhuâ nej suj niꞌin nej suj nej sa garanꞌ ruhuâ nej guiì nun niꞌin Ma̱ꞌan Ñaꞌanj an mánj, ni̱ si̱ ga ꞌì ruhuâ nej suj niꞌin nej suj nej rasu̱n duguaneꞌ yumiguìi riñan nej suj mánj. Ni̱ si hua̱ ꞌngo̱ nej suj ꞌì ruhuâ niꞌin nej sa màn ruhuâ yumiguìi, ni̱ nitaj si nne sa ꞌì ruhuâ Maꞌan Reꞌ Ñaꞌanj an ruhuâ nimân nej suj mánj.
Dadinꞌ daranꞌ nej sa màn ruhuâ yumiguìi, ni̱ sa garanꞌ ruhuâ nneè kûꞌ gi̱ꞌhia huin nej dânj, ni̱ sa garanꞌ ruhuâ rune ñunꞌ gi̱niꞌhia, ni̱ si ûta nne̱ꞌ nga hua yi̱ruꞌhueꞌ, ni̱ sê sa garanꞌ ruhuâ Ma̱ꞌan reꞌ Ñaꞌanj an huin nej dânj mánj, sa garanꞌ ruhuâ sichre nne ruhuâ yumiguìi huin nej dânj na̱nj ánj.
Do̱j diû ni̱ ga̱chi̱n nej sa duguaneꞌ yumiguìi riñan nej suj; sani̱ nej guiì giꞌhiaj sa garanꞌ ruhuâ Maꞌan Ñaꞌanj an ni̱ gìrìꞌ ninj ñan ga̱ne nìgànj ninj na̱nj ánj.
Sí gidigañuꞌunj ni̱ gataj sôꞌ sí huê sôꞌ huin CristoDaꞌnînj lij, gàꞌ niꞌin nej suj si giriꞌ nìꞌhiaj nêꞌ ga̱neꞌ diû ꞌna̱ꞌ ga̱na̱huij; ni̱ gàꞌ gunïn nej suj si ꞌna̱ꞌ sí ga̱ta̱j si huê sôꞌ huin Ma̱ꞌan Cristo; huê danj ni̱ hia̱j ni̱ gahui ûta gàꞌì nej sí ga̱ta̱j si huê nej sôꞌ huin Ma̱ꞌan Cristo; rayiꞌî dan ni̱ giniꞌînꞌ si gàꞌ ꞌnaꞌ ga̱na̱huij diû.
Gàꞌ ꞌnïnj nej sí dânj siganï̂nj nêꞌ sani̱ ni̱nï̱n gidigân nej sôꞌ dadinꞌ gayiꞌì nej sôꞌ gidigañuꞌunj nej sôꞌ, huê danj ni̱ gahui nej sôꞌ siganï̂nj nêꞌ, dadinꞌ sê sí gi̱ni̱kaj duguiꞌ ngà nêꞌ gahuin nej sôꞌ; dadinꞌ si gahuin nej sôꞌ sí ni̱ka̱j duguiꞌ ngà nêꞌ, ni̱ hua̱ na̱nj nikaj duguiꞌ nej sôꞌ ngà nêꞌ; sani̱ gahui nej sôꞌ siganï̂nj nêꞌ daꞌnga ni̱ guruguiꞌij si sê daranꞌ nej sôꞌ huin sí dagahuin mánj.
Sani̱ gàꞌ ganahuin ràꞌa nej suj Ma̱ꞌan Espíritu Santo giꞌhiaj Ma̱ꞌan Señor Jesucristo, ni̱ gàꞌ niꞌin nej suj daranꞌ sa yàngàꞌa.
Si̱ ganï̂n ruhuâ nej suj si̱ gachrûnj nuguanꞌ nânj guendâ nun niꞌin nej suj rayiꞌî nuguanꞌ yàngàꞌa mánj, gachrûnj dadinꞌ gàꞌ niꞌín si garânj daꞌngaꞌ hueꞌê ruhuâ nej suj rayiꞌî nuguanꞌ yàngàꞌa, ni̱ gàꞌ niꞌin nej suj si gàꞌ si ꞌngo̱ nuguanꞌ digañuꞌunj un nitaj si gahui siganï̂nj nuguanꞌ yàngàꞌa mánj.
Ahuin sí huin sí gidigañuꞌunj un ruhuâ nej suj ràꞌaj. Sí gidigañuꞌunj un huin sí gataj si sê Cristo huin Ma̱ꞌan Jesús. Ni̱ sí nânj huin si gunïnꞌ ngà Ma̱ꞌan Cristo, ni̱ nitaj si guyumân ruhuâ sôꞌ si Ñaꞌanj an huin Ma̱ꞌan Reꞌ Ñaꞌanj an, ni̱ huê danj na̱nj nitaj si guyumân ruhuâ sôꞌ si Ñaꞌanj an huin Ma̱ꞌan Jesús Daꞌní Ma̱ꞌan Ñaꞌanj an mánj.
Daranꞌ nej guiì nitaj si guyumân ruhuâ niꞌin Ma̱ꞌan Jesús, ni̱ huê danj na̱nj nitaj si guyumân ruhuâ ninj niꞌin ninj Ma̱ꞌan Reꞌ Ñaꞌanj an. Ni̱ guiì ganataꞌ du̱ꞌhua si Jesús huin Ñaꞌanj an ni̱ guyumân ruhuâ ninj niꞌin ninj Ma̱ꞌan Ñaꞌanj an na̱nj ánj.
Huê danj ni̱ gàꞌnï̀nj sàꞌ nej suj ruhuâ nimân nej suj nuguanꞌ gunïn nej suj àsìj si̱nï̱ïn, ni̱ dugumîn hueꞌê nej suj nuguanꞌ gunïn nej suj àsìj si̱nï̱ïn, ni̱ ganikïnꞌ ran nej suj ngà Ma̱ꞌan Jesús ni̱ ngà Ma̱ꞌa Reꞌ Ñaꞌanj an.
Ni̱ rikî Ma̱ꞌan Jesús si-nùguànꞌanj riñunꞌ ni̱ gata si gùyùmàn ruhuôꞌ niꞌînꞌ Ma̱ꞌan ni̱ ga̱ne nìgùnꞌ nngaj.
Ni̱ gachrûnj nej nuguanꞌ nânj riñan nej suj rayiꞌî nej sí gidigañuꞌunj un.
Sani̱ rikî Ma̱ꞌan Jesús Ma̱ꞌan Espíritu Santo riñan nej suj ni̱ hua̱ na̱nj nne ngà nej suj, hiôꞌ ni̱ nitaj si niꞌñanj nej suj si gi̱di̱gân aꞌngô nej síi nej suj gàꞌ mánj; dadinꞌ huê gè Ma̱ꞌan Espíritu Santo huin sa gi̱di̱gan ni̱ ga̱ꞌhue ga̱ra̱n daꞌngaꞌ ruhuâ nej suj daranꞌ sa chìꞌ huaa, ni̱ sa yàngàꞌa huin sa gidigân Ma̱ꞌan Espíritu Santo dadinꞌ nitaj àmàn gidigañuꞌunj Ma̱ꞌan mánj, huê danj ni̱ gùyùmàn yìtï̀nj ruhuâ nej suj niꞌin nej suj Ma̱ꞌan Cristo dàj rûnꞌ gidigân Ma̱ꞌan Espíritu Santo riñan nej suj.
Huê danj ni̱ gi̱nun yìtï̀nj ruhuâ nej suj niꞌin nej suj Ma̱ꞌan Jesús na̱nj daꞌnînj lij, ni̱ nga ga̱ꞌna̱ꞌ ñûn Ma̱ꞌan ni̱ hua̱ na̱nj hua̱ yìtï̀nj ruhuâ nêꞌ gànàrìꞌij nêꞌ, ni̱ nga gùyùmanj ni̱ si̱ giꞌhiaj ane riñanj nêꞌ, hiôꞌ ni̱ si̱ girîꞌ sinàꞌàj a mánj.
Ni̱ si niꞌin nej suj si sa ni̱ka̱a huin Ma̱ꞌan Jesús, ni̱ ña̱ꞌa̱n huaj si gi̱ni̱ꞌin nej suj si nej guiì giꞌhiaj sa ni̱ka̱a ni̱ gàꞌ gaꞌnga nàkà ñûn ninj giꞌhiaj Ma̱ꞌan na̱nj ánj.
Nej daꞌní Ñaꞌanj anNiꞌhiaj nej suj dàj nìko ꞌì ruhuâ Ma̱ꞌan Reꞌ Ñaꞌanj an niꞌin ñùnꞌ, ni̱ ga̱ꞌhue ga̱ta̱j nej guiì si huînꞌ daꞌní Ma̱ꞌan Ñaꞌanj an; sani̱ nitaj si niꞌin ninj ahuin sa huînꞌ mánj, dadinꞌ nun niꞌin ninj Ma̱ꞌan Ñaꞌanj an mánj.
ꞌÌ ruhuâ nej ñûnj niꞌin nej ñûnj nej suj na̱nj di̱nï̂nj, dadinꞌ hia̱j ni̱ huin nêꞌ daꞌní Ma̱ꞌan Ñaꞌanj an, sani̱ hua̱ na̱nj nun ga̱huin yìtï̀nj dàj ga̱ nêꞌ mánj, sani̱ gàꞌ niꞌînꞌ si nga ga̱ꞌna̱ꞌ ñûn Ma̱ꞌan Jesús, ni̱ go̱ꞌ dàj rûnꞌ hua Ma̱ꞌan, dadinꞌ gi̱ni̱ꞌînꞌ dàj hua Ma̱ꞌan.
Ni̱ daranꞌ nej guiì ganaꞌhuìj ni̱ nun ñan ninj Ma̱ꞌan Jesús, ni̱ na̱gi̱ꞌhiaj sàꞌ ninj ma̱ꞌan ninj, dadinꞌ Jesús huin sa sàꞌ nï̀nꞌïn.
Ni̱ daranꞌ nej guiì giꞌhiaj gakï̱nꞌïn, ni̱ nitaj si dagahuin ninj sa taj si-ley Ma̱ꞌan Ñaꞌanj an mánj; dadinꞌ sa ganahuij ruhuâ ninj giꞌhiaj ninj huin gakï̱nꞌïn huê danj ni̱ nitaj si dagahuin ninj si-ley Ma̱ꞌan Ñaꞌanj an mánj.
Ni̱ gaꞌnaꞌ Ma̱ꞌan Jesús ruhuâ yumiguì nânj guendâ ga̱ꞌne daranꞌ nej gakï̱nꞌ màn ruhuâ nimûnꞌ, sani̱ nitaj gàꞌ si ꞌngo̱ gakï̱nꞌïn hua riñan Ma̱ꞌan Jesús mánj.
Niꞌhiaj nej suj ni̱ si̱ gidigañuꞌunj gàꞌ si ꞌngo̱ nej guiì nej suj man da̱ꞌninj lij; ni̱ guiì giꞌhiaj sa ni̱ka̱a ni̱ huin ninj sa ni̱ka̱a, dàj rûnꞌ huin Ma̱ꞌan Jesús sa ni̱ka̱a.
Ni̱ guiì giꞌhiaj gakï̱nꞌïn ni̱ huin ninj daꞌní sa nàsàꞌa; dadinꞌ sa nàsàꞌa ni̱ giꞌhia gakï̱nꞌïn àsìj gui nga giꞌhiaj Ma̱ꞌan Ñaꞌanj an yumiguìi. Ni̱ rayiꞌî dan gaꞌnaꞌ Ma̱ꞌan Jesús huin Daꞌní Ma̱ꞌan Ñaꞌanj an, guendâ gu̱du̱rëꞌëj nej sa aꞌnanꞌ giꞌhiaj sichre.
Daranꞌ nej guiì gaꞌnga nàkà giꞌhiaj Ma̱ꞌan Ñaꞌanj an, ni̱ nitaj si giꞌhiaj ninj gakï̱nꞌïn, dadinꞌ giꞌhiaj ninj dàj rûnꞌ giꞌhiaj Ma̱ꞌan Ñaꞌanj an; huê danj ni̱ nitaj si giꞌhiaj ninj gakï̱nꞌïn mánj, dadinꞌ gàꞌ gaꞌnga nàkà ninj giꞌhiaj Ma̱ꞌan Ñaꞌanj an na̱nj ánj.
Huê dànanj gùrùguìꞌ gi̱ni̱ꞌînꞌ ahuin guiì huin daꞌní Ma̱ꞌan Ñaꞌanj an, ni̱ gi̱ni̱ꞌînꞌ ahuin guiì huin daꞌní sa nàsàꞌa: Dadinꞌ daranꞌ nej guiì nitaj si giꞌhiaj sa ni̱ka̱a, ni̱ nitaj si ꞌì ruhuâ ninj niꞌin ninj dinḯn ninj, hiôꞌ ni̱ sê daꞌní Ma̱ꞌan Ñaꞌanj an huin ninj mánj.
Ga̱ ꞌì ruhuôꞌ niꞌînꞌ ꞌngo̱ ni̱ aꞌngô nej duguîꞌDadinꞌ huê nuguanꞌ nânj huin sa giyingaꞌ gunïn nej suj àsìj si̱nï̱ïn: Ni̱ ña̱ꞌa̱n huaj si ga̱ ꞌì ruhuôꞌ niꞌînꞌ ꞌngo̱ ni̱ aꞌngôꞌ nej duguîꞌ.
Ni̱ si̱ gaꞌhue gi̱ꞌhiaj nêꞌ dàj rûnꞌ giꞌhiaj Kaín, dadinꞌ sôꞌ ni̱ huin sôꞌ daꞌní sichre ni̱ rayiꞌî dan ni̱ dagahuiꞌ sôꞌ dinḯn sôꞌ. Ni̱ ahuin ràyìꞌì dagahuiꞌ sôꞌ dinḯn sôꞌ ràꞌaj. Dagahuiꞌ sij dadinꞌ gahuin sij sí kï̱j huaa sani̱ Abel ni̱ gahuin sôꞌ sí giꞌhiaj sa ni̱ka̱a na̱nj ánj.
Si̱ gahuin ña̱ꞌanj ruhuâ nej suj si gininj ꞌì nej suj riñan nej guiì nitaj si niꞌin Ma̱ꞌan Ñaꞌanj an mánj.
Niꞌînꞌ si gahuînꞌ sí gahuiꞌi giꞌhiaj gakï̱nꞌïn sani̱ gàꞌ ganahuin nìꞌnòꞌ giꞌhiaj Ma̱ꞌan Jesús, dadinꞌ ꞌì ruhuôꞌ niꞌînꞌ nej dinï̂nt. Ni̱ nej guiì nitaj si ꞌì ruhuâ niꞌin dinḯn ngà yuguej ni̱ hua̱ na̱nj gahuin ninj guiì gahuiꞌi giꞌhiaj gakï̱nꞌïn na̱nj ánj.
Daranꞌ nej guiì gininj ꞌì duguiꞌ riñan ni̱ huin ninj guiì dagahuiꞌ duguiꞌ; ni̱ gàꞌ niꞌin nej suj si nej guiì dagahuiꞌ ni̱ si̱ gaꞌhue ga̱tu̱ ninj ga̱ne nìgànj ninj ñan nne Ma̱ꞌan Ñaꞌanj an mánj.
Ni̱ guendâ ꞌì ruhuâ Ma̱ꞌan Jesús niꞌin nêꞌ, ni̱ rayiꞌî dan ni̱ gahuij rayiꞌî si-ga̱kïnꞌ; ni̱ huê danj na̱nj ga̱ ruhuâ nêꞌ gàhuìꞌ rayiꞌî dinï̂nt.
Sani̱ guiì hua̱ yi̱ruꞌhue ruhuâ yumiguì nânj, sani̱ niꞌin ninj sij hua̱ nej dinḯn ninj ni̱ hua̱ yuguej ninj ran àko, ni̱ naꞌhuej ruhuâ nimân ninj gàꞌhuìꞌ ninj sa ga̱chin riñan nej duguiꞌ ninj sa ranꞌ àko, hiôꞌ ni̱ nitaj si ꞌì ruhuâ ninj niꞌin ninj nej duguiꞌ ninj dàj rûnꞌ ꞌì ruhuâ Ma̱ꞌan Ñaꞌanj an mánj.
Riñan nej suj gaꞌmînj na̱nj da̱ꞌninj lij, sani̱ sê man ngà nuguanꞌan ga̱ꞌmi̱n ni̱ ga̱to̱ꞌ: ꞌÌ yàngàꞌ ruhuâj niꞌín sòꞌ na̱nj ánj, sa ña̱ꞌa̱n huin si gi̱niꞌhioꞌ sa ga̱chin riñan aꞌngô nej dinï̂nt ranꞌ àko ni̱ gu̱ru̱gûñuꞌunj.
Hua̱ yìtï̀nj ruhuôꞌ si ga̱na̱ka̱j Ma̱ꞌan Ñaꞌanj an ñùnꞌNi̱ si guruguñuꞌunꞌ nej duguîꞌ ranꞌ àko ni̱ yàngàꞌ ni̱ niꞌînꞌ si dagahuînꞌ, hiôꞌ ni̱ ña̱ꞌa̱n huaj si na̱gi̱ꞌhiaj yìtï̀nꞌ nimûnꞌ riñan Ma̱ꞌan Jesús;
ni̱ si dugunïn gàꞌì nimûnꞌ ñùnꞌ rayiꞌî ꞌngo̱ gakï̱nꞌ giꞌhiôꞌ, sani̱ gi̱nun ruhuôꞌ si Ma̱ꞌan Ñaꞌanj an ni̱ dànanj ûta nìko huaj gàꞌ daꞌ nimûnꞌ, ni̱ niꞌin daranꞌ sa giꞌhiôꞌ na̱nj ánj.
Di̱nï̂nj, gi̱nun ruhuâ nej suj ni̱ si nitaj si dugunïn gàꞌì nimûnꞌ ñùnꞌ, ni̱ huê danj na̱nj si du̱gunïn gàꞌì Ma̱ꞌan Ñaꞌanj an ñùnꞌ mánj:
Ni̱ daranꞌ nej sa gàchìnꞌ riñan Ma̱ꞌan Jesús ni̱ ri̱kij riñunꞌ, dadinꞌ dagahuînꞌ sun gaꞌnïnj riñunꞌ ni̱ huê danj na̱nj giꞌhiôꞌ nej sa garanꞌ ruhuâ Ma̱ꞌan na̱nj ánj.
Ni̱ nânj huin sun gaꞌnïnꞌ Ma̱ꞌan Ñaꞌanj an riñunꞌ: Si gùyùmàn ruhuôꞌ niꞌînꞌ siyu̱gui Daꞌní Ma̱ꞌan Jesús, ni̱ huê danj na̱nj ga̱ ꞌì ruhuôꞌ niꞌînꞌ ꞌngo̱ ni̱ aꞌngô nej dinï̂nt dàj rûnꞌ hua nuguanꞌ gaꞌnïnꞌ sunj riñunꞌ na̱nj ánj.
Ni̱ si dagahuînꞌ nuguanꞌ gaꞌnïnꞌ su̱n Ma̱ꞌan Ñaꞌanj an riñunꞌ, ni̱ hua̱ yìtï̀nj ruhuôꞌ niꞌînꞌ Ma̱ꞌan, ni̱ huê danj na̱nj nne Ma̱ꞌan ngòꞌ, ni̱ niꞌînꞌ si nne Ma̱ꞌan Ñaꞌanj an ngòꞌ dadinꞌ gàꞌ gaꞌnïn ga̱ꞌna̱ꞌ Ma̱ꞌan Espíritu Santo nne ngòꞌ na̱nj ánj.
Si-Espíritu Ma̱ꞌan Ñaꞌanj an ni̱ si-espíritu sí unïnꞌ ngà Ma̱ꞌan CristoꞌÌ ruhuâj niꞌín nej suj di̱nï̂nj, rayiꞌî dan ni̱ gatâ si si̱ guyumân ruhuâ nej suj niꞌin nej suj daranꞌ nej sí gataj si gàꞌ ganahuin ràꞌa nej sôꞌ Espíritu Santo mánj, sa gi̱ꞌhiaj nej suj huin si na̱di̱giꞌñûn nej suj si hia huin nej sôꞌ daꞌní Ma̱ꞌan Ñaꞌanj an; dadinꞌ sa huaj huin si gahui ûta gàꞌì nej sí gataj si huin nej sôꞌ si-profeta Ma̱ꞌan Ñaꞌanj an ruhuâ yumiguì nânj sani̱ gahuin nej sôꞌ profeta gidigañuꞌunj na̱nj ánj.
Ga̱ꞌhue gi̱ni̱ꞌin nej suj si yàꞌngàꞌ ganahuin ràꞌa ꞌngo̱ guiì Espíritu Santo, si ganakaj guendâ ninj ni̱ gataj ninj si yàꞌngàꞌ hia ni̱ síi gahuin Ma̱ꞌan Jesús nga gane ruhuâ yumiguì nânj, ni̱ guiì gataj dànanj ni̱ huin ninj daꞌní Ma̱ꞌan Ñaꞌanj an na̱nj ánj.
Daranꞌ guiì gataj si sê síi gahuin Ma̱ꞌan Jesús, ni̱ sê daꞌní Ma̱ꞌan Ñaꞌanj an huin ninj mánj; ni̱ huin ninj guiì gunïnꞌ ngà Ma̱ꞌan Cristo, ni̱ gàꞌ gunïn nej suj si ꞌna̱ꞌ nej sí dânj, ni̱ gàꞌ gunïn nej suj si nne sôꞌ ruhuâ yumiguìi.
Daꞌní Ma̱ꞌan Ñaꞌanj an huin nej suj na̱nj daꞌní lij, ni̱ rayiꞌî dan ni̱ giꞌhiaj ga̱nan nej suj riñan nej sí gidigañuꞌunj dânj; dadinꞌ dànanj nìko hua sa nne ruhuâ nimân nej suj, gàꞌ daꞌ sa nne ruhuâ yumiguìi nânj.
Nej sí nânj nikaj duguiꞌ ngà nej sí gi̱ꞌhiaj gakï̱nꞌïn; ni̱ gaꞌmin nej sôꞌ sa garanꞌ ruhuâ nej sí nitaj si nìkòꞌ rukû Ma̱ꞌan Jesús, ni̱ aranꞌ ruhuâ nej sí giꞌhiaj gakï̱nꞌïn sa gaꞌmin nej sôꞌ.
Sani̱ nêꞌ ni̱ huînꞌ daꞌní Ma̱ꞌan Ñaꞌanj an; ni̱ niꞌînꞌ Ma̱ꞌan Ñaꞌanj an, ni̱ gunïn Ma̱ꞌan sa gaꞌminꞌ; sani̱ nej guiì nitaj si huin daꞌní Ma̱ꞌan Ñaꞌanj an, ni̱ nitaj si gunïn ninj sa gaꞌmin Ma̱ꞌan mánj. Ni̱ nânj huin ꞌngo̱ daꞌngaꞌa dàj ga̱ꞌhue gi̱ni̱ꞌînꞌ nej guiì huin daꞌní yàngàꞌ Ma̱ꞌan Ñaꞌanj an ni̱ dàj ga̱ꞌhue gi̱ni̱ꞌînꞌ nej guiì gidigañuꞌunj un na̱nj ánj.
Ñaꞌanj an huin sa ꞌì ruhuâ niꞌin ñùnꞌꞌÌ ruhuâj niꞌín nej suj di̱nï̂nj, ni̱ ga̱ ꞌì ruhuâ nêꞌ niꞌînꞌ ꞌngo̱ ni̱ aꞌngô nej dinï̂nt; dadinꞌ Ma̱ꞌan Ñaꞌanj an gi̱ꞌhiaj ni̱ ga̱ꞌhue ga̱ ꞌì ruhuôꞌ niꞌînꞌ nej dinï̂nt. Daranꞌ nej guiì ꞌì ruhuâ niꞌin nej dinḯn, ni̱ gàꞌ gaꞌnga nàkà ninj giꞌhiaj Ma̱ꞌan Ñaꞌanj an, ni̱ niꞌin ninj Ma̱ꞌan Ñaꞌanj an.
Ni̱ nej guiì nitaj si ꞌì ruhuâ niꞌin dinḯn, ni̱ hua̱ na̱nj nun gi̱ni̱ꞌin ninj Ma̱ꞌan Ñaꞌanj an mánj; Dadinꞌ Ma̱ꞌan Ñaꞌanj an huin sa ꞌì ruhuâ niꞌin ñùnꞌ na̱nj ánj.
Ni̱ gidigân Ma̱ꞌan Ñaꞌanj an si ꞌì ruhuaj niꞌin nêꞌ, dadinꞌ hua̱ ꞌngo̱ rïn Daꞌnin sani̱ gaꞌnïn gaꞌnaꞌ daꞌnin ruhuâ yumiguì nânj, ni̱ Ma̱ꞌan ôꞌ huin si gi̱ꞌhiaj ni̱ ga̱ꞌhue ga̱ nìꞌnàꞌ nêꞌ na̱nj ánj.
Dànanj huin ga̱ra̱n daꞌnga ruhuôꞌ rayiꞌî guendâ ꞌì ruhuâ Ma̱ꞌan Ñaꞌanj an niꞌin nêꞌ: Ni̱ sê nêꞌ huin sa ga ꞌì si̱nï̱n ruhuâ niꞌin Ma̱ꞌan Ñaꞌanj an mánj, Ma̱ꞌan Ñaꞌanj an huin sa ga ꞌì si̱nï̱n ruhuâ niꞌin nêꞌ, rayiꞌî dan ni̱ gaꞌnïn gaꞌnaꞌ Daꞌnin guendâ ga̱huij rayiꞌî si-ga̱kï̂nt.
ꞌÌ ruhuâj niꞌín nej suj di̱nï̂nj, ni̱ si huê dànanj ga ꞌì ruhuâ Ma̱ꞌan Ñaꞌanj an niꞌin nêꞌ, ni̱ huê dànanj daꞌhuiꞌ nêꞌ ga̱ ꞌì ruhuâ nêꞌ niꞌin nêꞌ ꞌngo̱ ni̱ aꞌngô duguiꞌ nêꞌ.
Ni̱ huê rayiꞌî nej nânj ni̱ niꞌînꞌ si nne Ma̱ꞌan Ñaꞌanj an ngòꞌ, ni̱ nêꞌ ngà Ma̱ꞌan, ni̱ rikij Ma̱ꞌan Espíritu Santo gaꞌnaꞌ gane ꞌngo̱ꞌ.
Ni̱ niꞌin nej ñûnj si gaꞌnḯn Ma̱ꞌan Reꞌ Ñaꞌanj an gaꞌnaꞌ Daꞌnin Jesús guendâ gi̱ꞌhia ga̱na̱ni̱n nej guiì màn ruhuâ yumiguìi ni̱ rayiꞌî dan ni̱ ganataꞌ nej ñûnj nuguanꞌ nânj riñan nej suj.
Daranꞌ nej guiì gananï̂n si Jesús huin Daꞌní Ma̱ꞌan Ñaꞌanj an, ni̱ nne Ma̱ꞌan Ñaꞌanj an ngà ninj, ni̱ nne ninj ngà Ma̱ꞌan Ñaꞌanj an.
Ni̱ giniꞌin nêꞌ ni̱ guyumân ruhuâ nêꞌ si ꞌì ruhuâ Ma̱ꞌan Ñaꞌanj an niꞌin nêꞌ. Ni̱ Ma̱ꞌan Ñaꞌanj an huin sa ꞌì nï̀nꞌ ruhuâ; ni̱ guiì duguꞌnïnꞌ ga ꞌì ruhuâ niꞌin nej dinḯn; ni̱ nne ninj ngà Ma̱ꞌan Ñaꞌanj an, ni̱ nne Ma̱ꞌan Ñaꞌanj an ngà ninj.
Ni̱ si giꞌhiôꞌ dànanj ni̱ guruguiꞌ si ꞌì ruhuôꞌ, huê danj ni̱ nitaj si̱ giriñun ruhuôꞌ nga gùyùmàn guiì ga̱na̱nikïnꞌ riñan Ma̱ꞌan Ñaꞌanj an mánj; dadinꞌ dàj rûnꞌ giꞌhiaj Ma̱ꞌan Jesucristo nga gane ruhuâ yumiguì nânj, huê danj gi̱ꞌhiaj nêꞌ nga ga̱neꞌ ruhuâ yumiguì nânj.
Ni̱ si ꞌì ruhuôꞌ ni̱ huê danj ni̱ nitaj si yuꞌhuîꞌ mánj, ni̱ si ꞌì yàngàꞌ ruhuôꞌ niꞌînꞌ nej dinï̂nt ni̱ ûta nìko ꞌì ruhuôꞌ, huê danj ni̱ nitaj si yuꞌhuîꞌ mánj, dadinꞌ si yuꞌhuîꞌ ni̱ nu̱n ruhuôꞌ ga̱na̱huin ro̱ꞌo kastîgu, ni̱ guiì yuꞌhuiꞌ ni̱ nitaj si ꞌì yàngàꞌ ruhuâ ninj niꞌin ninj nej duguiꞌ ninj mánj.
Ni̱ ꞌì ruhuôꞌ niꞌînꞌ Ma̱ꞌan Jesús, dadinꞌ gàꞌ si̱nïnj ga ꞌì ruhuaj niꞌin ñùnꞌ.
Ni̱ si hua̱ ꞌngo̱ guiì taj: “ꞌÌ ruhuâj niꞌín Ma̱ꞌan Ñaꞌanj an”, sani̱ gininj ꞌì nej dinḯn ninj riñan ninj, ni̱ huin ninj guiì gidigañuꞌunj. Ni̱ si nitaj si ꞌì ruhuâ ninj niꞌin ninj dinḯn ninj sa ri̱ña̱n niꞌin ninj. Ni̱ dàj ga̱ꞌhue gi̱ꞌhiaj ninj ga̱ ꞌì ruhuâ ninj niꞌin ninj Ma̱ꞌan Ñaꞌanj an nga nitaj si niꞌin ninj Ma̱ꞌan ràꞌaj.
Ni̱ gàꞌ giyiꞌnïn sun nânj riñan nêꞌ giꞌhiaj Ma̱ꞌan Jesús: Ni̱ guiì ꞌì ruhuâ niꞌin Ma̱ꞌan Ñaꞌanj an, ni̱ huê danj ga̱ ꞌì ruhuâ ninj niꞌin ninj nej dinḯn ninj.
Gùyùmàn yìtï̀nj ruhuôꞌ ni̱ gu̱nu̱kuôꞌ gi̱ꞌhiaj ga̱nûnꞌ riñan nej sa duguane yumiguìi riñunꞌDaranꞌ guiì guyumân ruhuâ si Ma̱ꞌan Jesús huin Cristo, ni̱ gàꞌ ganahuin nàkà ninj giꞌhiaj Ma̱ꞌan Ñaꞌanj an; ni̱ dàj rûnꞌ giꞌhiaj guiì ꞌì ruhuâ niꞌin rej ꞌngo̱ sílìj i, ni̱ huê danj na̱nj ꞌì ruhuâ ninj niꞌin ninj silíj dânj na̱nj ánj.
Huê danj ni̱ niꞌînꞌ si ꞌì ruhuôꞌ niꞌînꞌ nej guiì huin daꞌní Ma̱ꞌan Ñaꞌanj an, nga ꞌì ruhuôꞌ niꞌînꞌ Ma̱ꞌan Ñaꞌanj an, ni̱ dagahuînꞌ sun gaꞌnïnꞌ su̱n Ma̱ꞌan riñunꞌ.
Ni̱ si dagahuînꞌ sun gaꞌnïnꞌ Ma̱ꞌan Ñaꞌanj an riñunꞌ ni̱ ruhuaj ga̱ta si ꞌì ruhuôꞌ niꞌînꞌ Ma̱ꞌan Ñaꞌanj an; ni̱ nitaj si chìꞌ huaj da̱gahuînꞌ sun gaꞌnïnj riñunꞌ mánj.
Dadinꞌ daranꞌ guiì gaꞌnga nàkà giꞌhiaj Ma̱ꞌan Ñaꞌanj an ni̱ gunùkuaj ninj giꞌhiaj ga̱nan ninj riñan gakï̱nꞌ màn ruhuâ yumiguìi nânj; ni̱ guendâ guyumân ruhuôꞌ ni̱ rayiꞌî danj ni̱ gunùkuôꞌ giꞌhiaj ga̱nunꞌ riñan nej gakï̱nꞌ duguaneꞌ yumiguìi riñunꞌ.
Ahuin guiì gunùkuaj giꞌhiaj ga̱nan riñan nej sa duguaneꞌ yumiguìi ràꞌaj. Guiì gunùkuaj giꞌhiaj ga̱nan riñan sa duguaneꞌ yumiguìi huin nej guiì guyumân ruhuâ niꞌin si Ma̱ꞌan Jesús huin daꞌní Ma̱ꞌan Ñaꞌanj an na̱nj ánj.
Sa ganataꞌ Ma̱ꞌan Espíritu Rayiꞌî Ma̱ꞌan JesúsNi̱ gaꞌnaꞌ Ma̱ꞌan Jesucristo ruhuâ yumiguì nânj ni̱ gataꞌ nnej ruhuâ nnee ni̱ huê danj na̱nj gañanj tun rayiꞌî si-ga̱kïnꞌ nej guiì; sani̱ sê man si gataꞌ nnej mánj, dadinꞌ gataꞌ nnej ruhuâ nnee ni̱ huê danj na̱nj gahuij ni̱ gañanj tun rayiꞌî si-ga̱kïnꞌ nej guiì. Ni̱ Ma̱ꞌan Espíritu Santo huin sa gananï̂n rayiꞌî Ma̱ꞌan riñan nêꞌ; dadinꞌ sa yàngàꞌa huin Ma̱ꞌan Espíritu Santo.
Dadinꞌ huàꞌnï̀nj ranꞌ ninj huin sa gananï̂n neꞌ yàtàꞌa dàj huaj: Ma̱ꞌan Reꞌ Ñaꞌanj an, ni̱ Ma̱ꞌan Jesucristo ni̱ Ma̱ꞌan Espíritu Santo; Ni̱ ꞌngo̱ rïn Ma̱ꞌan Ñaꞌanj an huin nej huàꞌnï̀nj ranꞌ ninj.
Ni̱ huàꞌnï̀nj ninj huin sa gananï̂n riñan hioꞌóo rayiꞌî Ma̱ꞌan Jesucristo: Ma̱ꞌan Espíritu, nnee, tun; ni̱ gu̱ña̱n gananï̂n nej huàꞌnï̀nj nânj.
Ni̱ ganahuin ràꞌa nêꞌ nuguanꞌ gananï̂n nej síi; sani̱ dànanj ûta nìko hua̱ nuguanꞌ gananï̂n Ma̱ꞌan Ñaꞌanj an rayiꞌî Ma̱ꞌan Jesús; dadinꞌ huê dànanj gananï̂n Ma̱ꞌan Ñaꞌanj an rayiꞌî Daꞌnin Jesús.
Ni̱ guiì guyumân ruhuâ niꞌin rayiꞌî Ma̱ꞌan Jesús ni̱ huin ninj daꞌní Ma̱ꞌan Ñaꞌanj an, ni̱ gàꞌ nun sàꞌ nuguanꞌ nânj ruhuâ nimân ninj; ni̱ nej guiì nitaj si guyumân ruhuâ sa gataj Ma̱ꞌan Ñaꞌanj an, ni̱ giꞌhiaj ninj si nuguanꞌ gidigañuꞌunj un huin nuguanꞌ gaꞌmin Ma̱ꞌan Ñaꞌanj an, dadinꞌ nun gùyùmàn ruhuâ ninj niꞌin ninj nuguanꞌ gananï̂n Ma̱ꞌan Ñaꞌanj an rayiꞌî Daꞌnin Jesús mánj.
Ni̱ nuguanꞌ gataj Ma̱ꞌan Ñaꞌanj an huin: Si Ma̱ꞌan gi̱ꞌhiaj ni̱ ganahuin nìꞌnòꞌ; ni̱ si gùyùmàn ruhuôꞌ niꞌînꞌ Jesús huin Daꞌní Ma̱ꞌan ni̱ ga̱na̱huin nìꞌnòꞌ.
Nej guiì dagahuin sun guchruj su̱n Ma̱ꞌan Ñaꞌanj an riñan Daꞌnî Jesús, ni̱ ga̱ nìꞌnàꞌ ninj; sani̱ nej guiì nitaj si dagahuin sun guchruj su̱n Ma̱ꞌan Ñaꞌanj an riñan daꞌnî Jesús ni̱ si̱ ga nìꞌnàꞌ ninj mánj.
Giniꞌînꞌ rayiꞌî ñan ga̱ne nìgùnꞌNej nuguanꞌ nânj gachrûnj riñan nej suj guyumân ruhuâ niꞌin Daꞌní Ma̱ꞌan Ñaꞌanj an, daꞌnga ni̱ giniꞌin nej suj si gàꞌ ganahuin nìꞌnàꞌ nej suj ni̱ ga̱ne nìgànj nej suj. Ni̱ ña̱ꞌa̱n huaj si gùyùmàn yìtï̀nj ruhuâ nej suj niꞌin nej suj Daꞌní Ma̱ꞌan Ñaꞌanj an.
Ni̱ hua̱ yìtï̀nj ruhuâ nej ñûnj niꞌin nej ñûnj Ma̱ꞌan Ñaꞌanj an, ni̱ si gàchìnj nej ñûnj ꞌngo̱ rasu̱n garanꞌ ruhuaj ni̱ gu̱nïn ni̱ ri̱kij na̱nj ánj.
Ni̱ si niꞌin nej ñûnj si gunïn rayiꞌî ahuin na̱nj rasu̱n gachín nej ñûnj riñanj, huê danj ni̱ gàꞌ niꞌin nej ñûnj si ri̱kij sa gachín nej ñûnj riñanj na̱nj ánj.
Ni̱ si hua̱ ꞌngo̱ nej suj giniꞌin giꞌhiaj dinḯn nej suj gakï̱nꞌ nitaj si huaj gahuiꞌ nimân sôꞌ, ni̱ gàchìnj nìꞌhiaj nej suj riñan Ma̱ꞌan Ñaꞌanj an rayiꞌî sí dânj ni̱ gi̱nika nimân nìko rayiꞌî sôꞌ; nan huin guendâ nej sôꞌ giꞌhiaj gakï̱nꞌ nitaj si huaj gàhuìꞌ nimân. Dadinꞌ hua̱ gakï̱nꞌ gi̱ꞌhiaj gàhuìꞌ nimûnꞌ, ni̱ rayiꞌî gakï̱nꞌ nânj ni̱ nitaj si ganaꞌngâj si gàchìnj nìꞌhiaj nej suj mánj.
Daranꞌ nej sa aꞌnanꞌan huin gakï̱nꞌïn; sani̱ hua̱ gakï̱nꞌ ni̱ ga̱ꞌhue gi̱nikaj Ma̱ꞌan Ñaꞌanj an nimân rayiꞌij.
Sani̱ gàꞌ niꞌînꞌ si daranꞌ nej guiì gaꞌnga nàkà giꞌhiaj Ma̱ꞌan Ñaꞌanj an, ni̱ nitaj si giꞌhiaj ninj gakï̱nꞌïn mánj, dadinꞌ Ma̱ꞌan Jesús sa guruguiꞌ giꞌhiaj Ma̱ꞌan Ñaꞌanj an huin sa dugumîn ninj, huê danj ni̱ nitaj si gaganꞌ raꞌa sichre ninj mánj.
Ni̱ gàꞌ niꞌînꞌ si huînꞌ Daꞌní Ma̱ꞌan Ñaꞌanj an, ni̱ daranꞌ nej guiì màn ruhuâ yumiguì nânj ni̱ dagahuin ninj nej sa garanꞌ ruhuâ sichre ni̱ ni̱ka̱j sunj riñan ninj.
Sani̱ gàꞌ niꞌînꞌ si gaꞌnaꞌ Ma̱ꞌan Jesucristo huin Daꞌní Ma̱ꞌan Ñaꞌanj an, ni̱ huej huin sa giꞌhiaj garânj daꞌngaꞌ ruhuôꞌ rayiꞌî Ma̱ꞌan Ñaꞌanj yàngàꞌa; ni̱ ni̱ka̱j duguîꞌ ngà Ma̱ꞌan sa yàngàꞌa, ni̱ huê danj na̱nj ni̱ka̱j duguîꞌ ngà Ma̱ꞌan Jesucristo huin Daꞌní Ma̱ꞌan Ñaꞌanj an. Ni̱ nânj huin Ma̱ꞌan Ñaꞌanj an yàngàꞌa, ni̱ Ma̱ꞌan huin sa gi̱ꞌhiaj ga̱na̱huin nìꞌnòꞌ.
<font color=teal size=-1><b>Ñânj kartâ huìj nânj huin gachrûn Apóstol</b></font><font color=teal>JUAN</font>Gaꞌnḯn Juan nuguanꞌ ni̱ꞌña̱nj an riñan nej dinï̂nt nìkoꞌ Ma̱ꞌan Ñaꞌanj anÑùnj huin ꞌngo̱ sí achij i ngà si-nùguànꞌ Ma̱ꞌan Ñaꞌanj an, ni̱ gaꞌnï̂n huaj nuguanꞌ ni̱ꞌña̱nj an riñan nej suj nìkòꞌ rukû Ma̱ꞌan Jesús ni̱ huê danj na̱nj gaꞌnï̂n huaj nuguanꞌ ni̱ꞌña̱nj an riñan nej sôꞌ ri̱ña̱n gidigân nej suj, dadinꞌ ꞌì yàngàꞌ ruhuâj niꞌín daranꞌ nej suj; ni̱ sê ꞌngo̱ rḯn huin sa ꞌì ruhuâ niꞌin nej suj mánj, dadinꞌ huê danj na̱nj ꞌì ruhuâ daranꞌ nej sôꞌ giniꞌin nuguanꞌ yàngàꞌa niꞌin nej sôꞌ nej suj,
ꞌì yàngàꞌ ruhuâ nej ñûnj niꞌin nej ñûnj nej suj dadinꞌ nne sa yàngàꞌ dânj ruhuâ nimân daranꞌ nêꞌ, ni̱ nìgànj ga̱ sa yàngàꞌ dânj ruhuâ nimân nêꞌ:
Ni̱ si-su̱nu̱j Ma̱ꞌan Reꞌ Ñaꞌanj an ngà si-su̱nu̱j Ma̱ꞌan Jesucristo huin Daꞌní Ma̱ꞌan Ñaꞌanj an ga̱ riñan nej suj, ni̱ gu̱ru̱gûñuꞌun ni̱ gi̱ꞌhia si ga̱ dïnꞌïnj ruhuâ nej suj, ni̱ gi̱ꞌhia si ga̱ꞌmi̱n nej suj nuguanꞌ yàngàꞌa ni̱ gi̱ꞌhia si ga̱ ꞌì ruhuâ nej suj.
Ûta ganahuin nìhiàꞌ ruhuâj dadinꞌ ganariꞌí si hua̱ da̱ꞌa̱j nej sôꞌ ri̱ña̱n gidigânꞌ ni̱ dagahuin yàngàꞌ nej sôꞌ, dàj rûnꞌ hua sun giyiꞌnïnꞌ riñan nêꞌ giꞌhiaj Ma̱ꞌan Reꞌ Ñaꞌanj an.
Hia̱j ni̱ ûta àko gachín nìꞌhia riñan nej suj, gàꞌ huin yiñán Ma̱ꞌan Ñaꞌanj an, sani̱ sê si̱ gachrûnj ꞌngo̱ nuguanꞌ nàkà gaꞌnïnꞌ su̱n riñan nej suj mánj, nuguanꞌ gàꞌ ganahuin ra̱ꞌa si̱nï̱n nêꞌ huin, huê danj ni̱ ga̱ ꞌì ruhuôꞌ niꞌînꞌ ꞌngo̱ ni̱ aꞌngô nej duguîꞌ.
Ni̱ si ꞌì ruhuôꞌ niꞌînꞌ nej duguîꞌ, hiôꞌ ni̱ dagahuînꞌ riñan Ma̱ꞌan Ñaꞌanj an dàj rûnꞌ giyiꞌnïnꞌ suun riñunꞌ. Ni̱ sun giyiꞌnïnꞌ riñunꞌ huin si ga̱ ꞌì ruhuôꞌ niꞌînꞌ nej duguîꞌ.
Sí gidigañuꞌunjDadinꞌ ûta gàꞌì nej sí gidigañuꞌunj un gahui ruhuâ yumiguìi, ni̱ gataj nej sôꞌ si sê Ñaꞌanj an huin Ma̱ꞌan Jesucristo dadinꞌ man guiì huin. Ni̱ nej sôꞌ gaꞌmin dànanj ni̱ gahuin nej sôꞌ sí gidigañuꞌunj un ni̱ gahuin nej sôꞌ sí gunïnꞌ ngà Ma̱ꞌan Cristo.
Ga̱ gu̱dadû nej suj ngà ma̱ꞌan nej suj, hiôꞌ ni̱ si̱ gahuin chre sun giꞌhiaj nej ñûnj ngà nej suj, daꞌnga ni̱ ga̱ꞌhue ga̱na̱huin ra̱ꞌa nej suj daranꞌ nej si-premiun nej suj.
Ahuin na̱nj guiì nadunâ sa gahuin chru̱n ninj, ni̱ nitaj si ganikïnꞌ ran ninj ngà nuguanꞌ gidigân Ma̱ꞌan Cristo, ni̱ nitaj si nne Ma̱ꞌan Ñaꞌanj an ngà ninj mánj, ni̱ guiì ganikïnꞌ ran ngà nej sa gidigân Ma̱ꞌan Cristo ni̱ nne Ma̱ꞌan Reꞌ Ñaꞌanj an ni̱ nne Ma̱ꞌan Daꞌnin ngà ninj.
Ni̱ si hua̱ ꞌngo̱ sí gaꞌnaꞌ niꞌhiaj ñan nne nej suj, ni̱ nitaj si guyumân ruhuâ sôꞌ dànanj, ni̱ si̱ gaꞌnï̂nj nej suj dukuâ nej suj ga̱tu̱ sôꞌ, ni̱ si̱ ganahuin ra̱ꞌa nej suj sôꞌ mánj.
Dadinꞌ nej guiì ganahuin ra̱ꞌa nej sí gaꞌmin dànanj, ni̱ ganataꞌ si-ga̱kïnꞌ sí dânj yichrá ninj na̱nj ánj.
Gànàꞌhuì si gu̱ru̱gûñuꞌunj Ma̱ꞌan Ñaꞌanj an ni̱ gùchìj ñan màn nej sujÛta gàꞌì nej sa ràyìꞌì huaj gàchrùnj riñan nej suj, sani̱ nun ga̱ra̱nꞌ ruhuâj gàchrùnj riñan ñanj ni̱ nun ga̱ra̱n ruhuâj ga̱ra̱n sûnj tinta mánj, gànàꞌhuì gùchìj ñan màn nej suj ni̱ ri̱ña̱n, ri̱ña̱n gàꞌmìn ngà nej suj, daꞌnga ni̱ ganahuin nìhiàꞌ ruhuâ daranꞌ nêꞌ.
Nej guiì huin si-nùhuì Ma̱ꞌan Ñaꞌanj ñan nné hiuj nânj, ni̱ gàꞌ ganagui Ma̱ꞌan Ñaꞌanj an ninj, ni̱ gaꞌnḯn ninj nuguanꞌ ni̱ꞌña̱nj an huaj riñan nej suj. Ni̱ huê danj huin rûꞌhuaj na̱nj ánj.
<font color=teal size=-1><b>Ñânj kartâ huàꞌnï̀nj nânj huin gachrûn Apóstol</b></font><font color=teal>JUAN</font>Gaꞌnḯn Juan nuguanꞌ ni̱ꞌña̱nj an riñan nej dinï̂nt nìkoꞌ Ma̱ꞌan Ñaꞌanj anÑùnj huin ꞌngo̱ sí achij i ngà si-nùguànꞌ Ma̱ꞌan Ñaꞌanj an, ni̱ gaꞌnï̂n ñanj karta nan hua riñan sòꞌ huînꞌ Gayo sí ꞌì ruhuâj ni̱ ꞌì yàngàꞌ ruhuâj niꞌín sòꞌ.
Ni̱ ꞌì ruhuâj niꞌín sòꞌ na̱nj di̱nï̂n, ni̱ garanꞌ ruhuâj si gìrìꞌ guesâꞌ ngà daranꞌ sa giꞌhiâꞌ, ni̱ huê danj na̱nj gu̱ru̱gûñuꞌunj Ma̱ꞌan Ñaꞌanj an sòꞌ ni̱ si̱ gaꞌnanꞌ ngà nneè kúꞌ, dàj rûnꞌ hua guesâ ma̱ꞌan nimân.
Ûta ganahuin nìhiàꞌ ruhuâj dadinꞌ nga gaꞌnaꞌ nej dinï̂nt ni̱ gananï̂n nej sij rayiꞌîꞌ ni̱ gataj nej sij si dagahuin yàngàꞌ, ni̱ dànèꞌ gahuin huaj ni̱ dagahuînꞌ gataj nej sij.
Nga gunḯn si dagahuin yàngàꞌ nej daꞌnî, ni̱ nitaj ahuin aꞌngô sa ràyìꞌì ganahuin nìhiàꞌ staꞌu ruhuâj mánj.
Gaꞌmin hueꞌé rayiꞌî dinï̂nt Gayo dadinꞌ gaꞌhuiꞌ sij ñan gunâj nej dinï̂ntꞌÌ ruhuâj niꞌín sòꞌ di̱nï̂nj, dadinꞌ dagahuin hueꞌêꞌ ni̱ guruguñuꞌunj ngà si-su̱nꞌ aꞌngô nej dinï̂nt, ni̱ sa ña̱ꞌa̱n doj huin si gu̱ru̱gûñuꞌunj nej dinï̂nt ꞌna̱ꞌ gànꞌ doj.
Ni̱ ganataꞌ nej sôꞌ riñan nej dinï̂nt màn neꞌ dànanj si ꞌì yàngàꞌ ruhuâꞌ niꞌînꞌ nej dinï̂nt; ni̱ dùgùnàj giꞌhiâꞌ si gi̱digânꞌ hueꞌêꞌ chrej ga̱ꞌa̱nj nej sij dadinꞌ huin nej sij sí gunânj gi̱tsi riñan Ma̱ꞌan Ñaꞌanj an, daꞌnga ni̱ du̱guꞌnïnꞌ nej sij ga̱ꞌa̱nj nej sij ni̱ gànàtàꞌ nej sij riñan aꞌngô yumanꞌan si-nùguànꞌ Ma̱ꞌan Ñaꞌanj an.
Dadinꞌ guendâ ꞌì ruhuâ nej sôꞌ niꞌin nej sôꞌ Ma̱ꞌan Señor Jesús, ni̱ rayiꞌî dan ni̱ gahui nej sôꞌ gaꞌanj gànàtàꞌ nej sôꞌ si-nùguànꞌ Ma̱ꞌan Ñaꞌanj an riñan nej guiì màn aꞌngô yumanꞌan, ni̱ nitaj si ganahuin ra̱ꞌa nej sôꞌ nej rasu̱n gaꞌhuiꞌ nej guiì nàsìnùnj un mánj.
Ni̱ daꞌhui nêꞌ ga̱na̱huin ra̱ꞌa nêꞌ nej guiì giꞌhiaj dànanj, ni̱ gu̱ru̱gûñuꞌunj nêꞌ ni̱ gi̱ꞌhiaj sun nùguànꞌàn nêꞌ ngà ninj rayiꞌî nuguanꞌ yàngàꞌa.
Ûta aꞌnanꞌ hua chrej gidigân DiótrefesGàꞌ gachrûnj ꞌngo̱ ñanj guchiꞌ riñan nej suj nìkòꞌ rukû Ma̱ꞌan Cristo; sani̱ Diótrefes, huin sí ûta garanꞌ ruhuâ gàꞌnï̀nꞌ riñan nej suj, huê danj ni̱ nitaj si ganahuin ra̱ꞌa sôꞌ si-nùguànꞌ nej ñûnj.
Rayiꞌî dan ni̱, asàꞌ guchí ñan màn nej suj ni̱ du̱nanûnj riñan sij rayiꞌî nej sa giꞌhiaj sij, dadinꞌ ûta nìhiàꞌ ruhuâ sij ga̱ꞌmi̱n sij nuguanꞌ yìꞌì chre rayiꞌî nej ñûnj; ni̱ sê man dan giꞌhiaj sij mánj, aꞌngô sa giꞌhiaj sij huin si nitaj si ganahuin ra̱ꞌa sij nej dinï̂nt, ni̱ nej sôꞌ ruhuâ ga̱na̱huin ra̱ꞌa nej dinï̂nt ni̱ nagiꞌhiaj ha̱i̱ sij si ga̱na̱huin ra̱ꞌa nej sôꞌ nej dinï̂nt, ni̱ gàꞌ ꞌngo̱ giri sij nej sôꞌ siganï̂nj nej dinï̂nt nìkòꞌ rukû Ma̱ꞌan Cristo.
ꞌÌ ruhuaj niꞌín sòꞌ di̱nï̂nj, ni̱ sa ga̱ta̱ gu̱nïnꞌ huin si si̱ gi̱ꞌhiáꞌ sa yìꞌì giꞌhiaj aꞌngô nej guiì mánj, du̱guꞌnïnꞌ sòꞌ gi̱ꞌhiáꞌ sa sàꞌa. Dadinꞌ guiì giꞌhiaj sa sàꞌa ni̱ huin ninj daꞌní Ma̱ꞌan Ñaꞌanj an; sani̱ guiì giꞌhiaj sa yìꞌìi, ni̱ hua̱ na̱nj nun gi̱ni̱ꞌin ninj Ma̱ꞌan Ñaꞌanj an mánj.
Ûta hueꞌê hua sa giꞌhiaj DemetrioDaranꞌ nej guiì gaꞌmin hueꞌê rayiꞌî Demetrio, ni̱ sa sàꞌ giꞌhiaj sij gidigân si gaꞌmin yàngàꞌ nej guiì rayiꞌî sij, ni̱ huê danj na̱nj gaꞌmin hueꞌê nej ñûnj rayiꞌî sij, ni̱ gàꞌ niꞌin nej suj si gaꞌmin nej ñûnj nuguanꞌ yàngàꞌa.
Nuguanꞌ ganahuijNi̱ ûta gàꞌì rayiꞌî nej sa huaj gàchrùnj riñanꞌ, sani̱ nun ga̱ra̱nꞌ ruhuâj gàchrùnj riñan ñanj nan ngà tinta ni̱ ngà lapij seru mánj;
<sup>(14-15)</sup> sani̱ gànàꞌhuì si râꞌñanj gànàrìꞌ duguîꞌ, ni̱ ri̱ña̱n, ri̱ña̱n ganarïsnuꞌunꞌ.  Ni̱ ga̱ sa hua̱ dïnꞌïnj riñant. Ni̱ gaꞌnḯn nej dinï̂nt ni̱ka̱j duguiꞌ ngà nêꞌ nuguanꞌ ni̱ꞌña̱nj an huaj riñant. Ni̱ nàgàꞌhuìꞌ nuguanꞌ ni̱ꞌña̱nj an riñan nej dinï̂nt ni̱ka̱j duguiꞌ ngà nêꞌ, ni̱ nàgàꞌhuìꞌ nuguanꞌ ni̱ꞌña̱nj an riñan daꞌ goꞌngo̱ nej sij na̱nj ánj.
<font color=teal size=-1><b>Ñânj kartâ nânj huin gachrûn Apóstol</b></font><font color=teal>JUDAS</font>Gaꞌnḯn Judas nuguanꞌ ni̱ꞌña̱nj an riñan nej dinï̂nt nìkoꞌ Ma̱ꞌan Ñaꞌanj anÑùnj huin Judas ni̱ dinï̂n huin Jacobo sôꞌ gùꞌnàj Santiago ni̱ huín si-musû Ma̱ꞌan Jesucristo, ni̱ gaꞌnï̂n ñanj karta nan hua riñan daranꞌ nej suj gakḯn Ma̱ꞌan Ñaꞌanj an ni̱ ꞌì ruhuaj niꞌin nej suj ni̱ dugumîn Ma̱ꞌan Jesucristo nej suj:
Ni̱ Ma̱ꞌan Ñaꞌanj an gi̱ꞌhiaj ga̱huin nìko sa ga̱ dïnꞌïnj ruhuâ nej suj, sa ga̱ ꞌì ruhuâ nej suj, ni̱ ga̱ꞌhue gu̱ru̱gûñuꞌunj nej suj aꞌngô nej duguiꞌ nej suj.
Dadinꞌ gatûj huì da̱ꞌa̱j nej sí gidigañuꞌunj un siganï̂nj nej suj, dadinꞌ huin nej sôꞌ sí gaꞌanj ni̱ꞌhia̱a, ni̱ huin nej sôꞌ sí nitaj si guyumân ruhuâ niꞌin Ma̱ꞌan Ñaꞌanj an, ni̱ naduna nej sôꞌ sa ganï̂n ruhuâ nej sôꞌ rayiꞌî sunuj ganahuin ra̱ꞌa nej sôꞌ giꞌhiaj Ma̱ꞌan Ñaꞌanj an, ni̱ giꞌhiaj nej sôꞌ ahuin na̱nj gakï̱nꞌ garanꞌ ruhuâ nej sôꞌ, ni̱ nitaj si dagahuin nej sôꞌ sun gaꞌnïnꞌ Ma̱ꞌan Ñaꞌanj an riñan nej sôꞌ sani̱ ꞌngo̱ rïn Ma̱ꞌan Ñaꞌanj an huin sa ni̱ka̱j sun riñan daranꞌanj ni̱ huê danj na̱nj nitaj si dagahuin nej sôꞌ riñan Ma̱ꞌan si-Seño nêꞌ Jesucristo mánj.
Sani̱ ruhuâj du̱nanûnj ruhuâ nej suj, dadinꞌ gàꞌ gunïn nej suj ꞌngo̱ ñùn, nga gisîj giꞌhiaj Ma̱ꞌan Señor gananin nej guiì riñan Faraón nne riñan hioꞌó Egipto, ni̱ neꞌ rùkù ni̱ dunahui nej guiì nun gùyùmàn ruhuâ niꞌin Ma̱ꞌan.
Ni̱ huê danj na̱nj giꞌhia ngà nej ángel nun du̱gumîn sun ganahuin ra̱ꞌa ninj, ni̱ gudunâj ninj ñan gaꞌhuiꞌ Ma̱ꞌan Ñaꞌanj an ga̱ne ninj, ni̱ guneꞌ ni̱nïnj ninj dukuâ gaꞌ hua̱ ru̱mi̱nꞌin ni̱ hiuj dânj ga̱ne nìgànj ninj, nda gùyùmàn aꞌngô rïn gui nìko xi nga na̱gi̱ꞌhiaj Ma̱ꞌan Ñaꞌanj an guenda ngà daran nej guiì hiôꞌ ni̱ ga̱na̱huij yumiguìi;
ni̱ huê dàj rûnꞌ giranꞌ nej ángel nânj huê danj giranꞌ nej guiì gimàn yumanꞌ snàꞌànj nìko gùꞌnàj Sodoma ngà Gomorra, ni̱ aꞌngôꞌ nej yumanꞌ snàꞌànj hua lij doj màn ganikàj rukû nguèj yumanꞌ snàꞌànj nânj, dadinꞌ giꞌhiaj ninj daranꞌ nej gakï̱nꞌ nun daꞌhui ninj gi̱ꞌhiaj ninj ngà nneè nàꞌàj ninj, ni̱ nânj gahuin ꞌngo̱ daꞌngaꞌa guna riñan nêꞌ, ni̱ giranꞌ sa̱ñu̱nꞌ nìgànj nej guiì giꞌhiaj gakï̱nꞌïn.
Ni̱ huê danj na̱nj gi̱ranꞌ sa̱ñu̱n nej sí ràyìꞌì gaꞌmînj, dadinꞌ nagiꞌhiaj kï̱j nej sôꞌ nneè kú nej sôꞌ ni̱ nitaj si guyumân ruhuâ nej sôꞌ niꞌin nej sôꞌ Ma̱ꞌan Ñaꞌanj an ni̱ huê danj na̱nj gaꞌmin kï̱j nej sôꞌ riñan nej ángel.
Sani̱ nga gunïnꞌ arcángel Miguel ngà sa nàsàꞌa rayiꞌî nneè kú Moisés, ni̱ nun gìsìj ruhuaj ga̱ta si ga̱huin kastîgu ni̱ ga̱ꞌna̱ꞌ sañun riñan sichre, sa gata huin: “Maꞌan Señor du̱gunïn gàꞌì sòꞌ na̱nj ánj.”
Sani̱ gaꞌmin kïj nej sí nânj ahuin na̱nj rayiꞌî sa nitaj si niꞌin nej sôꞌ; ni̱ huê danj na̱nj gaꞌmin kï̱j nej sôꞌ rayiꞌî nej sa gàꞌ niꞌin nej sôꞌ, sani̱ nagiꞌhiaj kïj nej sôꞌ ma̱ꞌan nej sôꞌ dàj rûnꞌ giꞌhiaj nej yuku ni̱ nitaj si gayakaj guendâ nej sôꞌ sa giꞌhiaj nej sôꞌ.
Ûta gi̱ranꞌ sa̱ñu̱n nej sí nânj, dadinꞌ gidaꞌa nej sôꞌ si-chrej Kaín. Ni̱ guendâ gaꞌnḯn ñan staꞌu nej sôꞌ sanꞌanj an huê danj ni̱ gaꞌanj ni̱ꞌhia̱ nej sôꞌ dàj rûnꞌ giranꞌ Balam, ni̱ nun gùyùmàn ruhuâ nej sôꞌ dàj rûnꞌ nun gùyùmàn ruhuâ Coré ni̱ rayiꞌî dan ni̱ gaꞌanj ni̱ꞌhia̱ nej sôꞌ.
Ni̱ ûta gaꞌhuiꞌ yìꞌì nej guiì nânj nej suj nga huaj ninj si-gi̱ꞌña̱nj nej suj, sani̱ nitaj si giriꞌ nàꞌàj ninj sa giꞌhiaj ninj ni̱ yâ ninj ngà nej suj guendâ ganachinj yinaꞌa riki ninj; ni̱ huin ninj dàj rûnꞌ huin nnga nitaj si a̱ta gumàan, dadinꞌ nga nitaj si a̱ta gumàan ni̱ gata ra̱ꞌa nanèe dànèꞌ garanꞌ ruhuaj; ni̱ huin ninj dàj rûnꞌ nej chrun nitaj si gahiu chruj ra̱, dadinꞌ gàꞌ gahuiꞌ ninj, ni̱ gàꞌ ꞌngo̱ gaꞌanj ni̱ꞌhia̱ ninj.
Ni̱ dàj rûnꞌ hu̱e ganayumàn nne ña̱ꞌa̱nj huê danj hu̱e nej sij, ni̱ dàj rûnꞌ gahui ata̱nꞌan giꞌhiaj nne ña̱ꞌa̱nj nga ganayumanj huê danj guruguiꞌ si-ga̱kïnꞌ nej sij sani̱ nitaj si giriꞌ nej sij sinàꞌàj a; ni̱ huin nej sij dàj rûnꞌ huin atïꞌ gaꞌanj ni̱ꞌhia̱a, ni̱ gàꞌ gaꞌanj ni̱ꞌhia̱ nìgànj nej sij ni̱ ga̱ne nej sij dukuâ gaꞌ ñan hua̱ ru̱mi̱nꞌ xi.
Ni̱ huê rayiꞌî nej sí nânj huin gaꞌmin Enoc sôꞌ gataj dàj ga̱huin, ni̱ gahuin sôꞌ sí chi̱j i neꞌ rùkù sachij Adán, ni̱ gataj sôꞌ: “Giniꞌín gaꞌnaꞌ Ma̱ꞌan Señor ngà ûta gàꞌì mîn nej ángel,
guendâ na̱gi̱ꞌhia guenda ngà daranꞌ nej sí nun gùyùmàn ruhuâ niꞌin Ma̱ꞌan, ni̱ ga̱na̱di̱ganj daranꞌ nej gakï̱nꞌ kï̱j staꞌu hua giꞌhiaj nej sôꞌ, ni̱ ga̱na̱di̱ganj daranꞌ nej nuguanꞌ ꞌhuàj staꞌu gaꞌmin nej sôꞌ ngà Ma̱ꞌan.”
Ni̱ ûta gu̱rij nej sí nânj ga̱ꞌmi̱n nej sôꞌ yiꞌî nej duguiꞌ nej sôꞌ, ni̱ huê danj na̱nj gu̱rij nej sôꞌ ga̱ra̱n ruhuâ nej sôꞌ rayiꞌî nej duguiꞌ nej sôꞌ riñan guesì, ni̱ huê danj na̱nj ganahuij ruhuâ nej sôꞌ giꞌhiaj nej sôꞌ gakï̱nꞌ garanꞌ ruhuâ nneè kú nej sôꞌ, ni̱ ûta nìhiàꞌ ruhuâ nej sôꞌ ga̱ꞌmi̱n nej sôꞌ ahuin na̱nj nuguanꞌ, guendâ gi̱ꞌhiaj nej sôꞌ ganahuin nìhiàꞌ ruhuâ nej guiì ni̱ gìrìꞌ nej sôꞌ sa garanꞌ ruhuâ nej sôꞌ.
Dunaꞌnga riñan nej sôꞌ guyumân ruhuâ niꞌin Ma̱ꞌan JesúsꞌÌ ruhuâj niꞌín nej suj di̱nï̂nj, ni̱ gànàꞌnï̀nj sàꞌ nej suj dàj gataj nej sôꞌ gaꞌanj gi̱di̱gán si̱nï̱n si-nùguànꞌ Ma̱ꞌan Ñaꞌanj an giꞌhiaj Ma̱ꞌan Señor Jesucristo;
ni̱ gataj nej sôꞌ: “Si diû ꞌna̱ꞌ neꞌ ñàan ni̱ gaꞌnaꞌ nej sí ga̱ꞌmi̱n duku, ni̱ gi̱ꞌhiaj nej sí dânj daranꞌ gakï̱nꞌ ganï̂n ruhuâ nneè kú nej sôꞌ.”
Nej sí nânj huin nej sí guchraꞌ da̱ꞌa̱j; ni̱ ûta huin ruhuâ nej sôꞌ gi̱ꞌhiaj nej sôꞌ ahuin na̱nj gakï̱nꞌ, sani̱ nitaj si nne si-Espíritu Ma̱ꞌan Ñaꞌanj an ngà nej sôꞌ gàꞌ mánj.
ꞌÌ ruhuâj niꞌín nej suj na̱nj di̱nï̂nj, ni̱ du̱guꞌnïnꞌ nej suj gùyùmàn nìko ruhuâ nej suj doj niꞌin nej suj Ma̱ꞌan Ñaꞌanj an, ni̱ gànàꞌhuìj nej suj si ri̱ki̱ Ma̱ꞌan Espíritu Santo nuguanꞌ rayiꞌî sa gachín nìꞌhiaj nej suj,
du̱gumîn nej suj ma̱ꞌan nej suj ni̱ du̱guꞌnïnꞌ nej suj da̱gahuin nej suj ni̱ ga̱ ꞌì ruhuâ Ma̱ꞌan Ñaꞌanj an niꞌin nej suj, ni̱ gànàꞌhuìj nej suj si gu̱ru̱gûñuꞌunj Ma̱ꞌan Señor Jesucristo nej suj ni̱ gìrìꞌ nìꞌhiaj nej suj ga̱ne nìgànj nej suj.
Nej guiì naꞌhuej gùyùmàn ruhuâ ni̱ gi̱ꞌhiaj nej suj si gùyùmàn ruhuâ ninj.
Ni̱ gi̱ꞌhiaj nej suj si ga̱na̱ni̱n nej guiì gàꞌ huaj ga̱ꞌa̱nj riñan rúnâko; ni̱ gu̱ru̱gûñuꞌunj nej suj nej guiì dânj sani̱ ga̱ gu̱dadû nej suj ma̱ꞌan nej suj, dadinꞌ ga̱huin ni̱ gi̱ni̱nj nej suj riñan gakï̱nꞌ gininj nej guiì dânj.
Dunaꞌnga Judas si ga̱ꞌmi̱n hueꞌê nej sij riñan Ma̱ꞌan Ñaꞌanj anNi̱ ꞌngo̱ rïn Ma̱ꞌan Ñaꞌanj an huin sa ûta nùkuaj ni̱ ga̱ꞌhue ni̱ du̱guminj nej suj ni̱ si̱ gininj nej suj riñan gakï̱nꞌïn, ni̱ nda nìhiàꞌ chre ga̱ ruhuâ nej suj nga gùchìꞌ nej suj riñan Ma̱ꞌan,
ni̱ ꞌngo̱ rïn Ma̱ꞌan huin Ñaꞌanj, chru̱n nï̀nꞌ ruhuâ, ni̱ huej huin sa gi̱ꞌhiaj ga̱na̱ni̱nꞌ, ni̱ huej huin sa nìko, ni̱ huej huin Ma̱ꞌan sa ni̱ka̱j su̱n riñan daranꞌanj, ni̱ ni̱ka̱j sunj riñan daranꞌ nej guiì, ni̱ huej huin sa nùkuaj nï̀nꞌ ruhuâ, àsìj gui hia̱j ni̱ daranꞌ nej sientu hioꞌo. Ni̱ huê danj huin rûꞌhuaj.
<font color=teal>APOCALIPSIS</font><font color=teal size=-1><b>Nuguanꞌ nânj huin gachrûn Juan</b></font>Gidigân Ma̱ꞌan Jesucristo nej sa ga̱huin riñan JuanNuguanꞌ nânj ganahuin ra̱ꞌa Ma̱ꞌan Jesucristo, ni̱ Ma̱ꞌan Ñaꞌanj an gaꞌhuiꞌ nej nuguanꞌ nânj riñanj, ni̱ nadiganj ni̱ gananï̂nj nej nuguanꞌ nânj riñan nej sôꞌ gunânj gi̱tsi riñanj, nej sa daꞌhui ga̱huin rânꞌñanj; ni̱ gaꞌnïn gaꞌnaꞌ gànàtàꞌ si-ángel riñan sachij Juan,
ni̱ sôꞌ ganataꞌ rayiꞌî si-nùguànꞌ Ma̱ꞌan Ñaꞌanj an, ni̱ sôꞌ huin si gananï̂n rayiꞌî Ma̱ꞌan Jesucristo, ni̱ gananï̂n sôꞌ rayiꞌî daranꞌ nej sa giniꞌin sôꞌ.
Ga̱na̱huin nìhiàꞌ ruhuâ nej guiì ahia ni̱ nej guiì gunïn nej nuguanꞌ dàj ga̱huin, ni̱ dagahuin ninj nuguanꞌ nnùn riñan ñânj librû nânj; dadinꞌ gàꞌ gahuin nichrunꞌ diû.
Gaꞌnḯn Juan nuguanꞌ ni̱ꞌña̱nj an riñan nej chi̱j yiꞌnïnꞌ nej dinï̂nt huin si-nùhuì Ma̱ꞌan Jesús nne riñan hioꞌó AsiaÑùnj huin Juan, ni̱ gaꞌnï̂n ñanj librû nan hua riñan nej chi̱j yiꞌnïnꞌ nej dinï̂nt huin si-nùhuì Ma̱ꞌan Jesús màn riñan hioꞌó Asia: Ni̱ si-su̱nu̱j ni̱ sa hua̱ dïnꞌïnj ruhuâ Ma̱ꞌan sa huin hia̱j, sa gahuin, ni̱ sa ga̱ꞌna̱ꞌa, ni̱ nej chi̱j espíritu ni̱kï̱nꞌ ñan nikïnꞌ chrun yilâ nne Ma̱ꞌan Ñaꞌanj an;
ni̱ huê danj na̱nj ga̱na̱huin ra̱ꞌa nej suj si-su̱nu̱j ni̱ sa hua̱ dïnꞌïnj ruhuâ Ma̱ꞌan Jesucristo, dadinꞌ Ma̱ꞌan huin sa ganataꞌ sa yàngàꞌ hia, ni̱ Ma̱ꞌan huin sa ganaꞌnï̂nj si̱nï̱n siganï̂nj nej nîman, ni̱ Ma̱ꞌan huin sa ni̱ka̱j su̱n riñan daranꞌ nej síchìj presidente ni̱ka̱j su̱n riñan hioꞌóo. Ni̱ Ma̱ꞌan huin sa ꞌì ruhuâ niꞌin nêꞌ, ni̱ Ma̱ꞌan huin sa giꞌhiaj ganaruhui si-ga̱kïnꞌ nêꞌ ngà tun,
ni̱ giꞌhia si ga̱huînꞌ rey ni̱ ga̱huînꞌ rej guendâ Ma̱ꞌan Ñaꞌanj, huin Rej Ma̱ꞌan; ni̱ huej huin sa nìko, ni̱ sa ni̱ka̱j su̱n riñan daranꞌanj daꞌ gachîn ꞌngo̱ sientu hioꞌo ni̱ daꞌ gachîn ꞌngo̱ sientu hioꞌo. Ni̱ huê danj huin rûꞌhuaj.
Ni̱ riñan nej nnga ga̱ꞌna̱ꞌ Ma̱ꞌan Jesús, ni̱ gi̱ni̱ꞌin daranꞌ nej guiì Ma̱ꞌan, ni̱ gi̱ni̱ꞌin nej guiì giꞌhiaj giranꞌ yiꞌì Ma̱ꞌan ni̱ ûta ga̱huin ruhuâ ninj, ni̱ huê danj na̱nj ûta ga̱huin ruhuâ daranꞌ nej guiì màn nï̀nꞌ gàchràꞌ ruhuâ yumiguìi nga gi̱ni̱ꞌin ninj Ma̱ꞌan; ni̱ ûta gu̱du̱gue̱ꞌe ninj ni̱ ga̱gua̱j hia daranꞌ ninj. Ga̱ꞌhue na̱nj ánj. Ni̱ huê danj huin rûꞌhuaj.
Ganï̂n Ma̱ꞌan Jesús nej sa ga̱huin riñan JuanÑùnj huin Juan ni̱ huín dinḯn nej suj, ni̱ dàj rûnꞌ giranꞌ sa̱ñu̱n nej suj ni̱ huê danj giranꞌ sàñùnj, sani̱ guendâ guyumân ruhuâj niꞌín Ma̱ꞌan Jesús ni̱ ga nùkuaj ruhuâj giꞌhiaj Ma̱ꞌan ni̱ ꞌngo̱ gui ni̱ ga̱ne nìgàn ñan gi̱nikaj sun Ma̱ꞌan, ni̱ rayiꞌî si-nùguànꞌ Ma̱ꞌan Ñaꞌanj an ni̱ rayiꞌî Ma̱ꞌan Jesucristo, nné riñan hioꞌó nu̱n da̱nï̱n nne ña̱ꞌa̱nj ni̱ gu̱ꞌna Patmos.
Sani̱ ꞌngo̱ gui gu̱dûngu huin ni̱ gaꞌnaꞌ Ma̱ꞌan Espíritu Santo riñânj; ni̱ gunḯn gaꞌmin nùkuaj staꞌu ꞌngo̱ sa gaꞌmin neꞌ rùkùj ni̱ dàj rûnꞌ nùkuaj gaꞌñânj chrun âꞌñànj an huê danj nùkuaj gaꞌmin,
ni̱ gata:—Ñùnj huin dàj rûnꞌ gayiꞌì si̱nï̱n letra A ni̱ huê huin neꞌ rùkù nï̀nꞌïn dàj rûnꞌ huin letra Z. Ga̱chru̱n sòꞌ riñan ꞌngo̱ librû sa giniꞌhiajꞌ, ni̱ gàꞌnï̀nj ga̱ꞌan riñan nej chi̱j yiꞌnïnꞌ nej dinï̂nt huin si-nùhuì Ma̱ꞌan Jesús màn riñan hioꞌó Asia: Gàꞌnï̀nj sòꞌ ga̱ꞌan riñan nej dinï̂nt màn Efeso; riñan nej dinï̂nt màn Esmirna; riñan nej dinï̂n màn Pérgamo; riñan nej dinï̂nt màn Tiatira; riñan nej dinï̂nt màn Sardis; riñan nej dinï̂nt màn Filadelfia; riñan nej dinï̂nt màn Laodisea.
Ni̱ nga giniꞌhiâ ahuin sa gaꞌmin riñânj, ni̱ nga giniꞌhiâ ni̱ giniꞌín chi̱j kandelero agaꞌ oro,
ni̱ da̱nï̱n nej chi̱j kandelero, giniꞌín nikïnꞌ Ma̱ꞌan Señor Jesús, ni̱ nu̱nj ꞌngo̱ atsîj yèꞌè xi ni̱ gininj atsîj dânj nda yihiâ yiꞌij ni̱ yiꞌñan ꞌnïnj ꞌngo̱ nnïnj sinchu huin agaꞌ oro.
Ni̱ dàj rûnꞌ gàtsì hua to matsïj ï ni̱ dàj rûnꞌ gàtsì hua ꞌhueꞌe, huê danj gàtsì hua duhuê ahui; ni̱ rune ñanj hua dàj rûnꞌ ganayumàn ñaꞌaan;
ni̱ dàj rûnꞌ raa̱n hua riñan agaꞌ bronse ni̱ dàj rûnꞌ gira̱n giꞌhiaj guchrún ñan anun ñaꞌaan huê danj gira̱n giꞌhiaj dakó Ma̱ꞌan; ni̱ dàj rûnꞌ gari̱n xi huaj ꞌngo̱ kïn xi ni̱ huê danj nda gari̱n chre gaꞌmin Ma̱ꞌan.
Ni̱ raꞌa neꞌ huàꞌaj ni̱kï̱nꞌ chi̱j atïꞌï, ni̱ ruhuâ duꞌhua gahui ꞌngo̱ spâda hua̱ sìhià raa̱ ni̱ hua̱ huà nguèj riñanj; ni̱ dàj rûnꞌ giràn giꞌhiaj duꞌhuej gui nga ûta sàꞌ girinïnj huê danj giràn giꞌhiaj riñanj.
Ni̱ nga giniꞌín dàj hua Ma̱ꞌan, ni̱ dàj rûnꞌ giꞌhia si gàꞌ ꞌngo̱ gahuí giꞌhia ni̱ ganatû yiꞌij. Sani̱ gutaj raꞌa neꞌ huàꞌaj yichrâ, ni̱ gata gunḯn:—Si̱ guyuꞌhuîꞌ mánj; dadinꞌ ñùnj huin sa si̱nï̱ïn ni̱ ñùnj huin sa ꞌna̱ꞌ neꞌ rùkù nï̀nꞌïn;
gahuí sani̱ ganahuin nìꞌnàj, ni̱ ga̱ne nìgànj nï̀nꞌ, ni̱ huê danj huin rûꞌhuaj na̱nj ánj. Ni̱ ni̱ka̱j sùnj ni̱ ga̱ꞌhue gi̱ꞌhia gàhuìꞌ nej guiì garanꞌ ruhuâj ni̱ huê danj na̱nj ga̱ꞌhue gi̱ꞌhia gànàꞌnï̀nj nej guiì gàꞌ gachinꞌ nej sij.
Ga̱chru̱n nej sa giniꞌînꞌ, ni̱ ga̱chru̱n nej sa hua̱ hia̱j, ni̱ ga̱chru̱n nej sa ga̱ neꞌ rùkù nej nânj.
Nej sa hua̱ huì ga̱ra̱n daꞌngaꞌ ruhuâꞌ rayiꞌî nej chi̱j atïꞌ giniꞌînꞌ raꞌá neꞌ huàꞌàj, ni̱ sa hua̱ huì rayiꞌî nej chi̱j kantil huin agaꞌ oro: Nej chi̱j atïꞌ giniꞌînꞌ dan huin chi̱j nej ángel ni̱kï̱nꞌ riñan nej chi̱j yìꞌnï̀nꞌ nej dinï̂nt huin si-nùhuìj, ni̱ huê danj na̱nj nej chi̱j kantil giniꞌînꞌ dan huin nej chi̱j yiꞌnïnꞌ nej dinï̂nt huin si-nùhuìj.
Nuguan gaꞌanj riñan nej dinï̂nt nne ruhuâ yumanꞌ snàꞌànj Efeso’Ga̱chru̱n sòꞌ riñan sôꞌ ni̱ka̱j ñuꞌunj riñan nej dinï̂nt màn ruhuâ yumanꞌ snàꞌànj Efeso: “Ma̱ꞌan sa ni̱ka̱j chi̱j atïꞌï raꞌa neꞌ huàꞌaj, Ma̱ꞌan sa aché siganï̂nj nej chi̱j agaꞌ oro tàj ñaꞌaan gataj dànanj:
Niꞌín rayiꞌî nej sa giꞌhiâꞌ, ni̱ ûta ganahuij ruhuâꞌ giꞌhiaj sunꞌ ni̱ huê danj na̱nj ûta nùkuaj ruhuâꞌ; ni̱ nitaj si garanꞌ ruhuâꞌ sa giꞌhiaj nej sí kï̱j huaa, ni̱ huê danj na̱nj garânj hueꞌ nej sí gataj si huin nej sôꞌ apóstol ni̱ giniꞌînꞌ si sê danj huin nej sôꞌ, dadinꞌ ganariꞌ si huin nej sôꞌ sí gidigañuꞌunj un;
ni̱ giranꞌ sa̱ñu̱nꞌ, sani̱ ga nùkuaj ruhuâꞌ, ni̱ ûta ganahuij ruhuâꞌ giꞌhiaj sunꞌ rayiꞌî guendâ ꞌì ruhuâꞌ niꞌînꞌ siyu̱guí sani̱ nun gi̱ni̱na̱j mánj.
Sani̱ nun ga̱ranꞌ ruhuâj sa giꞌhiâꞌ, dadinꞌ nitaj si ꞌì ruhuâꞌ niꞌînꞌ ñùnj dàj rûnꞌ ga ꞌì ruhuâꞌ niꞌînꞌ ñùnj àsìj si̱nï̱ïn mánj.
Ga̱na̱nun ruhuâ sòꞌ, dàj hueꞌê gi̱ꞌhiâꞌ nga giniꞌînꞌ si-nùguànꞌ Ma̱ꞌan Ñaꞌanj an, ni̱ gànànìkàj ruhuâꞌ rayiꞌî guendâ ganahuin nu̱huîꞌ, ni̱ gàyìꞌìꞌ ni̱ gi̱ꞌhiâꞌ nej sa hueꞌê giꞌhiaj si̱nï̱nꞌ, dadinꞌ sisi̱ si̱ gayiꞌì ñûnꞌ gi̱ꞌhiáꞌ nej sa hueꞌê dânj, ni̱ râꞌñanj gàꞌnàj riñanꞌ, ni̱ ga̱ꞌne̱ agaꞌ oro tàj ñaꞌan rikîj riñanꞌ ni̱ na̱du̱naj ñan gita̱a, ni̱ si hua̱ nun gànànìkàj ruhuâꞌ rayiꞌî guendâ ganahuin nu̱huîꞌ.
Sani̱ aꞌngô sa giꞌhiâꞌ huin si gininj ꞌì riñanꞌ nej sa aꞌnanꞌ giꞌhiaj nej sôꞌ nìkòꞌ rukû sí gùꞌnàj Nicolás, ni̱ huê danj na̱nj gininj ꞌì nej sí nìkòꞌ rukû Nicolás riñânj.
Nej guiì tàj hiuꞌuj rakïj, ni̱ gu̱nïn ninj nej nuguanꞌ gataj Ma̱ꞌan Espíritu Santo riñan nej guiì nìkòꞌ rukû Ma̱ꞌan Jesús. Ni̱ nej guiì gunùkuaj giꞌhiaj ga̱nan, ni̱ gàꞌhuìj ya̱ ninj nej chruj tsìꞌ gahiu raa̱ chrun gi̱ꞌhiaj ga̱ nìꞌnòꞌ, dadinꞌ ni̱kï̱nꞌ chrun dânj da̱nï̱n yumanꞌ ña̱ꞌa̱nj huin siꞌhiaj Ma̱ꞌan Ñaꞌanj an.”
Nuguan gaꞌanj riñan nej dinï̂nt nne ruhuâ yumanꞌ snàꞌànj Esmirna’Ga̱chru̱n sòꞌ riñan sôꞌ ni̱ka̱j ñuꞌunj riñan nej dinï̂nt màn ruhuâ yumanꞌ snàꞌànj Esmirna: “Ma̱ꞌan sa si̱nï̱ïn ni̱ Ma̱ꞌan sa gahuin neꞌ rùkù nï̀nꞌïn, Ni̱ Ma̱ꞌan sa gahuiꞌ sani̱ ganaꞌnï̂n siganï̂nj nej nîman, ni̱ huê Ma̱ꞌan huin sa gataj dànanj:
Niꞌín rayiꞌî nej sa giꞌhiâꞌ, si gata ràꞌa nej sij sòꞌ, ni̱ huê danj na̱nj giranꞌ àkoꞌ (sani̱ hua̱ yi̱ruꞌhueꞌ), ni̱ niꞌín si gaꞌmin kï̱j nej sí gataj si huin nej sôꞌ judío riñanꞌ, sani̱ sê judío huin nej sôꞌ mánj, dadinꞌ huin nej sôꞌ ꞌngo̱ yiꞌnïnꞌ nìkòꞌ rukû Sichre.
Gàꞌ si do̱j sînj si̱ guyuꞌhuîꞌ si gi̱ranꞌ sa̱ñu̱nꞌ mánj. Hia̱j gàyìꞌì sa nàsàꞌa ni̱ ga̱chri da̱ꞌa̱j nej suj dukuâ gaꞌa, guendâ ga̱ya̱ka daꞌngaꞌa ngà nej suj, ni̱ ga̱ta̱ ràꞌa nej sij chi̱ꞌ gui nej suj. Sani̱ ga̱nikïnꞌ ranꞌ nej suj ngà si-nùguànꞌ Ma̱ꞌan Ñaꞌanj an nda gui gàhuìꞌ nej suj, ni̱ ri̱kij korona ginun raa̱ nej suj ni̱ ga̱ne nìgànj nej suj na̱nj ánj.
Nej guiì tàj hiuꞌuj rakïj, ni̱ gu̱nïn ninj nej nuguanꞌ gataj Ma̱ꞌan Espíritu Santo riñan nej guiì nìkòꞌ rukû Ma̱ꞌan Jesús. Nej guiì gunùkuaj gananin, ni̱ si̱ giranꞌ sa̱ñu̱n ninj dàj rûnꞌ giranꞌ sa̱ñu̱n aꞌngô nej guiì gaꞌanj ni̱ꞌhia̱ mánj.”
Nuguan gaꞌanj riñan nej dinï̂nt nne ruhuâ yumanꞌ snàꞌànj Pérgamo’Ga̱chru̱n sòꞌ riñan sôꞌ ni̱ka̱j ñuꞌunj riñan nej dinï̂nt màn ruhuâ yumanꞌ snàꞌànj Pérgamo: “Ma̱ꞌan sa ni̱ka̱j spâda raa̱ sìhià chre hua̱ huà huìj riñan ni̱ dànanj gata:
Niꞌín rayiꞌî nej sa giꞌhiâꞌ, ni̱ niꞌín dàj hua ñan nnêꞌ, ni̱ niꞌín si ruhuâ yumanꞌ snàꞌànj nnêꞌ dan ni̱ hiuj dan nne sichre nikaj sunj; dadinꞌ nùnj huin si giranꞌ sa̱ñu̱nꞌ sani̱ ganatâꞌ riñan nej sí dânj si nìkòꞌ rukú, ni̱ nun gu̱du̱naj si guyumân ruhuâꞌ si niꞌînꞌ siyu̱guí mánj, ni̱ ruhuâ yumanꞌ snàꞌànj dânj nne sichre nikaj sunj, ni̱ nùnj huin si dagahuiꞌ nej sí dânj Antipas sôꞌ ûta gaꞌmin hueꞌê rayiꞌí sani̱ gàꞌ dânj ni̱ nun gu̱dunâjꞌ guendâ guyumân ruhuâꞌ niꞌînꞌ ñùnj mánj.
Sani̱ nitaj si hua̱ ruhuâj rayiꞌî do̱j nej sa aꞌnanꞌ giꞌhiâꞌ: Dadinꞌ gaꞌnï̂nj mân nej sôꞌ naꞌhuej ruhuâ gu̱du̱naj nej nuguanꞌ gidigân Balam, dadinꞌ Balam huin sí nagaꞌhuiꞌ chrej yìꞌìi ni̱ gataj sôꞌ si du̱naꞌnga Balac si ya̱ nej Israelita nej nihia gataꞌ riñan nej ñaꞌanj giꞌhiaj ra̱ꞌa nej síi ni̱ huê danj na̱nj dunaꞌnga sôꞌ si ga̱che̱ sìgìchràꞌ nej Israelita.
Ni̱ huê danj na̱nj gaꞌnï̂njꞌ mân nej sôꞌ guyumân ruhuâ niꞌin nej nuguanꞌ gidigân sôꞌ gùꞌnàj Nicolás, ni̱ hua̱ hia ni̱ nitaj si gininj hueꞌê nej sôꞌ riñânj mánj.
Huê danj ni̱, nànìkàj ruhuâꞌ rayiꞌî nej nânj; dadinꞌ si si̱ gananikàj ra̱ꞌña̱nj ruhuâ, ni̱ râꞌñanj gàꞌnàj riñanꞌ, ni̱ ngà nuguanꞌ ga̱hui̱ ruhuâ duꞌhuá ni̱ rìkìj kastîgu riñanꞌ ngà riñan nej guiì dagahuin nuguanꞌ gidigân Nicolás.
Nej guiì tàj hiuꞌuj rakïj, ni̱ gu̱nïn ninj nej nuguanꞌ gataj Ma̱ꞌan Espíritu Santo riñan nej guiì nìkòꞌ rukû Ma̱ꞌan Jesús. Nej guiì gunùkuaj giꞌhiaj ga̱nan, ni̱ gàꞌhuìj ya̱ ninj rachrún maná ꞌnïnj huì, ni̱ huè danj na̱nj gàꞌhuìj ꞌngo̱ hiëj gàtsì lij raꞌa ninj, ni̱ riñan hiëj dânj gachrûnj siyu̱gui ninj sa nàkàa, ni̱ gàꞌ si ꞌngo̱ nej guiì nun niꞌin sa nnùn riñan hiëj dânj man ꞌngo̱ rïn Ma̱ꞌan sa ganahuin ra̱ꞌa ninj huin sa niꞌin na̱nj ánj.”
Niꞌín rayiꞌî nej sa giꞌhiâꞌ, ni̱ niꞌín si ꞌì ruhuâꞌ niꞌînꞌ ñùnj, ni̱ niꞌín si guyumân ruhuâꞌ niꞌînꞌ ñùnj, ni̱ niꞌín si gunânj gi̱tsîꞌ riñan aꞌngô nej duguîꞌ, ni̱ niꞌín si nùkuaj hua ruhuâꞌ, ni̱ niꞌín si dànanj giꞌhiaj sunꞌ doj hia̱j gàꞌ daꞌ nga gayiꞌì si̱nï̱nꞌ giniꞌînꞌ ñùnj.
Sani̱ nitaj si hua̱ ruhuâj rayiꞌî do̱j nej sa aꞌnanꞌ giꞌhiâꞌ: Dadinꞌ gaꞌnï̂njꞌ giꞌhiaj nej sij dàj rûnꞌ giꞌhiaj siyànà gùꞌnàj Jezabel, siyànà gataj si huin sa ganataꞌ dàj ga̱huin ni̱ gidiganj ni̱ ni̱ka̱ mâñan dàj gidigañuꞌun nej guiì gunânj gi̱tsi riñânj, ni̱ gata si ga̱ꞌhue ga̱che̱ sìgìchràꞌ ninj, ni̱ ga̱ꞌhue ya̱ ninj sa gutaꞌ nej sôꞌ riñan nej ñaꞌanj gidigañuꞌunj.
Ni̱ gaꞌhuí diû riñanj si gànànìkàj ruhuaj rayiꞌî nej sa giꞌhia, sani̱ naꞌhue gànànìkàj ruhuaj dadinꞌ hua̱ na̱nj dagahuin gej riñan nej ñaꞌanj gidigañuꞌunj.
Hia̱j ni̱ gi̱ꞌhia si ûta ga̱ꞌnanj gi̱nga riñan si-na, ni̱ sisi̱ si̱ gananikàj ruhuâ nej guiì dagahuin sa gidiganj ni̱ gi̱ꞌhia si ûta gi̱ranꞌ sa̱ñu̱n ninj.
Ni̱ gi̱ꞌhia si ga̱ꞌna̱nꞌ nej guiì nun dagahuin sa gatâ ni̱ neꞌ rùkù ni̱ gàhuìꞌ ninj gi̱ꞌhia, huê danj ni̱ giniꞌin daranꞌ nej guiì nìkòꞌ rukú si ñùnj huin sa na̱ru̱ꞌhue riñan ninj dàj na̱nj hua ma̱ꞌan sa giꞌhiaj ninj.
Sani̱ nej suj ni̱ aꞌngô nej dinï̂nt màn ruhuâ yumanꞌ snàꞌànj Tiatira ni̱ si nitaj si da̱gahuin nej suj nuguanꞌ gidigân Jezabel, ni̱ si nun gi̱ri̱ñu̱n ruhuâ nej suj gi̱ni̱ꞌin nej suj sa hua̱ huì nï̀nꞌ ruhuâ niꞌin sichre. Ni̱ nitaj aꞌngô sun gàꞌnï̀nj riñan nej suj gàꞌ mánj. Man sa gàtà huin nej nânj;
ni̱ du̱gumîn nej suj sa guyumân ruhuâ nej suj, nda gui gàꞌnàj.
Ni̱ guiì gunùkuaj gachîn riñan nej sa chìꞌ huaa ni̱ dagahuin ninj riñan daranꞌ sun gaꞌnḯn riñan ninj nda aꞌngô rïn gui gane ninj riñan hioꞌó nânj, ni̱ gi̱ꞌhia si gi̱nikaj su̱n ninj riñan nej país màn ruhuâ yumiguì,
dàj rûnꞌ ginikaj su̱nj ni̱ huê danj gi̱nikaj sun ninj ni̱ ga̱ra̱n sun ninj niꞌî agaꞌa nga gi̱nikaj su̱n ninj riñan nej guiì, ni̱ du̱guachranꞌ ninj nej guiì naꞌhuej da̱gahuin ni̱ dàj rûnꞌ giyichraꞌ ꞌngo̱ ruj giꞌhiaj sí giꞌhiaj ruj huê danj gi̱ranꞌ nej guiì dânj;
ni̱ gàꞌhuìj atïꞌ gisîj ruhuâ si̱ꞌnï̱nꞌ man raꞌa ninj.
Nej guiì tàj hiuꞌuj rakïj, ni̱ gu̱nïn ninj nej nuguanꞌ gataj Ma̱ꞌan Espíritu Santo riñan nej guiì nìkòꞌ rukû Ma̱ꞌan Jesús.”
Nuguan gaꞌanj riñan nej dinï̂nt nne ruhuâ yumanꞌ snàꞌànj Sardis’Ga̱chru̱n sòꞌ riñan sôꞌ ni̱ka̱j ñuꞌunj riñan nej dinï̂nt màn ruhuâ yumanꞌ snàꞌànj Sardis: “Ma̱ꞌan sa ni̱ka̱j chi̱j si-espíritu Ma̱ꞌan Ñaꞌanj an ni̱ Ma̱ꞌan sa ni̱ka̱j chi̱j atïꞌï gataj dànanj: Niꞌín rayiꞌî nej sa giꞌhiâꞌ, dadinꞌ gataj si hua̱ nìꞌnà sani̱ gahuîꞌ na̱nj ánj.
Dugumîn hueꞌê sòꞌ ma̱ꞌanꞌ, ni̱ na̱gi̱ꞌhiaj ni̱ka̱ꞌ aꞌngô nej sa hua̱ hueꞌê giꞌhiâꞌ dadinꞌ sisi̱ si̱ duguꞌnï̂nꞌ na̱giꞌhiaj ni̱ka̱ꞌ nej sa hua̱ hueꞌê giꞌhiâꞌ ni̱ gàꞌ ꞌngo̱ gi̱rëꞌ nï̀nꞌ; dadinꞌ niꞌín si nitaj si hua̱ ni̱ka̱ sa giꞌhiâꞌ riñan Ma̱ꞌan Ñaꞌanj an mánj.
Ga̱na̱nun ruhuâ sòꞌ, ahuin sa ganahuin ra̱ꞌâꞌ ni̱ ahuin sa gunïnꞌ; ni̱ du̱gumîn nej sa hua̱ hueꞌê doj giꞌhiâꞌ ni̱ nànìkàj ruhuâꞌ rayiꞌî nej sa aꞌnanꞌ giꞌhiâꞌ. Dadinꞌ si nitaj si dugumînꞌ ma̱ꞌan, ni̱ gàꞌnàj riñanꞌ dàj rûnꞌ gaꞌnaꞌ sí tu̱u, ni̱ si̱ giniꞌînꞌ dàj orâ gàꞌnàj riñanꞌ mánj.
Sani̱ màn do̱j nej guiì nìkòꞌ rukú ruhuâ yumanꞌ snàꞌànj Sardis giꞌhiâꞌ ni̱ nitaj si giꞌhiaj ninj gakï̱nꞌïn riñânj; ni̱ ni̱ka̱j duguiꞌ ninj ngàj dadinꞌ dagahuin hueꞌê ninj riñânj ni̱ nun ga̱che̱j giꞌhiaj ninj mánj, ni̱ dàj rûnꞌ hua guiì nun atsîj gàtsìi huê danj nitaj si hua̱ gakï̱nꞌïn riñan ninj mánj.
Ni̱ guiì gunùkuaj giꞌhiaj ga̱nan ni̱ gàꞌhuìj atsîj gàtsìi gi̱nun ninj; ni̱ si̱ nadurëꞌë́ siyu̱gui ninj riñan librû tàj siyu̱gui nej guiì gàꞌ giriꞌ nìꞌhiaj ga̱ne nìgànj, ni̱ huê danj na̱nj gànàtàj si niꞌín siyu̱gui ninj riñan Ma̱ꞌan Rê ni̱ huê danj na̱nj gànàtàj si niꞌín siyu̱gui ninj riñan nej ángel na̱nj ánj.
Nej guiì tàj hiuꞌuj rakïj, ni̱ gu̱nïn ninj nej nuguanꞌ gataj Ma̱ꞌan Espíritu Santo riñan nej guiì nìkòꞌ rukû Ma̱ꞌan Jesús.”
Nuguan gaꞌanj riñan nej dinï̂nt nne ruhuâ yumanꞌ snàꞌànj Filadelfia’Ga̱chru̱n sòꞌ riñan sôꞌ ni̱ka̱j ñuꞌunj riñan nej dinï̂nt màn ruhuâ yumanꞌ snàꞌànj Filadelfia: “Huê dànanj taj Ma̱ꞌan Ñaꞌanj an gè staꞌuu, Ma̱ꞌan sa yàngàꞌa, Ma̱ꞌan sa ni̱ka̱j si-yabe rey David, Ma̱ꞌan sa ganaꞌnï̂nj rahueꞌe ni̱ nitaj gàꞌ si ꞌngo̱ gunùkuaj ganarán, ni̱ ganaran riñan rahueꞌe ni̱ nitaj gàꞌ si ꞌngo̱ gunùkuaj ganaꞌnï̂nj:
Niꞌín rayiꞌî daranꞌ nej sa giꞌhiâꞌ, hia̱j ni̱ ganï̂nj ꞌngo̱ rahueꞌ hua̱ nîꞌnï̱nj riñanꞌ ni̱ gàꞌ si ꞌngo̱ guiì si̱ gaꞌhue ga̱na̱rán; dadinꞌ nùnj huin si do̱j sînj guesâ hua riñanꞌ, sani̱ dagahuînꞌ si-nùguànꞌànj, ni̱ nun gudunâj sun gaꞌnḯn riñanꞌ mánj.
Hia̱j ni̱ gi̱ꞌhia, si nej sí taj si huin nej sôꞌ judío sani̱ sê judío huin nej sôꞌ dadinꞌ gahuin nej sôꞌ yiꞌnïnꞌ nìkòꞌ rukû sichre; dadinꞌ man si gidigañuꞌunj nej sôꞌ; ni̱ gi̱ꞌhiâ si ga̱ꞌna̱ꞌ nej sij ni̱ ga̱nikïnꞌ rúdàkòj nej sij riñanꞌ, ni̱ ga̱na̱ka̱j guendâ nej sij si ꞌì ruhuâj niꞌín sòꞌ.
Rayiꞌî guendâ ga nùkuaj ruhuâꞌ ni̱ dagahuînꞌ nuguanꞌ guchruj sùnj riñanꞌ, ni̱ rayiꞌî dan ni̱ du̱gumînj sòꞌ orâ nga ga̱ya̱ka sichre daꞌngaꞌa ngà daranꞌ nej guiì màn nï̀nꞌ gàchràꞌ ruhuâ yumiguìi, ni̱ ga̱ra̱n huej daranꞌ nej guiì màn nï̀nꞌ gàchràꞌ riñan hioꞌóo ni̱ gi̱ni̱ꞌín ahuin nej guiì ginûn ñan ñùnj.
Hia̱j ni̱ râꞌña̱nj gàꞌnàj, ni̱ du̱gumînꞌ ma̱ꞌanꞌ ni̱ si̱ gudunâj guendâ guyumân ruhuâꞌ niꞌînꞌ ñùnj, daꞌnga ni̱ si̱ ganakaj aꞌngô nej sij si-ko̱rona mánj.
Ni̱ sí gunùkuaj, ni̱ gi̱ꞌhiâ si ga̱huin sôꞌ chran kastiyu ni̱kï̱nꞌ gata hueꞌ huin si-nùhuì Ma̱ꞌan Ñaꞌanj an, ni̱ nitaj àmàn huaj ga̱hui̱ sí dânj hiuj dânj; ni̱ gàchrùnj siyu̱gui Ma̱ꞌân Daꞌân riñan sôꞌ, ni̱ huê danj na̱nj gàchrùnj riñan sôꞌ siyu̱gui yumanꞌ snàꞌànj huin si-hiaj Ma̱ꞌan Daꞌân ni̱ gùꞌnàj yumanꞌ snàꞌànj dânj Jerusalén huin sa nàkàa, ni̱ yumanꞌ snàꞌànj dânj nikòꞌ gininj gaꞌnaꞌ yàtàꞌa ni̱ huin siꞌhiaj Ma̱ꞌan Daꞌân, ni̱ huê danj na̱nj gàchrùnj riñan nej sôꞌ siyu̱guí sa nàkàa.
Nej guiì tàj hiuꞌuj rakïj, ni̱ gu̱nïn ninj nej nuguanꞌ gataj Ma̱ꞌan Espíritu Santo riñan nej guiì nìkòꞌ rukû Ma̱ꞌan Jesús.”
Nuguan gaꞌanj riñan nej dinï̂nt nne ruhuâ yumanꞌ snàꞌànj Laodisea’Ga̱chru̱n sòꞌ riñan sôꞌ ni̱ka̱j ñuꞌunj riñan nej dinï̂nt màn ruhuâ yumanꞌ snàꞌànj Laodisea: “Huê dànanj gataj Ma̱ꞌan sa gùꞌnàj. Huê dan huin rûꞌhuaj, Ma̱ꞌan sa ganataꞌ nuguanꞌ yàngàꞌ hi̱a, Ma̱ꞌan sa yàngàꞌa hi̱a, ni̱ Ma̱ꞌan giꞌhiaj rayiꞌî dan gaꞌhue giꞌhiaj Ma̱ꞌan Ñaꞌanj an daranꞌ nej sa màn guruguiꞌ giniꞌhio, ni̱ huê dànanj gata:
Niꞌín rayiꞌî daranꞌ nej sa giꞌhiâꞌ, ni̱ nitaj si huînꞌ sa nu̱huij ni̱ nitaj si huînꞌ sa ña̱ꞌan. Dùgùnàj huaj si ga̱huînꞌ sa nu̱huij nej si ga̱huînꞌ sa ña̱ꞌan.
Sani̱ guendâ huînꞌ sa gï̀ïn, ni̱ nitaj si huînꞌ sa nu̱huij ni̱ nitaj si huînꞌ sa ña̱ꞌan, ni̱ gùchràn sòꞌ ni̱ gahuiꞌ ruhuâ duꞌhuá.
Dadinꞌ sòꞌ taj: Ni̱ yi̱ruꞌhuee huín, ni̱ ûta hua yi̱ruꞌhuej, ni̱ nitaj nùnj huin sa ga̱chin riñânj; sani̱ nun niꞌînꞌ si huînꞌ gànìki chre, ni̱ huînꞌ ꞌngo̱ sí gachín ka̱ri̱da, ni̱ àko ranꞌ, ni̱ duchri huînꞌ, ni̱ nnïnj daj chre dan huaꞌ.
Hia̱j ni̱ nàrìkìj chrej e riñanꞌ ni̱ dùgùnàj huaj si gi̱ranꞌ agaꞌ oro sàꞌ hia sa hia̱j gachîn riñan ñaꞌaan riñânj, daꞌnga ni̱ gahuin yi̱ruꞌhueꞌ, ni̱ gi̱ranꞌ riñânj atsîj gàtsìi gi̱nunꞌ, daꞌnga ni̱ si̱ guruguiꞌ si hua̱ nnèꞌ dadinꞌ nàꞌàj huaj; ni̱ gàꞌnï̀njꞌ ruhuâ rune ñanꞌ gonoꞌô gùꞌnàj kolirio, daꞌnga ni̱ giniꞌin hueꞌêꞌ.
Hia̱j ni̱ nìkï̀nj riñan rahueꞌe ni̱ gakï̂n; ni̱ si hua̱ ꞌngo̱ guiì gunïn gaꞌmînj ni̱ naꞌnï̂n ninj riñan rahueꞌe, ni̱ ga̱ꞌhue gàtù ruhuâ ma̱ꞌan nimân ninj, ni̱ yàj ngà ninj, ni̱ huê danj na̱nj ya ninj ngàj.
Ni̱ guiì gunùkuaj ni̱ gàꞌhuìj ga̱ne ninj ñan gané ginikaj sùnj, dàj rûnꞌ gunùkua giꞌhiaj ga̱nanj ni̱ rayiꞌî dan ni̱ gaꞌanj ga̱né ñan nne Ma̱ꞌan Rê nikaj sunj.
Nej guiì tàj hiuꞌuj rakïj, ni̱ gu̱nïn ninj nej nuguanꞌ gataj Ma̱ꞌan Espíritu Santo riñan nej guiì nìkòꞌ rukû Ma̱ꞌan Jesús.”
Nnùn ñaꞌanj nej ángel màn yàtàꞌa Ma̱ꞌan JesúsNeꞌ rùkù nânj giniꞌhia ni̱ giniꞌín, si hua̱ nîꞌnïnj riñan ꞌngo̱ rahueꞌe nda yàtàꞌa; ni̱ sa gunïn si̱nï̱n nï̀nꞌïnj huin, ni̱ gahuin dàj rûnꞌ nùkuaj gaꞌñânj chrun âꞌñànj an, ni̱ gaꞌmin ngàj, ni̱ gata gu̱nḯn:—Ga̱hui̱ ga̱ꞌna̱ꞌ neꞌ dànanj, ni̱ gi̱di̱gán nej sa ga̱huin neꞌ rùkù nej nânj na̱nj ánj.
Ni̱ nda nanè chre ni̱ gidigân Ma̱ꞌan Espíritu Santo ñùnj, ni̱ giniꞌín ni̱kï̱nꞌ ꞌngo̱ chrun yîla nda yàtàꞌa, ni̱ riñan chrun yîla dânj nne ꞌngo̱ sa nne.
Ni̱ Ma̱ꞌan sa nne hiuj dânj hua dàj rûnꞌ hua hiëj gùꞌnàj jaspe ngà hiëj kornalina; ni̱ ganikàj rukû chrun yilâ dânj nikïnꞌ ꞌngo̱ yukuá gu̱ꞌlûj, ni̱ dàj rûnꞌ hua hiëj gùꞌnàj esmeralda hua yukuá gu̱ꞌluj.
Ni̱ ganikàj rukú chrun yilâ nìko dânj nikïnꞌ aꞌngô ko̱ ga̱ꞌanj chrun yîla, ni̱ riñan nej chrun yîla dânj nne ko̱ ga̱ꞌanj nej síchìj achij i, ni̱ nu̱n nej sôꞌ atsîj gàtsìi, ni̱ nu̱n ahui nej sôꞌ korona huin agaꞌ oro.
Ni̱ ñan ni̱kï̱nꞌ chrun yilâ dânj gahui sinàn duꞌhui, ni̱ huê danj na̱nj gaguâj duꞌhui ni̱ gunḯn gaꞌmin guiì hiuj dânj, ni̱ neꞌ ri̱ña̱n ñan ni̱kï̱nꞌ chrun yilâ dânj nikïnꞌ chi̱j chrun tàj ñaꞌan gudugùun, ni̱ nej chi̱j chrun ñaꞌan nânj huin nej chi̱j si-espíritu Ma̱ꞌan Ñaꞌanj an.
Ni̱ neꞌ ri̱ña̱n ñan ni̱kï̱nꞌ chrun yilâ dânj nun nne ña̱ꞌa̱nj ni̱ nda akà chre hua riñanj ni̱ dàj rûnꞌ akà hua riñan biriu huaj.Ni̱ nìchrùnꞌ ganikàj rukû chrun yilâ dânj ni̱kï̱nꞌ ga̱ꞌanj nej sa hua̱ nìꞌnàꞌa ni̱ ûta gàꞌì rune ñan nej sa hua̱ nìꞌnàꞌ dânj hua, ni̱ manj neꞌ ri̱ña̱n ni̱ ganikàj neꞌ rukû nej sa hua̱ nìꞌnàꞌ dânj.
Ni̱ dàj rûnꞌ hua sigeꞌej e hua sa si̱nï̱n ïn; ni̱ dàj rûnꞌ hua rô hua sa huìj i; ni̱ dàj rûnꞌ hua síi hua sa huàꞌnï̀nj; ni̱ dàj rûnꞌ hua yataa nga nun yôꞌ riñan nanèe hua sa ga̱ꞌanj.
Ni̱ nnùn huàtànꞌ sigàchi daꞌ goꞌngo̱ nej ga̱ꞌanj nej sa hua̱ nìꞌnàꞌ dânj, ni̱ nnùn gàꞌì rune ñan ninj neꞌ ye̱ꞌe ngà neꞌ rùhuà ninj, ni̱ neꞌ gui ngà neꞌ ñànꞌan ni̱ nitaj àmàn giyichinꞌ ruhuâ nej sa hua̱ nìꞌnàꞌ dânj guendâ ga̱ta̱j ninj:Sa gèe, sa gèe, sa gèe,huin Ma̱ꞌan Señor giꞌhiaj daranꞌanj,sa gahuin, ni̱ sa huin hia̱j, ni̱ sa ga̱ꞌna̱ꞌa.
Ni̱ daranꞌ diû ni̱ gaꞌmin hueꞌê ni̱ nagiꞌhiaj nìko ni̱ gaꞌhuiꞌ nej sa hua̱ nìꞌnàꞌ dânj si guruhuâ Ma̱ꞌan sa nne riñan chrun yilâ,
ni̱ huê danj na̱nj ganikïnꞌ rúdàkòj nej ko̱ ga̱ꞌanj nej síchìj achij dânj riñan Ma̱ꞌan sa nne riñan chrun yilâ, ni̱ ginûn ña̱ꞌa̱nj nej sôꞌ riñan Ma̱ꞌan sa nne nìꞌnàꞌ daranꞌ diû, ni̱ guduguêj nej sôꞌ si-ko̱rona nej sôꞌ neꞌ ña̱n ñan ni̱kï̱nꞌ chrun yilâ nne Ma̱ꞌan sa nne hiuj dânj, ni̱ gataj nej sôꞌ:
Señor, hua̱ ni̱ña̱n si gi̱nikaj su̱n Ma̱ꞌân rèꞌ riñan nej ñûnjni̱ hua̱ ni̱ña̱n si ga̱ꞌmi̱n hueꞌê nej ñûnj ni̱ gi̱nikaj chre̱j nej ñûnj riñan Ma̱ꞌân rèꞌ,dadinꞌ Ma̱ꞌân rèꞌ huin sa giꞌhiaj daranꞌanj, ni̱ Ma̱ꞌân rèꞌ garanꞌ ruhuâ rayiꞌî dan gahuin daranꞌ nej sa màn giniꞌhioꞌ,ni̱ Ma̱ꞌân rèꞌ garanꞌ ruhuâ rayiꞌî dan nï̀nꞌ hua daranꞌanj.
Librû ni̱ Matsïj hua̱ lijNi̱ giniꞌín si ꞌnï̱nj raꞌa neꞌ huàꞌ Ma̱ꞌan sa nne riñan chrun yilâ dânj ꞌngo̱ librû ni̱ màn letra neꞌ ye̱ꞌe ni̱ màn letra neꞌ rùhuàꞌ librû dânj, ni̱ ꞌnïnj si-da̱ꞌnga chi̱j seyu riñan librû dânj.
Ni̱ giniꞌín ꞌngo̱ ángel ni̱ ûta nìko nikaj sunj gaꞌmin ni̱ gata:—Ahuin si giriꞌ nìꞌhiaj gùchràꞌ ni̱ ga̱na̱ꞌnï̱n riñan seyu nânj ràꞌaj.
Sani̱ gàꞌ yàtàꞌa ni̱ gàꞌ riñan hioꞌóo ni̱ gàꞌ riki hioꞌóo ni̱ nitaj sa ga̱ꞌna̱ꞌnï̱n ni̱ gi̱ni̱ꞌhiaj riñan librû dânj.
Ni̱ ûta dugueꞌé, dadinꞌ nitaj gàꞌ si ꞌngo̱ sí giriꞌ nìꞌhiaj ga̱na̱ꞌnï̱n ni̱ ga̱hia̱ ni̱ gi̱niꞌhiaj riñan librû nânj.
Ni̱ gataj ꞌngo̱ nej síchìj achij dânj gunḯn:—Ni̱ si̱ dugueꞌêꞌ mánj. Dadinꞌ ꞌngo̱ nej daꞌnin si̱ꞌnï̱n David sôꞌ dugûꞌnàj nej sij sigeꞌej ni̱kï̱nꞌ riñan estado Judea, ni̱ sôꞌ gunùkuaj gùtù seyu ni̱ ga̱na̱ꞌnï̱n sôꞌ riñan librû.
Giniꞌhiâ, ni̱ giniꞌín si da̱ꞌa̱j ñan ni̱kï̱nꞌ chrun yilâ ni̱ ñan ni̱kï̱nꞌ ga̱ꞌanj nej sa hua̱ nìꞌnàꞌ dânj ni̱ ñan màn nej ko̱ ga̱ꞌanj síchìj achij i, ni̱kï̱nꞌ ꞌngo̱ sôꞌ hua̱ dàj rûnꞌ hua Matsïj hua̱ lij ni̱ dàj rûnꞌ hua̱ ꞌngo̱ yuku gahuiꞌi, ni̱ nnùn chi̱j sikú xuj, ni̱ nnùn chi̱j rune ñan xuj, ni̱ nej nânj huin nej chi̱j si-espíritu Ma̱ꞌan Ñaꞌanj an nej sa gaꞌanj nï̀nꞌ gàꞌchràꞌ riñan hioꞌóo.
Ni̱ gaꞌan ni̱ gidaꞌa librû ꞌnï̱nj raꞌa neꞌ huàꞌ Ma̱ꞌan sa nne riñan chrun yîla ni̱kï̱nꞌ hiuj dânj.
Ni̱ nga gisîj gidaꞌa librû, ni̱ nej ga̱ꞌanj sa hua̱ nìꞌnàꞌ dânj ni̱ nej ko̱ ga̱ꞌanj nej síchìj achij dânj ni̱ ganikïnꞌ rúdàkòj nej sôꞌ riñan Ma̱ꞌan sa hua̱ dàj rûnꞌ hua Matsïj ïj; ni̱ nikaj daranꞌ nej sôꞌ arpa, ni̱ ꞌnï̱nj raꞌa nej sôꞌ kopa ni̱ ruhuâ kopa dânj ni̱ nda nìchra chre mân sikíi ni̱ nej sikí dânj huin nej nuguanꞌ gachín nìꞌhiaj nej sij nitaj si giꞌhiaj gakï̱nꞌïn;
ni̱ gachrá nej sij ꞌngo̱ chraꞌ nàkàa, ni̱ gataj nej sij:Hua̱ ni̱ña̱n si ga̱na̱huin ràꞌa Ma̱ꞌan rèꞌ librû ni̱ gùchràꞌ Ma̱ꞌan rèꞌ nej seyu;dadinꞌ huê Ma̱ꞌân rèꞌ huin sa gahuiꞌ, ni̱ ngà tun Ma̱ꞌan rèꞌ girânj rèꞌ nej ñûnj guendâ ga̱huin nej ñûnj daꞌní Ma̱ꞌan Ñaꞌanj an,daranꞌ nej dùguìꞌ nej guiì ni̱ daranꞌ nej nânj màn ruhuâ yumiguìi ni̱ daranꞌ nej yumanꞌ màn ruhuâ yumiguìi ni̱ daranꞌ nej país;
ni̱ giꞌhiá rèꞌ si ga̱huin nej ñûnj rey ni̱ rej,ni̱ gi̱ꞌhiá rèꞌ si gi̱nikaj su̱n nej ñûnj riñan hioꞌóo.
Ni̱ giniꞌhia ni̱ gunḯn gaꞌmin ûta gàꞌì millón nej ángel, ganikàj neꞌ rùkù ñan ni̱kï̱nꞌ chrun yîla nne Ma̱ꞌan Ñaꞌanj an, ni̱ ñan màn nej sa hua nìꞌnàꞌ dânj, ni̱ ñan màn nej ko̱ ga̱ꞌanj nej síchìj achij i;
ni̱ ûta nùkuaj gaꞌmin nej ángel ni̱ gataj ninj:Hua̱ ni̱ña̱n si ga̱na̱ka̱j su̱n Ma̱ꞌan Jesúsdadinꞌ gàꞌ gahuij ni̱ ûta nìko ga̱ sa ga̱na̱huin ra̱ꞌa,ni̱ huin sa chru̱n nï̀nꞌ ruhuâ, ni̱ huin dàj rûnꞌ huin hiëj yìngà xi,huê danj ni̱ gi̱nikaj chre̱ꞌ riñanj, ni̱ ga̱ꞌmi̱n hueꞌêꞌ yiꞌij ni̱ ga̱chro̱ꞌ chraꞌa riñan Ma̱ꞌan.
Ni̱ gunḯn gaꞌmin daranꞌ nej sa giꞌhiaj Ma̱ꞌan Ñaꞌanj an, nej sa màn yàtàꞌa, nej sa màn riñan hioꞌóo, nej sa màn riki hioꞌóo, ni̱ nej sa màn ruhuâ nne ña̱ꞌa̱nj ni̱ gataj ninj:Ni̱ ga̱chro̱ꞌ chraꞌa, ni̱ gi̱nikaj chre̱ꞌ, ni̱ ga̱ꞌmi̱n hueꞌêꞌ,ni̱ gi̱ꞌhiôꞌ si gi̱nikaj sun Ma̱ꞌan Jesús dadinꞌ gàꞌ gahuij,sani̱ nne nìgànj chre na̱nj ánj.
Ni̱ gataj nej ga̱ꞌanj sa hua̱ nìꞌnàꞌ dânj:—Huê danj huin rûꞌhuaj na̱nj ánj.Ni̱ ganikïnꞌ rúdàkòj nej ko̱ ga̱ꞌanj nej síchìj achij dânj ni̱ ginûn ña̱ꞌa̱nj nej sôꞌ riñan Ma̱ꞌan Ñaꞌanj an ni̱ riñan Ma̱ꞌan sa nne nìgànj daranꞌ diû.
Nej chi̱j seyuNi̱ giniꞌín nga gutù Ma̱ꞌan Jesús ꞌngo̱ seyu si̱nï̱ïn, ni̱ gunḯn gaꞌmin ꞌngo̱ nej ga̱ꞌanj nej sa hua̱ nìꞌnàꞌ dânj ni̱ dàj rûnꞌ nùkuaj gaguâj duꞌhui huê danj nùkuaj gaꞌmin ninj ni̱ gataj ninj:—Gu̱hua̱ꞌ ni̱ gi̱niꞌhiaj râj.
Ni̱ nga gutuj seyu huìj i, ni̱ gunḯn gaꞌmin sa nìꞌnàꞌ huin sa huìj i ni̱ gata:—Gu̱hua̱ꞌ ni̱ gi̱niꞌhiaj râj.
Ni̱ gahui ngo̱ guahiû hui̱ꞌi; ni̱ tàj ꞌngo̱ síi yichrá yôꞌ ni̱ ganahuin ra̱ꞌa sí dânj suun guendâ ga̱ꞌne̱ sôꞌ si ga̱ nìn riñan hioꞌóo, ni̱ gi̱ꞌhiaj sôꞌ si dagahuiꞌ ꞌngo̱ ni̱ aꞌngô nej guiì duguiꞌ ninj; ni̱ ganahuin ra̱ꞌa sôꞌ ꞌngo̱ spâda nìko xi.
Ni̱ nga gutuj seyu huàꞌnï̀nj ïn, ni̱ gunḯn gaꞌmin sa huàꞌnï̀nj ni̱ gata:—Gu̱hua̱ꞌ ni̱ gi̱ni̱ꞌhiaj râj.Ni̱ giniꞌhiâ, ni̱ giniꞌín ꞌngo̱ guahiû ma̱ruu, ni̱ tàj ꞌngo̱ síi yichrá yôꞌ ni̱ nï̱nj ꞌngo̱ achruꞌ da̱ꞌnga̱ꞌa raꞌa sôꞌ.
Ni̱ gunḯn gaꞌmin ꞌngo̱ sa gaꞌmin siganï̂nj nej ga̱ꞌanj sa hua̱ nìꞌnàꞌ dânj, ni̱ gata:—Ga̱ꞌ duꞌhue ꞌngo̱ kilu arru, dàj rûnꞌ giꞌhiaj ga̱nunꞌ ꞌngo̱ gui, ni̱ ga̱ duꞌhue huàꞌnï̀nj kilu sebada, dàj rûnꞌ giꞌhiaj ga̱nunꞌ ꞌngo̱ gui; sani̱ si̱ giꞌhiaj yìꞌìꞌ gasîti ngà nne bino mánj.
Ni̱ nga gutuj seyu ga̱ꞌanj, ni̱ gunḯn gaꞌmin sa nìꞌnàꞌ huin sa ga̱ꞌanj dânj ni̱ gata:—Gu̱hua̱ꞌ ni̱ giniꞌhiaj râj.
Giniꞌhiâ, ni̱ giniꞌín ꞌngo̱ guahiû ma̱hia̱j a, ni̱ sí tàj yichrá guahiû dânj gùꞌnàj sí dagahuiꞌi. Ni̱ rukû nânj nikòꞌ sí ni̱ka̱j sun riñan nej guiì gàꞌ gahuiꞌi, ni̱ giriꞌ nìꞌhiaj sí dagahuiꞌi gi̱nikaj su̱n sôꞌ riñan nda da̱ꞌa̱j sa ànèj hioꞌóo, ni̱ dagahuiꞌ sôꞌ ngà spâda nej guiì, ni̱ huê danj na̱nj giꞌhiaj sôꞌ si gàhuìꞌ nej guiì gi̱ꞌhiaj yiꞌnaa, ni̱ ûta gahuiꞌ nej guiì giꞌhiaj yiꞌìi, ni̱ huê danj na̱nj gahuiꞌ nej guiì giꞌhiaj nej yuku hu̱e màn riñan hioꞌóo.
Ni̱ nga gutuj seyu ùnꞌùnꞌun, ni̱ giniꞌín mân ûta gàꞌì ma̱ꞌan nimân nej guiì ganikïnꞌ ran, yiꞌî si-na ñaꞌanj an, dadinꞌ gahuiꞌ ninj rayiꞌî si-nùguànꞌ Ma̱ꞌan Ñaꞌanj an, ni̱ dagahuin hueꞌê ninj riñan Ma̱ꞌan Ñaꞌanj an
Ni̱ ûta gachín nìꞌhiaj ninj ni̱ gataj ninj:—Señor, Ñaꞌanj an yàngàꞌa huin Ma̱ꞌân rèꞌ, ni̱ nda àmàn na̱gi̱ꞌhiaj Ma̱ꞌân rèꞌ guendâ ni̱ gi̱ꞌhiaj Ma̱ꞌan rèꞌ kastîgu nej guiì giꞌhiaj gahuiꞌ nej dinḯn nej ñûnj nï̀nꞌ gàchràꞌ riñan hioꞌóo ràꞌaj.
Ni̱ ganahuin ra̱ꞌa nej sôꞌ atsîj gàtsìi gi̱nun nej sôꞌ, ni̱ gunïn su̱n nej sôꞌ si ga̱na̱ra̱n ruhuâ nej sôꞌ doj diû, nda gìsìj número daꞌhui gàhuìꞌ aꞌngô nej dinḯn nej sôꞌ dàj rûnꞌ gahuiꞌ nej sôꞌ.
Ni̱ giniꞌhia nga gutuj seyu huàtànꞌanj, ni̱ gayiꞌij ni̱ gaꞌhuij ꞌngo̱ ñûn nùkuaj xi; ni̱ nda ma̱ru chre gahuin riñan gui giꞌhiaj hioꞌó hiaj ni̱ huaj dàj rûnꞌ hua ma̱ru riñan atsîj riñanj ni̱ñanj xi, ni̱ dàj rûnꞌ hua ma̱re tun huê danj ganahuin ma̱re riñan ahuii;
ni̱ gininj nej atïꞌ màn yàtàꞌa riñan hioꞌóo, dàj rûnꞌ gininj chruj îgu riñan hioꞌóo nga nnunj raa̱ chrun îgu giꞌhiaj nanèe.
Ni̱ ga̱na̱rë̱ꞌ yàtàꞌa dàj rûnꞌ narumin nej sij ꞌngo̱ ñanj; ni̱ ganadunâ ñan ni̱kï̱nꞌ daranꞌ nej kïj ï ni̱ ganaduna ñan ni̱kï̱nꞌ daranꞌ nej hioꞌó nu̱n ruhuâ nnee.
Ni̱ giyiꞌîj huì daranꞌ nej rey ni̱ka̱j su̱n riñan hioꞌóo, ni̱ daran nej sí ni̱ka̱j sun nìko, nej sí yi̱ruꞌhuee, nej kapitán ni̱ka̱j ñuꞌunj riñan nej stâdu, nej sí yiruꞌhue nìko xi, nej guiì huin musu, ni̱ daranꞌ nej guiì nàsìnùnj un, ni̱ gaꞌanj gìyìꞌìj huì ninj ruhuâ nej huej màn riki kïj ï;
ni̱ gataj ninj gu̱nïn nej kïj ï ngà nej huej e:—Gi̱ni̱nj nej suj yichrá nej ñûnj, ni̱ gìyìꞌìj huì nej ñûnj riñan Ma̱ꞌan sa nne riñan chrun yîla nìko, dadinꞌ ûta ginaꞌan ruhuâ Ma̱ꞌan niꞌin nej ñûnj ni̱ huê Ma̱ꞌan huin sa gùꞌnàj Matsïj ï na̱nj ánj;
dadinꞌ gàꞌ guyumân gui nìko xi gi̱ranꞌ sa̱ñu̱n nej guiì gi̱ꞌhiaj Ma̱ꞌan Ñaꞌanj an; ni̱ ahuin guiì gùnùkuaj ga̱chi̱n riñan sañun dânj ràꞌaj.
ꞌNgo̱ sientu tá huìj xia ga̱ꞌanj mîn nej IsraelitaNeꞌ rùkù nej nânj ni̱ giniꞌín nikïnꞌ ga̱ꞌanj ángel niꞌhiaj ninj riñan hioꞌóo ni̱ ꞌngoj nikïnꞌ giniꞌhiaj neꞌ yìchràj a, aꞌngôj nikïnꞌ giniꞌhiaj neꞌ ri̱ki, aꞌngôj nikïnꞌ giniꞌhiaj neꞌ gisîj gui ni̱ aꞌngôj nikïnꞌ giniꞌhiaj neꞌ gatûj gui, ni̱ ni̱kï̱nꞌ ninj guendâ ga̱ra̱nꞌ ñuꞌunj ninj sisi̱ si̱ gachîn nanèe riñan hioꞌóo, ni̱ si̱ gaꞌhuiꞌ gàꞌ si do̱j nanèe riñan hioꞌóo, ni̱ si̱ gaꞌhuij riñan nne ña̱ꞌa̱nj, ni̱ si̱ gaꞌhuiꞌ gàꞌ si do̱j sînj riñan nej chrun.
Ni̱ giniꞌín gaꞌnaꞌ aꞌngô ángel neꞌ gisîj gui, ni̱ nika si-seyu Ma̱ꞌan Ñaꞌanj hua̱ nìꞌnàꞌa; ni̱ ûta nùkuaj gagua riñan nej ga̱ꞌanj ángel ganakaj su̱n guendâ gi̱ꞌhiaj yìꞌì ninj riñan hioꞌóo ngà nne ña̱ꞌa̱nj, ni̱ gata:
—Si̱ giꞌhiaj yìꞌì nej suj hioꞌóo, ni̱ nne ña̱ꞌa̱nj ni̱ gàꞌ si giꞌhiaj yìꞌì nej suj nej chrun mánj, nda gisîj gachrîj nej ñûnj daꞌngaꞌa hio nej guiì huin si-musû Ma̱ꞌan Daꞌanj nej ñûnj.
Ni̱ gunḯn si giyiꞌij daꞌngaꞌa: ꞌNgo̱ sientu tá huìj xia ga̱ꞌanj mîn nej guiì màn siganï̂nj nej yùhuìj yiꞌnïnꞌ huin nej dùguìꞌ Israelita.
Yiꞌnïnꞌ nej dùguìꞌ Judá, huin yùhuìj mîn giyiꞌij daꞌngaꞌa. Yiꞌnïnꞌ nej dùguìꞌ Rubén, huin yùhuìj mîn giyiꞌij daꞌngaꞌa. Yiꞌnïnꞌ nej dùguìꞌ Gad, huin yùhuìj mîn giyiꞌij daꞌngaꞌa.
Yiꞌnïnꞌ nej dùguìꞌ Aser, huin yùhuìj mîn giyiꞌij daꞌngaꞌa. Yiꞌnïnꞌ nej dùguìꞌ Neftalí, huin yùhuìj mîn gayiꞌij daꞌngaꞌa. Yiꞌnïnꞌ nej dùguìꞌ Manasés, huin yùhuìj mîn giyiꞌij daꞌngaꞌa.
Yiꞌnïnꞌ nej dùguìꞌ Simeón, huin yùhuìj mîn giyiꞌij daꞌngaꞌa. Yiꞌnïnꞌ nej dùguìꞌ Leví, huin yùhuìj mîn giyiꞌij daꞌngaꞌa. Yiꞌnïnꞌ nej dùguìꞌ Isacar, huin yùhuìj mîn giyiꞌij daꞌngaꞌa.
Yiꞌnïnꞌ nej dùguìꞌ Zabulón, huin yùhuìj mîn giyiꞌij daꞌngaꞌa. Yiꞌnïnꞌ nej dùguìꞌ José, huin yùhuìj mîn giyiꞌij daꞌngaꞌa. Yiꞌnïnꞌ nej dùguìꞌ Benjamín, huin yùhuìj mîn giyiꞌij daꞌngaꞌa.
Guiì rìgì nun atsîj gàtsìiNeꞌ rùkù nânj giniꞌhia, ni̱ giniꞌín mân nìko xi nej guiì rìgì, màn daranꞌ nej país, daranꞌ nej yiꞌnïnꞌïn, daranꞌ nej yumanꞌan, daranꞌ nej nânj aꞌmin nej guiì màn ruhuâ yumiguìi, ni̱ gàꞌ siꞌ ꞌngo̱ nej guiì naꞌhue gùnùkuaj ga̱hia̱ nej guiì nânj, ni̱ màn ninj neꞌ ri̱ña̱n ñan ni̱kï̱nꞌ chrun yilâ nne Ma̱ꞌan Ñaꞌanj an ngà Ma̱ꞌan Jesús, ni̱ nu̱n daranꞌ ninj atsîj gàtsìi, ni̱ ꞌnïnj ꞌngo̱ ñun raꞌa ninj;
ni̱ gaguâj nùkuaj staꞌu ninj, ni̱ gataj ninj:Ma̱ꞌan Ñaꞌanj nne riñan chrun yîla,ni̱ Ma̱ꞌan huin sa gi̱ꞌhiaj ga̱na̱ni̱n nêꞌ,ngà Ma̱ꞌan Jesús.
Ni̱ nda ganikàj chre neꞌ rùkù ñan nne Ma̱ꞌan Ñaꞌanj an ngà ñan màn nej síchìj achij i ni̱ nej ga̱ꞌanj sa hua̱ nìꞌnàꞌ dânj nikïnꞌ gahia nej ángel; ni̱ ganikïnꞌ rúdàkòj daranꞌ nej sij ni̱ gàꞌ ꞌngo̱ ganûn hio nej sij riñan hioꞌóo ni̱ ginûn ña̱ꞌa̱nj nej sij Ma̱ꞌan Ñaꞌanj an,
ni̱ gataj nej sij:Huê danj huaj. Ni̱ ga̱ꞌmi̱n hueꞌê nêꞌ, ni̱ na̱gi̱ꞌhiaj nìko nêꞌ Ma̱ꞌan,dadinꞌ Ma̱ꞌan huin sa niꞌin nï̀nꞌ ruhuâ, ni̱ ga̱ꞌmi̱n hueꞌêꞌ rayiꞌî sunuj ganahuin roꞌôꞌ giꞌhiaj Ma̱ꞌan,ni̱ gi̱ni̱kaj chre̱jꞌ riñanj, dadinꞌ Ma̱ꞌan huin sa gunùkuaj giꞌhiaj ga̱nan riñan daranꞌanj,ni̱ Ma̱ꞌan huin sa ni̱ka̱j su̱n, ni̱ daranꞌ nej nânj huin sa ga̱na̱huin ra̱ꞌa Ma̱ꞌan Daꞌanj nêꞌ,nìgànj nï̀nꞌ. Ni̱ huê danj huin rûꞌhuaj.
Hiôꞌ ni̱ gachín naꞌanj ꞌngo̱ nej síchìj achij dânj ñùnj ni̱ gataj sôꞌ:—Ahuin sí huin nej sí nu̱n atsîj gàtsì nânj ni̱ dànèꞌ gaꞌnaꞌ nej sôꞌ ràꞌaj.
Hiôꞌ ni̱ gatâ:—Sòꞌ huin sa niꞌin na̱nj Señor.Hiôꞌ ni̱ gataj sij gunḯn:—Nej sôꞌ nânj gahui siganï̂nj sañun nìko xi ga riñan hioꞌóo, ni̱ dagahuin nej sij daranꞌ nuguanꞌ giyiꞌnïnꞌ su̱n riñan nej sij, ni̱ ngà tun Ma̱ꞌan Jesús ganaruhui daranꞌ si-ga̱kïn nej sij.
Ni̱ si̱ ganachinj yiꞌnaa riki nej sij ni̱ si̱ ganakô nej sij nnee, huê danj na̱nj nitaj àmàn ga̱ka̱ nej sij gi̱ꞌhiaj gui ni̱ nitaj àmàn gaka nej sij gi̱ꞌhiaj nân gàꞌ mánj;
dadinꞌ nne Ma̱ꞌan Jesús ñan nne Ma̱ꞌan Ñaꞌanj an ni̱ huej huin sa dugumîn nej sij ni̱ huej huin si-pastor nej sij, ni̱ huê Ma̱ꞌan huin gi̱nikaj ga̱ꞌa̱nj nej sij ñan nu̱n nne gi̱ꞌhiaj ga̱ nìꞌnàꞌ nej sij; ni̱ huê danj na̱nj du̱nakò Ma̱ꞌan Ñaꞌanj an daranꞌ nne gañanj riñan nej sij ngà dugueꞌe nej sij na̱nj ánj.
Seyu chi̱j i ngà agaꞌ duguaka sikíiNga gutuj seyu chi̱j i, ni̱ dḯn chre gahuin yàtàꞌa daꞌngaꞌ ꞌngo̱ si da̱ꞌa̱j ora.
Ni̱ giniꞌín nikïnꞌ ga̱hia chi̱j ángel riñan Ma̱ꞌan Ñaꞌanj an; ni̱ ganahuin ra̱ꞌa ninj chrun aꞌñànj an.
Hiôꞌ ni̱ gaꞌnaꞌ aꞌngô ángel ni̱ ganikïnj ñan ni̱kï̱nꞌ nna huin agaꞌ oro, ni̱ ꞌnï̱nj raꞌa agaꞌ duguaka sikíi ni̱ màn daranꞌ nej nuguanꞌ gachín nìꞌhiaj nej dinï̂nt ruhuâ agaꞌ dânj ni̱ gachra nej sij ûta nìko sikíi ruhuâ agaꞌ dânj ni̱ gaꞌanj du̱guaka sikí dânj riñan nna huin agaꞌ oro ni̱kï̱nꞌ riñan Ma̱ꞌan Ñaꞌanj an.
Huê danj ni̱ gahui gatse̱ꞌe ngà nuguanꞌ gachín niꞌhiaj nej dinï̂nt gaꞌan riñan Ma̱ꞌan Ñaꞌanj an.
Ni̱ gidaꞌa ángel agaꞌ duguaka sikíi, ni̱ gidaꞌa ñaꞌan ane nu̱n riñan nna agaꞌ oro ni̱kï̱nꞌ riñan Ma̱ꞌan Ñaꞌanj an; ni̱ dagamanj ñaꞌan ane dânj riñan hioꞌóo, ni̱ orâ ni̱ gahui sinàn duꞌhui ni̱ gaguâj duꞌhui, ni̱ gaꞌmin sa gaꞌmin dânj, ni̱ huê danj na̱nj gaꞌhuij ꞌngo̱ ñûn nùkuaj xi.
Nej chrun âꞌñànj anNi̱ gayiꞌì nej chi̱j ángel ni̱ka̱j chrun âꞌñànj an ni̱ gaꞌñânj ninj.
Huê danj ni̱ gaꞌñânj ángel si̱nï̱ïn, ni̱ gamanꞌ gumàn a̱ta̱an, ñaꞌaan ni̱ tun, ni̱ gaka da̱ꞌa̱j hioꞌóo; ni̱ gachin doj riñan da̱ꞌa̱j sa da̱ꞌa̱j a gaka nej chrun ni̱ gaka da̱ꞌa̱j nej koj mare̱e.
Ni̱ gaꞌñânj ángel huìj i chrun âꞌñànj an, ni̱ dàj rûnꞌ hua ꞌngo̱ kïj xi hua ꞌngo̱ sa anûn ñaꞌaan ni̱ ginin ruhuâ nne ña̱ꞌa̱nj, ni̱ gachîn riñan da̱ꞌa̱j sa da̱ꞌa̱j a nne ña̱ꞌa̱nj ganahuin tun.
Hiôꞌ ni̱ gachîn riñan da̱ꞌa̱j sa da̱ꞌa̱j a gahuiꞌ nej yuku màn ruhuâ nne ña̱ꞌa̱nj, ni̱ huê danj na̱nj gachîn riñan da̱ꞌa̱j sa da̱ꞌaj a ganahuij nej barku girëꞌ.
Ni̱ gaꞌñânj ángel huàꞌnï̀nj ïn chrun âꞌñànj an, ni̱ gininj ꞌngo̱ atïꞌ xi ni̱ anûn ñaꞌaan man ni̱ ginin neꞌ yàtàꞌa, ni̱ gachîn da̱ꞌa̱j sa da̱ꞌa̱j a riñan nej kïn ginin, ni̱ huê danj na̱nj ginin ñan gaꞌnga nnee.
Ni̱ siyu̱gui a̱tïnꞌ dânj huin sa àìꞌi, ni̱ gachín riñan da̱ꞌa̱j sa da̱ꞌa̱j a ganahuin àìꞌ nnee; ni̱ nga goꞌo nej guiì nne dânj ni̱ gahuiꞌ ninj giꞌhia, dadinꞌ ganahuin àìꞌ nne dânj.
Ni̱ gaꞌñânj ángel ga̱ꞌanj chrun âꞌñànj an, ni̱ gachîn riñan da̱ꞌa̱j sa da̱ꞌa̱j gui giranꞌ yiꞌì giꞌhia, ni̱ giranꞌ yiꞌì gachîn riñan da̱ꞌa̱j sa da̱ꞌa̱j ahuii, ni̱ giranꞌ yiꞌì gachîn riñan da̱ꞌa̱j sa da̱ꞌa̱j nej atïꞌï, ni̱ gahuin ru̱mi̱nꞌ gachîn riñan da̱ꞌa̱j sa da̱ꞌa̱j nej atïꞌï, ni̱ gachîn riñan da̱ꞌa̱j sa da̱ꞌa̱j gahuin ru̱mi̱nꞌ neꞌ gui, ni̱ gachîn riñan da̱ꞌa̱j sa da̱ꞌa̱j gahuin ru̱mi̱nꞌ neꞌ ñànꞌàn.
Giniꞌhiâ, ni̱ giniꞌín gachîn ꞌngo̱ ángel hua da̱ꞌa̱j yàtàꞌa, ni̱ ûta nùkuaj agua ni̱ gata:—Ûta gi̱ranꞌ sa̱ñu̱n nej guiì màn riñan hioꞌóo, ûta gi̱ranꞌ sa̱ñu̱n nej guiì màn riñan hioꞌóo, ûta gi̱ranꞌ sa̱ñu̱n nej guiì màn riñan hioꞌóo, dadinꞌ nï̀nꞌ ga̱chin ga̱ꞌña̱nj huaꞌnï̂nj ángel chrun âꞌñànj an na̱nj ánj.
Ni̱ gaꞌñânj ángel ùnꞌùnꞌun chrun âꞌñànj an, ni̱ giniꞌín gininj ꞌngo̱ atïꞌ màn yàtàꞌa riñan hioꞌóo; ni̱ huê danj na̱nj ganahuin ra̱ꞌa ángel dânj agaꞌ ra̱ꞌa ganaꞌnï̂nj riñan hiuꞌuj gu̱nu̱n xi nun riki hioꞌóo.
Ni̱ ganaꞌnï̂nj ángel dânj riñan hiuꞌuj gu̱nu̱n xi nu̱n riki hioꞌóo, ni̱ gahui gatse̱ꞌe ruhuâ hiuꞌuj dânj ni̱ dàj rûnꞌ hua nga gahui gatse̱ꞌe ruhuâ ꞌngo̱ guchrún nìko xi huê danj huaj; ni̱ gahuin ru̱mi̱nꞌ riñan gui ni̱ huê danj na̱nj ganarëꞌ nanèe giꞌhiaj gatse̱ꞌ gahui ruhuâ hiuꞌuj dânj.
Ni̱ siganï̂nj gatse̱ꞌ nânj gahui yirikí staꞌnaj a ni̱ gayaꞌnï̂n nej yôꞌ nï̀nꞌ gàchràꞌ riñan hioꞌóo; ni̱ gayatâj nej yôꞌ dàj rûnꞌ gayatâj nej yikïn màn riñan hioꞌóo.
Ni̱ giyiꞌnïnꞌ suun riñan nej yôꞌ si si̱ yâ nej yôꞌ nej koj màn riñan hioꞌóo ni̱ gàꞌ si ꞌngo̱ nej chrinꞌ mare̱e, ni̱ gàꞌ si ꞌngo̱ nej chrun, ni̱ man sa duguaꞌì nej yôꞌ huin nej guiì nitaj si ꞌnï̱nj si-seyu Ma̱ꞌan Ñaꞌanj an hio.
Ni̱ giyiꞌnïnꞌ suun riñan nej yôꞌ, guendâ ga̱ya̱ta̱ nej yôꞌ nej guiì riki ùnꞌùnꞌ ahuii, sani̱ sê si̱ dagahuiꞌ nej yôꞌ nej guiì dânj mánj; man si ginaꞌan gaꞌngaj dàj rûnꞌ gaꞌngaj naꞌan nga gayatâj yikïïn huê danj gi̱ranꞌ nej guiì giꞌhiaj nej yôꞌ.
Ni̱ nej gui dânj ni̱ ga̱nï̱n ruhuâ nej guiì gayatâj nej yuku nânj gàhuìꞌ ninj, sani̱ si̱ gahuiꞌ ninj mánj; ni̱ ûta ga̱huin ruhuâ ninj gàhuìꞌ ninj sani̱ si̱ gahuiꞌ ninj mánj.
Ni̱ hua̱ nej yirikí staꞌnaj nânj dàj rûnꞌ hua guahiû hua̱j ñan ûta nej síi; ni̱ dàj rûnꞌ huaj si tàj ahui nej xuj ꞌngo̱ korona agaꞌ oro; ni̱ dàj nun riñan nej guiì huê daꞌngaꞌ danj nun riñan nej yôꞌ;
ni̱ nìkòꞌ duhuê ahui nej xuj ni̱ huaj dàj rûnꞌ hua duhuê ahui nej siyànàa, ni̱ dàj rûnꞌ hua ñanꞌ sigeꞌej e huê danj hua ñanꞌ nej xuj;
ni̱ arán nneè kú nej xuj ngà atsîj agaꞌa ni̱ dàj rûnꞌ garaꞌaj nga gachín nej karreta gunukuaj nej guâhiu unânj huaj ñan ûta nej sij, huê danj garaꞌaj nga gita siga̱chi nej xuj;
ni̱ dàj rûnꞌ hua duneꞌ yikïïn hua duneꞌ nej xuj, ni̱ tàj si-tanj nej xuj; ni̱ ùnꞌùnꞌ ahuii ga̱ya̱ta̱ nej xuj ngà si-tanj nej xuj nej guiì.
Ni̱ rey ni̱ka̱j ñuꞌunj riñan nej xuj huin ángel ni̱ka̱j ñuꞌunj riñan hiuꞌuj nìko xi nu̱n riki hioꞌóo, ni̱ nânj hebreo gùꞌnàj ángel dânj Abadón ni̱ nânj griego gùꞌnàj ángel dânj Apolión.
Ni̱ gachîn sañun si̱nï̱ïn; sani̱ hua̱ na̱nj ga̱chin, ga̱ꞌna̱ꞌ ahuîj sañuun rukû nej nânj.
Ni̱ gaꞌñânj ángel huàtànꞌan chrun âꞌñànj an, ni̱ gunḯn gaꞌmin ꞌngo̱ sa gaꞌmin siganï̂nj nej ga̱ꞌânj sikú rô tàj riñan nna huin agaꞌ oro ni̱kï̱nꞌ neꞌ ri̱ña̱n Ma̱ꞌan Ñaꞌanj an,
ni̱ gataj ángel chi̱j ni̱ka̱j chrun âꞌñànj an:—Ga̱na̱chi sòꞌ nej ga̱ꞌanj ángel ni̱kï̱nꞌ duꞌhua kïn gùꞌnàj Eufrates na̱nj ánj.
Ni̱ gunḯn, si huìj siêntu millón huin nej sí stâdu tàj yichrá guâhiu.
Ni̱ huê danj na̱nj ganï̂n Ma̱ꞌan Ñaꞌanj an riñânj ni̱ giniꞌín nej guâhiu ni̱ giniꞌín si tàj nej síi yichrá nej xuj, ni̱ garán agaꞌ ma̱re yiꞌñanj nej sôꞌ ni̱ dàj rûnꞌ hua ñaꞌaan huaj, ni̱ huê danj na̱nj hua̱ kua̱n man dàj rûnꞌ hua hiëj Zafiro ni̱ hua̱ ma̱hia̱j man dàj rûnꞌ hua hioꞌó asufri. Ni̱ hua̱ ahui nej guahiû dânj dàj rûnꞌ hua ahui sigeꞌej e; ni̱ gahui ñaꞌaan ruhuâ duꞌhua xuj, ni̱ gahui gatse̱ꞌe ni̱ hioꞌó asufri ruhuâ duꞌhua xuj.
Nej huàꞌnï̀nj sa yìꞌì xi nânj giꞌhiaj ni̱ gahuiꞌ da̱ꞌa̱j sa da̱ꞌa̱j nej guiì, gahuiꞌ ninj giꞌhiaj ñaꞌaan, gahuiꞌ ninj giꞌhiaj gatse̱ꞌe, gahuiꞌ ninj giꞌhiaj hioꞌó asufri gahui ruhuâ duꞌhua nej guahiû dânj.
Ni̱ ñan nùkuaj doj huin duꞌhua nej guahiû dânj ngà duneꞌ nej yôꞌ; dadinꞌ dàj rûnꞌ hua yukuáa hua duneꞌ nej yôꞌ; ni̱ nnùn ahui duneꞌ nej yôꞌ ni̱ yâ ahui duneꞌ nej yôꞌ nej guiì.
Sani̱ aꞌngô da̱ꞌa̱j nej guiì nun gàhuìꞌ giꞌhiaj nej sa yìꞌì nânj, ni̱ gàꞌ dânj ni̱ nun gànànìkàj ruhuâ ninj ngà rayiꞌî nej gakï̱nꞌ giꞌhiaj ninj mánj, ni̱ gàꞌ danj ni̱ nun gu̱du̱nâj ninj guendâ ginu̱n ña̱ꞌa̱nj ninj nej sa kï̱j ï, ni̱ gàꞌ dânj ni̱ nun gu̱du̱nâj ninj guendâ ginu̱n ña̱ꞌa̱nj ninj riñan nej daꞌnga oro giꞌhiaj ra̱ꞌa nej síi, nej daꞌnga huin agaꞌ plata, nej daꞌngaꞌ huin agaꞌ bronse, nej daꞌngaꞌ huin hiëj, nej daꞌngaꞌ huin chrun, dadinꞌ nitaj si guruguiꞌ giniꞌhiaj nej daꞌngaꞌ dânj, ni̱ huê danj na̱nj naꞌhue gu̱nïn ninj, ni̱ naꞌhue ga̱che̱ ninj mánj.
Sani̱ gàꞌ dânj ni̱ nun gànànìkàj ruhuâ nej guiì rayiꞌî guendâ dagahuiꞌ ninj, ni̱ guendâ giꞌhiaj stuꞌhuaj ninj, ni̱ guendâ gaché sìgìchràꞌ ninj, ni̱ guendâ giꞌhiaj tu̱ ninj mánj.
Ángel ꞌnï̱nj raꞌa ꞌngo̱ librû hua̱ lijNi̱ giniꞌín gininj aꞌngô ángel nùkuaj gaꞌnaj yàtàꞌa riki nnga, ni̱ neꞌ a̱hui tá ꞌngo̱ yukuá gu̱ꞌluj; ni̱ dàj rûnꞌ nùkuaj gudugùn duꞌhuej gui huê danj nùkuaj gudugunj, ni̱ nda ganayumàn chre anûn ñaꞌaan nguèj dako.
Ni̱ ꞌnï̱nj raꞌa ꞌngo̱ librû hua̱ lij, ni̱ ganïnj neꞌ huàꞌ dako ruhuâ nne ña̱ꞌa̱nj, ni̱ dako neꞌ chrïn nikïnꞌ riñan hioꞌóo;
ni̱ ûta nùkuaj gaꞌmin, ni̱ gahuin duꞌhua dàj rûnꞌ huin duꞌhua sigeꞌej e; ni̱ nga gisîj ûta nùkuaj gaꞌmin, ni̱ nda chi̱j gaguâj duꞌhui nga gisîj gaꞌmin.
Ni̱ nga gisîj gaguâj chi̱j duꞌhui ni̱ ganï̂n ruhuâj gàchrùnj; sani̱ gunḯn gaꞌmin ꞌngo̱ sa gaꞌmin neꞌ yàtàꞌa ni̱ gata: Si̱ gachrûnꞌ mánj.—Man si gàꞌnï̀nj sàꞌ nej nuguanꞌ gunï̂nꞌ gaꞌmin nej duꞌhui dan.
Ni̱ giniꞌín ganachi nikaj ángel ni̱kï̱nꞌ dakó ruhuâ nne ña̱ꞌa̱nj ngà riñan hioꞌóo raꞌa yàtàꞌa,
giꞌhiaj yi̱tïn si-nùguànꞌanj ni̱ gata si ꞌngo̱ rïn Ma̱ꞌan Ñaꞌanj an huin sa niꞌin daranꞌanj, dadinꞌ huê Ma̱ꞌan huin sa giꞌhiaj yàtàꞌa ni̱ daranꞌ nej sa màn yàtàꞌa, ni̱ huê Ma̱ꞌan huin sa giꞌhiaj hioꞌóo ngà daranꞌ nej sa màn riñan hioꞌóo, ni̱ huê Ma̱ꞌan huin sa giꞌhiaj nne ña̱ꞌa̱nj ngà daranꞌ nej sa màn ruhuâ nne ña̱ꞌa̱nj, ni̱ gata:—Nitaj si hua̱ nìko diû gàꞌ mánj;
dadinꞌ nga gùyùmàn gui, ga̱ꞌña̱nj ángel chi̱j i chrun âꞌñànj an, hiôꞌ ni̱ ga̱na̱huij daranꞌ nej sa hua̱ huì giꞌhiaj Ma̱ꞌan Ñaꞌanj an, dàj rûnꞌ gata gu̱nïn nej sôꞌ gataj dàj ga̱huin nej sôꞌ gunânj gi̱tsi chre riñanj.
Ni̱ gunḯn gaꞌmin ñûn Ma̱ꞌan sa gaꞌmin neꞌ yàtàꞌa, ni̱ gata gunḯn:—Ga̱che̱ ga̱ꞌa̱njꞌ ni̱ gi̱daꞌaꞌ ñanj librû lij hua̱ niꞌnï̂nj riñan ꞌnïnj raꞌa ángel ni̱kï̱nꞌ ꞌngo̱ dakó ruhuâ nne ña̱ꞌa̱nj ngà riñan hioꞌóo.
Ni̱ gaꞌân riñan ángel ni̱kï̱nꞌ hiuj dânj, ni̱ gata si ri̱kij librû lij dânj riñânj. Ni̱ gata gu̱nḯn:—Gi̱daꞌa sòꞌ ni̱ ya̱ꞌ; sani̱ sa àìꞌi gahuin nga gi̱nin ruhuâ rikît sani̱ dàj rûnꞌ tsìꞌ gata gatsiꞌ yutan huê danj ga̱na̱huin tsìꞌ ruhuâ duꞌhuât gi̱ꞌhia.
Huê danj ni̱ gidaꞌâ librû lij dânj raꞌa ángel nânj, ni̱ yaj; ni̱ dàj rûnꞌ tsìꞌ gataꞌ gatsiꞌ yutan huê danj giꞌhia ruhuâ duꞌhuá, sani̱ nga gisîj yaj, ni̱ ganahuin àìꞌ ruhuâ rikí giꞌhiaj librû nânj.
Ni̱ gata gunḯn:—Ña̱ꞌa̱n huaj si gànàtàꞌ ñûnꞌ dàj ga̱huin riñan ûta gàꞌì nej yumanꞌan, riñan nej país màn ruhuâ yumiguìi, riñan nej nânj aꞌmin nej guiì màn ruhuâ yumiguìi ni̱ riñan nej rey ni̱ka̱j su̱n riñan hioꞌóo na̱nj ánj.
Nguèj sí giniꞌinNi̱ rikij ꞌngo̱ metru raꞌá, ni̱ gata gu̱nḯn:—Gànàyùmàn sòꞌ, ni̱ giriñunꞌ si-nùhuì Ma̱ꞌan Ñaꞌanj an, ni̱ huê danj na̱nj giriñunꞌ si-na Ma̱ꞌan Ñaꞌanj an, ni̱ gahiaꞌ daranꞌ nej guiì màn nnûn ña̱ꞌa̱nj Ma̱ꞌan Ñaꞌanj an hiuj dânj.
Sani̱ neꞌ ye̱ꞌ nuhuî dan ni̱ gu̱du̱nâj, ni̱ si̱ giriñunꞌ mánj; dadinꞌ lugâ dan gùnàj guendâ ganahuin ra̱ꞌa nej sí nàsìnùnj un; ni̱ gùrùn nej sij hiuj dânj nga gi̱nikaj su̱n nej sij huìj xia huìj ahui riñan yumanꞌ snàꞌànj Jerusalén.
Sani̱ gàꞌnï̀n ga̱ꞌna̱ꞌ huìj sí ga̱na̱nï̱n rayiꞌí riki ꞌngo̱ mîn tá huìj siêntu tá huaꞌnï̂nj xia gui ni̱ gànàtàꞌ nguèj sôꞌ sa ga̱huin, ni̱ gi̱nun nguèj sôꞌ atsîj riñan ni̱ñanj xi huin duhuê guâhiu.
Ni̱ nguèj sôꞌ ga̱na̱nï̱n, huin nguèj chrun olibo ni̱ nguèj kantil ni̱kï̱nꞌ riñan Ma̱ꞌan Ñaꞌanj an nï̀nꞌ gàchràꞌ riñan hioꞌóo.
Ni̱ si hua̱ ꞌngo̱ sí ruhuâ gàꞌhuìꞌ niꞌhiaj nguèj sí nânj, ni̱ gahui ñaꞌaan ruhuâ duꞌhua nguèj sôꞌ ni̱ orâ chre ni̱ ganahuij nej sí dânj gaka giꞌhiaj nguèj sôꞌ; ni̱ si hua̱ ꞌngo̱ sí ruhuâ gi̱ꞌhiaj yìꞌì ngà nguèj sôꞌ, ni̱ huê dànanj daꞌhui nej sí dânj gàhuìꞌ sôꞌ gi̱ꞌhiaj nguèj sij.
Ni̱ ni̱ka̱j sun nguèj sij guendâ garán nguèj sij yàtàꞌa ni̱ si̱ gamanꞌ nej gui nga gànàtàꞌ nguèj sij nej sa ga̱huin riñan hioꞌóo, ni̱ ga̱ꞌhue gi̱ꞌhiaj nguèj sij si ga̱na̱huin nnee tun, ni̱ ga̱ꞌhue gi̱ꞌhiaj nguèj sij ga̱ꞌna̱ꞌ, andaj na̱nj ma̱ꞌan sa yìꞌì garanꞌ ruhuâ nguèj sij riñan hioꞌóo.
Ni̱ nga ganahuij diû ganataꞌ nguèj sij si-nùguànꞌànj riñan nej guiì, ni̱ ga̱hui̱ ꞌngo̱ yuku nùkuaj xi ruhuâ hiuꞌuj gu̱nu̱n xi nun riki hioꞌóo ni̱ gutaꞌ yôꞌ ngà nguèj sij, ni̱ gi̱ꞌhiaj ga̱nân yôꞌ ni̱ dagahuiꞌ yôꞌ nguèj sij.
Ni̱ gingaj nneè kú nguèj sij da̱nï̱n ñan naraꞌhuiꞌ nej guiì ruhuâ yumanꞌ snàꞌànj Jerusalén ni̱ huej gùꞌnàj Sodoma ngà Egipto, ni̱ huê hiuj nânj huin ñan dunikòꞌ rùgùtsì nej sij Ma̱ꞌan Señor Jesús riñan rugutsìi.
Ni̱ giniꞌin daranꞌ nej yumanꞌan, nej yiꞌnïnꞌïn, nej nânj aꞌmin nej guiì màn ruhuâ yumiguìi, nej país màn nï̀nꞌ gàchràꞌ nneè kú nguèj sij, sani̱ nun ga̱ꞌhue̱j nej sôꞌ si gàchìnꞌ nneè kú nguèj sij huê danj ni̱ ginga huàꞌnï̀nj gui tá da̱ꞌa̱j.
Ni̱ ûta ga̱na̱huin nìhiàꞌ ni̱ ga̱huin nne̱ nej guiì màn nï̀nꞌ gàchràꞌ riñan hioꞌóo guendâ gahuiꞌ nguèj sí nânj, ni̱ gaꞌhuiꞌ ninj regalo riñan ꞌngo̱ ni̱ aꞌngô nej duguiꞌ ninj; dadinꞌ ûta giranꞌ sa̱ñu̱n nej guiì màn nï̀nꞌ gàchràꞌ riñan hioꞌóo giꞌhiaj nguèj profeta nânj.
Sani̱ nga gachîn huàꞌnï̀nj gui tá ané ni̱ ganaꞌnï̂nj nguèj sij giꞌhiaj Ma̱ꞌan Ñaꞌanj an, ni̱ gananikïnꞌ ga̱hia nguèj sij ni̱ gaché nguèj sij, huê danj ni̱ ûta guyuꞌhuiꞌ nej guiì nga giniꞌin ninj ganaꞌnï̂nj nguèj sij.
Ni̱ gunïn nguèj sij gaꞌmin nùkuaj staꞌu Ma̱ꞌan sa gaꞌmin neꞌ yàtàꞌa ni̱ gata:—Ga̱hui̱ nguèj eꞌ ga̱ꞌna̱ꞌ nguèj eꞌ neꞌ dànanj na̱nj ánj.Huê danj ni̱ gahui nguèj sij ni̱ gaꞌanj nguèj sij riñan nnga neꞌ yàtàꞌa; ni̱ giniꞌin ri̱ña̱n nej guiì gunïnꞌ ngà nguèj sij nga gahui nguèj sij gaꞌanj nguèj sij yàtàꞌa.
Huê danj ni̱ gachîn sañun huìj i; sani̱ hia̱j ni̱ nda râꞌñanj chre ni̱ gùyùmàn sañun huàꞌnï̀nj ïn.
Gaꞌña̱nj ángel chi̱j i chrun âꞌñànj anNi̱ gaꞌñânj ángel chi̱j i chrun âꞌñànj an, ni̱ ûta nùkuaj gaꞌmin nej sa gaꞌmin neꞌ yàtàꞌa ni̱ gataj ninj:Hia̱j ni̱ gi̱ni̱kaj su̱n Maꞌan Ñaꞌanj an ngà Ma̱ꞌan Cristo;Riñan daranꞌ nej guiì màn ruhuâ yumiguìi;ni̱ nìgànj nï̀nꞌ gi̱nikaj su̱n Ma̱ꞌan riñan nej guiì.
Ni̱ ganikïnꞌ rúdàkòj nej ko̱ ga̱ꞌanj nej síchìj achij nne riñan chrun yilâ ni̱kï̱nꞌ neꞌ ña̱n riñan Ma̱ꞌan Ñaꞌanj an, ni̱ gàꞌ ꞌngo̱ ganûn hio nej sôꞌ riñan hioꞌóo ni̱ ginûn ña̱ꞌa̱nj nej sôꞌ riñan Ma̱ꞌan Ñaꞌanj an,
ni̱ gataj nej sôꞌ:Rikî nej ñûnj si guruhuâ Ma̱ꞌân rèꞌ,dadinꞌ Ma̱ꞌân rèꞌ huin Ma̱ꞌan Señor Ñaꞌanj an giꞌhiaj daranꞌanj,ni̱ Ma̱ꞌân rèꞌ huin hia̱j, ni̱ Ma̱ꞌân rèꞌ huin sa gahuin ni̱ Ma̱ꞌan rèꞌ huin sa ga̱ꞌna̱ꞌ,dadinꞌ ganakaj Maꞌân rèꞌ sun nìko xi,ni̱ ginikaj su̱n Ma̱ꞌân rèꞌ.
Ni̱ ginaꞌan ruhuâ nej sí ni̱ka̱j su̱n riñan nej país niꞌin nej sôꞌ Ma̱ꞌân rèꞌ,sani̱ gananikàj Ma̱ꞌân rèꞌ ni̱ ginaꞌan ruhuâ Ma̱ꞌân rèꞌ niꞌîn rèꞌ nej sôꞌ,sani̱ hia̱j ni̱ gàꞌ guyumân diû na̱gi̱ꞌhiaj Ma̱ꞌân rèꞌ guenda ngà nej sí gàꞌ gahuiꞌi,ni̱ guyumân diû nàgàꞌhuìꞌ Ma̱ꞌân rèꞌ nanìꞌhiaj nej profeta giꞌhiaj sun si-su̱n Ma̱ꞌân rèꞌ, ni̱ huê danj na̱nj nàgàꞌhuìꞌ Ma̱ꞌân rèꞌ nanìꞌhiaj nej sí dugumîn ma̱ꞌan riñan nej gakï̱nꞌïn,ni̱ huê danj na̱nj nàgàꞌhuìꞌ Ma̱ꞌân rèꞌ ꞌngo̱ rasu̱un raꞌa nej sôꞌ ginikaj chre̱j ngà siyu̱gui Ma̱ꞌân rèꞌ;ni̱ gaꞌhue si ni̱ka̱j nej sôꞌ sun yàkàan nej si nitaj sun nikaj nej sôꞌ,ni̱ huê danj na̱nj gi̱ꞌhiá rèꞌ si gi̱ranꞌ sa̱ñu̱n nej sí gudurëꞌ hioꞌóo.
Huê danj ni̱ ganayiꞌnï̂nj riñan si-nùhuì Ma̱ꞌan Ñaꞌanj nne yàtàꞌa, huê danj ni̱ giniꞌín nikïnꞌ ꞌngo̱ nna a̱gaꞌ huin oro ruhuâ si-nùhuì Ma̱ꞌan Ñaꞌanj an. Ni̱ giniꞌín gahui sinàn duꞌhui, ni̱ gunḯn gaꞌmin nej sa gaꞌmin, ni̱ huê danj na̱nj gaguâj duꞌhui, ni̱ gaꞌhuij ꞌngo̱ ñûn nùkuaj xi, ni̱ huê danj na̱nj ûta gamanꞌ ataan.
Siyànàa ngà yukuá du̱ꞌhui ma̱re xiNi̱ guruguiꞌ ꞌngo̱ daꞌngaꞌ nìko xi neꞌ yàtàꞌa: Ni̱ giniꞌín ꞌngo̱ siyànàa ni̱ dàj rûnꞌ nùkuaj giyigï̀n giꞌhiaj gui huê danj nùkuaj gudugunj, ni̱ yiꞌij ni̱kï̱nꞌ ahuii, ni̱ nu̱n ꞌngo̱ korona ahui ni̱ riñan korona dânj nnûn yùhuìj atïꞌï.
Ni̱ nun ri̱ki, ni̱ guyumân gui ga̱ꞌnga̱ daꞌnin, ni̱ gayiꞌïj ni̱ ûta gaꞌnïnj riki huê dan ni̱ gayi̱ꞌij ni̱ ûta gaguâj hia dadinꞌ gàꞌ ruhuâ gisîj orâ ga̱ꞌnga̱ daꞌnin.
Huê danj na̱nj guruguiꞌ aꞌngô daꞌngaꞌa neꞌ yàtàꞌa: Ni̱ giniꞌín ꞌngo̱ yukuá du̱ꞌhui ma̱re xi ni̱ nnùn chij ahui xuj ni̱ nnùn chi̱ꞌ sikú xuj, ni̱ nun diadema nej chij ahui xuj;
ni̱ gunukuaj duneꞌ xuj gachîn riñan da̱ꞌa̱j sa daꞌaj nej a̱tïnꞌ màn yàtàꞌa, ni̱ guduninj xuj gaꞌnaꞌ nej atïꞌ dânj riñan hioꞌóo. Huê danj ni̱ ganikïnꞌ chru̱n xuj riñan siyànà hia̱j ꞌhia ga̱ꞌnga̱ daꞌní, guendâ ya̱ xuj ni̱ gàyàmànj xuj nda nanè chre silíj ga̱ꞌnga̱ dânj.
Ni̱ gaꞌnga daꞌní siyànà dânj ꞌngo̱ neꞌej naꞌhuu, ni̱ ni̱ka̱j sôꞌ ꞌngo̱ niꞌî agaꞌa guendâ gi̱nikaj su̱n sôꞌ riñan daranꞌ nej país màn ruhuâ yumiguìi; sani̱ gaꞌnêj nej sij sôꞌ riñan nni sôꞌ ni̱ ni̱ka̱j nej sij gaꞌanj nej sij sôꞌ ñan nne Ma̱ꞌan Ñaꞌanj an nikaj sunj.
Huê danj ni̱ gunânj siyànà dânj ni̱ gaꞌan riñan hioꞌóo nàkòo, ñan gàꞌ hua yu̱gui ga̱ne giꞌhiaj Ma̱ꞌan Ñaꞌanj an, ni̱ hiuj dânj gàꞌhuìꞌ nej sij yaj ꞌngo̱ mîn tá huìj sientu tá huaꞌnï̂nj xia gui.
Neꞌ rùkù ni̱ ûta gutaꞌ nej sij neꞌ yàtàꞌa: Ni̱ gutaꞌ Miguel ni̱ nej si-angél sôꞌ ngà yukuá du̱ꞌhui; ni̱ huê danj na̱nj ûta gutaꞌ nej yukuá du̱ꞌhui ngà nej dùguìꞌ Miguel;
sani̱ nun gùnùkuaj nej dùguìꞌ yukuá du̱ꞌhui gi̱ꞌhiaj ga̱nan nej yôꞌ, huê danj ni̱ nitaj dànèꞌ hua neꞌ yàtàꞌa ga̱ne nej dùguìꞌ yôꞌ ngà nej ángel nìkòꞌ rukû yôꞌ gàꞌ mánj.
Huê danj ni̱ giri nej sij neꞌ ye̱ꞌe yukuá du̱ꞌhui ngà nej ángel nìkòꞌ rukú yôꞌ, ni̱ huê yuku nânj huin yukuá nâ, ni̱ huê yôꞌ huin sa nàsàꞌa, ni̱ yôꞌ huin sa gidigañuꞌunj daꞌ hua nï̀nꞌ gàchràꞌ yumiguìi; ni̱ gininj yôꞌ riñan hioꞌóo, ni̱ huê danj na̱nj gininj nej ángel nìkòꞌ rukû yôꞌ riñan hioꞌóo.
Hiôꞌ ni̱ gunḯn ûta nùkuaj gaꞌmin ꞌngo̱ sa gaꞌmin neꞌ yàtàꞌa, ni̱ gata:—Hia̱j ni̱ guyumân diû ga̱na̱ni̱nꞌ, ni̱ ꞌngo̱ rïn Ma̱ꞌan Ñaꞌanj an huin sa nùkuaj taꞌu, ni̱ ꞌngo̱ rïn Ma̱ꞌan huin sa gi̱ni̱kaj su̱n, ni̱ huê danj na̱nj gi̱nikaj su̱n Ma̱ꞌan Cristo; dadinꞌ gunukuaj nej sij giri nej sij neꞌ ye̱ꞌe sichre ni̱kï̱nꞌ garânj ruhuâ rayiꞌî nej dinï̂nt, neꞌ ña̱nꞌan ngà neꞌ gu̱niꞌñanj an riñan Ma̱ꞌan Ñaꞌanj an.
Ni̱ ngà tun Ma̱ꞌan Jesús ni̱ ngà nuguanꞌ gananï̂n nej sij giꞌhiaj ni̱ gunùkuaj nej sij giꞌhiaj ga̱nan nej sij sichre, ni̱ nun gu̱yuꞌhuiꞌ nej sij gàhuìꞌ nej sij mánj.
Rayiꞌî dan ni̱ ga̱na̱huin nìhiàꞌ ruhuâ, nej yàtàꞌa ngà nej ángel màn hiuj dânj. Sani̱ hia̱j ni̱ ûta gi̱ranꞌ sa̱ñu̱n nej guiì màn riñan hioꞌóo ni̱ huê danj na̱nj giranꞌ sa̱ñu̱n nne ña̱ꞌa̱nj, dadinꞌ gininj sa nàsàꞌa ga̱ꞌnaj ñan màn ninj ni̱ ûta naꞌan ruhuâj, dadinꞌ gàꞌ niꞌin si do̱j diû hua ga̱ne nîꞌnïn.
Ni̱ nga giniꞌin sichre si ginin gaꞌnaj riñan hioꞌóo, ni̱ gayi̱ꞌij ni̱ gata rùhuaj siyànà gàꞌ gaꞌnga daꞌní neꞌej naꞌhuu.
Ni̱ giꞌhiaj Ma̱ꞌan Ñaꞌanj an si ganûn huìj sigàchi siyànà dânj dàj rûnꞌ hua yataj nìko xi nnùn huìj siga̱chi, ni̱ gita siga̱chi ni̱ gaꞌan riñan nanèe ni̱ gunan gaꞌan riñan yukuá nâ riñan hioꞌó nàkòo, ñan gàꞌ hua̱ yu̱gui, gaꞌhuiꞌ nej sij yaj huàꞌnï̀nj hioꞌo tá ané.
Ni̱ dagamanꞌ yukuá dânj nne màn ruhuâ duꞌhua yôꞌ rukû siyànà dânj ni̱ dàj rûnꞌ huaj ꞌngo̱ kïn nìko xi huaj ni̱ gunan ni̱koj rukú siyànà dânj, guendâ du̱natu siyànà dânj.
Sani̱ gurugûñuꞌunj hioꞌóo siyànà dânj, dadinꞌ naguchraj duꞌhua ni̱ gayaman kïn nìkòꞌ huaj rukû siyànà dânj giꞌhiaj sichre.
Hiôꞌ ni̱ ûta ginaꞌan ruhuâ sichre niꞌin siyànà dânj; ni̱ gaꞌanj sichre ni̱ gutaj ngà aꞌngô nej duguiꞌ siyànà dânj, nej guiì dagahuin dàj runꞌ hua sun giyiꞌnïn riñan ninj giꞌhiaj Ma̱ꞌan Ñaꞌanj an ni̱ huê danj na̱nj nùkuaj ruhuâ ninj niꞌin ninj nej nuguanꞌ gidigân Ma̱ꞌan Jesucristo. Huê danj ni̱ gaꞌanj ga̱nikïnꞌ yukuá du̱ꞌhui riñan hioꞌó chru̱u màn duꞌhua nne ña̱ꞌa̱nj.
Huìj yuku nùkuaj xiNi̱ nìkï̀nj duꞌhua nne ña̱ꞌa̱nj, ni̱ giniꞌín gahui ꞌngo̱ yuku nùkuaj xi dan ruhuâ nne ña̱ꞌa̱nj ni̱ hua chij ahui xuj ni̱ nnùn chi̱ꞌ sikú xuj; ni̱ nun diadema ra nej chi̱ꞌ sikú xuj, ni̱ hio xuj nnûn siyu̱gui xuj sa kï̱j hua xi.
Ni̱ yuku giniꞌín dan hua dàj rûnꞌ hua sniꞌhiô, ni̱ dàj rûnꞌ hua dakó oso hua dakó xuj, ni̱ dàj rûnꞌ hua duꞌhua sigeꞌej e hua duꞌhua xuj. Ni̱ nagaꞌhuiꞌ yukuá du̱ꞌhui si-su̱n yôꞌ raꞌa xuj ni̱ huê danj na̱nj gaꞌnḯnj yôꞌ gane xuj ginikaj su̱n xuj ñan gane yôꞌ ginikaj su̱n yôꞌ, ni̱ ganahuin ra̱ꞌa xuj ûta nìko suun giꞌhiaj yôꞌ.
Ni̱ giniꞌín si giranꞌ yiꞌì ꞌngo̱ nej ahui yuku nùkuaj xi dânj ni̱ dàj rûn huaj si gàhuìꞌ xuj huaj, sani̱ neꞌ rùkù ni̱ ganahuin xuj; huê danj ni̱ ûta gahuin nìhiàꞌ ruhuâ daranꞌ nej guiì nga ganahuin ahui yuku dânj ñan giranꞌ yiꞌij huê danj ni̱ ginikòꞌ ninj rukû yuku nùkuaj xi dânj,
ni̱ ginûn ña̱ꞌa̱nj nej guiì yukuá du̱ꞌhui giꞌhiaj ganakaj su̱n yuku nùkuaj xi dânj, ni̱ huê danj na̱nj ginûn ña̱ꞌa̱nj ninj riñan yuku nùkuaj xi dânj ni̱ gataj ninj: Nitaj aꞌngô sa ni̱ka̱j sun doj gàꞌ daꞌ yuku nùkuaj xi dânj mánj.—Ni̱ ahuin si gùnùkuaj gùtàꞌ ngà yuku nùkuaj xi na̱nj ràꞌaj.
Ni̱ huê danj na̱nj ganakaj su̱n yuku nùkuaj xi nânj giꞌhiaj nej guiì ni̱ ginikaj su̱n xuj huìj xia huìj ahuii; ni̱ ûta gachîn gaꞌmin xuj ni̱ ûta kï̱j gaꞌmin xuj riñan Ma̱ꞌan Ñaꞌanj an.
Ni̱ gaꞌmin xuj ni̱ gataj si huin xuj dàj rûnꞌ huin Ma̱ꞌan Ñaꞌanj an, ni̱ huê danj na̱nj gaꞌmin kï̱j xuj rayiꞌî siyu̱gui Ma̱ꞌan Ñaꞌanj an, ni̱ huê danj na̱nj gaꞌmin kï̱j xuj rayiꞌî si-nùhuì Ma̱ꞌan Ñaꞌanj an ni̱ huê danj na̱nj gaꞌmin kï̱j xuj rayiꞌî nej sa màn gunânj gi̱tsi yàtàꞌa.
Ni̱ daranꞌ nej guiì nitaj si tàj siyu̱gui riñan si-librû Ma̱ꞌan Jesús, ni̱ huê ninj huin nej guiì ginûn ña̱ꞌa̱nj yuku nùkuaj xi dânj ni̱ màn ninj nï̀nꞌ gàchràꞌ riñan hioꞌóo, dadinꞌ àsìj nga giꞌhiaj Ma̱ꞌan Ñaꞌanj an nej guiì, ni̱ gàꞌ hua yugui si gàꞌhuìꞌ Ma̱ꞌan Jesús rayiꞌî si-ga̱kïnꞌ ninj.
Ni̱ si hua̱ ꞌngo̱ nej suj tá hiuꞌuj u rakïj ni̱ gu̱nïn nej suj.
Ni̱ si hua̱ ꞌngo̱ nej suj giriꞌ nìꞌhiaj ga̱tu̱ dukuâ gaꞌa ni̱ daꞌhui nej suj ni̱ ga̱tu̱ nej suj dukuâ gaꞌa; ni̱ si hua̱ ꞌngo̱ nej suj giriꞌ nìꞌhiaj gàhuìꞌ ngà yîti ni̱ ngà yîti daꞌhui nej suj gàhuìꞌ nej suj. Ni̱ hiuj nan gi̱ni̱ꞌînꞌ ahuin nej suj hua̱ yìtï̀nj ruhuâ ngà Ma̱ꞌan Ñaꞌanj an, ni̱ hua nùkuaj ruhuâ ni̱ guyumân ruhuâ niꞌin Ma̱ꞌan Ñaꞌanj an.
Neꞌ rùkù ni̱ giniꞌín gachi nìta aꞌngô yuku nùkuaj xi dan riki hioꞌóo; ni̱ nnùn huìj sikú xuj ni̱ hua̱ sikú xuj dàj rûnꞌ hua sikú matsïj ñan lij, sani̱ gaꞌmin xuj dàj rûnꞌ gaꞌmin yukuá du̱ꞌhui.
Ni̱ huê dàj rûnꞌ nìko ginikaj su̱n yuku nùkuaj xi gaꞌnaꞌ si̱nï̱n dânj huê danj nìko ginikaj su̱n xuj ni̱ ni̱ka̱j duguiꞌ nguèj xuj, ni̱ giꞌhiaj xuj si ginùn ña̱ꞌa̱nj nej guiì màn nï̀nꞌ gàchràꞌ riñan hioꞌóo yuku nùkuaj xi giranꞌ yiꞌì dânj sani̱ ganahuin yôꞌ.
Ni̱ huê danj na̱nj ûta nìko hua daꞌngaꞌ giꞌhiaj xuj, ni̱ giꞌhiaj xuj si gininj ñaꞌaan neꞌ yàtàꞌa ni̱ ginin riñan hioꞌóo ni̱ giniꞌin daranꞌ nej guiì sa giꞌhiaj xuj.
Ni̱ gidigañuꞌunj xuj nej guiì màn nï̀nꞌ gàchràꞌ riñan hioꞌóo ngà nej daꞌngaꞌ gaꞌnḯnj Ma̱ꞌan Ñaꞌanj an giꞌhiaj xuj ni̱ ni̱ka̱j duguiꞌ xuj ngà yuku nùkuaj xi gaꞌnaꞌ si̱nï̱n dânj, ni̱ gaꞌnïnꞌ xuj suun si gi̱ꞌhiaj daranꞌ nej sí màn nï̀nꞌ gàchràꞌ riñan hioꞌóo ñan duꞌhua yuku nùkuaj xi giranꞌ yiꞌì dânj, sani̱ ganahuin yôꞌ.
Ni̱ giriꞌ nìꞌhiaj yuku nùkuaj xi gaꞌnaꞌ neꞌ rùkù dânj si ga̱ꞌhue giꞌhiaj yôꞌ ga̱na̱huin nìꞌnàꞌ ñan daꞌngaꞌ huin ñan du̱ꞌhua yuku nùkuaj xi gaꞌnaꞌ si̱nï̱n dânj, ni̱ gaꞌmin ñan daꞌngaꞌ huin ñan du̱ꞌhua yuku nùkuaj xi dânj, ni̱ gaꞌnïnj suun riñan nej sí nìkòꞌ rukuj si da̱gahuiꞌ nej sôꞌ nej guiì naꞌhuej ginùn ña̱ꞌa̱nj riñan yuku nùkuaj xi dânj.
Ni̱ aꞌngô sa giꞌhiaj yuku gaꞌnaꞌ neꞌ rùkù dânj huin si gaꞌnïnꞌ yôꞌ suun si ga̱chri̱ nej sij daꞌngaꞌa raꞌa neꞌ huàꞌ ni̱ hio nej sí nitaj sun nikaj ni̱ ga̱chri̱ nej sij daꞌngaꞌa nej sí ni̱ka̱j sun yàkàn xi, ni̱ ga̱chri̱ nej sij daꞌngaꞌa nej sí yi̱ruꞌhuee ni̱ nej sí ga̱ni̱ki, ni̱ huê danj na̱nj ga̱chri̱ nej sij daꞌngaꞌa nej sí giꞌhiaj sun si-su̱n ma̱ꞌan ngà nej sí giꞌnïnj giꞌhiaj sun chre riñan ꞌngo̱ yiruꞌhuee.
Huê danj ni̱ si̱ gaꞌhue gi̱ra̱n ni̱ gu̱du̱ꞌhue̱ gàꞌ si ꞌngo̱ nej sí nun gàꞌnï̀n ma̱ꞌan gìyìꞌìj daꞌngaꞌa nej rasu̱n ga̱chin riñan nej sôꞌ, man nej sí ga ruhuâ giyiꞌîj daꞌngaꞌa ni̱ nnùn siyu̱gui yuku nùkuaj xi dânj ngà número huin siyu̱gui yôꞌ nej sí dânj huin sa ga̱ꞌhue gi̱ra̱n ni̱ gu̱du̱ꞌhue̱.
Nânj huin nuguanꞌ chru̱n nï̀nꞌ ruhuâ. Ni̱ sí chru̱n ga̱ra̱n daꞌngaꞌ ruhuâ, ni̱ ga̱hia̱ sôꞌ número ni̱ka̱j yuku nùkuaj xi dânj, dadinꞌ número dânj huin número ni̱ka̱j síi, ni̱ huin huàtànꞌ sientu tá huaꞌnï̂nj xia huàtànꞌ.
Chraꞌ gachrá sientu tá huìj xia ga̱ꞌanj mînNeꞌ rùkù ni̱ giniꞌhiâ, ni̱ giniꞌín nikïnꞌ Ma̱ꞌan Jesús ra kïj gùꞌnàj Sión, ni̱ màn ꞌngo̱ sientu tá huìj xia ga̱ꞌanj mîn nej síi nngaj hiuj dânj, ni̱ nnùn siyu̱gui Ma̱ꞌan hio nej sôꞌ ngà siyu̱gui Ma̱ꞌan Re Ñaꞌanj an.
Ni̱ gunḯn gaꞌmin ꞌngo̱ sa gaꞌmin neꞌ yàtàꞌa ni̱ dàj rûnꞌ huin nga nda gari̱n huaj nnee, ni̱ dàj rûnꞌ nùkuaj gaguâj duꞌhui huê danj nùkuaj gagua; ni̱ dàj rûnꞌ huin nga mân nej sí gidigaꞌ raꞌa riñan ñâꞌanj an huê danj gahuin.
Ni̱ màn nej sij gachrá nej sij ꞌngo̱ chraꞌ nàkàa neꞌ ña̱n ñan ni̱kï̱nꞌ chrun yilâ nne Ma̱ꞌan Ñaꞌanj an, ni̱ riñan nej ga̱ꞌanj sa hua̱ nìꞌnàꞌa, ni̱ riñan nej síchìj achij i, ni̱ gàꞌ si ꞌngo̱ nej guiì naꞌhue ga̱huin chru̱n ga̱chra̱ chraꞌ dânj, man ꞌngo̱ sientu tá ahuîj xia ga̱ꞌanj mîn nej sôꞌ dânj gahuin chru̱n gachrá.
Ni̱ nun ga̱ nika nej sí nânj, ni̱ sí ña̱an gahuin nej sôꞌ. Ni̱ nìkòꞌ nej sôꞌ rukú Ma̱ꞌan Jesús dànèꞌ gahuin huaj Ma̱ꞌan, ni̱ gàꞌ girânj Ma̱ꞌan nej sôꞌ ni̱ ganaguij nej sôꞌ siganï̂nj nej síi ni̱ gahuin nej sôꞌ sí si̱nï̱ïn riñan Ma̱ꞌan Ñaꞌanj an ni̱ riñan Ma̱ꞌan Jesús;
ni̱ gàꞌ si ꞌngo̱ nuguanꞌ digañuꞌunj un nun ga̱ꞌmi̱n nej sôꞌ ni̱ gàꞌ si ꞌngo̱ gakï̱nꞌ lij nitaj si giꞌhiaj nej sôꞌ riñan Ma̱ꞌan Ñaꞌanj an mánj.
Nuguanꞌ gataj nej huàꞌnï̀nj ángelNi̱ giniꞌín si gita siga̱chi aꞌngô ángel gaꞌnaj neꞌ yàtàꞌa, ni̱ ni̱ka nuguanꞌ gi̱ꞌhiaj ga̱na̱ni̱n nìgànj nej guiì, guendâ gànàtaj riñan daranꞌ nej guiì màn riñan hioꞌóo, riñan daranꞌ nej país, riñan daranꞌ nej yiꞌnïnꞌ nej guiì, nej yumanꞌan ni̱ nej nânj aꞌmin nej guiì màn ruhuâ yumiguìi,
ni̱ ûta nùkuaj gaꞌmin ni̱ gata:—Gi̱nun yuꞌhuiꞌ ruhuâ nej suj ni̱ si̱ giꞌhiaj nej suj gakï̱nꞌïn riñan Ma̱ꞌan Ñaꞌanj an, ni̱ ga̱ꞌmin hueꞌê nej suj rayiꞌî Ma̱ꞌan Ñaꞌanj an na̱nj ánj, dadinꞌ gàꞌ guyumân orâ ga̱na̱ka̱j guendâ Ma̱ꞌan Ñaꞌanj an sa giꞌhiaj nej guiì; ni̱ ginu̱n ña̱ꞌa̱nj nej suj riñan Ma̱ꞌan sa giꞌhiaj yàtàꞌa, Ma̱ꞌan sa giꞌhiaj hioꞌóo, Ma̱ꞌan sa giꞌhiaj nne ña̱ꞌa̱nj, Ma̱ꞌan sa giꞌhiaj daranꞌ ñan gaꞌnga nnee.
Huê danj ni̱ gaꞌmin aꞌngô ángel huìj i ni̱ gata:—Gàꞌ girëꞌ, ni̱ gàꞌ girëꞌ yumanꞌ snàꞌànj xi gùꞌnàj Babilonia, dadinꞌ giꞌhia dàj rûnꞌ giꞌhiaj ꞌngo̱ siyànà guduꞌhuêj nneè kú dadinꞌ huej huin sa gidigân giꞌhiaj daranꞌ nej país màn ruhuâ yumiguì gakï̱nꞌïn.
Ni̱ ûta nùkuaj gaꞌmin ángel huàꞌnï̀nj ïn ni̱ gata:—Ni̱ si hua̱ da̱ꞌa̱j nej suj ginûn ña̱ꞌa̱nj yuku nùkuaj xi dânj ngà ñan du̱ꞌhua xuj, ni̱ gaꞌnḯnj nej suj si ga̱chri̱ nej síi daꞌngaꞌa raꞌa neꞌ huàꞌ nej suj nej si ga̱chri̱ nej sôꞌ daꞌngaꞌa hio nej suj,
ni̱ ûta ginaꞌan ruhuâ Ma̱ꞌan Ñaꞌanj an sa giꞌhiaj nej suj ni̱ rayiꞌî dan ni̱ ûta ganahuin ra̱ꞌa nej suj kastîgu gi̱ꞌhiaj Ma̱ꞌan Ñaꞌanj an ni̱ ûta gaꞌman yàngàꞌ ruhuâ Ma̱ꞌan sa giꞌhiaj nej suj ni̱ gi̱ꞌhia si gùyùmàn kastîgu nìko xi riñan nej suj; ni̱ gi̱ni̱ꞌin daranꞌ nej ángel ni̱ huê danj na̱nj gi̱ni̱ꞌin Ma̱ꞌan Jesús si ga̱ka̱ nej suj gi̱nun nej suj riñan ñaꞌan aka ngà hioꞌó asufri;
ni̱ ûta giranꞌ sa̱ñu̱n nej sij mân nej sij ruhuâ rúnâko dadin gaka nej sij daranꞌ diû, ni̱ gàꞌ neꞌ gui ni̱ neꞌ ña̱nꞌan ni̱ nitaj àmàn huaj gìyìchìnꞌ si gi̱ranꞌ sa̱ñu̱n nej sij ni̱ huê danj na̱nj nitaj àmàn huaj gìyìchìnꞌ si ga̱hui̱ gatse̱ꞌe ñan màn nej sij mánj, giranꞌ nej sij dànanj guendâ ginûn ña̱ꞌa̱nj nej sij yuku nùkuaj xi dânj ngà ñan duꞌhua xuj ni̱ gaꞌnḯnj nej sij ma̱ꞌan nej sij giyiꞌij daꞌngaꞌa.
Ni̱ daꞌhui ga̱huin chru̱n nej sôꞌ nìkòꞌ rukú Ma̱ꞌan Jesús ga̱ nùkuaj ruhuâ nej sôꞌ ni̱ gùyùmàn yìtï̀nj ruhuâ nej sôꞌ, ni̱ da̱gahuin nej sôꞌ dàj rûnꞌ hua sun giyiꞌnïnꞌ riñan nej sôꞌ giꞌhiaj Ma̱ꞌan Ñaꞌanj an.
Ni̱ gunḯn gaꞌmin sa gaꞌmin neꞌ yàtàꞌa ni̱ gata gunḯn:—Ga̱chru̱n sòꞌ: “Ni̱ àsìj hia̱j ni̱ gayakaj gaꞌanj neꞌ ña̱an ni̱ ga̱na̱huin nìhiàꞌ ruhuâ nej guiì gahuiꞌ ni̱ guyumân ruhuâ ninj niꞌin ninj Ma̱ꞌan Señor.” Huê danj huin yàngàꞌ, gataj Ma̱ꞌan Espíritu, ni̱ ga̱na̱ra̱n ruhuâ ninj ngà nej sun ga riñan ninj riñan hioꞌóo, sani̱ ga̱ gè nej sa sàꞌ giꞌhiaj ninj nga guchiꞌ ninj ñan ga̱ne nìgànj ninj na̱nj ánj.
Gaꞌneꞌ ninj daranꞌ nej trigû gàꞌ achij iGiniꞌhia, ni̱ giniꞌín ꞌngo̱ nnga gàtsì chre; ni̱ riñan nnga dânj nne ꞌngo̱ sa nne ni̱ dàj rûnꞌ hua ꞌngo̱ síi huaj, ni̱ nun ahui ꞌngo̱ korona huin agaꞌ oro, ni̱ ꞌnï̱nj raꞌa ꞌngo̱ agaꞌ hoz ra sìhià chre.
Ni̱ ruhuâ nuhuî nne hiuj dânj gahui aꞌngô ángel, ni̱ ûta nùkuaj gaꞌmin riñan sí nne riñan nnga dânj ni̱ gata gu̱nïn sôꞌ:—Ga̱chri̱ sòꞌ agaꞌ hoz ꞌnï̱nj raꞌâꞌ dan ni̱ gàꞌnèꞌ nej sa màn riñan hioꞌóo; dadinꞌ gàꞌ gisîj ora gìyìꞌnèꞌ ninj, dadinꞌ gàꞌ hua̱ yu̱gui ninj guendâ gìyìꞌnèꞌ ninj.
Huê danj ni̱ gachrîj sôꞌ nne riñan nnga dânj hoz ꞌnï̱nj raꞌa sôꞌ riñan hioꞌóo, huê danj ni̱ gaꞌneꞌ sôꞌ daranꞌ nej trigû màn riñan hioꞌóo.
Huê danj ni̱ gahui aꞌngô ángel ruhuâ nuhuî nne yàtàꞌa, ni̱ huê danj na̱nj ꞌnï̱nj raꞌa ꞌngo̱ agaꞌ hoz ra sìhià chre.
Ni̱ ñan ni̱kï̱nꞌ nna dânj gahui aꞌngô ángel ni̱ ni̱ka̱j sûnj riñan ñaꞌaan, ni̱ ûta nùkuaj gaꞌmin ni̱ gakïn ángel ꞌnï̱nj raꞌa agaꞌ hoz ra sìhià chre dânj ni̱ gata:—Ga̱chri̱ sòꞌ hoz ra̱ sìhià ꞌnï̱nj raꞌâꞌ dan, ni̱ ga̱ꞌne̱ꞌ daranꞌ nej sichrín chruj uba màn riñan hioꞌóo, dadinꞌ gàꞌ ganê daranꞌanj na̱nj ánj.
Ni̱ ganï̂n nej sij nej chruj uba dânj neꞌ ye̱ꞌ yumanꞌ snàꞌànj dânj, huê danj ni̱ gaché tun nej uba ganï̂n nej sij hiuj dânj ni̱ gisi nda ñan nnùn si-freno guâhiu, ni̱ gunan gaꞌan nda huàꞌnï̀nj sientu kilometru riñan hioꞌóo.
Nej ángel ꞌnï̱nj raꞌa chij sa yiꞌìiNi̱ giniꞌín aꞌngô daꞌngaꞌ nìko xi neꞌ yàtàꞌa, ni̱ ûta gahuin ña̱ꞌanj ruhuâj si huaj: Ni̱ ni̱kï̱nꞌ chi̱j ángel ni̱ ꞌnï̱nj raꞌa ninj chi̱j sa yìꞌì ga̱ꞌna̱ꞌ neꞌ ña̱n doj; ni̱ ngà nej sa yìꞌì nânj ni̱ ganahuij sa gaꞌman ruhuâ Ma̱ꞌan Ñaꞌanj an niꞌin nej guiì.
Ni̱ giniꞌín ꞌngo̱ dan ni̱ dàj rûnꞌ hua nne ña̱ꞌa̱nj huaj sani̱ biriu huin ni̱ ꞌnï̱nj ñaꞌaan siganïn; ni̱ riñanj ni̱kï̱nꞌ nej sôꞌ gunùkuaj giꞌhiaj ga̱nan ni̱ ni̱ka̱j nej sôꞌ arpa nikïnꞌ nej sôꞌ, dadinꞌ nun ginùn ña̱ꞌa̱nj nej sôꞌ riñan yuku nùkuaj xi dânj ngà riñan ñan du̱ꞌhua yôꞌ ni̱ huê danj na̱nj nun ga̱ꞌnï̱n nej sôꞌ ma̱ꞌan nej sôꞌ ga̱chri̱ nej sij daꞌngaꞌa, huê danj ni̱ nun gìyìꞌìj número huin siyu̱gui yuku dânj nej sôꞌ mánj.
Ni̱ gachrá nej sôꞌ chraꞌ gachrá Moisés huin si musû Ma̱ꞌan Ñaꞌanj an, ni̱ gachrá nej sôꞌ chraꞌ gachrá Ma̱ꞌan Matsïj lij, ni̱ gataj nej sôꞌ:Ûta nìko hua sa giꞌhiaj Ma̱ꞌan rèꞌ ni̱ huin ña̱ꞌanj ruhuâ nej ñûnj dàj huaj,ni̱ huê rèꞌ huin Ma̱ꞌan Señor sa giꞌhiaj daranꞌanj;ni̱ giꞌhiá rèꞌ sa ni̱ka̱a, ni̱ chrej gidigân rèꞌ huin chrej yàngàꞌa,ni̱ huê Ma̱ꞌan rèꞌ huin Rey ni̱ka̱j sun riñan nej sí dugumîn Ma̱ꞌan riñan gakï̱nꞌïn.
Ahuin sí si̱ ginun yuꞌhuiꞌ ruhuâ niꞌin sòꞌ,huin rèꞌ Señor ni̱ ga̱ꞌmi̱n hueꞌê sôꞌ rayiꞌî siyu̱gui Ma̱ꞌan rèꞌ ràꞌaj.Ni̱ ꞌngo̱ rïn rèꞌ huin Ma̱ꞌan Ñaꞌanj gè staꞌu;huê dan ni̱ ga̱ꞌna̱ꞌ daranꞌ nej país ni̱ ginu̱n ña̱ꞌa̱nj nej sij Ma̱ꞌân rèꞌ,dadinꞌ gàꞌ niꞌin nej sij si huê Ma̱ꞌan rèꞌ huin sa ni̱ka̱a.
Neꞌ rùkù nej nânj ni̱ giniꞌhia yàtàꞌa, ni̱ giniꞌín ganayiꞌnï̂nj riñan si-nùhuì Ma̱ꞌan Ñaꞌanj an;
ni̱ ruhuâ nuhuî dânj gahui nej chi̱j ángel ni̱ka̱j nej chi̱j sa yìꞌìi, ni̱ nu̱n ninj atsîj lino riñan àuj sàꞌ xi ni̱ nda raa̱n chre riñanj, ni̱ gudutâj ganikàj yiꞌñanj ninj ngà yiri̱ki huin agaꞌ oro.
Ni̱ ꞌngo̱ nej ga̱ꞌanj sa hua̱ nìꞌnàꞌ dânj gaꞌhuiꞌ chi̱j kopa huin agaꞌ oro raꞌa daꞌ goꞌngo̱ nej ángel, ni̱ ruhuâ nej kopa nânj man nej sa naꞌan staꞌu ruhuâ Ma̱ꞌan Ñaꞌanj an niꞌin nej guiì nitaj si dagahuin riñanj, ni̱ Ma̱ꞌan huin sa nne gachîn ꞌngo̱ sientu hioꞌo, ni̱ gachîn aꞌngô sientu hioꞌo ni̱ nìgànj nï̀nꞌ.
Ni̱ ûta nìko nikaj su̱n Ma̱ꞌan Ñaꞌanj an ni̱ nda gachra chre gatse̱ꞌe ruhuâ si-nùhuì Ma̱ꞌan dadinꞌ huin Ma̱ꞌan Ñaꞌanj nùkuaj staꞌu; ni̱ nitaj gàꞌ si ꞌngo̱ guiì huaj ga̱tu̱ ruhuâ nuhuî dânj nda gisîj ganûn suun giꞌhiaj nej chi̱j sa yìꞌì ni̱ka̱j daꞌ goꞌngo̱ nej ángel.
ꞌNïnj raꞌa nej ángel nej kopa nu̱n sa naꞌan ruhuâ Ma̱ꞌan Ñaꞌanj anNi̱ gunḯn gaꞌmin nùkuaj ꞌngo̱ sa gaꞌmin ruhuâ nûhui nne hiuj dânj riñan nej chi̱j ángel ni̱ gata:—Ga̱ꞌa̱nj nej suj ni̱ dagamanꞌ nej suj nej chi̱j yiꞌì nu̱n ruhuâ kopa dan riñan hioꞌóo dadinꞌ naꞌan ruhuâ Ma̱ꞌan Ñaꞌanj an niꞌin nej guiì.
Gaꞌanj ángel si̱nï̱n dânj ni̱ dagamanj yiꞌì nun ruhuâ kopa ꞌnï̱nj raꞌa dânj riñan hioꞌóo ni̱ gahui nnuj riꞌhiuj kï̱j hua xi riñan nneè kú nej guiì ni̱ gïnꞌ ri̱ꞌhiuj ninj, ni̱ man nej guiì ginûn ña̱ꞌa̱nj ñan du̱ꞌhua yuku nùkuaj xi dânj ni̱ nej guiì ꞌnï̱nj si-da̱ꞌnga yôꞌ gahui nnuj dânj.
Ni̱ dagamanꞌ ángel huìj yiꞌì nun ruhuâ kopa ꞌnï̱nj raꞌa dânj riñan nne ña̱ꞌa̱nj, ni̱ dàj rûnꞌ huaj si gahuiꞌ nej guiì ruhuâ nne ña̱ꞌa̱nj huaj dadinꞌ ganahuin nne ña̱ꞌa̱nj tun, ni̱ gahuiꞌ daranꞌ nej yuku màn ruhuâ nne ña̱ꞌa̱nj.
Ni̱ dagamanꞌ ángel huàꞌnï̀nj ïn sa nu̱n ruhuâ kopa ꞌnï̱nj raꞌa dan riñan nej kïn, ngà ñan gaꞌnga nej nnee ni̱ ganahuin daranꞌanj tun.
Ni̱ gunḯn gaꞌmin ángel ni̱ka̱j su̱n riñan nne ña̱ꞌa̱nj ni̱ gata:—Sa giꞌhiaj sa ni̱ka̱a huin Ma̱ꞌân rèꞌ na̱nj Señor, ni̱ huê Ma̱ꞌân rèꞌ huin hia̱j ni̱ huê Ma̱ꞌân rèꞌ gahuin, ni̱ Ma̱ꞌân rèꞌ huin sa gè staꞌuu, dadinꞌ ganakaj guendâ Ma̱ꞌân rèꞌ rayiꞌî sa giꞌhiaj nej sí nânj.
Dadinꞌ giꞌhiaj nej sij si giranꞌ yiꞌì ni̱ gahuiꞌ nej sôꞌ gataj dàj gahuin ngà nej sôꞌ nìkòꞌ rukú Ma̱ꞌan Jesús, ni̱ hua̱ ni̱ña̱n si go̱ꞌo̱ nej sij tun rayiꞌî guendâ ga̱ninï̀nꞌ hua nej sij.
Ni̱ huê danj na̱nj gunḯn gaꞌmin aꞌngô sa gaꞌmin, nda ñan ni̱kï̱nꞌ si-na Ma̱ꞌan Ñaꞌanj an ni̱ gata:—Yàngàꞌ hia nï̀nꞌ ni̱ huê Ma̱ꞌân rèꞌ huin Ñaꞌanj an ni̱ huin rèꞌ sa ni̱ka̱j su̱n, ni̱ yàngàꞌ hia ni̱ ni̱ka̱ hua nej sa ganakaj guendâ Ma̱ꞌân rèꞌ ni̱ hua ni̱ña̱n si gàꞌhuìꞌ rèꞌ kastîgu riñan nej guiì.
Ni̱ dagamanꞌ ángel ga̱ꞌanj sa nu̱n ruhuâ kopa ꞌnï̱nj raꞌa riñan gui, huê danj ni̱ ûta ganahuin ña̱ꞌan gui ni̱ giꞌhia si ganûn ñaꞌaan nej guiì ni̱ gaka ninj giꞌhia.
Ni̱ ûta gahuin ña̱ꞌan ni̱ gaka nej guiì giꞌhia nân, huê danj ni̱ gaꞌmin kï̱j ninj riñan Ma̱ꞌan Ñaꞌanj an dadinꞌ gàꞌ niꞌin ninj si ga̱ꞌhue gi̱ꞌhiaj Ma̱ꞌan si gànàgàꞌ sa ña̱ꞌan nânj, sani̱ gàꞌ dânj ni̱ nun gànànìkàj ruhuâ ninj rayiꞌî si-ga̱kïnꞌ ninj guendâ ga̱ꞌmi̱n hueꞌê ninj rayiꞌî Ma̱ꞌan Ñaꞌanj an mánj.
Ni̱ dagamanꞌ ángel ùnꞌùnꞌun sa nu̱n ruhuâ kopa nika, huê danj ni̱ gahuin ru̱mi̱nꞌ ñan nne yuku nùkuaj nikaj su̱n; ni̱ gayiꞌì nej guiì ni̱ yâ ninj hia ninj dadinꞌ ûta naꞌan nneè kú ninj,
ni̱ gaꞌmin kï̱j ninj riñan Ma̱ꞌan Ñaꞌanj nne yàtàꞌa rayiꞌî guendâ ûta naꞌan nneè ninj giꞌhiaj nnuj riꞌhiuj màn nneè kú ninj, sani̱ gàꞌ dânj ni̱ nun gànànìkàj ruhuâ ninj rayiꞌî nej gakï̱nꞌ giꞌhiaj ninj mánj.
Ni̱ dagamanꞌ ángel huàtànꞌ sa nu̱n ruhuâ kopa ꞌnï̱nj raꞌa ruhuâ kïn Eufrates; huê danj ni̱ ganakò kïn nânj, daꞌnga ni̱ ga̱ yu̱gui chrej e ga̱chi̱n nej rey ꞌna̱ꞌ neꞌ gisîj gui.
Ni̱ giniꞌín gahui huàꞌnï̀nj nej nanè kï̱j huaa ni̱ dàj rûnꞌ hua yirikïj hua ninj ni̱ gahui ꞌngo̱ ninj ruhuâ duꞌhua yukuá du̱ꞌhui, ni̱ gahui ꞌngo̱ ninj ruhuâ duꞌhua yuku nùkuaj xi ni̱ gahui ꞌngo̱ ninj ruhuâ duꞌhua sí profeta gidigañuꞌunj un;
ni̱ huin ninj nej nanè kï̱j hua ri̱ña̱n nikaj su̱n sí kï̱j ï, ni̱ giꞌhiaj ninj guruguiꞌ nej daꞌngaꞌa giniꞌin nej guiì ni̱ gaꞌanj ninj riñan daranꞌ nej rey ni̱ka̱j su̱un ngà riñan nej síchìj presidente ni̱ka̱j sun riñan hioꞌóo, ni̱ gaꞌanj ninj ni̱ gataj ninj si daꞌhui ga̱na̱huin chreꞌ daranꞌ nej sôꞌ guendâ gùtàꞌ nej sôꞌ, ni̱ gui nânj huin gui gi̱ꞌhiaj Ma̱ꞌan Ma̱ꞌan Ñaꞌanj an ûta nìko kastîgu ngà nej sij dadinꞌ huê Ma̱ꞌan huin sa ni̱ka̱j sun riñan daranꞌanj.
“Hia̱j ni̱ dàj rûnꞌ gaꞌnaꞌ sí tu̱u gàꞌnàj, ni̱ ga̱na̱huin nìhiàꞌ ruhuâ nej guiì du̱gumîn hueꞌê ma̱ꞌan, ni̱ nitaj si giꞌhiaj ninj gakï̱nꞌïn, dadinꞌ si giꞌhiaj ninj gakï̱nꞌïn ni̱ dàj rûnꞌ hua nej guiì hua̱ nneè hua ninj rayiꞌî gakï̱nꞌ giꞌhiaj ninj.”
Ni̱ nagiꞌhiaj chrej daranꞌ nej sí dânj ñan gùꞌnàj Armagedón ni̱ nuguanꞌ nânj huin nânj hebreo.
Huê danj ni̱ dagamanꞌ ángel chi̱j i sa nun ruhuâ kopa ꞌnï̱nj raꞌa dânj riñan nanèe, ni̱ ruhuâ nuhuî nne yàtàꞌa ni̱ ûta nùkuaj gaꞌmin ꞌngo̱ sa gaꞌmin ni̱ gata:—Gàꞌ gisîj hua daranꞌanj hia̱j na̱nj ánj.
Hiôꞌ ni̱ gahui sinàn duꞌhui ni̱ gaꞌmin nej sa gaꞌmin ni̱ gaguâj duꞌhui, ni̱ gaꞌhuij ꞌngo̱ ñûn nùkuaj riñan hioꞌóo, ni̱ huê danj ni̱ gaꞌhuij aꞌngô ñûn nùkuaj nìko xi, ni̱ àsìj gaꞌanj gimàn nej guiì riñan hioꞌóo ni̱ nitaj àmàn giniꞌin ninj gaꞌnaꞌ ꞌngo̱ ñûn nùkuaj nìko xi manj.
Huê danj ni̱ nda huàꞌnï̀nj giyichraꞌ da̱ꞌa̱j yumanꞌ snàꞌanj gùꞌnàj Babilonia, ni̱ huê danj na̱nj ganahuij daranꞌ nej yumanꞌ snàꞌànj màn ruhuâ yumiguìi, ni̱ gananun ruhuâ Ma̱ꞌan Ñaꞌanj an niꞌin sa aꞌnanꞌ staꞌu giꞌhiaj yumanꞌ snàꞌànj Babilonia, ni̱ ûta naꞌan ruhuâ Ma̱ꞌan Ñaꞌanj an niꞌin yumanꞌ snàꞌànj nânj ni̱ ûta giꞌhia kastîgu ngà yumanꞌ nânj.
Huê danj ni̱ ganagaꞌ daranꞌ nej hioꞌó nu̱n ruhuâ nne ña̱ꞌa̱nj riki nne ña̱ꞌa̱nj, ni̱ nitaj gàꞌ si ꞌngo̱ kï̱j yàkàn hua gàꞌ mánj.
Gi̱ranꞌ sa̱ñu̱n staꞌu siyànà guduꞌhuêj nneè kúHiôꞌ ni̱ gaꞌnaꞌ ꞌngo̱ nej chi̱j ángel ni̱ka̱j nej chi̱j kopa, ni̱ gata gunḯn:—Gu̱hua̱ꞌ neꞌ dànanj, ni̱ gi̱di̱gán dadinꞌ gàꞌ giriꞌ nìꞌhiaj siyànà duꞌhuêj staꞌu ma̱ꞌan si ga̱na̱huin ra̱ꞌa kastîgu, ni̱ nne riñan gàꞌì ñan nu̱n nne ña̱ꞌa̱nj;
ni̱ ganakaj duguiꞌ nej rey ni̱ka̱j su̱n ruhuâ yumiguìi ngà siyànà nânj ni̱ girânj nej sôꞌ sa guduꞌhue, ni̱ huê danj na̱nj ûta ganahuij ruhuâ nej guiì màn riñan hioꞌóo girânj ninj rasu̱n du̱ꞌhue̱e dàj rûn giꞌhiaj siyànà nânj.
Hiôꞌ ni̱ ginikaj Ma̱ꞌan Espíritu Santo gaꞌan ñùnj riñan hioꞌó nàkòo; ni̱ giniꞌín nne ꞌngo̱ siyànàa yichrá yuku nùkuaj ma̱re xi ni̱ nda ganahuij nï̀nꞌ gàchràꞌ yôꞌ nnûn siyu̱gui yôꞌ sa kï̱j huaa, ni̱ nnùn chi̱j ahui yôꞌ ni̱ nnùn chi̱ꞌ sikú yôꞌ.
Ni̱ nu̱n siyànà dan atsîj kua̱n sàꞌ xi ngà atsîj ma̱re ni̱ nagiꞌhiaj nìhiàꞌ nej sij riñan atsîj dânj ngà agaꞌ oro, ni̱ nnùn hiëj nìhiàꞌa riñanj, ni̱ nnùn perla riñanj, ni̱ ꞌnï̱nj raꞌa siyànà dânj ꞌngo̱ basu ni̱ ruhuâ basû dânj nun daranꞌ nej gakï̱nꞌ kï̱j hua xi ni̱ huê danj na̱nj nu̱n daranꞌ nej sa kï̱j hua giꞌhia ngà nej ñaꞌanj digañuꞌunj un;
ni̱ hio siyànà dânj nnûn siyu̱gui, huin ꞌngo̱ sa huìi: “NI̱ TA BABILONIA SA NÌKO, NNI NEJ SIYÀNÀ DUꞌHUÊJ MA̱ꞌAN, NI̱ NEJ SA GIꞌHIAJ KÏ̱J RIÑAN HIOꞌÓO.”
Ni̱ giniꞌín si ûta ayinï̀n siyànà dânj ngà tun nej sôꞌ gèe ni̱ nej sôꞌ nânj huin sa gahuiꞌ guendâ gananï̂n nej sôꞌ rayiꞌî Ma̱ꞌan Jesús; ni̱ nga giniꞌín ni̱ ûta gahuin ña̱ꞌanj ruhuâj.
Ni̱ gataj ángel gunḯn:—Nùnj huin saj ni̱ gahuin ña̱ꞌanj ruhuâ ràꞌaj. Ñùnj gataj gu̱nïnꞌ rayiꞌî nuguanꞌ hua̱ huì rayiꞌî siyànà nânj ni̱ huê danj na̱nj gànàtàj rayiꞌî yuku nùkuaj gata gaꞌnaꞌ siyànà nânj, dadinꞌ nnùn chi̱j ahui xuj ni̱ nnùn chi̱ꞌ sikú xuj.
Yuku nùkuaj xi giniꞌînꞌ dan huin yuku gàꞌ gane si̱nï̱n, sani̱ hia̱j ni̱ nitaj si nne xuj gàꞌ mánj, sani̱ ga̱hui̱ ñûn xuj ni̱ ga̱ꞌna̱ꞌ xuj ruhuâ hiuꞌuj gu̱nu̱n xi nu̱n riki hioꞌóo sani̱ neꞌ rùkù ni̱ gi̱rë̱ꞌ xuj; ni̱ gahuin ña̱ꞌanj ruhuâ nej guiì màn riñan hioꞌóo nga giniꞌin ninj yuku nùkuaj xi dânj, ni̱ nej guiì dânj huin sa nitaj si tàj siyu̱gui riñan librû tàj siyu̱gui nej guiì ga̱ne nìgànj nï̀nꞌ àsìj nga gayi̱ꞌij gaꞌanj gimàn nej guiì riñan hioꞌóo ni̱ yuku nùkuaj giniꞌin ninj dânj huin yuku gàꞌ gaꞌnaꞌ sani̱ nitaj si nne yôꞌ gàꞌ mánj, sani̱ ga̱ꞌna̱ꞌ ñûn yôꞌ.
’Nuguanꞌ nânj huin, guendâ nej sí sìkàꞌ raa̱ ni̱ niꞌin nï̀nꞌ ruhuâ nej sôꞌ, ni̱ raa̱ nej chi̱j kïj nânj nne siyànà nânj; ni̱ nej chi̱j ahui siyànà nânj huin chi̱j rey.
Ni̱ ùnꞌùnꞌ rey gàꞌ girëꞌ; ni̱ ni̱ka̱j sun ꞌngo̱ sôꞌ, sani̱ hua̱ na̱nj ga̱chin ga̱ꞌna̱ꞌ aꞌngô sôꞌ, sani̱ nga gùyùmàn aꞌngô sôꞌ dânj ni̱ do̱j nï̀nꞌ diû gi̱nikaj su̱n sôꞌ.
Ni̱ yuku nùkuaj xi gane si̱nï̱n dânj huin sa ginikaj su̱n, sani̱ hia̱j ni̱ nitaj si ni̱ka̱j su̱n yôꞌ, ni̱ huê yôꞌ gahuin rey huin sa tï̱nj ïn; ni̱ huê yôꞌ huin goꞌngo̱ nej chi̱j rey ginikaj su̱n, sani̱ ga̱na̱ka̱j su̱n ñûn yôꞌ sani̱ neꞌ rùkù ni̱ dàñùn gi̱rë̱ꞌ yôꞌ.
’Ni̱ nej chi̱ꞌ sikú yuku giniꞌînꞌ dânj huin, chi̱ꞌ rey, sani̱ hua̱ na̱nj nun ga̱na̱ka̱j su̱n nej sôꞌ gàꞌ mánj; sani̱ ꞌngo̱ rïn ora ni̱ ga̱na̱ka̱j su̱n nej sôꞌ ni̱ ga̱huin nej sôꞌ rey ni̱ gi̱ni̱kaj su̱n nej sôꞌ nga ginikaj su̱n yuku nùkuaj xi dânj.
Ni̱ gu̱ña̱n chre ganï̂n ruhuâ nej sôꞌ gi̱ꞌhiaj sun nej sôꞌ, ni̱ gaꞌnï̂nj nej sôꞌ si gi̱ni̱kaj su̱n yuku nùkuaj dânj riñan nej sôꞌ.
Huê danj ni̱ gùtàꞌ nej sí dânj ngà Ma̱ꞌan Jesús, sani̱ gi̱ꞌhiaj ga̱nan Ma̱ꞌan Jesús nej sí dânj, ni̱ huê danj na̱nj gi̱ꞌhiaj ga̱nan nej sôꞌ ni̱ka̱j duguiꞌ ngà Ma̱ꞌan nej sí dânj, dadinꞌ Ma̱ꞌan huin sa ganagui ni̱ Ma̱ꞌan hui sa gakḯn nej sí ni̱ka̱j duguiꞌ nngaj ni̱ dagahuin yìtï̀nj nej sôꞌ riñanj, ni̱ Ma̱ꞌan huin Señor ni̱ka̱j su̱n riñan nej síi ni̱ Ma̱ꞌan huin Rey ni̱ka̱j su̱n riñan nej rey.
Ni̱ huê danj na̱nj gata gunḯn:—Nej nne nu̱n giniꞌînꞌ ñan nne siyànà guduꞌhuêj ma̱ꞌan dânj, huin nej yumanꞌan, nej guiì rìgìi, nej país ni̱ nej nânj aꞌmin nej guiì màn nï̀nꞌ gàchràꞌ ruhuâ yumiguìi.
Ni̱ nej chi̱ꞌ sikú yuku nùkuaj xi giniꞌînꞌ dânj, ni̱ ga̱ta̱ rùhuà ninj ni̱ nun gi̱ni̱nj hueꞌê siyànà guduꞌhuêj ma̱ꞌan dânj riñan ninj, ni̱ gi̱ꞌhiaj ninj si ûta gi̱ranꞌ sa̱ñu̱n siyànà dânj ni̱ gaꞌnêj ninj daran nej sa huin siꞌhiaj ñûnꞌ, ni̱ ya̱ ninj nneè ñûnꞌ, ni̱ huê danj na̱nj ga̱chri̱ ñaꞌan ninj ñûnꞌ;
dadinꞌ Ma̱ꞌan Ñaꞌanj an huin sa gaꞌnḯn ruhuâ ma̱ꞌan nimân nej sij, ni̱ rayiꞌî dan ni̱ gu̱ña̱n chre guchiꞌ nej sij ꞌngo̱ duꞌhua, guendâ du̱nahuij nej sij siyànà guduꞌhuêj ma̱ꞌan dânj: Ni̱ gaꞌnï̂nj nej sij si gi̱nikaj su̱n yuku nùkuaj xi dânj riñan nej sij, nda gànùn nuguanꞌ nnùn riñan ñanj si-nùguànꞌ Ma̱ꞌan Ñaꞌanj an.
Ni̱ siyànà giniꞌînꞌ dan huin yumanꞌ snàꞌànj xi ni̱ka̱j sun riñan nej rey ni̱ka̱j su̱n màn ruhuâ yumiguìi.
Gàꞌ gininj Babilonia nìko xiNeꞌ rùkù nej nânj ni̱ giniꞌín gininj aꞌngô ángel ni̱ka̱j sun nìko gaꞌnaj neꞌ yàtàꞌa; ni̱ nda giyigï̀n chre riñan hioꞌóo giꞌhiaj sa gira̱n hua̱j.
Ni̱ ûta nùkuaj gaꞌmin, ni̱ gata:—Gàꞌ girëꞌ, ni̱ gàꞌ girëꞌ Babilonia nìko xi, ni̱ gahuin ñan nne nej sa kï̱j ï ni̱ ñan màn daranꞌ nej nanè kï̱j huaa, ni̱ hiuj dânj huin ñan màn sigitï̱nj nu̱n daranꞌ nej yataj nìko kï̱j hua nitaj si yôꞌ.
Ni̱ daranꞌ nej país girânj nej rasu̱n du̱ꞌhue̱ guduꞌhue; ni̱ huê danj na̱nj girânj nej rey ni̱ka̱j su̱n riñan hioꞌóo nej rasu̱n guduꞌhue ni̱ huê danj na̱nj gahuin yi̱ruꞌhue daranꞌ nej sí girânj ni̱ naduꞌhuêj nej rasu̱n guduꞌhuêj siyànà nânj.
Ni̱ gunḯn gaꞌmin aꞌngô sa gaꞌmin neꞌ yàtàꞌa, ni̱ gata:—Nej suj nìkòꞌ rukú ni̱ ga̱hui̱ nej suj ruhuâ yumanꞌ snàꞌànj Babilonia, ni̱ si̱ giꞌhiaj nej suj gakï̱nꞌ giꞌhiaj nej guiì màn ruhuâ yumanꞌ snàꞌànj dânj, hiôꞌ ni̱ si̱ gunuta nej suj sa yìꞌì xi gàꞌhuìj gi̱ranꞌ sa̱ñu̱n nej guiì màn ruhuâ yumanꞌ snàꞌànj dânj;
ni̱ gananun ruhuâ Ma̱ꞌan Ñaꞌanj an niꞌin daranꞌ nej sa kï̱j hua giꞌhiaj nej guiì màn hiuj dânj, dadinꞌ gàꞌ gisîj si-ga̱kïnꞌ ninj nda yàtàꞌa.
Gàꞌhuìꞌ nej suj kastîgu ga̱na̱huin ra̱ꞌa, dàj rûnꞌ gaꞌhuij kastîgu riñan aꞌngô nej guiì ni̱ ûta sàꞌ gahuin ruhuâ ninj giꞌhia, ni̱ gi̱ꞌhiaj nej suj si nda huàꞌ gi̱ranꞌ sa̱ñunj ni̱ ûta sàꞌ ga̱huin ruhuaj rayiꞌî sa̱ñu̱n ganahuin ra̱ꞌa.
Ni̱ nga ganï̂n ruhuaj si nitaj nùnj ga̱chin riñanj, ni̱ nne ûta ganahuin nìhiàꞌ ruhuaj, ni̱ du̱guaꞌì nej suj ni̱ gi̱ranꞌ sa̱ñu̱n staꞌu gi̱ꞌhiaj nej suj ni̱ nda du̱gueꞌe giꞌhiaj nej suj, dadinꞌ gata ngà nda ruhuâ nimanj: “Nda achij chre nné dadinꞌ reina huín, ni̱ sê siyànà mi̱nj i̱n huín, ni̱ nitaj àmàn dugueꞌé mánj.”
Rayiꞌî dan ni̱ ꞌngo̱ rïn gui ni̱ gùyùmàn nej sa yìꞌì nìko xi dan riñanj; ni̱ gu̱du̱gue̱ꞌe staꞌuj, ni̱ ûta ga̱na̱chinj yiꞌnaa riki, ni̱ gaka gi̱ꞌhiaj ñaꞌaan; ni̱ ga̱huij, dadinꞌ Ma̱ꞌan Ñaꞌanj an huin Ma̱ꞌan Señor nne ganakaj guendâ, ni̱ sa ni̱ka̱j su̱n nï̀nꞌ ruhuâ.
Ni̱ àsìj ni̱ ûta ganahuin nìhiàꞌ ruhuâ nej rey ni̱ka̱j su̱n riñan hioꞌóo ngà siyànà nânj, dadinꞌ girânj nej sôꞌ nej rasu̱n du̱ꞌhue̱ guduꞌhue ni̱ nga gi̱ni̱ꞌin nej sôꞌ gi̱ranꞌ sa̱ñunj ni̱ ûta gu̱du̱ꞌgue̱ꞌe nej sôꞌ, ni̱ gaguâj hia nej sôꞌ nga giniꞌin nej sôꞌ ganayumàn gatse̱ꞌe gaka nda yàtàꞌa,
ni̱ nda ga̱nꞌ nikïnꞌ nej sôꞌ giniꞌhiaj nej sôꞌ dadinꞌ yuꞌhuiꞌ nej sôꞌ guendâ giniꞌin nej sôꞌ ganahuin ra̱ꞌa kastîgu, ni̱ gataj nej sôꞌ:—Ûta giranꞌ sa̱ñu̱n, ûta giranꞌ sa̱ñu̱n, yumanꞌ snàꞌànj nìko xi gùꞌnàj Babilonia, dadinꞌ gahuin ꞌngo̱ yumanꞌ snàꞌànj xi ginikaj su̱n; dadinꞌ ꞌngo̱ rïn ora ni̱ guyumân kastîgu riñanj.
Ni̱ ûta gudugueꞌe ni̱ gaguâj hia nej sí girânj naduꞌhuej nej rasu̱n màn riñan hioꞌóo, dadinꞌ gàꞌ si ꞌngo̱ nej guiì naꞌhuej gi̱ra̱n nej rasu̱n guduꞌhuêj nej sôꞌ;
kḯ kanela, koj gïnꞌ dàj a, sikíi, mirra, sikí gïnꞌ dàj a, nne bino, gasîti, chru rachrúun, ka̱n trigu, yuku nùkuaj, matsïj ï, guâhiu ni̱ karru, nej sí ꞌhiaj sun chre, sí guduꞌhuêj ma̱ꞌan nimân nej guiì.
Ni̱ ga̱ta̱j nej sôꞌ:—Nitaj si huaj gìrìꞌ nej chruj tsìꞌ ûta garanꞌ ruhuâꞌ ma̱ꞌan nimânt ya̱ꞌ ni̱ nej sa dàj garanꞌ ruhuâꞌ ya̱ꞌ, hia̱j ni̱ nìgànj girëꞌ nej sa sàꞌ xi ga riñanꞌ ni̱ huê danj na̱nj si̱ ga yi̱ruꞌhueꞌ gàꞌ mánj.
Ni̱ ûta gahuin yi̱ruꞌhue nej sí girânj ni̱ naduꞌhuêj nej rasu̱n nânj, ni̱ nda gànꞌ ga̱nikïnꞌ nej sôꞌ gi̱ni̱ꞌhiaj nej sôꞌ dadinꞌ ûta yuꞌhuiꞌ nej sôꞌ guendâ giranꞌ sa̱ñunj, ni̱ gu̱du̱gue̱ꞌe nej sôꞌ ni̱ gaguâj hia nej sôꞌ mân nej sôꞌ,
ni̱ gataj nej sôꞌ:—Ûta giranꞌ sa̱ñu̱n, ûta giranꞌ sa̱ñu̱n, siyànà huin staꞌu doj, dadinꞌ ginunj atsîj lino sàꞌ xi, atsîj kua̱n sàꞌ xi, ni̱ atsîj ma̱re sàꞌ xi, ni̱ màn oro yichrá atsîj sàꞌ xi nunj, ni̱ màn hiëj nìhiàꞌa yichra, ni̱ màn sa ran gùꞌnàj perla riñan siganꞌanj.
Ni̱ man ꞌngo̱ rïn ora ni̱ ganahuij daranꞌ nej rasu̱n du̱ꞌhue̱ ga riñanj. Ni̱ nda ga̱nꞌ ganikïnꞌ daranꞌ nej kapitán ni̱ka̱j su̱n riñan nej barku, ni̱ huê danj na̱nj màn daranꞌ nej guiì hua̱j ruhuâ barku, ni̱ huê danj na̱nj màn nej sí giꞌhiaj su̱n ruhuâ barku, ni̱ màn nej sí giꞌhiaj sun riñan nne ña̱ꞌa̱nj ni̱ màn daranꞌ nej sij giniꞌhiaj nej sij;
ni̱ gaka man ni̱ nda garrù chre nayumàn gatse̱ꞌe, ni̱ gataj nej síi nga giniꞌin nej sôꞌ:—Ahuin ꞌngo̱ yumanꞌ snàꞌànj giran dàj rûnꞌ giranꞌ yumanꞌ snàꞌànj nânj ràꞌaj.
Ni̱ dagamanꞌ nej sij hia̱j ahui nej sij, ni̱ gaꞌmin nej sij, ni̱ gudugueꞌe nej sij ni̱ gaguâj hia nej sij ni̱ gataj nej sij:—Ûta giranꞌ sa̱ñu̱n, ûta giranꞌ sa̱ñu̱n yumanꞌ snàꞌànj xi nânj, dadinꞌ ûta gahuin yi̱ruꞌhue nej sí ni̱ka̱j barku giꞌhia ngà nej rasu̱n du̱ꞌhue̱ hua̱ riñanj; dadinꞌ ꞌngo̱ rïn ora ni̱ gàꞌ ꞌngo̱ ganahui na̱nj ánj.
Ga̱na̱huin nìhiàꞌ ruhuâ nej suj màn neꞌ yàtàꞌa, ni̱ huê danj na̱nj ga̱na̱huin nìhiàꞌ ruhuâ, nej suj huin apóstol, ni̱ nej suj sí gataj dàj ga̱huin; dadinꞌ giꞌhiaj Ma̱ꞌan Ñaꞌanj an kastîgu riñan siyànà nânj guendâ giꞌhia giranꞌ sa̱ñu̱n nej suj.
Ni̱ gidaꞌa ꞌngo̱ ángel ni̱ka̱j sun nìko ꞌngo̱ hiëj hua̱ dàj rûnꞌ hua hiëj to guduguâj molino ni̱ gudugueꞌe hiëj dânj ruhuâ nne ña̱ꞌa̱nj, ni̱ gata:—Ni̱ huê dàj rûnꞌ nùkuaj gininj hiëj nânj ruhuâ nne ña̱ꞌa̱nj ni̱ huê danj nda nanè chre ga̱na̱huij Babilonia yumanꞌ snàꞌànj huin sa nìko xi, ni̱ nitaj àmàn huaj gi̱ni̱ꞌin ñûnꞌ man gàꞌ mánj.
Ni̱ nitaj àmàn gu̱nïn nej ñûnj gimàn nej sí ga̱chra̱ ngà arpa, ngà rihiaa, ngà chrun aꞌña̱nj an; ni̱ nitaj àmàn huaj gimàn nej sí gi̱ꞌhiaj suun riñanꞌ, ni̱ huê danj na̱nj si̱ gunïn nej ñûnj gu̱du̱gue̱ꞌe agaꞌ molino riñanꞌ gàꞌ mánj.
Ni̱ nitaj àmàn huaj gìyï̀gï̀n daꞌan lampara riñanꞌ, ni̱ nitaj àmàn gu̱nïnꞌ ga̱ra̱n ra̱ꞌa nej guiì riñanꞌ; dadinꞌ nej sí guduꞌhuêj nej rasu̱un riñanꞌ huin nej sí aꞌnïnꞌ riñan hioꞌóo, ni̱ ngà nej sun stuꞌhuaj giꞌhiâꞌ ni̱ gunukuáꞌ gidigañuꞌunj nej país màn ruhuâ yumiguìi.
Dadinꞌ yichrá yumanꞌ snàꞌànj nânj tá tun daranꞌ nej sôꞌ gahuiꞌ nï̀nꞌ gàchràꞌ riñan hioꞌóo, nej sôꞌ gataj dàj gahuin nej sôꞌ dugumîn ma̱ꞌan riñan gakï̱nꞌïn.
Achrá nej sij chraꞌa neꞌ yàtàꞌaNeꞌ rùkù nej nânj ni̱ gunḯn gaꞌmin ûta gàꞌì nej guiì rìgìi neꞌ yàtàꞌa, ni̱ gataj ninj:Aleluya. Gi̱nikaj ni̱ꞌña̱nj nêꞌ ni̱ gaꞌmi̱n hueꞌê nêꞌ yiꞌî Ma̱ꞌan Señor, dadinꞌ Ma̱ꞌan huin sa ni̱ka̱j su̱n ni̱ Ma̱ꞌan huin sa giꞌhiaj gananinꞌ;
Dadinꞌ sa ganakaj guendâ Ma̱ꞌan Ñaꞌanj an ni̱ huin sa yàngàꞌa ni̱ sa ni̱ka̱a;dadinꞌ hia̱j ni̱ giꞌhia kastîgu siyànà guduꞌhuêj staꞌu ma̱ꞌandadinꞌ huê siyànà nânj huin sa giꞌhiaj kï̱j nï̀nꞌ gàchràꞌ riñan hioꞌóo dadinꞌ gidiganj si ginùn ña̱ꞌa̱nj nej guiì riñan nej ñaꞌanj giꞌhiaj ra̱ꞌa nej síi,ni̱ rayiꞌî dan ni̱ dàñùn giꞌhiaj Ma̱ꞌan Ñaꞌanj an kastîgu nngaj guendâ ûta gañan tun nej sôꞌ gunânj gi̱tsi riñan Ma̱ꞌan Ñaꞌanj an.
Ni̱ gataj ñûn nej sa màn neꞌ yàtàꞌa:—Aleluya. Ni̱ nìgànj chre ga̱hui̱ gatse̱ gaka siyànà dânj.
Huê danj ni̱ ganikïnꞌ rúdàkòj ni̱ ginun ña̱ꞌa̱nj nej ko̱ ga̱ꞌanj síchìj achij dânj ngà nej ga̱ꞌanj sa hua̱ nìꞌnàꞌ dânj riñan Ma̱ꞌan Ñaꞌanj an nne riñan chrun yîla, ni̱ gataj nej sôꞌ:—Huê danj huin na̱nj ánj. Aleluya.
Ni̱ ñan ni̱kï̱nꞌ chrun yilâ nne Ma̱ꞌan Ñaꞌanj an, gaꞌminꞌ ꞌngo̱ sa gaꞌmin ni̱ gata:Ga̱ꞌmi̱n hueꞌê daranꞌ nej suj gunânj gi̱tsi riñan Daꞌanj nêꞌ,nej suj nu̱n yuꞌhuiꞌ ruhuâ ni̱ dagahuin nej suj,ni̱ nej suj nitaj sun nikaj ngà nej suj ni̱ka̱j sun yàkàan, na̱nj ánj.
Giꞌñanj ga̱ra̱n ràꞌa Matsïj lijNi̱ gunḯn gaꞌmin ûta gàꞌì nej guiì rìgìi ni̱ gaꞌmin ninj dàj rûnꞌ gahuin nga nda garï̱n chre gunânj kïn, ni̱ gahuin dàj rûn gahuin nga nda garï̱n chre gaguâj nej duꞌhui, ni̱ gataj ninj:Aleluya, hia̱j ni̱ gàꞌ ganakaj su̱n Ma̱ꞌan Daꞌanj nêꞌ.
Ga̱huin nìhiàꞌ staꞌu ruhuâ nêꞌ, ni̱ ga̱ꞌmi̱n hueꞌê nêꞌ rayiꞌî Ma̱ꞌan Ñaꞌanj an:Dadinꞌ gàꞌ guyumân gui ga̱ra̱n ra̱ꞌa Ma̱ꞌan Jesús ngà nikaj.Ni̱ gàꞌ hua̱ yu̱gui nikaj nne ga̱ya̱ka na̱nj ánj.
Ni̱ giriꞌ nìꞌhiaj nikaj gi̱nuunj atsîj lino sàꞌ xi, ni̱ nda gàtsì chre hua riñan atsîj dânj ni̱ nda ran chre hua riñanj,dadinꞌ lino sàꞌ xi dânj huin sa ni̱ka̱ giꞌhia daꞌ goꞌngo̱ nej guiì dugumîn ma̱ꞌan riñan nej gakï̱nꞌïn na̱nj ánj.
Ni̱ gataj ángel dânj gunḯn:—Ga̱chru̱n sòꞌ: “Ga̱na̱huin nìhiàꞌ ruhuâ nej guiì gakḯn Ma̱ꞌan Ñaꞌanj an ga̱ꞌna̱ꞌ ninj giꞌñanj ga̱huin stiꞌnï̀ïn nga ga̱ra̱n ra̱ꞌa Ma̱ꞌan Jesús ngà nikaj.”Ni̱ gata gunḯn:—Nej nuguanꞌ nânj huin nuguanꞌ yàngàꞌ gaꞌmin Ma̱ꞌan Ñaꞌanj an na̱nj ánj.
Ni̱ ganikïnꞌ rúdàkò yiꞌî ángel guendâ ginu̱n ñànꞌàn ángel dânj. Sani̱ gata gunḯn:—Si̱ giꞌhiâꞌ dan mánj; dadinꞌ ñùnj huín ꞌngo̱ musû gunânj gi̱tsi riñan Ma̱ꞌan Ñaꞌanj an dàj rûnꞌ huînꞌ, ni̱ dàj rûnꞌ huin nej dinï̂nt dadinꞌ guyumân ruhuâ nej eꞌ niꞌin nej eꞌ nej nuguanꞌ gaꞌmin Ma̱ꞌan Jesús. Ginu̱n ña̱ꞌa̱njꞌ Ma̱ꞌan Ñaꞌanj an;dadinꞌ nej sôꞌ ganataꞌ si-nùguànꞌ Ma̱ꞌan Ñaꞌanj an huin nej sôꞌ gidigân nej nuguanꞌ ganataꞌ dàj gahuin.
Ma̱ꞌan sa tàj yichrá guahiû gàtsìiNi̱ giniꞌín hua niꞌnï̂nj yàtàꞌa, huê danj ni̱ giniꞌín ꞌngo̱ guahiû gàtsìi, ni̱ Ma̱ꞌan sa tàj yichrá guahiû dânj gùꞌnàj Ma̱ꞌan sa hueꞌê dagahuin ni̱ Ma̱ꞌan sa yàngàꞌa dadinꞌ nda ni̱ka̱ chre nikaj sùnj ni̱ ûta hueꞌê gutaj ngà nej guiì gunïnꞌ nngaj.
Ni̱ rune ñanj hua dàj rûnꞌ hua ñaꞌaan nga ganayumanj, ni̱ nu̱n gàꞌì diadema ahui; ni̱ hua̱ ꞌngo̱ siyu̱gui sani̱ nitaj gàꞌ si ꞌngo̱ nej guiì niꞌin dadinꞌ man ꞌngo̱ rïn Ma̱ꞌan niꞌin ahuin si huin siyu̱gui.
Ni̱ nu̱nj ꞌngo̱ atsîj giyîꞌij nï̀nꞌ tun; ni̱ siyu̱gui huin: SI-NÙGUÀNꞌ MA̱ꞌAN ÑAꞌANJ AN.
Ni̱ rukuj nikòꞌ ꞌngo̱ yiꞌnïn nìko xi nej stadû màn neꞌ yàtàꞌa ni̱ tàj nej sôꞌ yichrá guahiû gàtsìi, ni̱ nu̱n daꞌ goꞌngo̱ nej sôꞌ atsîj lino gàtsì sàꞌ xi ni̱ nitaj gàꞌ si do̱j díin hua riñan siganꞌ nej sôꞌ.
Ni̱ ruhuâ duꞌhua gahui ꞌngo̱ spâda ra̱ sìhià chre guendâ gu̱du̱ranꞌ yiꞌìj nej país màn ruhuâ yumiguìi, ni̱ nga gi̱nikaj sunj ni̱ ga̱ra̱n sunj niꞌî a̱gaꞌa; ni̱ Ma̱ꞌan huin sa gùrùn riñan nej chruj uba ni̱ ga̱hui̱ nne chruj uba, dânj huin nga ûta huin ruhuaj gi̱ꞌhia kastîgu nej guiì dadinꞌ ûta naꞌan ruhuâ Ma̱ꞌan Ñaꞌanj an niꞌin nej guiì rayiꞌî nej gakï̱nꞌ giꞌhiaj ninj ni̱ Ma̱ꞌan Ñaꞌanj an huin sa ni̱ka̱j su̱n nï̀nꞌ ruhuâ.
Ni̱ riñan siganꞌanj ni̱ riñan daꞌmanj nnûn siyu̱gui ni̱ ta: “REY NI̱KA̱J SU̱N RIÑAN DARANꞌ NEJ REY NI̱ SEÑOR NI̱KA̱J SU̱N RIÑAN DARANꞌ NEJ SEÑOR.”
Ni̱ giniꞌín nikïnꞌ ga̱hia ꞌngo̱ ángel riñan gui, ni̱ ûta nùkuaj gagua, ni̱ gata:—Ga̱ꞌna̱ꞌ daranꞌ nej suj nej yataj aché yàtàꞌa, ni̱ ga̱na̱huin chre̱ꞌ nej suj dadinꞌ ga̱ ꞌngo̱ nihia nìko xi gi̱ꞌhiaj Ma̱ꞌan Ñaꞌanj an ga̱huin stiꞌnï̀n nej suj,
Ni̱ giniꞌín nikïnꞌ yuku nùkuaj xi dânj ngà nej rey ni̱ka̱j su̱n riñan hioꞌóo ni̱ màn nej si-stadû nej sôꞌ ngà nej sôꞌ, ni̱ màn chreꞌ nej sôꞌ guendâ ruhuâ nej sôꞌ gùtàꞌ nej sôꞌ ngà Ma̱ꞌan sa tàj yichrá guâhiu gàtsìi ni̱ ngà nej stadû hua̱j ngà Ma̱ꞌan.
Ni̱ gidaꞌa nej sij gumînj nej sij yuku nùkuaj xi dânj, ni̱ huê danj na̱nj gidaꞌa nej sij gumînj nej sij profeta gidigañuꞌunj un dadinꞌ huê sôꞌ huin sí giꞌhiaj si-da̱ꞌngaꞌ yuku nùkuaj dânj ni̱ rayiꞌî dan ni̱ guyumân ruhuâ nej guiì ni̱ gaꞌnï̂nj ninj ma̱ꞌan ninj giyiꞌij si-da̱ꞌngaꞌ yuku nùkuaj dânj ninj, ni̱ huê danj na̱nj ginûn ña̱ꞌa̱nj ninj si-da̱ꞌngaꞌ yuku nùkuaj dânj. Ni̱ hua̱ nìꞌnàꞌ yuku nùkuaj nânj ngà profeta gidigañuꞌunj un ni̱ guduguêj nej sij gaꞌanj nguèj sôꞌ ruhuâ dahue̱ ñan aka ñaꞌaan ngà hioꞌó asufri.
Ni̱ gahuiꞌ aꞌngô nej guiì giꞌhiaj spâda gahui ruhuâ duꞌhua sa tàj yichrá guâhiu dânj, huê danj ni̱ gaꞌnaꞌ nej yataj aché yàtàꞌa ni̱ yâ nej yôꞌ nneè daranꞌ nej guiì gahuiꞌi nda gunumân riki nej yôꞌ.
ꞌNgo̱ mîn hioꞌoNi̱ giniꞌín gininj ꞌngo̱ ángel gaꞌnaj neꞌ yàtàꞌa, ni̱ ꞌnï̱nj raꞌa ꞌngo̱ agaꞌ ra̱ꞌa ganaꞌnï̂nj riñan hiuꞌuj gu̱nu̱n xi nun riki hioꞌóo, ni̱ huê danj na̱nj nï̱nj raꞌa ꞌngo̱ agaꞌ kadena.
Ni̱ gidaꞌa yukuá du̱ꞌhui ni̱ yuku nânj huin yukuá nâ ni̱ huê yôꞌ huin sa nàsàꞌa ni̱ huê yôꞌ huin sichre, ni̱ gumin yôꞌ ꞌngo̱ mîn hioꞌo;
ni̱ gudugue gaꞌanj yôꞌ ruhuâ hiuꞌuj gu̱nu̱n xi nu̱n riki hioꞌóo, ni̱ ganaran duꞌhua hiuꞌuj nânj, ni̱ gachri si-seyuj riñan rahueꞌ nu̱n riñan hiuꞌuj dânj, daꞌnga ni̱ si̱ gahui yôꞌ ni̱ gidigañuꞌunj yôꞌ doj nej guiì màn ruhuâ nej país, nda ga̱na̱huij ꞌngo̱ mîn hioꞌo; ni̱ nda neꞌ rùkù nej nânj ni̱ ga̱na̱chi Ma̱ꞌan Ñaꞌanj an doj sînj diû yôꞌ.
Ni̱ giniꞌín ñan màn chrun yîla, ni̱ gaꞌanj ga̱ne nej sôꞌ ganahuin ra̱ꞌa suun guendâ gi̱nikaj su̱n nej sôꞌ; ni̱ giniꞌín ma̱ꞌan nimân nej sôꞌ gahuiꞌ nga gaꞌneꞌ nej sí dânj ahui nej sôꞌ, guendâ gahuin nej sôꞌ sí gananï̂n si-nùguànꞌ Ma̱ꞌan Ñaꞌanj an ni̱ huê danj na̱nj gananï̂n nej sôꞌ rayiꞌî Ma̱ꞌan Jesús, ni̱ huê danj na̱nj nun ginu̱n ña̱ꞌa̱nj nej sôꞌ yuku nùkuaj xi dânj ngà ñan du̱ꞌhua yôꞌ, ni̱ nun ga̱ꞌnï̱n nej sôꞌ si gìyìꞌìj daꞌnga hio nej sôꞌ ngà raꞌa nej sôꞌ, ni̱ ganaꞌnï̂nj nej sôꞌ ni̱ gane nej sôꞌ ni̱ ginikaj su̱n nej sôꞌ ngà Ma̱ꞌan Cristo ꞌngo̱ mîn hioꞌo.
Sani̱ nda gisîj ꞌngo̱ mîn hioꞌo daꞌnga gàꞌnàꞌnï̀nj aꞌngô nej nîman. Ni̱ nânj huin sa si̱nï̱n ganaꞌnïnj nej sôꞌ.
Ga̱na̱huin nìhiàꞌ ruhuâ nej guiì ganaꞌnï̂nj si̱nï̱n; dadinꞌ huin ninj yumanꞌ gèe, ni̱ si̱ gahuiꞌ ñûn ninj gàꞌ mánj, dadinꞌ ga̱huin ninj rej riñan Ma̱ꞌan Ñaꞌanj an ni̱ riñan Ma̱ꞌan Cristo, ni̱ gi̱ni̱kaj su̱n ninj ngà Ma̱ꞌan Cristo ꞌngo̱ mîn hioꞌo.
Nga gisîj ꞌngo̱ mîn hioꞌo, ni̱ ga̱na̱chi nej sij ni̱ ga̱hui̱ sichre ruhuâ dukuâ gaꞌ ñan nne,
gahui ni̱ ga̱ꞌa̱nj gidigañuꞌun riñan daranꞌ nej país màn neꞌ yìchràj a, neꞌ ri̱ki, neꞌ gisîj gui, neꞌ gatûj gui, riñan hioꞌó Gog, ngà Magog, guendâ gi̱ꞌhia ga̱na̱huin chre̱ꞌ daranꞌ nej sôꞌ ni̱ gùtàꞌ nej sôꞌ; ni̱ dàj rûnꞌ mân hioꞌó chru̱u duꞌhua nne ña̱ꞌa̱nj huê danj gimàn nej sôꞌ.
Ni̱ nda gachra chre riñan hioꞌóo gaꞌnaꞌ nej sij, ni̱ gàꞌ ꞌngo̱ duguachrin nej sij rukû ñan màn nej sôꞌ dagahuin hueꞌê riñan Ma̱ꞌan Ñaꞌanj an ni̱ ñan nngaj yumanꞌ snàꞌànj ꞌì ruhuâ Ma̱ꞌan Ñaꞌanj an; ni̱ giꞌhiaj Ma̱ꞌan Ñaꞌanj an si ga̱ꞌna̱ꞌ ñaꞌaan neꞌ yàtàꞌa, ni̱ gàꞌ ꞌngo̱ ganahuij daranꞌ nej sij gaka giꞌhiaj ñaꞌaan na̱nj ánj.
Ni̱ gi̱da̱ꞌa Ma̱ꞌan Ñaꞌanj an sa nàsàꞌa ni̱ gu̱du̱gue ruhuâ dahue̱ huin hioꞌó asufri, ñan nne yuku nùkuaj xi dânj ngà profeta gidigañuꞌunj un; ni̱ gi̱ranꞌ sa̱ñu̱n nej sij neꞌ gui ngà neꞌ ñànꞌan ni̱ nìgànj chre.
Nga ga̱ꞌa̱nj ga̱ne Ma̱ꞌan Ñaꞌanj an riñan chrun yîla ga̱tsi̱i ni̱ na̱gi̱ꞌhia guenda ngà nej guiìNi̱ giniꞌín nne Ma̱ꞌan Ñaꞌanj an riñan chrun yilâ gàtsì nìko xi, ni̱ orâ chre ni̱ giyiꞌîj huì hioꞌó ngà yàtàꞌa riñanj, ni̱ nitaj dànèꞌ giniꞌín ngue gàꞌ mánj.
Ni̱ giniꞌín nikïnꞌ ga̱hia nej nîman, ni̱ ni̱kï̱nꞌ nej nîman nitaj sun ginikaj ni̱ ni̱kï̱nꞌ nej nîman ginikaj sun yàkàan; ni̱ ganayiꞌnï̂nj riñan nej librû, ni̱ huê danj na̱nj ganayiꞌnï̂nj riñan aꞌngô librû, ni̱ librû dânj huin librû tàj siyu̱gui nej nîman gàꞌ huin daꞌní Ma̱ꞌan Ñaꞌanj an; ni̱ nagiꞌhiaj Ma̱ꞌan Ñaꞌanj an guendâ ngà daꞌ goꞌngo̱ nej nîman dàj taj ma̱ꞌan riñan nej librû, ni̱ dàj hua ma̱ꞌan sa giꞌhiaj ninj nga gane ninj riñan hioꞌó.
Ni̱ gahui ma̱ꞌan nimân nej guiì gaꞌanj ruhuâ rúnâko, ni̱ da̱ꞌa ganakaj duguiꞌ ngà nneè kú ninj sa nngaj ruhuâ nne ña̱ꞌa̱nj ni̱ aꞌngô da̱ꞌa ganakaj duguiꞌ ngà nneè kú ninj sa nngaj raa̱ guchrùꞌu ni̱ ganaꞌnï̂nj ninj; ni̱ nagiꞌhiaj Ma̱ꞌan Ñaꞌanj an guenda ngà daꞌ goꞌngo̱ ninj dàj na̱nj hua ma̱ꞌan sa giꞌhiaj ninj nga nï̀nꞌ gane ninj riñan hioꞌóo.
Huê danj ni̱ gahui ma̱ꞌan nimân nej sij ruhuâ rúnâko, ni̱ ganakaj duguiꞌij ngà nneè kú nej sij sa gingaj ra guchrùꞌu ni̱ ganaꞌnï̂nj nej sij, ni̱ nga gisîj nagiꞌhiaj Ma̱ꞌan Ñaꞌanj an guenda ngà nej sij ni̱ gudugue gaꞌanj nej sij ruhuâ dahue̱ ñan aka ñaꞌaan, ni̱ ruhuâ dahue̱ nânj ga̱ne nej sij ni̱ nânj huin gàꞌ gisîj huìj gahuiꞌ nej sij.
Ni̱ nej guiì nitaj si tàj siyu̱gui riñan librû tàj siyu̱gui nej sôꞌ huin daꞌní Ma̱ꞌan Ñaꞌanj an, ni̱ guduguêj nej sôꞌ gaꞌanj ninj ruhuâ dahue̱ ñan aka ñaꞌaan.
Ganahuin nàkà yàtàꞌa ni̱ ganahuin nàkà hioꞌóoNi̱ giniꞌín ganahuin nàkà yàtàꞌa ni̱ ganahuin nàkà hioꞌóo; dadinꞌ yàtàꞌ gàꞌ ga si̱nï̱n ni̱ hioꞌóo gàꞌ ga si̱nï̱n ni̱ nitaj si hua̱ ngue ni̱ huê danj na̱nj si̱ ga nne ña̱ꞌa̱nj nej gàꞌ mánj.
Ni̱ ñùnj huin Juan ni̱ giniꞌín yumanꞌ snàꞌànj huin sa gèe, ni̱ huej huin Jerusalén huin sa nàkàa, ni̱ nìkoj yàtàꞌ ñan nne Ma̱ꞌan Ñaꞌanj an, ni̱ huaj dàj rûnꞌ hua ꞌngo̱ siyànà ña̱n ga̱ya̱ka̱j nika dadinꞌ gàꞌ hua̱ yugui ni̱ nagiꞌhiaj sàꞌaj ma̱ꞌan.
Ni̱ gunḯn gaꞌmin nùkuaj ꞌngo̱ sa gaꞌmin neꞌ yàtàꞌa ni̱ gata:—Ni̱ hiuj nan huin ñan nne Ma̱ꞌan Ñaꞌanj an ngà nej guiì, ni̱ ga̱ne Ma̱ꞌan ngà ninj; ni̱ ga̱huin ninj yiñán Ma̱ꞌan, ni̱ Ma̱ꞌan ga̱huin Daꞌanj ninj.
Ni̱ ga̱na̱ꞌhui Ma̱ꞌan Ñaꞌanj an nne rune ñan nej guiì; ni̱ nitaj guiì gàhuìꞌ hiuj dânj, ni̱ nitaj guiì du̱gueꞌe, ni̱ nitaj guiì ga̱gua̱j hia, ni̱ nitaj guiì gi̱ranꞌ sa̱ñu̱n; dadinꞌ si̱ ga nej sa giranꞌ si̱nï̱n ninj gàꞌ mánj.
Ni̱ gataj Ma̱ꞌan sa nne riñan chrun yilâ hiuj dânj:—Hia̱j ni̱ nagiꞌhiaj nàkàj daranꞌanj.Ni̱ huê danj gata gunḯn: Ga̱chru̱n dadinꞌ nej nuguanꞌ nânj huin sa gùyùmàn ruhuôꞌ ni̱ huej huin sa yàngàꞌa.
Ni̱ gata gunḯn:—Gàꞌ gisîj daranꞌanj na̱nj ánj. Ñùnj huin letra A ni̱ huê huin letra Z, ni̱ huê huin sa si̱nï̱ïn ni̱ huê huin sa ganahuij. Ni̱ guiì ganakô nnee, ni̱ gàꞌhuìj nne hia̱j gachi ni̱ta goꞌo ninj ni̱ sê si̱ gi̱ran ninj nne dânj mánj ni̱ ga̱ nìꞌnàꞌ nìgànj ninj gi̱ꞌhiâ.
Ni̱ guiì gunùkuaj giꞌhiaj ga̱nan ni̱ ga̱na̱huin ra̱ꞌa ninj daranꞌ nej nânj, ni̱ ñùnj ga̱huin Daꞌanj ninj, ni̱ ninj ga̱huin daꞌnîn.
Sani̱ nej guiì yuꞌhuiꞌ gi̱ranꞌ sa̱ñu̱n yiꞌî si-nùguànꞌ Ma̱ꞌan Ñaꞌanj an ni̱ nej guiì naꞌhuej gùyùmàn ruhuâ niꞌin si-nùguànꞌ Ma̱ꞌan Ñaꞌanj an, ni̱ nej guiì kï̱j hua hia ni̱ nej guiì dagahuiꞌ guiì, ni̱ nej guiì aché ni̱ nne sìgìchràꞌ ninj, ni̱ nej guiì stuꞌhuaj a, nej guiì nnùn ña̱ꞌa̱nj riñan ñaꞌanj giꞌhiaj ra̱ꞌa nej síi ni̱ daranꞌ nej guiì gidigañuꞌunj ni̱ ga̱ꞌanj ninj ruhuâ dahue̱ aka ñaꞌaan ngà hioꞌó asufri, ni̱ huê nan huin si gàꞌ gisîj huàꞌ gahuiꞌ ninj na̱nj ánj.
Yumanꞌ snàꞌànj gùꞌnàj Jerusalén sa nàkàaHiôꞌ ni̱ gaꞌnaꞌ ꞌngo̱ nej ángel ꞌnï̱nj raꞌa nej chi̱j kopa, ni̱ nda nìchra chre ruhuaj mân nej sa yìꞌì ga̱ꞌna̱ꞌ neꞌ ña̱n doj, ni̱ gaꞌmin ngàj, ni̱ gata:—Gu̱hua̱ꞌ neꞌ dànanj, ni̱ gi̱di̱gán siyànà gàꞌ nne chru̱n ga̱ya̱ka̱j nika, dadinꞌ huej gahuin nika Ma̱ꞌan Matsïj hua̱ lij na̱nj ánj.
Ni̱ ginikaj Ma̱ꞌan Espíritu gaꞌan ñùnj ra ꞌngo̱ kïj hua̱ nìko ni̱ hua̱ yàkàan, ni̱ gidiganj ñùnj yumanꞌ snàꞌànj huin sa gè gùꞌnàj Jerusalén, ni̱ nìkòꞌ yumanꞌ snàꞌànj dânj gaꞌnaj neꞌ yàtàꞌa, ñan nne Ma̱ꞌan Ñaꞌanj an.
Ni̱ huê gè Ma̱ꞌan Ñaꞌanj an huin sa giꞌhiaj ni̱ nda yigï̀n chre riñan yumanꞌ snàꞌànj dânj, ni̱ nda gira̱n chre riñanj ni̱ huaj dàj rûn hua riñan hiëj hua nìhiàꞌ staꞌu, ni̱ dàj rûnꞌ hua hiëj jaspe, ni̱ dàj rûnꞌ akà hua riñan hiëj gùꞌnàj diafana.
ni̱ nu̱n huàꞌnï̀nj rahueꞌe riñan chran yàkàn giniꞌhiaj neꞌ gisîj gui; ni̱ nu̱n huàꞌnï̀nj rahueꞌe riñan chran yàkàn giniꞌhiaj neꞌ yìchràj a; ni̱ nu̱n huàꞌnï̀nj rahueꞌe riñan chran yàkàn giniꞌhiaj neꞌ ri̱ki; ni̱ nu̱n huàꞌnï̀nj rahueꞌe riñan chran yàkàn giniꞌhiaj neꞌ gatûj gui.
Ni̱ yiꞌî chran yàkàn yàchìj ganikàj rukû yumanꞌ snàꞌànj nânj nngaj yùhuìj chran nìko, ni̱ riñan nej chran nânj nnûn siyu̱gui nej yùhuìj apóstol gunânj gi̱tsi riñan Ma̱ꞌan Jesús.
Ni̱ ꞌnï̱nj ꞌngo̱ metru huin ni̱na̱nj agaꞌ oro raꞌa sa ni̱kï̱nꞌ gaꞌmin ngàj, guendâ gi̱ri̱ñunj dàj hua yumanꞌ snàꞌànj dânj ni̱ dàj yàchìj rahueꞌ nu̱n riñan yumanꞌ snàꞌànj dânj, ni̱ dàj nìko yàchìj chran ni̱kï̱nꞌ ganikàj rukû yumanꞌ snàꞌànj dânj.
Ni̱ hua gàchràꞌ yumanꞌ snàꞌànj dânj, ni̱ huê dàj rûnꞌ yèꞌej huê danj hua gàchraj; ni̱ giriñun ángel yumanꞌ snàꞌànj dânj ngà metru ꞌnï̱nj raꞌa huê danj ni̱ gisîj huìj mîn tá ahuîj siêntu kilometru; ye̱ꞌej, ni̱ huê danj gàchraj ni̱ huê danj hua yàkanj, ni̱ gu̱ña̱n chre hua daranꞌanj.
Ni̱ giriñun ángel chran yàkàn yàchìj xi ni̱ hua mmanj man huàꞌnï̀nj xia ga̱ꞌanj metru, ni̱ metru garânj sun nej guiì garânj sun ángel dânj.
Ni̱ ni̱na̱nj hiëj gùꞌnàj gaspe garânj sun nej sij ngà ganachrâj nej sij chran yàkàn yàchìj nânj; sani̱ man ni̱na̱nj agaꞌ oro sàꞌ hia huin yumanꞌ snàꞌànj nânj; ni̱ dàj rûn akà hua riñan biriu nga hua sàꞌaj huê danj hua akà yumanꞌ snàꞌànj nânj.
Ni̱ nej hiëj ganachrâj nej sij chran ñan tàj yiꞌî chran yàkàn ganikàj rukû yumanꞌ snàꞌànj nânj garânj sun nej sij daranꞌ hiëj nìhiàꞌa. Ni̱ chran si̱nï̱ïn, huin hiëj jaspe; ni̱ chran huìj i huin, Zafiro; ni̱ chran huàꞌnï̀nj huin, ágata; ni̱ chran ga̱ꞌanj huin, esmeralda;
ni̱ chran ùnꞌùnꞌun huin, ónice; ni̱ chran huàtànꞌan huin, cornalina; ni̱ chran chi̱j i huin, crisólito; ni̱ chran tï̱nj ïn huin, berilo; ni̱ chran ꞌï̀ïn huin, topasio; ni̱ chran chi̱ꞌi huin, crisopraso; ni̱ chran yàan huin, Jacinto; ni̱ chran yùhuìj i huin, amatista.
Ni̱ nej yùhuìj rahueꞌ dânj huin yùhuìj perla; ni̱ daꞌ goꞌngo̱ nej rahueꞌ dânj huin perla, ni̱ chrej gàchràꞌ nun ruhuâ yumanꞌ snàꞌànj dan huin ni̱na̱nj agaꞌ oro sàꞌ nï̀nꞌïn, ni̱ dàj rûnꞌ niꞌnï̂nj guruguiꞌ giniꞌhio giꞌhiaj biriu huê danj nîꞌnï̱nj guruguiꞌ giniꞌhioꞌ giꞌhia na̱nj ánj.
Ni̱ nitaj gàꞌ si ꞌngo̱ hueꞌ huin nûhui giniꞌín hiuj dânj mánj; dadinꞌ Ma̱ꞌan Señor Ñaꞌanj an giꞌhiaj daranꞌanj ngà Ma̱ꞌan Jesús huin nûhui hiuj dânj.
Ni̱ nitaj si niꞌñanj yumanꞌ snàꞌànj nngaj hiuj nânj si gu̱du̱gun gui ni̱ gu̱du̱gun ahui riñanj mánj; dadinꞌ sira̱n Ma̱ꞌan Ñaꞌanj an giꞌhiaj yigï̀n hiuj nânj, ni̱ Ma̱ꞌan Jesús huin sa gudugùn.
Ni̱ nej país gàꞌ gananin ni̱ ga̱che̱ ninj ngà sa gudugùn giꞌhiaj Ma̱ꞌan Ñaꞌanj an; ni̱ huê danj na̱nj hueꞌê ga̱ꞌmi̱n nej rey ni̱ka̱j su̱n riñan hioꞌó rayiꞌî yumanꞌ snàꞌànj nânj ni̱ gi̱nikaj nej sôꞌ nej rasu̱n du̱ꞌhue̱ hua̱ riñan nej sôꞌ ga̱ꞌna̱ꞌ nej sôꞌ riñan yumanꞌ snàꞌànj nânj.
Ni̱ nitaj àmàn huaj ga̱na̱rán riñan nej rahueꞌ nu̱n riñan yumanꞌ snàꞌànj nânj neꞌ gui, dadinꞌ nitaj àmàn ga̱ neꞌ ñànꞌan hiuj dânj.
Ni̱ gi̱nikaj nej guiì nej rasu̱n du̱ꞌhue̱ hua̱ riñan nej país ñan nne ninj nga ga̱ꞌa̱nj gi̱niꞌhiaj ninj yumanꞌ snàꞌànj nânj, ni̱ huê danj na̱nj gi̱nikaj chre̱j ninj riñanj na̱nj ánj.
Ni̱ gà si ꞌngo̱ nej guiì giꞌhiaj gakï̱nꞌïn, giꞌhiaj sa kï̱j huaa, guiì gidigañuꞌunj, ni̱ si̱ gaꞌhue ga̱tu̱ ninj ruhuâ yumanꞌ snàꞌànj nânj, man nej guiì taj siyu̱gui riñan si-librû Ma̱ꞌan Jesús huin sa ga̱ꞌhue ga̱tu̱ na̱nj ánj.
Neꞌ rùkù ni̱ gidiganj ꞌngo̱ kïn ꞌna̱ꞌ nne hua̱ aka chre ni̱ nne dânj gi̱ꞌhiaj ga̱ nìꞌnòꞌ, ni̱ dàj rûnꞌ akà hua riñan biriu huê danj akà hua riñan nne nânj, ni̱ gahui nne dânj ñan ni̱kï̱nꞌ chrun yilâ nne Ma̱ꞌan Ñaꞌanj an ngà ñan nne Ma̱ꞌan Jesús.
Ni̱ da̱nï̱n chrej gàchràꞌ huaj ruhuâ yumanꞌ snàꞌànj nânj gachîn ꞌngo̱ kïn ni̱ ànèj ané kïn dânj ni̱kï̱nꞌ chrun gahiu chruj yo̱ꞌ ni̱ ga̱ne nìgùnꞌ, ni̱ daꞌ ahuii gahiu yùhuìj chruj yo̱ꞌ raa̱ chrun dânj, ni̱ koj màn raꞌa chrun dânj huin koj gònòꞌò niꞌñanj ga̱ra̱n sun nej país nga gaꞌnanꞌ ninj.
Ni̱ si̱ gaꞌnaꞌ gàꞌ si ꞌngo̱ sañuun riñan nej guiì gimàn ruhuâ yumanꞌ snàꞌànj dânj ni̱ ruhuâ yumanꞌ snàꞌànj dânj ga̱ne Ma̱ꞌan Ñaꞌanj an gi̱nikaj sunj ni̱ huê hiuj dânj ga̱ne Ma̱ꞌan Jesús, ni̱ gimàn nej sôꞌ gunânj gi̱tsi riñan Maꞌan ginùn ña̱ꞌa̱nj nej sôꞌ riñanj,
ni̱ gi̱niꞌin daranꞌ nej sij riñan Ma̱ꞌan Ñaꞌanj an ni̱ ginu̱n siyu̱gui Ma̱ꞌan hio nej sij.
Ni̱ si̱ ga doj neꞌ ñànꞌan hiuj dânj, ni̱ huê danj na̱nj si̱ garânj sun nej sij ñaꞌan lampara, ni̱ si̱ giniꞌñanj nej sij si gu̱du̱gun gui riñan nej sij, dadinꞌ Ma̱ꞌan Ñaꞌanj an huin sa gu̱du̱gun riñan nej sij, ni̱ nìgànj chre ga̱ne nej sij hiuj dânj.
Gàꞌ gahuin nichrunꞌ nànìkàj ñûn Ma̱ꞌan JesúsNi̱ gata gu̱nḯn:—Nuguanꞌ nânj huin nuguanꞌ daꞌhuiꞌ darûnꞌ gùyùmàn ruhuôꞌ dadinꞌ huin nuguanꞌ yàngàꞌa. Ni̱ Ma̱ꞌan Señor, ni̱ka̱j ñuꞌunj riñan nanè nimân nej profeta huej huin sa gaꞌnḯn gaꞌnaꞌ si-ángel guendâ ga̱ta̱j naꞌanj ninj nej sa ga̱huin raꞌña̱nj doj.
—Hia̱j rûꞌhuaj, ni̱ râꞌñanj gàꞌnàj.Ni̱ ga̱na̱huin nìhiàꞌ ruhuâ nej sôꞌ da̱gahuin dàj rûnꞌ taj nej nuguanꞌ nnùn riñan ñanj nânj dadinꞌ gaꞌmin dàj ga̱huin.
Ñùnj huin Juan ni̱ gunḯn ni̱ giniꞌín nej nânj, ni̱ neꞌ rùkù nga gunḯn ni̱ giniꞌín rayiꞌî nej nânj ni̱ ganikïn rúdàkò yiꞌî ángel dadinꞌ ruhuaj ginu̱n ñànꞌàn ángel gidigân nej nânj.
Sani̱ gataj ángel dânj gu̱nḯn:—Ni̱ꞌhiaj, ni̱ si̱ giꞌhiâꞌ dan mánj; dadinꞌ ñùnj huin ꞌngo̱ sí gunânj gi̱tsi riñan Ma̱ꞌan Ñaꞌanj an, dàj rûnꞌ gunânj gi̱tsíꞌ riñan Ma̱ꞌan Ñaꞌanj an, ni̱ dàj rûnꞌ huin nej dinḯnt gataj dàj gahuin, dadinꞌ nej sôꞌ huin sa dagahuin dàj rûnꞌ taj riñan librû nânj. Ginu̱n ña̱ꞌa̱nj sòꞌ Ma̱ꞌan Ñaꞌanj an na̱nj ánj.
Ni̱ gata gu̱nḯn:—Si̱ gachrîj huìꞌ nej nuguanꞌ taj dàj ga̱huin nnùn riñan librû nan, dadinꞌ gàꞌ gahuin nichrun diû na̱nj ánj.
Nej guiì giꞌhiaj gakï̱nꞌïn, ni̱ du̱gunïnꞌ ninj gi̱ꞌhiaj ninj doj gakï̱nꞌïn; ni̱ guiì giꞌhiaj kï̱j ma̱ꞌan ni̱ du̱gunïnꞌ ninj ni̱ na̱gi̱ꞌhiaj kï̱j ninj doj ma̱ꞌan ninj; ni̱ guiì giꞌhiaj sa ni̱ka̱a ni̱ du̱guꞌnïnꞌ ninj gi̱ꞌhiaj ninj doj sa ni̱ka̱a; ni̱ guiì dugumîn ma̱ꞌan riñan gakï̱nꞌïn ni̱ du̱guꞌnïnꞌ ninj du̱gumîn ninj doj ma̱ꞌan ninj riñan gakï̱nꞌïn.
—Hia̱j ni̱ ûta raꞌñânj gàꞌnàj, ni̱ gàꞌ hua̱ yu̱gui ꞌngo̱ rasu̱un nàgàꞌhuìj raꞌa, daꞌ goꞌngo̱ nej guiì dàj na̱nj hua ma̱ꞌan sa giꞌhiaj ninj.
Ñùnj huin dàj rûnꞌ gayiꞌì si̱nï̱n letra A ni̱ huê huin neꞌ rùkù nï̀nꞌïn dàj rûnꞌ huin letra Z, huê huin sa si̱nï̱ïn ni̱ huê huin sa ꞌna̱ꞌ neꞌ rùkù nï̀nꞌïn.
Ga̱na̱huin nìhiàꞌ ruhuâ nej guiì nitaj si ganahuij ruhuâ gi̱ꞌhiaj gakï̱nꞌïn, dadinꞌ giꞌhiaj ninj dàj rûnꞌ giꞌhiaj nej guiì ganahuij ruhuâ ginán siganꞌ, ni̱ guiì nânj huin sa hua̱ nani̱ꞌhiaj ya̱ chruj gahiu raa̱ chrun màn chruj ya̱ ninj ni̱ ga̱ne nìgànj ninj, ni̱ huê ninj huin guiì ga̱ꞌhue ga̱tu̱ riñan rahueꞌ tàj riñan yumanꞌ snàꞌànj nânj.
—Ñùnj huin Ma̱ꞌan Jesús ni̱ gaꞌnï̂n guchiꞌ gànàtàꞌ si-angél riñan nej sôꞌ nìkòꞌ rukû Ma̱ꞌán. Ñùnj huin nej duguiꞌ David, ni̱ hué huin daꞌnin si̱ꞌnï̱n sôꞌ, ni̱ dàj rûnꞌ gira̱n riñan atïꞌ ni̱kï̱n neꞌ ruhuâ giyigï̀n man huê danj garânj daꞌngaꞌ ruhuâ nej guiì giꞌhia.
Ni̱ gataj Ma̱ꞌan Espíritu Santo ngà nika Ma̱ꞌan Jesús riñan nej guiì:—Gu̱hua̱ꞌ nej suj.Ni̱ ga̱ta̱j nej guiì gunïn riñan duguiꞌ ninj:—Gu̱hua̱ꞌ nej suj.Ni̱ si nakô nej suj nnee, ni̱ si ruhuâ nej suj ni̱ ga̱ꞌhue go̱ꞌo̱ chre nej suj nnee ni̱ gi̱ꞌhiaj ga̱ nìꞌnàꞌ nìgànj nej suj.
Ni̱ gatâ gu̱nïn daranꞌ nej guiì gunïn dàj taj nej nuguanꞌ ga̱huin nnùn riñan ñanj librû nânj: Ni̱ si hua̱ ꞌngo̱ nej guiì gùnùtàꞌ doj yichrá nej nuguanꞌ nnùn riñan ñanj nânj, ni̱ gi̱ꞌhiaj Ma̱ꞌan Ñaꞌanj an si ga̱ꞌna̱ꞌ nej sa yìꞌì nnùn riñan ñanj librû nânj riñan ninj.
Ni̱ si hua̱ ꞌngo̱ nej guiì ga̱ꞌne̱ nej nuguanꞌ gataj dàj ga̱huin nnùn riñan ñanj nânj, ni̱ na̱du̱rëꞌ Ma̱ꞌan Ñaꞌanj an siyu̱gui ninj riñan librû tàj siyu̱gui nej guiì huin daꞌní Ma̱ꞌan, ni̱ huê danj na̱nj si̱ gaꞌnï̂nj Ma̱ꞌan Ñaꞌanj an ga̱ne ninj ruhuâ yumanꞌ snàꞌànj dânj dàj rûnꞌ taj riñan librû nânj.
Ma̱ꞌan sa ganataꞌ rayiꞌî nej nuguanꞌ nânj gataj:—Yàngàꞌ hia ni̱ raꞌñanj gàꞌnàj. Ni̱ huê danj huin rûꞌhuaj; Ga̱ꞌhue ga̱ꞌna̱ꞌ Ma̱ꞌân rèꞌ, na̱nj Señor Jesús.
Si-su̱nu̱j Ma̱ꞌan Señor Jesús ga̱ ngà daranꞌ nej suj. Ni̱ huê danj huin rûꞌhuaj na̱nj ánj.
