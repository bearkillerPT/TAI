Abraão tô Isaque ãptokwa. Isaque tô Jacó ãptokwa. Jacó tô Judá ãptokwa, kãtô dure Judá ãpnãi nõrai ptokwa.
Judá tô Peres ãptokwa, kãtô dure Zera ãptokwa. Peres kãtô Zera ãzeparkwa tô Tamar ĩsisize. Peres tô Esrom ãptokwa. Esrom tô Arão ãptokwa.
Arão tô Aminadabe ãptokwa. Aminadabe tô Nasom ãptokwa. Nasom tô Salmon ãptokwa.
Salmon tô Boaz ãptokwa. Boaz ãzeparkwa tô Raabe ĩsisize. Kãhã Boaz tô Obede ãptokwa. Obede ãzeparkwa tô Rute ĩsisize. Obede tô Jessé ãptokwa.
Jessé tô dakmãdkâkwait Davi ãptokwa.Davi ãkra tô Salomão. Salomão ãzeparkwa tô Urias ãmrõ, aire.
Salomão tô Roboão ãptokwa. Roboão tô Abias ãptokwa. Abias tô Asa ãptokwa.
Asa tô Josafá ãptokwa. Josafá tô Jorão ãptokwa. Jorão tô Uzias ãptokwa.
Uzias tô Jotão ãptokwa. Jotão tô Acaz ãptokwa. Acaz tô Ezequias ãptokwa.
Ezequias tô Manassés ãptokwa. Manassés tô Amom ãptokwa. Amom tô Josias ãptokwa.
Josias tô Jeconias ãptokwa, kãtô dure Jeconias ãpnãi nõrai ptokwa. Tâkãhã Josias ãnĩm btâ nã nãt Babilônia tkai hawim hã surta nõrĩ Israel wam hã akwẽ nõrĩ, tmã mõr zêĩ kõ nã re, tê simrõ, Babilônia tkai ku.
Babilônia tkai wam hã akwẽ nõrĩ, Israel wam hã akwẽ nõrĩ sapka kõ nã re, Babilônia tkai ku tê simrõi mnõ pari, nãt Jeconias tkra. Ĩkra tô Salatiel ĩsisize. Tahã Salatiel tô Zorobabel ãptokwa.
Zorobabel tô Abiúde ãptokwa. Kãhã Abiúde tô Eliaquim ãptokwa. Eliaquim tô Azor ãptokwa.
Azor tô Sadoque ãptokwa. Sadoque tô Aquim ãptokwa. Aquim tô Eliúde ãptokwa.
Eliúde tô Eleazar ãptokwa. Eleazar tô Matã ãptokwa. Matã tô Jacó ãptokwa.
Jacó tô José ãptokwa. Kãhã José tô Maria ãmrõ. Tâkãhã Maria tô Wakmãdkâkwa Jesus, Dapkẽhrikwa Waptokwa Zawre dat kmã ropistu nã dat krdawamtrẽ mnõ, dazeparkwa.
Twa, tâkãnẽ mãt Davi ãwaptkãzep ku, Abraão ãhawi 14 nã Wakmãdkâkwa Jesus dahĩkba nõrĩ thêmba. Davi ãhawi nãt dure 14 nã dahĩkba nõrĩ thêmba, Israel wam hã akwẽ nõrĩ sapka kõ nã re Babilônia tkai ku dat simrõi mnõzep ku. Are tô tahawi, Dapkẽhrikwa Waptokwa Zawre dat kmã ropisdu dawaptkãzep ku, dahĩkba nõrĩ dure 14 nã ĩhêmba.
Wakmãdkâkwa Jesus Cristo dawaptkãzeWakmãdkâkwa Jesus Cristo dawaptkãze, tô kãnẽ: Maria, José ãkmã mrõ pibumã, mãt tmã sãrn. Are sisnã hêmba kõ re, nãt Maria Waptokwa Zawre Dahêmba danĩpttê nã twasã.
Are José, Maria ãmrõ, ambâ pkẽ psê ktab nmẽ, mrõ tê dam hêĩkre zêĩ kõdi. Tanẽ nmẽ, nãt ro simã hi, dat waihku mnõ kõ snã, Maria tê rmẽ pibumã.
Adu tâkãnẽ nã kmã simãzus re, nãt hêwa nsĩm hã Waptokwa Zawre danĩm akwẽ ammõ nã tmã tsihêĩkre, are kãnẽ tmã mrẽ:—José, dakmãdkâkwait Davi ãnĩhrdu, pe, ĩwapari: Maria tô Waptokwa Zawre Dahêmba danĩpttê nã mãt twasã, twa, sapar pibumã, kmã aipahi knã.
Ambârê nã za tkrapre, are Jesus nã teza sisi. Tahã za sĩm akwẽ ĩsĩm romkunẽ hawi tkrê smrã mnõ nmẽ, teza Jesus nã sisi.
Ahâmre hã damrmẽ waskukwa zdawa nã Waptokwa Zawre kmã damrmẽze nwa waptkã pibumã, mãt tâkãhã krãiwatobr.
Kmã damrmẽze, tô kãnẽ: “Smĩsi bakrda zatô twasã, are ambârê nã tkrapre. Tô tahã za Emanuel nã sisin.” (Tâkãhã danĩsize Emanuel nã dat krwamtrẽ mnõ, tô kãnẽ: “Waptokwat wamẽ krtamõrn.”)
Are José ktu wi, nãt hêwa nsĩm hã Waptokwa Zawre danĩm akwẽ tê tmã wasku prabâ, kmã krãinĩsut. Tazi nãt José Maria ãkmã dapak, are mrõ sapar pês.
Are aikte nã krapre kõ re, kmã hêmba kõdi. Are aikde waptkã pari, nãt José aikde Jesus nã sisi.
Btâ krãipuszem nnĩwĩ hawim hã ambâ nõrĩ Wakmãdkâkwa Jesus tê dapibuizeJudéia tkai wa nãt Wakmãdkâkwa Jesus tawaptkãn. Dawaptkãzem wam hã dazakru nĩsize, tô Belém. Dakmãdkâkwa Herodes tkrê dakmãdkâ mnõ re, nãt tawaptkãn. Tazi nãt nha ambâ ĩkrãi waihku psê nẽ hã, dazakru sĩ Jerusalém wa, tsinã. Tô tanõrĩ tô wasi nã mãrĩ tê waihku pibumã, krkmã sõpre mnõ nẽ hã. Ĩsĩm tka tô btâ krãipuszem nnĩwĩ.
Are dazakru sĩ Jerusalém wa, kãnẽ krsô sinãr:—Nmãzip sa aikde, judeu nõrai kmãdkâkwai pibumã hã ĩwaptkã? Danĩm wasi nã wat wanõpren btâ krãipuszem nnĩwĩ. Tanẽ nmẽ, wat wê tmã wamõrn, damã wasiwasku pibumã.
Tâkãnẽ hã dakmãdkâkwa Herodes kmã smĩpar wi, nãt tô kbure dazakru sĩ Jerusalém wam hã akwẽ nõrai mẽ tpkẽ zako wawẽ.
Tanẽ wi, nãt Herodes Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ, simã krãikõt, are nmãzi za Dapkẽhrikwa Waptokwa Zawre dat kmã ropisdu dawaptkãzem zô, nĩnãr.
Are kãnẽ ro tmã waskukw:—Dawaptkãze tô dazakru sĩ Belém wa, Judéia tkai wa. Tâkãnẽ nã ahâmre hã Waptokwa Zawre damrmẽ waskukwa nmĩ kuĩkreze, tô kãnẽ:
Tazi nãt Herodes btâ krãipuszem hawim hã akwẽ ĩsinã nõrai sô hâ, dakupanã siwaikrãm mnõ pibumã. Twa, nãt wasi kmã ĩsõpre nĩwa krãiwatbro zô, sdanã.
Tapari, nãt dazakru sĩ Belém ku tmã mõr pibumã satõ, kãnẽ tmã mrmẽ snã:—Wi tô, tmã aimõr kwaba, are aikte zô kraisinãr psê kba mõn. Waikrãm kba wa, wê aimrmẽze ĩm kburõi kwaba, dure wa damã ĩsiwasku pibumã, ĩmõr da.
Dakmãdkâkwa Herodes mrmẽ tê kburõi pari, nãt tmã mõ. Tazi nãt bdâdi nã wasi, sĩm tkai hawi kmã ĩsõpre, dure kmã nõpre. Tazit hêmõ wasi tô tanõrai sõwa mõ, are aikde nmrõzem nsĩwĩ nmĩ zazâr.
Tô tanõrĩ wasi aipâ kmã sõpre wi, toi ktabd mnõdi.
Are kri wa zas mnõ wi, nãt aikde, separkwai mẽ, Maria nã dat krwamtrẽ mnõ, sã. Tazi nãt tô tanõrĩ danõk pra hikrã nã tsimãsa. Tapari, nãt sĩm rom durzem mnõ tê sdâhu, rom wẽ zawre aikte mã tê sõmr mnõ pibumã. Ouro, kãtô romprozem zdazê, kãtô dure dahêmba kukrezem zdazê, nãt tê dam sõmr.
Tâkãnẽ pari, nãt Waptokwa Zawre ammõ nã tmã tamrmẽn, Herodes ãwaĩmba aipâ tê krẽkẽ mnõ kumnãstê. Tâkãnẽ mnõze mba, nãt bdâdi kamõ nã, sĩm tkai ku aipâ tê krẽkẽ.
José nõrĩ Egito tkai ku ssamrõzeTâkãhã ambâ nõrĩ aipâ tê krẽkẽ mnõ pari, nãt hêwa nsĩm hã Waptokwa Zawre danĩm akwẽ, ammõ nã, José ãmã tsihêĩkre, are kãnẽ tmã mrẽ:—Wi, aisamã, are aiwra snã, aikterê separkwai re, Egito tkai ku saprõn. Tetô dakmãdkâkwa Herodes aikte zô krrĩt, tê wrĩ pibumã. Dure ĩt aispokrpku kbazep ku, aikte re Egito tkai wa krainẽm kwaba.
Tanẽ wi, nãt José da, are aikte zeparkwai mẽ Egito tkai ku tinẽ, aikte re. Mãra nã nãt tinẽ.
Dakmãdkâkwa Herodes ãdkâzep ku nãt José Egito tkai wa krsrõwa. Waptokwa Zawre kmã damrmẽze, ahâmre hã damrmẽ waskukwa tê wasku mnõ prabâ, ro nwa waptkã pibumã, mãt tâkãnẽ hã krãiwatobr. Tô tahã kmã damrmẽ tô kãnẽ: “Ĩkra zô wat ĩhâr, Egito tkai hawi mnĩ tê krẽwa da.”
Aikte nõrĩ dat smrõi mnõzeAkwẽ btâ krãipuszem nnĩwĩm hawi mnĩ ĩsinã nõrĩ tê stokrãm nã, dakmãdkâkwa Herodes tê rowaihku wi, nãt nĩtikrui wawẽ. Tanẽ nmẽ, nãt sipapram nõrai mã kru, kwatbremĩ, ponkwanẽ wahu ĩkmã nẽm kõ nẽ hã, tê smrõi mnõ da. Dazakru sĩ Belém wam hã kwatbremĩ nõrĩ, kãtô dure dazakru sĩ Belém krtawim hã kwatbremĩ nõrĩ tô kbure tê smrõi mnõ da, nãt kru. Wasi kmã ĩsõpre nõrĩ, wasi nĩwa tmã krãiwatbrozem nã ro tê tmã wasku hawi, mãt Herodes tâkãnẽ ro simã hi.
Tâkãnẽ nãt Waptokwa Zawre damrmẽ waskukwa, Jeremias nã dat krwamtrẽ mnõ, tkrê wasku mnõze nwa waptãr. Kãnẽ ĩwaskuze hã:
“Dazakru sĩ Ramá wa nãt dakrûkrû zawre krãiwatobr. Raquel ãzakum hã akwẽ nõrĩt krûkrû, kra nõrai zawi tê. Are pkẽ waptui pibumã nõkwa nhanẽ tmã mrmẽ da, kmã sapka kõdi, kbure ĩkra nõrĩ twi dkâ mnõ nmẽ.”
José nõrĩ Egito tkai hawi aipâ tê krẽkẽ mnõzeDakmãdkâkwa Herodes dkâ pari, nãt, hêwa nsĩm hã Waptokwa Zawre danĩm akwẽ ammõ nã José ãmã tsihêĩkre, Egito tkai wa.
Are kãnẽ tmã mrẽ:—Kwatbremĩ tê wrĩ pibumã, aire krsô nmrõ mnõ nõrĩ mãtô kbure dâk, tanẽ nmẽ, wi pe, aipâ aikde separkwai mẽ Israel tkai ku kmã krẽwa nã.
Tazi nãt José da, are aikde, separkwai mẽ, Israel tkai ku kmã krẽwa.
Aipâ sinã wi, nãt José rowasku wapa, Judéia tkai wam hã dakmãdkâkwa ĩsbre tem nã, Arquelau nã dat krwamtrẽ mnõ. Tô tahã tô dakmãdkâkwait Herodes ãkra. Are Judéia tkai wa, ptokwai nõkwakrê akwẽ tkrê kmãdkâ mnõ nã, José smĩpar nmẽ, Judéia tkai wa krsrõwa mnõ pibumã, pahid. Are ammõ nã Waptokwa Zawre dat tmã rowahtu pari, nãt José nõrĩ Galiléia tkai ku tmã mõ.
Are Galiléia tkai wam hã akwẽ zakru Nazaré nã dat krwamtrẽ mnõ wa, krsrõwa. Ahâmre hã Waptokwa Zawre damrmẽ waskukwa krkmã mrmẽzus mnõ pra, ro nwa waptkã pibumã, mãt tâkãhã krãiwatobr. Tanõrai mrmẽzusze tô kãnẽ: “Zatô akwẽ nõrĩ Nazareno nã dat krdawamtẽr.”
João Dakrãikwanrẽkwa tkrê dam rowahtu mnõzeTô tahã btâ nã, nãt João Dakrãikwanrẽkwa Judéia tkai wa, aikuwa mba krmõ, tkrê dam rowahtu mnõ snã, kãnẽ:
—Hêwa nsĩm hã Waptokwa Zawre dat krdakmãdkâ mnõze nwa waptkã pibumã, ro krturê nmẽ, romkunẽ hawi aipkẽ sĩkdâi kba mõnõ!
Tâkãhã João ãkmã nãt ahâmre hã Waptokwa Zawre damrmẽ waskukwa, Isaías nã dat krwamtrẽ mnõ, kãnẽ kuĩkre:“Kãnẽt aikuwa mba nõkwa mrmẽ tê hâ snã, krhâr: Wakmãdkâkwa nwa damõr pibumã dam bdâdi kwaba! Awkawi dam bdâdi kwaba!”
João ãsikuzaze tô camelo zahi nãmr nã, are ĩsikussize tô ktâ hâi pre nã, ĩsaze tô zûzû kãtô aikuwa mba hã kê.
Tazi nãt dazakru sĩ Jerusalém wam hã akwẽ nõrĩ, kãtô Judéia tkai wam hã akwẽ nõrĩ, kãtô dure Jordão kâ krtawim hã akwẽ nõrĩ wahud, João tê wapar mnõ pibumã.
Tazit nẽs akwẽ nõrĩ sĩm romkmãkwamãr kunẽ mnõ danõka tê wasku, are João Jordão kâ wa tê krãikwanẽr.
Saktẽ zawre fariseu nõrĩ, kãtô dure saduceu nõrĩ, nãt dure João ãtmẽ wahud, sikrãikwanrẽ mnõ pibumã. João tô tanõrĩ tê sãmr wi, nãt kãnẽ tmã mrẽ:—Tô kanõrĩkwa tô amke nmĩ pãr nẽ hã sissu krsmĩkwra mnõ nẽ hã nẽ! Nõkwa mãp kwaz aim waskukw, za aisismrã kba mnõ nã, rowẽ kõ zawre za Waptokwa Zawre ĩpkẽ kunẽ nõrai mã dat tmã nõmr mnõzem hawi?
Romkunẽ hawi ĩsenã kraipkẽ sĩkdâi kba mnõ nã aisiwasku kba mnõ pibumã, wi rom pê krkmãkwamãr kba mõnõ.
Mãrĩ zda tep tô tare kãnẽ kraisimã aimrmẽzus kba mõn: “Wanõrĩ tô wahĩkwa Abraão ãhawim hã akwẽ.” Tâkãnẽ krkmã aimrmẽzus kba mnõzem nã, za nõkwa rowẽ kõ hawi aisiwazrê kõdi. Tâkãnẽ nã, tô ĩsenã waza aimã kba ĩmrẽm: Waptokwa Zawre danĩpttêdi, tâkãhã ktẽ hawim zemã aimõwi hã wahĩkwa Abraão ãhawim hã akwẽ dat kmãnãr pibumã!
Mãtô smĩzapu wdê nnãkrta nã tsikupar, ĩsnãkrta wa wdê dat shâr pibumã. Romkrãi wdê, krãi psê kõ nẽ hã, za shârn, are kunmã ku mẽn.
Romkunẽ hawi aipkẽ sĩkdâi kba mnõ nã aisiwasku psê kba pibumã, wat kâ nã ĩt aikrãikwanrẽkw. Are waĩzaku za mnĩ damõrĩ za Waptokwa Zawre Dahêmba nã, kãtô kunmã nã, kmã dazapka prabâ, dat kraikupsbikw. Tahãt danĩpttê nã ĩnpain. Are wa ĩsimã ĩwapurêki danĩm pra kuza ĩt krdam dur pibumã.
Danĩm rom zaparze dat kâr nã za romzâ kãtô trigo têhi dat kmã waĩzar. Trigo ktabi za danĩm rom zakrazem wa kburõin, are ĩtêhi za romku smrãn, kunmã dkâ kõ nã dat sarõr pibumã.
Are João aire Wakmãdkâkwa Jesus danĩm romkmãdâ tê kdâi zêĩd. Tanẽ nmẽ, nãt kãnẽ dam mrẽ:—Ĩpê tô, at ĩkrãikwanrẽ pibumã. Tanẽ kõ wam nẽp, ĩt akrãikwanrẽ pibumã, kmã azapkad?
Are Wakmãdkâkwa Jesus kãnẽ kmã wakrãmn:—Tônkã, arê Waptokwa Zawre kmã dazapka prabâ, ro wat kmã krãinĩstu pêsê.Tazi nãt Wakmãdkâkwa Jesus damrmẽze João pkẽ kâ, are dakrãikwanẽ.
Dasikrãikwanrẽ pari, nãt Wakmãdkâkwa Jesus prare kâ hawi tawatbron. Tanẽ wi, nãt hêwa tsisdâhu, are Wakmãdkâkwa Jesus Waptokwa Zawre Dahêmba kmãdkân, kaktõ ka nẽ dansĩwĩ dat sikrai re. Are dansĩwĩ tanmĩ zazârn.
Tanẽ wi, nãt hêwa hawi damrmẽ dat wapar, kãnẽ:—Tâkãhã tô ĩkra, ĩm sawi ktabi hã, kãhãt sawre snã tkrĩpkẽ to.
Hêpãrwawẽ Wakmãdkâkwa Jesus tê dakmã stombo mnõzeTazi nãt Waptokwa Zawre Dahêmba Wakmãdkâkwa Jesus aikuwa dazaprõ, Hêpãrwawẽ romkunẽ tmẽ tê dakmã stombo da.
40 nã bdâ, kãtô dure 40 nã mãra, dasaĩ kõ snã dakmã nẽm wi, nãt Wakmãdkâkwa Jesus mrã dazarot.
Tazi nãt Hêpãrwawẽ dakrta ku wi, are kãnẽ dam mrẽ:—Tôka Waptokwa Zawre Dakra hã wa, pe, tâkãhã knẽ sĩ pão pibumã, wdakuri.
Are Wakmãdkâkwa Jesus aisa kãnẽ kmã wakrãmn:—Waptokwa Zawre danĩm hêsuka wa kuĩkre snã ĩnmrõ, tô pão nã si akwẽ krromãdkâ mnõ kõ nã, are tô kbure Waptokwa Zawre damrmẽzem nã za krromãdâk.
Tapari, nãt Hêpãrwawẽ Wakmãdkâkwa Jesus dazakru sĩ Jerusalém ku dazaprõ. Tô tahã tô dazakru Waptokwa Zawre dasimã dat smĩstu hã. Tô tammõ nãt dazaprõ. Tazi nãt Waptokwa Zawre damã dat sabuzem nsĩwĩ, Hêpãrwawẽ Wakmãdkâkwa Jesus dazasõ.
Are kãnẽ dam mrẽ:—Tôka Waptokwa Zawre Dakra hã wa, pe, tâkã hawi aisarõtõ. Waptokwa Zawre danĩm hêsuka wa kuĩkre snã ĩnmrõ, tô kãnẽ:“Zatô Waptokwa Zawre hêwa nsĩm hã danĩm akwẽ nõrĩ wdakurn, tkraikmãdkâ psê mnõ pibumã. Tanõrĩ za pa wa aidu, knẽ taipra nĩssi kumnãstê.”
Are Wakmãdkâkwa Jesus kãnẽ aisa kmã wakrãmn:—Waptokwa Zawre danĩm hêsuka wa, tetô dure ĩkuĩkre kamõ kãnẽ nõmr: “Waptokwa Zawre, aikmãdkâkwai ktabi, tare dakmã stombo knã.”
Tapari, nãt Hêpãrwawẽ Wakmãdkâkwa Jesus srã dum zawre ku dazaprõ. Ta hawi nãt tô kbure tkai mba hã dazakrui mnõ, kãtô ĩsĩm rom wẽ mnõ, dam wasku.
Are kãnẽ mrẽ, Wakmãdkâkwa Jesus damã:—Tôka ĩkmãdkâ prê snã ĩnõk pra aihikrã nã aisam wa, waza tô kbure tâkãhã rom wẽ aim sakre.
Are Wakmãdkâkwa Jesus kãnẽ Hêpãrwawẽ kmã wakrãmn:—Wi aimõrĩ! Waptokwa Zawre danĩm hêsuka wa dat wam rowahtuze, tô kãnẽ: “Waptokwa Zawre, aikmãdkâkwai ktab dawtẽsi teza krdakmãdkâ prê mõn, tô ta danĩm romkmãdkâ prabâ si teza ro krkmãdkâ mõn.”
Tâkãnẽ pari, nãt Hêpãrwawẽ dam tsitar, are hêwa nsĩm hã Waptokwa Zawre danĩm akwẽ nõrĩ mnĩ tsinã, are Wakmãdkâkwa Jesus tkrê dakmãdkâ pês.
Wakmãdkâkwa Jesus Galiléia tkai wa danĩpi dat kmã snãkrtazeDakmãdkâkwa Herodes João Dakrãikwanrẽkwa tê srẽ nã, Wakmãdkâkwa Jesus kmã danmĩpar wi, nãt Galiléia tkai ku tamõrn.
Are dazakru sĩ Nazaré wa danmĩ zazâr kõdi. Dazakru sĩ Cafarnaum wa nãt tanmĩ zazârn. Tô tahã dazakru tô Galiléia tkai wam hã pku zawre zdawa krtam hã. Tô tahã dazakru, tô Zebulom kãtô Naftali ãzakum hã akwẽ nõrĩ ahâmre krnwa srõwa mnõzem wam hã tkai wa.
Ahâmre hã Waptokwa Zawre damrmẽ waskukwa, Isaías nã dat krwamtrẽ mnõ, ro tê wasku dat kmã krãinĩstu psê mnõ pibumã, nãt dazakru sĩ Cafarnaum wa tanrõwan. Isaías ahâmre kmã mrmẽ, tô kãnẽ:
<sup>(15-16)</sup> “Zebulom tkai wam hã, kãtô dure Naftali tkai wam hã, kãtô dure kâ pore nnĩwĩm hã, kãtô dure Jordão kâ zrai nnĩwĩm hã, kãtô dure Galiléia tkai wam hã judeu kõ nẽ hã krsrõwa mnõ nẽ hã, nãt tô kbure romzakrã mba krnõmr. Are tô tanõrĩ za romkuiwẽ zawre kmã nõpre! Tâkãhã romkuiwẽ za ĩdkâ mnõ da hã krnmrõ mnõzem wa krĩnmrõ mnõ nõrai mã ro tmã kuiwẽ!”
(-)
Dazakru sĩ Cafarnaum ku dawsi pari, nãt Wakmãdkâkwa Jesus dat krdam rowahtu mnõze kmã snãkrtan, kãnẽ:—Hêwa nsĩm hã Waptokwa Zawre dat krdakmãdkâ mnõzep tmẽ ro krturê nmẽ, aisĩm romkmãkwamãr kunẽ kba hawi Waptokwa Zawre datmẽ kraipkẽ sĩkdâi kba mõnõ!
Wakmãdkâkwa Jesus sikwaĩpsê tpê nõkwai nõrĩ dat saihrâzeWakmãdkâkwa Jesus Galiléia tkai wam hã pku zawre zdawa mba krdamõr re, nãt ponkwanẽ tpê nõkwai nõrĩ kmãdkân. Tô tanõrĩ tô sipnã. Smĩsi tô Simão. Simão ãnĩsizep kamõ tô Pedro. Pedro ãpnãi nĩsize tô André. Pku zawre wa nãt tpê durzem nã tkrê sõkw.
Tazi nãt Wakmãdkâkwa Jesus kãnẽ tmã tamrmẽn:—Ĩkmã sasõmr kwaba wê, waza tokto akwẽ krĩm kburõi kba mnõze, aim rowahtukw.
Tanẽ wi, nãt prarerê tpê durze rmẽkw, are Wakmãdkâkwa Jesus dakmã sasõ.
Tô ta hawi dakasĩkrerê wi, nãt dure ponkwanẽ ambâ kmãdkân. Smĩsi tô Tiago ĩsisize, are ĩpnã tô João. Tô tanõrĩ tô Zebedeu ãkra. Tanõrĩt kuba krê tpê durze tê tmã kwapês, ptokwai mẽ. Are Wakmãdkâkwa Jesus sahure saihrân.
Tazi nãt prare ptokwa kãtô kuba rẽ, are Wakmãdkâkwa Jesus dakmã sasõ.
Wakmãdkâkwa Jesus dat dam rowahtuze kãtô dure dakahâ snã dat tmã rowẽ mnõzeTapari, nãt Wakmãdkâkwa Jesus Galiléia tkai pâ dat wahu, judeu nõrĩ Waptokwa Zawre damã krsikrãiktõ mnõze mba dat krdam rowahtu mnõ snã, kãtô dure Waptokwa Zawre dat krdakmãdkâ mnõzem nã hã rowaskuwẽ dat krdam wasku mnõ snã. Tazi nãt dure ĩhâze nõrai mã dat krtmã kwapês, kãtô dure tô kbure rowẽ kõ akwẽ nõrĩ tkrê kmãdkâ mnõ, dat tmã kutõr.
Tâkãnẽzem hawi, nãt Wakmãdkâkwa Jesus dakmã hã rowasku Síria tkai pâ tsĩpe. Tâkãnẽ mnõze mba, nãt tô tazim hã akwẽ nõrĩ dahâze nõrĩ nẽs tê simrõi wawẽ, Wakmãdkâkwa Jesus datmẽ. Hêmnã mnõ bâ nãt dahâze nõrĩ datmẽ tê simrõ, amtpẽ kõ re tmã ĩsampko nẽ hã, kãtô dure dahittê nẽ hã, kãtô dure ĩkmã hêpãr nẽ hã. Are tô kbure dat tmã kwapês.
Tazi nãt dakahâ zawre dakmã sasõ. Dakmã sasõmrkwai nõrĩ tô Galiléia tkai hawim hã, kãtô dure Decápolis tkai hawim hã, kãtô dure dazakru sĩ Jerusalém hawim hã, kãtô dure Judéia tkai hawim hã, kãtô dure Jordão kâ zra nnĩwĩ hawim hã akwẽ nõrĩ.
Tazi nãt dat krtmã rowahtu mnõze kmã snãkrtan.—Are kãnẽ tmã tamrmẽn:
Pkẽ toi snã krnmrõ mnõzem nã hã rowahtuze—Ĩpê tô Waptokwa Zawre danõka dapkẽ psê nẽ siwasku pibumã, sĩm mãr kõ nã krsiwaihku mnõ nõrai mã, hêwa nsĩm hã Waptokwa Zawre dat krdakmãdkâ mnõzem wa sbre da, za dat tmã wẽ mnõ nmẽ.
—Ĩpê tô tônmẽ krkrûkrû mnõ nõrai mã, Waptokwa Zawre za dat krpkẽ toi mnõ nmẽ.
—Ĩpê tô krsimã wapu mnõ nõrai mã, Waptokwa Zawre dat krdam ropistu mnõ za dat tmã kmã krãinĩstu psê mnõ nmẽ.
—Ĩpê tô Waptokwa Zawre danĩm romkmãdkâ prabâ ro tê kmã krãinĩstu psê mnõ pibumã krkmã sapka psê mnõ nõrai mã, pkẽ toi psê mnõ snã krnmrõ mnõ pibumã, za dat tmã nõmr mnõ nmẽ.
—Ĩpê tô dawadi kmã krĩpkẽ mnõ nõrai mã, Waptokwa Zawre za krkmã dapkẽ mnõ nmẽ.
—Ĩpê tô romkunẽ kupanã pkẽ psê snã krnmrõ mnõ nõrai mã, Waptokwa Zawre krdakmã sõpre mnõ pibumã, za dat krtmã wẽ mnõ nmẽ.
—Ĩpê tô akwẽ nõrĩ simã pkẽ psê snã krnmrõ mnõ pibumã krĩsipiĩ mnõ nẽ hã mã, Waptokwa Zawre dakra nẽ za dat krkmãdkâ mnõ nmẽ.
—Ĩpê tô Waptokwa Zawre danĩm romkmãdkâ prabâ, ĩkwaĩmba ro tkrê kmã krãinĩstu psê mnõzem hawi, akwẽ nõrĩ tkrê kmã kwakbure mnõ nẽ hã mã, hêwa nsĩm hã Waptokwa Zawre dat krdakmãdkâ mnõzep ku zas mnõ pibumã, za dat tmã wẽ mnõ nmẽ.
—Ĩpê tô ĩkmã sasõmr kba mnõzem hawi, akwẽ wadi nõrĩ tkraiwamrĩ kba mnõ wa, kãtô tkraikmã kwakbure kba mnõ pibumã, aipra kba krnmrõ mnõ wa, kãtô dure romkare tkraiwasku kunẽ kba mnõ wa.
Hêwa nsĩ rom psê zawre aisô kba Waptokwa Zawre dat krsakra mnõ nmẽ, aipkẽ toi kba snã krainmrõ kba mõnõ. Akwẽ nõrĩ tkraikmã kwakbure kba mnõ prabâ, mãt dure aiwanã kba re hã Waptokwa Zawre damrmẽ waskukwai nõrĩ tkrê kmã kwakbure.
Dakmã sasõmrkwai nõrĩ tô kâkwarã nẽ kãtô dure romkuiwẽ nẽ—Tô kanõrĩkwa tô kbure akwẽ nõrai mã, tô kâkwarã nẽ. Are kâkwarã warrĩ sikutõr wa, kâkwarã nẽ za aimõ krhêmba mnõ kõdi. Ĩwarrĩ tmã sikutõr pari, kâkwarã mãr mã psê kõdi. Romku za nõkwa saikwa. Tazi za akwẽ nõrĩ nẽs pra nã tê wati.
—Tô kanõrĩkwa tô romkuiwẽ nẽ, tkai pâ akwẽ nõrai mã. Srã nsĩ akwẽ nõrĩ simã sakru tê kmãnãr wa, nhanẽ dazakru simẽkur pibumã, za dat waihku kõdi.
Nõkwa romkuiwẽze siktõ krowi tê sãr pibumã, tê sarõr kõdi. Tô ĩsasõmrzep ktab wa tê sasõmr pibumã, za nõkwa romkuiwẽze sarõ, tô kbure kri wa ĩsikburõi nõrĩ tê tmã kuiwẽ psê pibumã.
Tô tanẽ teza dure romkuiwẽ nẽ akwẽ nõrai waikwa psê snã krainmrõ kba mõn, dawadi nõrĩ krainmrõ psê kba mnõze krkmã sõpre mnõ pibumã. Tâkãnẽ wa, za hêwa nsĩm hã Waptokwa tkrê dawasku wẽ.
Romkmãdkâ prê krda kmã krãinĩstu mnõzem nã Wakmãdkâkwa Jesus dat rowahtuze—Romkmãdkâ prê, dakmãdkâkwait Moisés taim rmẽ kba mnõ, kãtô dure ahâmre hã Waptokwa Zawre damrmẽ waskukwai wadi nõrĩ romkmãdâ taim rmẽ kba mnõ, ĩt kutõr pibumã, wê ĩmõr nã, krkmã aisimãzus kba mnõ knã. Ĩt kutõr da wê ĩmõr kõdi. Are mãrĩ tê wam wasku, ĩkwaĩmba ktabi ĩt aim wasku kba pibumã, wat wê ĩmõr.
Kãhã za ĩt aim waskukwa, tô ĩsenã: Hêwa kãtô tka krhêmba mnõ re, zatô romkmãdkâ prê dakmãdkâkwait Moisés taim rmẽ kba mnõ, hêkbunĩ snã krsaikwar. Romkmãdkâ prê wam hã ĩkuĩkre prumrê ktab nẽ hã zemã, za nõkwa nhanẽ tê kutõrze waihku kõdi. Tka sikutõrzep ku za krsaikwar.
Twa, Waptokwa Zawre dat wam krui mnõ, ĩsrurê ktab zemã, nõkwa tê kmãdkâ psê kõ wa, kãtô dure dawadi nõrĩ tê kmãdkâ psê kõ pibumã, tê tmã rowahtu wa, za hêwa nsĩm hã Waptokwa Zawre dat krdakmãdkâ mnõzem wa, tare nẽ hã akwẽ nẽ kmãdkân. Are dure romkmãdkâ prê dat wam rmẽ mnõ, nõkwa tkrê kmãdkâ psê mnõ wa, kãtô dure dawadi nõrĩ tkrê kmãdkâ psê mnõ da tkrê waihkâ mnõ wa, za Waptokwa Zawre dat krdakmãdkâ mnõzem wa akwẽ mrmẽ prê nẽ kmãdkân.
Tô ĩsenã waza kãhã aim waskukw: Romkmãdkâ prê waskukwai nõrĩ, kãtô dure fariseu nõrĩ, romkmãdkâ prê Waptokwa Zawre dat wam rmẽ mnõ tkrê kmãdkâ mnõzem nã, krkmã spai kba mnõ wam si, za Waptokwa Zawre dat krdakmãdkâ mnõzep tmẽ aisbre kba da, aim wẽ kban.
Danĩtikrui nã Wakmãdkâkwa Jesus dat dam rowahtuze—Waptokwa Zawre aihĩkba kba nõrai mã ahâmre dat tmã rmẽ mnõ, bâtô krwapar kba mõn. Kãnẽ nãt tmã hrin: “Dakmẽ wrĩ knã. Nõkwa tê dakmẽ wrĩ wa, ro dam nõmrkwai mã teza sãrkw.”
Are wa, ĩt aim nõmr kba mnõze, tô kãnẽ: Nõkwa simẽ mnõ hã mã stikrui wa, zatô dam rom nõmr psêkwa romkmãdâ tmã hi. Are nõkwa aisimẽm mnõ hã mã kãnẽ mrmẽ wa: “Tôka mãr mã aipsê kõdi”, zatô ĩptokrta mrmẽ prê nõrĩ tmã ropibu. Are nõkwa simẽ hã akwẽ mã kãnẽ mrmẽ wa: “Tôka aikrãi kunẽ zawredi”, tô kunmã zawre tmẽ mãt romkmãdâ simã smĩsut.
Twa, Waptokwa Zawre damã aisĩm zari dam pro pibumã, damã dat sabuzep ku aimõr snã, aisimẽ hã aikwaĩmba pkẽ kunẽ snã krmõr nã aispokrpku wa, akâ aisĩm zari pro knã!
Romzar prozep krta rẽmẽ, are aisimẽ hã tmẽ aipâ krẽwa, akâ ro aisimã sakram psê kba mnõ pibumã. Taparim si, teza Waptokwa Zawre damã romzar prozep ku aipâ krẽwa, are aisĩm zari dam pro.
—Nõkwa taiwasku kunẽ wa, are dure dam rom nõmr psêkwai nõrai tmẽ taisaprõn zêĩ wa, adu aisimãssi kba kõ re, ro aisimã hri psê kba pibumã, tmã kmã aisiwasku nã. Tâkãnẽ kõ wa, za dam rom nõmr psêkwai nĩpkra ku aisã, are dam rom nõmr psêkwa za danmẽzep kmãdkâkwai mã aisã. Are tahã za danmẽzep ku aisẽ.
Tô ĩsenã waza aimã ĩmrẽm: Danmẽzem hawi nhanẽ za aiwatbro kõdi, tô kbure dat aim hri wakbâ psê kõ re.
Siwakru krsisnã hêmba mnõzem nã Wakmãdkâkwa Jesus dat rowahtuze—Ahâmre Waptokwa Zawre akwẽ nõrai mã dat rmẽ mnõ, waihkudikwa. Tô tahã tô kãnẽ: “Mrõ re daw res knã.”
Are wa aimã kba ĩmrmẽze, tô kãnẽ: Nõkwa pikõi mrõ re nẽ hã tkrê waikẽ zepku mnõ wa, mãtô sipkẽ krê satiĩ pa.
Twa, aismĩrê hawim hã aito romkunẽ ku taikmã zbre wa, satosi, are mẽ! Aitmõ kuiwa re si krairomãdkâ wamhuire mnõ pibumã aisbre wa, psêd, are ponkwanẽ aitmõ re kunmã zawre ku dat aimẽ wa, kunẽdi.
Aismĩrê hawim hã aisipkra romkunẽ ku taikmã zbre wa, shâri, are mẽ! Smĩsi aisipkrta re si krairomãdkâ wamhuire mnõ pibumã aisbre wa, psêdi. Are ponkwanẽ aisipkrta re kunmã zawre ku dat aimẽ wa, kunẽdi!
Are waĩmrmẽze, tô kãnẽ: Ambâ, ĩsĩm pikõ ambâ kamõi mã hêmba tê krui kõ nã re, mrõ tê tmã wapros wa, mãtô tô tahã ambâ mrõ kmã kwakbure. Are tô tahã pikõ tê rmẽ, aimõwi hã ambâ nã mrõ wa, pikõi kmã kwakburekwa, tô ĩwanã hã ĩmrõ hã. Akwẽstô aimõwi hã ambâ tô tahã pikõ nã mrõ wa, Waptokwa Zawre damã tô mrõ re tê daw kmẽ kmãkwamãr nẽ.
Akwẽ prê snã ro simã tkrê sakra mnõzem nã rowahtuze—Aihĩkba kba nõrai mã ahâmre hã Waptokwa Zawre damrmẽ waskukwa ro tê tmã wasku, tô kãnẽ: “Wakmãdkâkwa damã mãr nã aimrmẽze kmã prê snã, dam kmã ropistu, krdam kmã krãinĩstu psê mõnõ. Dam ropistu nã daw kmã pnĩ knã, krkmã krãinĩstu psê mõnõ.”
Are wa, tô kãnẽ waza ro aim hrikw: Mãr nĩsizem nã aimrmẽzepkwa prê kba mnõ knã. Hêwa tô Waptokwa Zawre krdasimãssi mnõze, tanẽ nmẽ, hêwa nĩsizem nã aimrmẽzepkwa prê kba mnõ knã.
Tka tô Waptokwa Zawre dapra zaparze. Tanẽ nmẽ, tka nĩsizem nã dure aimrmẽzepkwa prê kba mnõ knã. Dazakru sĩ Jerusalém dakmãdkâkwai ktab dazakrui nmẽ, dure dazakru sĩ Jerusalém nĩsizem nã aimrmẽzepkwa prê kba mnõ knã.
Aisahi smĩsi rã kba pibumã, kãtô waktû kba pibumã, nhanẽ waihku kba kõ nmẽ, dure aikrãi kba nã aimrmẽzepkwa prê kba mnõ knã.
Mãrĩ kmãkwamãr zêĩ kba wa, kãnẽ si teza kraimrmẽzus kba mõn: “Ĩhê, waza kmãnã.” Are kmã aisapka kba kõ wa, kãnẽ si teza dure aimrmẽzuskw: “Ãre, za ĩt kmãnãr kõdi.” Tâkãnẽ si teza aimrmẽkw. Tâkãhã kmã ĩmrmẽze kmã aimrmẽzep kba nã kmã spai kba wa, tô Hêpãrwawẽ nĩm romkmãdkâ pra tet kmã spaikw.
Akwẽ sikamõi mã aisa rom kunẽ tê hrizem nã Wakmãdkâkwa Jesus ro dat waskuze—Aihĩkba kba nõrai mã dat tmã nõmr mnõze waihkudikwa, tahã tô kãnẽ: “Nõkwa sikamõi to tê twi kunẽ wa, za dure aisa top kunẽn. Are ĩkwa tê twi wẽkẽ wa, za dure aisa twi kmẽ wẽkẽn.”
Are wa, ro ĩt aim nõmr kba mnõze, tô kãnẽ: Nõkwa tkraikmã kwakbure kba mnõ wa, aisa krkmã kwakbure kba mnõ knã. Nõkwa aikukrta wa taiprke wa, aikukrta kuiwa hawi dure taiprke da wa, tmã kdâ nã.
Nõkwa aisikuza hâi baihâi nẽ hã taiw kâr pibumã, ro dam nõmrkwai mã taiwasku wa, dure aisikuza hâi zaknõ taiw kâr da, tmã rẽmẽ.
Tkai kamõi hawim hã surda smĩsi quilômetro nã ro tmã dur da taim krui wa, ponkwanẽ quilômetros nã tmã duri.
Nõkwa mãr nã siwar wa, tmã ka nã, are ĩsõkwakrê taim sõmr pibumã, mãr nã mrmẽ wa, tmã sõmrĩ dure.
Wakrui waparkwai nõrĩ wat krsawi mnõzem nã rowahtuze—Aihĩkba kba nõrai mã dat tmã nõmr mnõze, waihkudikwa, tahã tô kãnẽ: “Aisiwaikẽ krsawi mõnõ, are taikrui waparkwa teza krui wazêr.”
Are wa, ro ĩt aim nõmr kba mnõze, tô kãnẽ: Taikrui waparkwai kba nõrĩ krsawi kba mõnõ, are tkraikmã kwakbure kba mnõ nõrai kmã Waptokwa Zawre krdawar kba mõn.
Tâkãnẽ ro krkmãdkâ kba mnõze, tô hêwa nsĩm hã Aiptokwaĩkwa dakra ktab nẽ dat kraikmãdkâ kba mnõ pibumã. Tahã dasimã dat hri, tô ĩpkẽ psê nõrĩ, kãtô ĩpkẽ kunẽ nõrĩ, sdakro nã dat kuiwẽ pibumã, kãtô rom psê kmãkwamãrkwai nõrai mã, kãtô dure romkunẽ kmãkwamãrkwai nõrai mã tã tka da.
Tkraisawi kba mnõ si krsawi kba mnõ wa, nhanẽ tebza Waptokwa Zawre rom pê aisa dat kraim krãiwatbro kba mnõ pibumã, krsô aismĩpar kba mõn? Tô imposto nã hã ktâprezu tkrê kburõi mnõ nõrai zemã za tkrê sawi mnõ nõrĩ aisa tkrê sawi.
Tô kanõrĩkwa aisiwaikẽ kba mẽ si kraisisdakbâ psê kba mnõ wa, tep kwaz akwẽ wadi romkmãdkâ psê nã krkmã spai kba mõn? Tô Waptokwa Zawre tê dawaihku kõkwai nõrai zemã za siwaikẽ nõrai mẽ krsisdakbâ pês!
Tâkãnẽ mnõze mba, hêwa nsĩm hã Aiptokwaĩkwa romkmãdkâ psê nã si krdanẽm mnõ nẽ, romkmãdkâ psê pram si krainmrõ kba mõnõ.
Rom psê kmãkwamãrzem nã rowahtuze—Kraisimã ropibui psê kba mõnõ, dat aim krui kba prabâ, ro Waptokwa Zawre damã krkmãkwamãr kba mnõ, akwẽ nõrĩ aikmã kba krsõpre mnõ pibumã, krkmãkwamãr kba mnõ kõ pibumã. Akwẽ nõrĩ aikmã kba krsõpre mnõ pibumã, damã ro krkmãkwamãr kba mnõ wa, za hêwa nsĩm hã Aiptokwaĩkwa mãr pê aisa dat aim sõmr kba kõdi.
—Twa, ro twi ĩsrowaptkâ mã nmãzi mãrĩ sõmr wa, akwẽ nõrai mã krwasku mnõ knã. Tô tanẽt tô tare pkẽ psê nã ĩsiwasku zêĩ nõrĩ, Waptokwa Zawre damã krdasikrãiktõ mnõzem wa, kãtô dure bdâdi nĩkrti mba, mãr pê tê dam kmãnãr nã krsiwasku wawẽ. Tô akwẽ nõrĩ krkmã wta mnõ pibumã, za tâkãnẽ kmãnã. Tâkãnẽ nã tô ĩsenã waza aimã kba ĩmrẽm: Sô smĩpari tmã krãiwatbro par nmẽ, za Waptokwa Zawre mãrĩ aisa dat tmã sõmr kõdi.
Are akwẽ ro twi ĩsrowaptkâ mnõ nẽ hã waihkâ wa, nõkwai mã aisiwasku kõ snã waihâkâ. Tô aisiwaikẽ ktab zemã tê waihku kõ pibumã, arkiwi waihâkâ.
Nõkwa tê waihku kõ snã, teza nõkwa waihâk. Are mãrĩ nõkwa tê kmãdkâ kõ snã hã kmãnãrĩ, hêwa nsĩm hã Aiptokwa waihkudi, twa za aisa rom pê aim krãiwatbron.
Wakmãdkâkwa Jesus Waptokwa Zawre dawarzem nã dat rowahtuzeWaptokwa Zawre krdawar kba mnõ wa, tô tare pkẽ psê nã ĩsiwasku zêĩ nõrai nẽ krdawar kba mnõ knã. Kbure krkmã danõpre mnõ da, simãsam snã tkrê dawar mnõze, judeu nõrĩ Waptokwa Zawre damã krsikrãiktõ mnõze mba, kãtô dure bdâdi nĩkrti mba. Tâkãhã nã, tô ĩsenã za ĩt aim waskukwa, tô kãnẽ: Sô smĩpari tmã krãiwatbro par nmẽ, za Waptokwa Zawre mãrĩ dat tmã sõmr kõdi.
Are tôka Waptokwa Zawre dawar pibumã, aisĩm kripra ku aisebre, are kri zdawa aisire sto, are hêwa nsĩm hã Aiptokwa, nõkwa tê dasãmr kõ, dawari. Tahãt, tô akwẽ taikmãdkâ kõ snã, mãrĩ kmãnãrĩ dat krkmãdâk, are aisa rom pê aim krãiwatbron.
—Dawar kba wa, Waptokwa Zawre dawaihku kõkwai nõrai prabâ, dawarze krkmã sahui kba mnõ snã, krdawar kba mnõ knã. Krkmã simãzus mnõze, tô mrmẽ pa snã tkrê dawar mnõzem hawi, za tkrê dawar mnõ dat tmã wapar psê mnõ nã.
Tô tanõrai prabâ krdawar kba mnõ knã. Tô dawar kba kõ re, mãtô Aiptokwaĩkwa ro kraiw srowaptkâ kba mnõ dat waihku par.
Twa, kãnẽ teza krdawar kba mõn: “Hêwa nsĩm hã Waptokwa, tô kbure akwẽ nõrĩ anĩsize prê snã simã krkmã sõpre mnõ pibumã, kmã wazapa hã.
At krdakmãdkâ mnõze at wam krãiwatobro. Hêwa nsĩm hã anĩm akwẽ nõrĩ krkmã azapka mnõ tkram kmã krãinĩstu psê mnõ nẽ, tônmẽ tkai wa, krkmã azapka mnõ dat kram kmã krãinĩstu psê mnõ da, kmã wazapa hã.
Tâkãnã pibumã hã wasaze, at wam sõmrĩ.
Wanõr wakwaĩmba romkunẽ akwẽ tkrê kmãkwamãr mnõ, mãr kõ snã wat tmã rmẽ mnõ nẽ, dure akwaĩmba romkunẽ wat krkmãkwamãr mnõ mãr kõ snã at wam rmẽ mõnõ.
Are Wakmãdkâkwa Jesus damrmẽ kmã wamhuin, kãnẽ:—Romkunẽ aikwaĩmba kba dat krkmãkwamãr mnõ, mãr kõ snã krtmã rmẽ kba mnõ wa, za dure hêwa nsĩm hã Aiptokwaĩkwa aisĩm romkmãkwamãr kunẽkwa mãr kõ snã dat kraim rmẽkw.
Are dawadi nõrĩ romkmãkwamãr kunẽ aikwaĩmba kba tkrê kmãkwamãr mnõ, mãr kõ snã krtmã rmẽ kba mnõ kõ wa, za dure Waptokwa Zawre romkunẽ dakwaĩmba krkmãkwamãr kba mnõ, mãr kõ snã dat aim rmẽ kba mnõ kõdi.
Waptokwa Zawre damã saĩ knã krnmrõ mnõzem nã rowahtuzeDamã aisaĩ kõ snã krainmrõ kba mnõ wa, tô tare pkẽ psê nã siwasku zêĩ nõrai nẽ aikwa wadkâ snã krainmrõ kba mnõ knã. Saĩ kõ snã krnmrõ mnõ nã dat waihku mnõ pibumã, za kwa wadkâ snã krnõmr. Kãhã za ĩt aim waskukwa, tô ĩsenã: Mãtô krkmã sapka mnõ, tô tanõrai mã tmã tkrãiwatbro par. Twa, za Waptokwa Zawre mãr pê dat tmã sakra mnõ kõdi.
<sup>(17-18)</sup> Aisaĩ kõ snã kraimõr wa, aisikwa nĩsõ nã, are dure aisiwarĩrĩ, aisaĩ kõ snã kraimõr nã, dawadi nõrĩ taiwaihku kumnãstê. Aiptokwa nõkwa tê dasãmr kõ dawtẽsi za aisaĩ knã kraimõr nã, aiwaihkun. Ro krkmãkwamãr mnõ akwẽ nõrĩ krkmã sõpre mnõ kõ, dam waihkud, are za rom pê aisa aim krãiwatbron.
(-)
Rom wẽ ktab nã rowahtuze—Tônmẽ tkai wa za prurtuku, kãtô dure kũitopre ro tê kunẽ, are dure dahêmzu za sinãr knã debr, are thêmzu. Tanẽ nmẽ, tônmẽ rom wẽ zawre aisimã krsakra kba mnõ knã.
Hêwa nsĩ rom wẽ zawre aisimã krsakra kba mõnõ. Tazi za prurtuku, kãtô dure kũitopre nhanẽ tê kunẽ mnõ kõdi, are dahêmzu za dure nhanẽ sbre kõdi, hêmzui pibumã.
Tô aisĩm rom psê zawrekwa krsakra kba mnõzep ku, za aisimãzuszepkwa krsmĩkwar.
Romkuiwẽ nã rowahtuze—Wato, tô romkuiwẽ nẽ, wahâi mã. Twa, aitmõ psê wa, romkuiwẽ mba teza kraimõr.
Are aitmõ kunẽ wa, romzakrã wa za aihâ krhêmba. Twa, aisĩm romkuiwẽ sĩ romzakrã wa, romzakrã kunẽ zawre wa teza kraihêmba mõn.
Rom zawre nã Wakmãdkâkwa Jesus dat rowahtuze—Tare krdam sipiĩ mnõ, ponkwanẽ danĩpi tdêkwai wa, nhanẽ sahure mã sipiĩ psê pibumã, za tê kmã kahõs kõdi. Tâkãnẽ wa, za smĩsi simã sãmr wẽ, are ĩkamõ tê sãmr wẽ kõdi. Twa, za smĩsi nĩm romkmãdâ tmã kmãdkâ pês, are ĩkamõ nĩm romkmãdâ tê tmã kmãdkâ psê kõdi. Waptokwa Zawre danĩm romkmãdâ krkmãdkâ psê kba mnõ pibumã, kãtô dure ktâprezum pra kraidkâ kba mnõ pibumã, sahure za nhanẽ kmã kahõs kba mnõ kõdi.
—Tanẽ nmẽ, aimã kba ĩmrmẽze, tô kãnẽ: Krairomãdkâ kba mnõ pibumã hã dasa nã, kãtô dure mãrĩ za zêkrnẽ kba mnõ nã, kãtô dure kraisikuza kba mnõzem nã, kraipkẽ zako kba mnõ knã. Krairomãdkâ kba mnõze za prê nã aisazepkwa, kãtô dure aisikuzazepkwa, kmã spai wawẽ.
Sirê, hêmõ krssakrê mnõ nã, pe, krkmã aisimãzus kba mõnõ: Romzâ tkrê krê mnõ kõd, are dure romkrê tkrê kmẽ kẽ mnõ kõd, kãtô dure rom zakrazem wa amnõ tkrê sakra mnõ kõd. Tô sza, za hêwa nsĩm hã Aiptokwaĩkwa dat krtmã ka. Tô kanõrĩkwap kwaz si kmã spai kba mnõ kõd, Waptokwa Zawre danĩm romkmãdkâ mã?
Are aipkẽ zako kba mnõzem nã za dure nhanẽ krairomãdkâ kba mnõze nha wahumrê aisimã kazakreĩ kba kõdi.
—Twa, mãrĩ zda tep aisikuzazep kba nã kraipkẽ zako kba mõn? Aikuwa mba hã romnĩrnã krhêmba mnõzem nã pe, krkmã aisimãzus kba mõnõ: Romnĩrnã sipiĩ kõd, are dure sikuza simã tê kazapku kõdi.
Are tâkãnẽ nã waza kãnẽ ro aim waskukw: Dakmãdkâkwait, Salomão nã dat krwamtrẽ mnõ, rom zawre tdêkwai nã re, romnĩrnã psê snã krsikuza mnõ nẽ, krsikuza mnõ kõdi.
Aikuwa mba hã wadu, kãtô dure dui kuzakwa, tô Waptokwa Zawre. Are aikuwa mba hã wadu tâkãnãt sirãn, are hâre za kunmã nã tsikutõr. Tâkãnẽzem hawi tet ro waihku psêkw, tô prãirê snã krdazazêĩ kba mnõ nã re, za dure Waptokwa Zawre dat kraikuza kba mnõ nã.
Tâkãnẽ mnõze mba, mãrĩz da tebza dasa nã, kãtô za krkui kahur kba mnõ nã, kãtô dure sikuza nã, tare kraipkẽ zako kba mnõ snã kãnẽ kraimrmẽzus kba mõn: “Nmã hawi wabza wasaze, kãtô wat kuikahur pibumã hã, kãtô dure wasikuzaze wasimã kmẽ sãmrn?”
Tâkãnẽ rom nã krpkẽ zako mnõ nõrĩ, tô Waptokwa Zawre dawaihku kõkwai nõrĩ. Are hêwa nsĩm hã Aiptokwaĩkwa tâkãnẽ hã ro kraiw srowaptkâ kba mnõ nẽ hã, dam waihku psêdi.
Tanẽ nmẽ, Waptokwa Zawre dat krdakmãdkâ mnõzem nã hã romkmãdâ, kãtô dure ro krkmã dazapka mnõ, aisĩm romkmãdkâ kba wadi mnõ wanã, krkmãdkâ kba mõnõ. Tâkãnẽ wa, za tô kbure ro kraiw srowaptkâ kba mnõ, dat kraim sõmrkw.
Tâkãnẽ mnõze mba, ro hâre hã za ĩkrãiwatbro nã, tâkãnã krkmã aipkẽ zako kba mnõ knã. Hâre si teza tô ta nã kraipkẽ zako kba mõn. Tâkãnã tô tâkãnã hã rom si teza krkmãdkâ psê kba mõn.
Dakmã tomzem nã Wakmãdkâkwa Jesus damrmẽze—Akwẽ wadi nõrĩ krkmã tom kba mnõ knã, Waptokwa Zawre dat kraikmã tom kba mnõ kumnãstê.
Tô dawadi nõrai mã ro krtmã nõmr kba mnõ prabâ, za dure Waptokwa Zawre aisa ro dat aim nõmrkw. Dawadi nõrĩ krkmãdkâ kba mnõ nẽ, za dure Waptokwa Zawre aisa dat kraikmãdkâkw.
Aitmõ wam hã wdê ware sãmr kõ snã, mãr wa tep aisikamõi tmõ wam hã ro prumrê zô krairtĩ mõn?
—Aitmõ wa wdê ware sãmr kõ wa, nhanẽ tebza aisikamõi mã kãnẽ aimrẽm: “Pe sa hã, ro prumrê aitmõ wam hã ĩt aim wazrê da”
Tôka tô tare pkẽ psê nã krsiwasku zêĩ mnõ nẽ hã. Are wa ĩt aim sakra mnõ, tô kãnẽ: Akâ teza aitmõ wam hã wdê ware wazêr. Taparim si, teza ro sãmr pês, aisikamõi tmõ wam hã ro prumrê tmã wazrê pibumã.
—Waptokwa Zawre datê, wapsã mã krsmrã kba mnõ knã. Zatô aitmẽ kba ssakrê, are sitmẽ aikrãi tkokw. Aisĩm rom wẽ zawre pérola nã dat krwamtrẽ mnõ, kuhâbâ mã krsmrã kba mnõ knã, zatô ĩssĩwĩ krnõmr.
Waptokwa Zawre dapkẽ psê snã akwẽ nõrĩ dat krkmãdkâ mnõze—Waptokwa Zawre krdawar kba mõnõ, tanẽ wa, zatô ro dat kraim sõmrkw. Ro krkmã aisapka kba mnõ zô krairtĩ kba mõnõ, tanẽ wa, teza sãmrkw. Kri zdawa krkwapsi kba mõnõ, tanẽ wa, zatô dat aim sdâhuikw.
Tô tô kbure mãr nã tkrê dawar mnõ nõrai mã, zatô tmã kmã krãinĩstun. Rom zô krrtĩ mnõ nẽ hã, zatô sã. Are nõkwa kri zdawa tê kwapsi nẽ hã mã, zatô tmã sdâhuin.
Tanẽ kõ wa, tpê nã taiwar wa, tebza kwaz amke tmã kamõ?
Tô kanõrĩkwa aipkẽ kunẽ kba nã re, teza aikra kba mã rom pê krtmã sõmr kba mõn. Are hêwa nsĩm hã Aiptokwaĩkwa tô dapkẽ psê nã, dat kraispai kba mnõ hã. Twa, za tkrê dawar mnõ nõrai mã rom pê dat krsõmr.
—Dawadi nõrĩ ro tkraim kmãkwamãr kba mnõ da, krkmã aisapka kba mnõ prabâ, ro krtmã kmãkwamãr kba mõnõ. Tâkãnẽ wa, teza romkmãdkâ prê dakmãdkâkwait Moisés akwẽ nõrai mã tê rmẽ mnõ prabâ, kãtô dure ahâmre hã Waptokwa Zawre damrmẽ waskukwai nõrai smĩ rowahtuzem prabâ, ro krkmã krãinĩstu psê kba mõn.
Ponkwanẽ bdâdi nã hã damrmẽze—Dazbrezem warerê mba aizas kba mõnõ. Dazasze ĩpo zawre, kãtô dure bdâdi po zawre, tô rowẽ kõ zawre tmẽ hã. Are dakahâ zawre snã tetô tahã bdâdi nã krdanõmr.
Dazaszem bbaterê, kãtô dure bdâdi warerê, tô krdaromãdkâ wamhuire mnõ tmẽ hã, are tô daprãirê snã za tâkãhã bdâdi dat krsãmr.
Waptokwa Zawre damrmẽ waskukwai nẽ romkare krsiwasku mnõ nõrai kmã Wakmãdkâkwa Jesus dat rowahtuze—Waptokwa Zawre damrmẽ waskukwai nẽ romkare krĩsiwasku mnõ nõrai wi, kraisimã ropibui psê kba mõnõ. Ponkẽ zahi wapu reskõ psê nẽ za krsiwasku, are sipkẽ krowi sahĩ ktabd mnõdi, romsiwamnãrĩ lobo nã dat krwamtrẽ mnõ nẽ.
Ro tkrê kmãkwamãr mnõzem hawi, teza krwaihku kba mõn. Wdê ĩkwa nẽ hã nhanẽ romkrã, uva nã dat krwamtrẽ mnõ nã, krãi kõdi, are dure romkru ro, romkrã figo nã dat krwamtrẽ mnõ nã, nhanẽ krãi kõdi.
Tâkãhã tô kãnẽ: Romkrãi wdê pê za tkrãi pês, are romkrãi wdê kunẽ za tkrãi kunẽ.
Romkrãi wdê pê, krãi kunẽ snã krãi kõd, tanẽ dure romkrãi wdê kunẽ, krãi psê snã krãi kõdi.
Romkrãi wdê, krãi psê kõ nẽ hã, zatô shârn, are kunmã ku mẽn.
Twa, ro tkrê kmãkwamãr mnõzem hawi, teza Waptokwa Zawre damrmẽ waskukwai nõrai nẽ romkare krsiwasku mnõ krwaihku kba mõn.
Waptokwa Zawre dat krdakmãdkâ mnõzem wa dazbrezem nã rowahtuze—Ĩkmãdkâkwai nã tkrĩwamtrẽ mnõ nõrĩ, tô kbure Waptokwa Zawre dat krdakmãdkâ mnõzep ku za sbre kõdi. Hêwa nsĩm hã Ĩptokwa danĩm romkmãdkâ prabâ ro tkrê dam kmã krãinĩstu psê mnõ nõrai wtẽsi, za zas.
Tô tahã bdâ nwa waptkã wa, za dakahâ zawre kãnẽ ĩm mrmẽzus: “Wakmãdkâkwa, anĩsizem nã wat Waptokwa Zawre damrmẽze wat krdam wasku, kãtô dure hêpãrĩ wat wat krsãmr, kãtô dure saktẽ zawre romwaihku kõ wat krkmãkwamãr.”
Tazi waza sõkawi kãnẽ tmã ĩmrẽm: “Wa adu nĩwa ĩt aiwaihku kba kõdi. Twa, romkunẽ si krkmãkwamãr kba mnõ nmẽ, ĩmã aikasĩkre kwaba!”
Ponkwanẽ kri nnãkrta nã rowahtuze—Nõkwa tâkãhã kmã ĩmrmẽze tê wapar nẽ hã, tkrê kmãdkâ psê mnõ wa, tô ambâ krãi waihku pê, ktẽ nsĩ kri simã tê sabu nẽ hã nẽ, waza kmã to.
Tê sabu pari, nãt tã titka pês, are kâ tpre, are dure rowakku zawre kri kwaĩmba waipãr wawẽ. Tô tanẽ kõ wam nẽ, tô tahã kri simẽ kõd, ktẽ nsĩ tê sabu nmẽ.
—Are tâkãhã kmã ĩmrmẽze tê wapar nẽ hã, tkrê kmãdkâ psê mnõ kõ wa, tô ambâ nmĩ zaksê kõ supra nsĩ kri simã tê sabu nẽ hã nã, waza kmã to.
Tê sabu pari, nãt tã titka pês, are kâ tpre, are dure rowakku zawre kri kwaĩmba waipãr wawẽ. Ta hawi nãt kri tsikunẽ, are tsikutõr pês.
Wakmãdkâkwa Jesus daprêzeWakmãdkâkwa Jesus damrmẽ dat sazâr wi, nãt dakahâ zawre snã danmĩ rowahtuzem mã dam tsikrãm wawẽ.
Romkmãdkâ prê waskukwai nõrĩ tkrê dam rowahtu mnõ nẽ, Wakmãdkâkwa Jesus dat krdam rowahtu mnõ kõdi. To prê snã dat krdam rowahtu mnõzem hawi, nãt akwẽ nõrĩ dam tsikrãm wawẽ.
Wakmãdkâkwa Jesus ambâ ĩkmã romze nmĩ hâi zapto re hã dat tmã rowẽzeSrã hawi Wakmãdkâkwa Jesus dat sikrai pari, mãt dakahâ zawre dakmã sasõ.
Tazi nãt smĩsi ambâ romze nmĩ hâi zapto re hã dakrta ku wi, are thissinã, kãnẽ dam mrmẽ snã:—Wakmãdkâkwa, wa waihkudi, ĩpsê pibumã kmã azapka wa, teza ĩpsên.
Tazi nãt Wakmãdkâkwa Jesus danmĩzu wamhuin, are ambâ kupin, kãnẽ tmã damrmẽ snã:—Ĩhĩ, aipê kmã ĩzapkadi, watô aipsê pa.Tanẽ wi, nãt romze nmĩ hâi zapdo tmã tsikutõr, are thâi pês.
Tapari, nãt Wakmãdkâkwa Jesus tô tahã kunãn, kãnẽ:—Tâkãhã ro aim saikwar mnõ nã, nõkwai mã wasku knã! Are wi, Waptokwa Zawre damã dat sabuzem wa dahâze tkrê kmãdkâ mnõ tmẽ aimõrĩ, taisabui pibumã. Are tmã aisiwasku pari, teza romkmãdkâ prê dakmãdkâkwait Moisés Waptokwa Zawre damã romzar pro nã tê wam rmẽ mnõ prabâ, kmã krãinĩsut, tô kbure akwẽ aipsê nã taiwaihku pibumã.
Wakmãdkâkwa Jesus surta kmãdkâkwa nĩm akwẽ hâze mã dat rowẽzeWakmãdkâkwa Jesus dazakru sĩ Cafarnaum wa dazbre wi, nãt smĩsi surta kmãdkâkwa datmẽ mõ. Tô tahã tô dazakru sĩ Roma wam hã akwẽ nõrai sum hã. Tahã nãt Wakmãdkâkwa Jesus dawa, akwẽ krtmã ĩsipiĩ mnõ dat tmã kwapsê pibumã.
Are Wakmãdkâkwa Jesus damã kãnẽ mrẽ:—Wakmãdkâkwa, akwẽ krĩm sipiĩ mnõ tetô ĩnrõwa wa hâze snã nõmr. Hâze ktabdi, krmõr kõd, rowẽ kõ zawre tetô kmãdâk.
Are Wakmãdkâkwa Jesus kãnẽ tmã tamrmẽn:—Tanẽ wa, waza aisrõwa ku ĩmõr, ĩt tmã kwapsê pibumã.
Tanẽ wi, nãt surta kmãdkâkwa kãnẽ dam mrẽ:—Wakmãdkâkwa, ĩnrõwa ku azbre pibumã, ĩsimã ĩwapurêki. Amrmẽze smĩsirê at tmã sõmr wa, zatô akwẽ krĩm sipiĩ mnõ tpês.
Wa tô ĩnsĩwĩm hã surta kmãdkâkwai nõrai prê papra krĩnẽm mnõze hã, are ĩprê papra tetô dure surta nõrĩ krnõmr. Tô tanõrĩ za ĩt tmã krui prabâ ro kmãkwamã. Are smĩsi mã kãnẽ ĩmrmẽ wa: “Wi aimõrĩ”, zatô mõ. Are dure ĩkamõi mã kãnẽ ĩmrmẽ wa: “Êwi”, zatô waĩtmẽ mnĩ mõ. Are akwẽ krĩm sipiĩ mnõ mã kãnẽ ĩmrmẽ wa: “Kãhã kmãkwamãrĩ”, zatô kmãkwamã.
Are tô ĩsenã waza kãnẽ aimã kba ĩmrmẽm: Btâ krãipuszem hawim hã akwẽ, kãtô dure btâ zaszem hawim hã akwẽ za saktẽ zawre tsikrãikõt. Tanõrĩ za hêwa nsĩm hã Waptokwa Zawre dat krdakmãdkâ mnõzem wa dasa zakrazem krta tsikburõ, Abraão ãmẽ, kãtô Isaque ãmẽ, kãtô dure Jacó ãmẽ, sa tê kahur pibumã.
Are Waptokwa Zawre dat krdakmãdkâ mnõzep ku aire sbre pibumã hã, za romku smrãn, romzakrã ku. Tazi za tkrûkrû, are dure krkwa tdêtêt.
Tazi nãt Wakmãdkâkwa Jesus surta kmãdkâkwai mã kãnẽ tamrmẽn:—Wi tô, aisrõwa ku aimõrĩ, ĩzazêĩ prabâ waza ro aim kmã krãinĩsut.Tô tanẽ wi, nãt surta kmãdkâkwa nĩm akwẽ mã trowẽ.
Wakmãdkâkwa Jesus saktẽ zawre akwẽ mã dat rowẽzeWakmãdkâkwa Jesus nãt Pedro ãnrõwa ku tamõrn. Are tazi nãt Pedro ãmãprêbba sĩ pikõ hâi wakro snã kmãdkân, dantõzem wa nmrõ re.
Tâkãnẽzem hawi, nãt Wakmãdkâkwa Jesus pikõi hâze sipkra kupin, are ĩhâi wakro tmã tsitar. Tapari nãt pikõ da, are dasaĩ zakra nã kmã snãkrat.
Rowahâm psê wi, nãt akwẽ nõrĩ saktẽ zawre ĩkmã hêpãr nẽ hã Wakmãdkâkwa Jesus datmẽ tê simrõ. Are Wakmãdkâkwa Jesus tô smĩsi damrmẽ nã si nãt hêpãrĩ kbure smrãn, are dure dahâze pto mnõ bâ dat pês.
Ahâmre hã Waptokwa Zawre damrmẽ waskukwa, Isaías nã dat krwamtrẽ mnõ, ro tkrê wasku mnõ prabâ, Wakmãdkâkwa Jesus ro dat kmã krãinĩstu psê mnõ pibumã, nãt tâkãnẽ dahâze nõrĩ dat pês. Isaías ãmrmẽze, tô kãnẽ: “Wanĩm romze mãt amõ dat sãmr, are dure wannĩ kuwa wam kutõrn.”
Nha akwẽ Wakmãdkâkwa Jesus tê dakmã sasõmr zêĩdWakmãdkâkwa Jesus dasikrta wi dakahâ zawre dat kmãdkâ wi, nãt dakmã sasõmrkwai nõrai mã tamrmẽn, pku zawre zra ku tbro mnõ pibumã.
Tazi nãt smĩsi romkmãdkâ prê waskukwa Wakmãdkâkwa Jesus dakrta ku wi, are kãnẽ dam mrẽ:—Wamrowahtukwa, tô nmõmõ za kramõrzep ku, waza akmã sasõ.
Are Wakmãdkâkwa Jesus kãnẽ tmã tamrmẽn:—Wapsã wara mã apkrê mãrd, krsmĩkwra mnõ pibumã, are dure si mnõ mã ĩsasi mnõ mãrd, krnwa smĩkwra mnõ pibumã. Are Waptokwa Zawre Dakra snĩ Ambâ damã nmãzi danmĩ zazârzep kõdi, dasiwaktu pibumã.
Are ĩkamõ, tô Wakmãdkâkwa Jesus dakmã sasõmrkwa. Tahã nãt kãnẽ dam mrẽ:—Wakmãdkâkwa, akâ ĩptokwa ĩt danrẽ pibumã, aipâ ĩt krẽwa da, at ĩm wẽ nã.
Tazi nãt Wakmãdkâkwa Jesus kãnẽ tmã tamrmẽn:—Nwa dadkâ nẽ krĩnmrõ mnõ nõrĩ sĩm dadâ tê smẽ mnõ da, are tôka wê ĩkmã sasõmrĩ.
Wakmãdkâkwa Jesus kâ ssamrĩ dat res kõzeTazi nãt Wakmãdkâkwa Jesus kuba krê ku tazbren, are dakmã sasõmrkwai nõrĩ damẽ wahud.
Amtpẽ kõ re, nãt pku zawre wa rowakku zawre krãiwatobr, are kâ tissamrĩ wawẽ. Tazit nẽs kâ ssamrĩ kuba kupsi. Tô tanẽ kõ wam nẽ, tetô Wakmãdkâkwa Jesus aimõ tantõn.
Tanẽ wi, nãt dakmã sasõmrkwai nõrĩ dakrta ku tkasĩkre, are dakut, are kãnẽ dam tmrmẽzus:—Wakmãdkâkwa, waza wadâk! At wapkẽ hri mõnõ!
Are Wakmãdkâkwa Jesus kãnẽ tmã tamrmẽn:—Mãr wa tep aipahikw? Tô prãirê snã tet krĩzazêĩ kba mõn!Tazi nãt Wakmãdkâkwa Jesus tazamn, are rowakku mã tasiparn, kãtô dure kâ ssamrĩ mã. Tanẽ wi, nãt ro tres rẽm.
Twa nãt tô kbure dam tsikrãm, are kãnẽ tmrmẽzus:—Nhanẽp kwaz tâkãhã ambâ? Tô rowakku mã zemã, kãtô kâ ssamrĩ mã zemã, mrmẽ prêdi!
Wakmãdkâkwa Jesus ponkwanẽ ambâ kmã hêpãr nẽ hã mã dat tmã kwapsêzeAre Wakmãdkâkwa Jesus Galiléia tkai wam hã pku zawre zra ku datbro wi, tô Gadara tkai ku nãt tawsin. Tô tahã tkai wa, nãt ponkwanẽ ambâ ĩkmã hêpãr nẽ hã, dakru hawi, datmẽ tsimãsis. Dakru mba tô tanõrai simãssize. Are sahĩ ktab nmẽ, kãtô dure stikrui zawre nmẽ, tô tazim hã akwẽ nõrĩ tmã sipaki, are tô tahã dakru mba hã bdâdi nã nõkwa mõr kõdi.
Tazi nãt kãnẽ tô tanõrĩ hâ:—Waptokwa Zawre Dakra, mãrĩp wakmã azapkad? Wasikunẽze bdâ nwa waptkã kõ rep kwaz rowẽ kõ at wam hri zêĩd?
Are Wakmãdkâkwa Jesus danmĩ zazârzem krtamrê tetô kuhâbâ saktẽ zawre sa tkrê kahur.
Tazi nãt hêpãr nõrĩ siwar kai kõ snã, kãnẽ Wakmãdkâkwa Jesus sisnã dawa:—Tâkãhã ambâ nõrai hawi wawairbe pibumã at wawdakur wa, kuhâbâ tmẽ at wawdakuri, kuhâbâ mba wazas mnõ pibumã.
Tazi nãt Wakmãdkâkwa Jesus kãnẽ tmã tamrmẽn:—Wi tô, kuhâbâ tmẽ tmã aimõr kwaba!Tâkãnẽ wi, nãt hêpãr nõrĩ kuhâbâ mba zas. Are kuhâbâ mba zas mnõ pari, nãt kuhâbâ prare srã nsĩ hawi ssakrê mnõ snã rêrêk, pku zawre ku. Are pku zawre wa dâk.
Tazi nãt kuhâbâ kmãdkâkwai nõrĩ ssakrê, dazakrui ku. Dazakrui wa nãt kuhâbâ dkâzem nã, kãtô dure ponkwanẽ ambâ ĩkmã hêpãr nõrai mã ro ĩkrãiwatbro, tê dam wasku.
Tâkãnẽzem hawi, nãt tô tahã dazakrui wam hã akwẽ nõrĩ wahud, Wakmãdkâkwa Jesus tê dakuzus pibumã. Are tê dakuzus wi, nãt siwar kai kõ snã dawa, ĩsĩm tkai hawi dawatbro pibumã.
Wakmãdkâkwa Jesus ambâ hittê mã dat tmã kwapsêzeTazi nãt Wakmãdkâkwa Jesus kuba krê ku tazbren, are aipâ pku zawre zra ku tatbron, are dazakrui wa tawsin.
Tazi nãt nha akwẽ nõrĩ smĩsi ambâ hitdê Wakmãdkâkwa Jesus datmẽ du, nmrõzem wa. Are Wakmãdkâkwa Jesus tô tanõrĩ tê dazazê nã dat waihku nmẽ, nãt kãnẽ dahittê mã tamrmẽn:—Ĩkra, wi aipkẽ têtê. Waptokwa Zawre dakwaĩmba romkunẽ krkmãkwamãr mnõ, watô mãr kõ snã aim rẽ.
Tâkãnẽ kmã damrmẽzem hawi, nãt nha romkmãdkâ prê waskukwai nõrĩ kãnẽ simãzus:—Tô kũhã ambâ tetô Waptokwa Zawre dakwaĩmba tmrmẽ kunẽ wawẽ.
Ro, tô tanõrĩ kmã simãzus mnõ nã Wakmãdkâkwa Jesus dat waihku nmẽ, nãt kãnẽ tmã tamrmẽn:—Mãr wa tep ĩmrmẽ kunẽ nã nẽ, kmã aisimãzus kba mõn?
Nmãhãp kwaz tô kanõrai mã kba ĩwapurê? Bâ, dure nã ambâ mã kãnẽ kmã ĩmrmẽ: “Waptokwa Zawre dakwaĩmba romkunẽ krkmãkwamãr mnõ, watô mãr kõ snã aim rẽ?” Bâ, kãnẽ tmã ĩmrmẽ wa: “Wi aisamã, are ainmrõze kâr, are aimõr?”
Tanẽ wi, nãt dahitdê da, are srõwa ku mõ.
Tô tazim hã akwẽ nõrĩ tâkãnẽ hã kmã sõpre mnõ wi, nãt tpahi, are akwẽ mã tâkãnẽ danĩpttê zawre dat tmã sõmr mnõ hawi, Waptokwa Zawre tê dawasku wẽ.
Wakmãdkâkwa Jesus Mateus dat saihrâzeAre Wakmãdkâkwa Jesus tô tahawi tamõrn. Damõr snã, nãt damõrzem mba smĩsi imposto nã hã ktâprezum kburõikwa imposto wakbâzem wa smrã re kmãdkân, Mateus nã ĩsisi. Are kãnẽ tmã tamrmẽn:—Ĩkmã sasõmrĩ.Tazi nãt Mateus da, are dakmã sasõ.
Tapari, Mateus ãnrõwa wa Wakmãdkâkwa Jesus dasaĩ re, nãt saktẽ zawre akwẽ datmẽ tsinã. Ĩsinã nõrĩ tô imposto nã hã ktâprezu tkrê kburõi mnõ nõrai sum hã, kãtô dure dat krwasku kunẽ mnõ nõrĩ. Tô tanõrĩ nãt Wakmãdkâkwa Jesus damẽ, kãtô dure dakmã sasõmrkwai nõrai mẽ, dasa zakrazem krta tsikburõ.
Are nha fariseu tô tahã akwẽ nõrĩ Wakmãdkâkwa Jesus damẽ sikburõi re kmã sõpre wi, nãt dakmã sasõmrkwai nõrĩ kãnẽ sdanã:—Mãr wap aim rowahtukwaĩkwa imposto nã hã ktâprezu tkrê kburõi mnõ nõrai mẽ, kãtô dure akwẽ wadi romkunẽ kmãkwamãrkwai nã dat krkmã tom mnõ nẽ hã mẽ, krsa?
Wakmãdkâkwa Jesus nãt tâkãnẽ krsisdanãr mnõ re waparn, are kãnẽ tmã tamrmẽn:—Rowẽ snã krĩnmrõ mnõ nõrĩ dakunmõkwai nã kmã sapka kõdi. Tô ĩhâze nõrai wtẽsi za dakunmõkwa kmã dapak.
Waptokwa Zawre danĩm hêsuka wa kuĩkre snã ĩnmrõ, tô kãnẽ: “Aipkẽ psê kba snã kraisisnã aisõpre kba mnõ pibumã, wa kmã ĩzapkadi. Romzari krĩm pro kba mnõ pibumã, kmã ĩzapka kõdi.” Tâkãhã Waptokwa Zawre damrmẽze krsamãr waihku psê kba mnõ pibumã pe, kraisikwanĩ psê kba mõnõ. Wa wê ĩmõrĩ, tô romkunẽ mba krĩnmrõ mnõ nõrĩ waĩtmẽ pkẽ sĩkdâi mnõ pibumã, ĩt saihrâ mnõ da. Pkẽ psê nã krsikmã tom mnõ nõrĩ ĩt saihrâ mnõ da, wê ĩmõr kõdi.
Waptokwa Zawre damã saĩ kõ snã krnmrõ mnõzem nã, Wakmãdkâkwa Jesus dat dazdanãrzeTazi nãt João Dakrãikwanrẽkwa ãkmã sasõmrkwai nõrĩ Wakmãdkâkwa Jesus datmẽ tsinã, are kãnẽ dazdanã:—Mãr wa, wabza wanõr wawtẽsi, fariseu nõrai mẽ, Waptokwa Zawre wat dakmãdkâ prê mnõ snã wasaĩ kõ snã nẽs bdâ wakmã waire, are akmã sasõmrkwai nõrĩ saĩ kõ snã krnmrõ mnõ kõd?
Are Wakmãdkâkwa Jesus kãnẽ kmã wakrãmn:—Bza kwaz dasisnã damrõzem wa ĩsikrãiktõ mnõ nõrĩ pkẽ wadkâ snã krnõmr, ambâ za ĩmrõ da hã tô tanõrai mẽ krmõr re? Ãre! Are zatô bdâ nwa waptãr, ambâ za ĩmrõ da hã dat twi wazrêze. Tazi za saĩ kõ snã krnõmr!
—Nõkwa sikuzarê hâi tem nã sikuza hâi krta siwazu tê stom kõdi. Nõkwa sikuzarê hâi tem nã sikuza hâi krda tê stom wa, za sikuzarê ĩtem nẽ hã nĩhut, are sikuza hâi krda tê wazui pês. Tazi za sikuza siwazu tkuiput.
Nõkwa za dure vinho te romzar hâi nã hã kukrẽ krta krê tê kanrẽ kõdi. Vinho te romzar hâi nã hã kukrẽ krta krê nõkwa tê kanrẽ wa, za vinho te nĩpttêzem hawi romzar hâi nã hã kukrẽ krda tsiwazu, are vinho te tissaikwar, are dure romzar hâi nã hã kukrẽ krda tsikunẽ pês. Twa, vinho te, tô romzar hâi nã hã kukrẽ tem krê za dat krse. Tâkãnẽ wa, za romzar hâi nã hã kukrẽ sikunẽ kõdi, kãtô dure vinho te ssaikwar kõdi.
Wakmãdkâkwa Jesus pikõi mã dat rowẽze, kãtô dure bakrda dat sõkrêptuizeWakmãdkâkwa Jesus adu akwẽ nõrai mã damrmẽ re, nãt smĩsi judeu nõrĩ Waptokwa Zawre damã krsikrãiktõ mnõzem kmãdkâkwa datmẽ wi. Tahã nãt danõk pra thissinã, are kãnẽ dam mrẽ:—Ĩkra sĩ pikõirê mãt durerê nã si ĩw dâr! Wê ĩmẽ amõrĩ, are anĩpkra nã kupin, aipâ sõkrêptui pibumã.
Tazi nãt Wakmãdkâkwa Jesus tô tahã ambâ mẽ tamõrn. Are dakmã sasõmrkwai nõrĩ dure damẽ tmã mõ.
Tô tazit aire smĩsi pikõ krmõ. Tô tahã 12 nã nãt wahu kmã tinẽ, krwaprui kaka mnõ snã. Tahã pikõ nãt danĩkrti mba Wakmãdkâkwa Jesus datmẽ mnĩ mõ, are dabbarãi hawi danĩm sikuzazem nsĩ wĩm hã zdakre wa kupi.
Pikõ kmã ĩsimãzusi, tô kãnẽ: “Tô danĩm sikuzazem nsĩ wĩm hã si ĩt kupi za, zatô ĩm trowẽ.”
Tanẽ wi, nãt Wakmãdkâkwa Jesus tasĩkdâin, are pikõ kmãdkân, are kãnẽ tmã tamrmẽn:—Ĩkra, aipkẽ têtê! Ĩzazêĩ nmẽ, bâtô aipês.Are tô tanẽ wi, nãt tmã trowẽ pês.
Tapari, nãt Wakmãdkâkwa Jesus judeu nõrĩ Waptokwa Zawre damã krsikrãiktõ mnõzem kmãdkâkwai nrõwa ku tamõrn. Dadkâ kmã akwẽ nõrĩ danĩm hrâze tê hrâ re, kãtô dure romzako, Wakmãdkâkwa Jesus dat wapar wi, nãt kãnẽ tamrmẽn:
—Tô kbure romku aiwairbe kwaba! Tâkãhã bakrda dkâ kõdi, taret nõt!Tazi nãt akwẽ nõrĩ krdakmã snãro.
Akwẽ nõrĩ wairbe pari, nãt Wakmãdkâkwa Jesus bakrta nmrõzep ku tazbren, are ĩsipkra nã kârn. Tanẽ wi, nãt bakrda da.
Twa, nãt tâkãnẽ nã hã rowasku tô tainnĩ tsĩpe wawẽ.
Wakmãdkâkwa Jesus ponkwanẽ ambâ nĩkrã dat tto psêzeWakmãdkâkwa Jesus tô tahawi dawatbro wi, nãt ponkwanẽ ambâ nĩkrã bdâdi nã dakmã sasõ. Tô tanõrĩt kãnẽ nẽs hâ:—Wahĩkwa Davi ãnĩhdu, wê wakmã apkẽ nã!
Wakmãdkâkwa Jesus kripra dazbre wi, nãt ambâ nĩkrã nõrĩ dakrta ku tsimãsis. Tazi nãt kãnẽ sdanãrn:—Ĩt aipsê kba pibumã ĩnĩpttê nã, kwaz ĩzazêĩ kbad? Are tô tanõrĩ kãnẽ dakmã wakrã:—Wanõrĩ watô azazêĩnĩ!
Tazi nãt Wakmãdkâkwa Jesus sikrã nõrai to kupin, kãnẽ tmã damrmẽ snã:—Ĩzazêĩ kba nmẽ, waza aito aim psêkw!
Are tanẽ wi, nãt sahure aipâ tto psêkw. Tazi nãt Wakmãdkâkwa Jesus tô tanõrĩ ĩsenã kãnẽ kunãn:—Nhanẽ ĩt aito psê kbaze nõkwai mã wasku kba knã!
Tazi nãt tô tanõrĩ tinẽ, are dat kunã kõ wam nẽ, nhanẽ dat to psê nã tkrê dam wasku wawẽ, tô kbure tô tainnĩ hã akwẽ nõrai mã.
Wakmãdkâkwa Jesus ambâ mrmẽ tõ dat tmã kwapsêzeAkwẽ dat to psê nõrĩ nẽm pari, nãt tô tazim hã akwẽ nõrĩ dure dahâze kmẽ zaprõ, Wakmãdkâkwa Jesus datmẽ. Tô tahã tô mrmẽ tõ. Kmã hêpãr nmẽ, nãt tmrmẽ tõ.
Are Wakmãdkâkwa Jesus hêpãrĩ, ambâ hawi dat wazrê par wi, nãt tô tahã ambâ mrmẽ kmã snãkrat. Tazi nãt tô kbure tmã tsikrãm wawẽ, are kãnẽ tmrmẽzus:—Israel tkai wa, adu tâkãnẽ hã wat kmẽ kmãdkâ kõdi!
Are fariseu nõrĩ kãnẽ tmrmẽzus:—Hêpãr nõrai kmãkdâkwai ktabi nãt ĩsiptdê tmã sõ, hêpãrĩ tkrê smrã mnõ pibumã.
Wakmãdkâkwa Jesus akwẽ nõrai kmã dapkẽzeAre Wakmãdkâkwa Jesus dazakru zawre mba, kãtô dure dazakruirê mba krtamõrn. Tanẽ re, nãt judeu nõrĩ Waptokwa Zawre damã krsikrãiktõ mnõzem mba dat krdam rowahut, Waptokwa Zawre dat krdakmãdkâ mnõzem nã hã rowaskuwẽ dat krtmã wasku mnõ snã, kãtô dure hêmnã mnõ bâ dahâze dat krtmã rowẽ mnõ snã.
Tazi nãt dakmã sasõmrkwai nõrai mã kãnẽ tamrmẽn:—Tô ĩsenã, romkrê sawredi, are ĩkẽkwai nõrĩ prãirêki.
Tanẽ nmẽ, bru tdêkwa dawar kwaba, ĩkẽkwai nõrĩ bru tmẽ dat satõr mnõ da.
Wakmãdkâkwa Jesus 12 nã dakmã sasõmrkwai nõrĩ dat satõr mnõ pibumã dat smĩstuzeTazi nãt Wakmãdkâkwa Jesus 12 nã dakmã sasõmrkwai nõrĩ dasimã saihrân, are ĩprêze dat tmã sõmr, hêpãrĩ tkrê smrã mnõ pibumã, kãtô dure dahâze mnõ pâ aipâ tkrê tmã rowẽ mnõ pibumã.
Are damrmẽ waskukwai pibumã dat satõr mnõ pibumã, 12 nã dasimã dat smĩstu nõrai sisize, tô kãnẽ: Dawanã hã tô Simão. Simão ãnĩsizep kamõ tô Pedro. Dakmã sasõmrkwai kamõ tô André, tâkãhã tô Simão ãpnã. Are dure Tiago, kãtô João, Tiago ãpnã, nãt dasimã smĩstun. Tâkãnõrĩ tô Zebedeu ãkra nõrĩ.
<sup>(3-4)</sup> Are ĩkamõi nõrĩ tô dure Filipe, kãtô dure Bartolomeu, kãtô dure Tomé, kãtô dure Mateus mãt dasimã saihrân. Tâkãhã Mateus tô aire imposto nã hã ktâprezum kburõikwa. Are dure ĩkamõi nõrĩ dat smĩstu nõrĩ tô Tiago, tâkãhã tô Alfeu ãkra, kãtô dure Tadeu, kãtô dure Simão, zelote nã dat krwamtrẽ mnõ, kãtô dure Judas, Iscariotes nã dat krwamtrẽ mnõ. Tatô za tê dam sõihkâ hã.
(-)
Wakmãdkâkwa Jesus 12 nã dakmã sasõmrkwai nõrai mã ĩsipi dat tmã hrizeTazi nãt Wakmãdkâkwa Jesus tâkãhã 12 nã dakmã sasõmrkwai nõrĩ satõrn, kãnẽ ro dat tmã krãikrta mnõ snã:—Judeu kõ nõrai zakrui mba, kãtô dure Samaria tdêkwai nõrai zakrui mba, aisbre kba knã.
Israel wam hã akwẽ nõrĩ ponkẽ zahi wapu siwakru krnmrõ mnõ nẽ hã nẽ krĩnmrõ mnõ nõrai sô si, teza krainmrõ kba mõn.
Krainmrõ kba mnõ snã, Israel wam hã akwẽ nõrai mã za ro krwasku kba mnõze, tô kãnẽ: “Hêwa nsĩm hã Waptokwa Zawre dat krdakmãdkâ mnõze nwa waptkã pibumã, mãtô ro tkrturê.”
Dahâze nmĩ hâi zapto re hã aipâ krtmã psê kba mõnõ, are dure dahâze wadi nõrĩ aipâ krpsê kba mõn. Dadâ aipâ sõkrêptui kba mõnõ, are dure hêpãrĩ akwẽ hawi krsmrã kba mõn. Ĩm wakbâ kba kõ snã wat aiprê kbaze aim sõmrkw, tanẽ nmẽ, dure tare rom pê krdam kmãkwamãr kba mõnõ.
Ouro nã hã ktâprezu, kãtô dure prata nã hã ktâprezu, kãtô dure târa pre nã hã ktâprezu, aisimẽ krkwasar kba mnõ knã.
Tâkãhã za tmã aimõr kbazem nã, rom nmẽze, kãtô sikuza kamõ, kãtô pra kuza kamõ, kãtô dasiwazuszep kamõ, aisimẽ kwasar kba knã. Danĩpi tdêkwa za danĩpi tkrê dam kmãkwamãr mnõ mã ĩsõkrda krtwi ĩsrowaptkâ mnõ, tkrê tmã sõmr.
—Nmãhã dazakrui zawre wa aisinã kba wa, tanẽ kõ wa, dazakruirê wa aisinã kba wa, aismĩ zazârzep kba zô krairtĩ kba mõnõ. Are ĩsrõwa wa aismĩ zazâr kba pibumã, nõkwa taisapar zêĩ kba wa, tô tahã dazakrui hawi aiwahtu kba ktabzep ku, teza tô tahã kri wa aisikburõikw.
Nmã hã kri wa aisbre kba wi, kãnẽ teza aimrmẽzuskw: “Zatô tâkãhã kri wa Waptokwa Zawre dat kraipkẽ nõmrkw.”
Tô tahã kri wam hã akwẽ nõrĩ taisapar psê kba mnõ wa, tô aimrmẽzus kba mnõ prabâ, za Waptokwa Zawre dat krpkẽ nõmr. Are taisapar psê kba mnõ kõ wa, aimrmẽzepkwa tô tare za krsmĩkwar.
Are nmãhã kri wa, kãtô dure nmãhã dazakrui wa, dat aisapar zêĩ kba mnõ kõ wa, kãtô dure taiwapar zêĩ kba mnõ kõ wa, teza tô tahawi aiwahtukw. Are aiwahtu kba mã, teza aipra kuzazem zazu tmã wamrĩkw, nwa sĩm romkmãdkâ kunẽ nã krsiwaihku mnõ pibumã.
Tâkãnẽ nã, tô ĩsenã waza aimã kba ĩmrmẽm: Ahâmre hã dazakru sĩ Sodoma, kãtô dure dazakru sĩ Gomorra wam hã akwẽ nõrĩ, aire pkẽ kunẽ zawre mnõ nã re, zatô Waptokwa Zawre ro dat dam nõmr mnõze bdâ nwa waptkã wa, tô tanõrai kmã zemã kmã tapkẽn, are taisapar kõ nõrai sĩm dazakrui wam hã akwẽ nõrai mã, za kmã dapkẽ kõdi.
Dat dakmã kwakburezem nã kãtô dure rowẽ kõ nã rowahtuze—Pe, ĩwapar kwaba: Ponkẽ zahi wapu romsiwamnãrĩ, lobo nã dat krwamtrẽ mnõ waikwa krnmrõ mnõ pibumã, nõkwa tê satõr nẽ, wat aisatõrkw. Twa, amke sikbakreĩ psê nẽ, kraisikbakreĩ psê kba mõnõ, are dure kaktõ ka nẽ, romkunẽ nã krkmã aisimãzus kba mnõ kõ snã, kraihêmba kba mõnõ.
Zatô nmãzi aikmẽ kâr kban, are ro dat dam nõmrkwai krsimãssi mnõzep ku, aikmẽ zaprõn kban. judeu nõrĩ Waptokwa Zawre damã krsikrãiktõ mnõze mba za dure aikrui waparkwai kba nõrĩ daprkezem nã tkraikahârkw. Tanẽ nmẽ, kraisimã ropibui psê kba mõnõ.
Krĩzazêĩ kba mnõzem hawi, za akwẽ nõrĩ dakmãdkâkwai nõrai tmẽ, kãtô dure dakmãdkâkwai mrmẽ prê ktab nõrai tmẽ, tkraisimrõikw, rowẽ kõ tkraim nõmr kba mnõ pibumã. Tazi teza dakmãdkâkwai nõrai mã, kãtô dure judeu kõ nõrai mã, waĩhawim hã rowaskuwẽ krwasku kba mõn.
Nmãzi ro dam nõmrkwai tmẽ dat kraisimrõi kba mnõ wa, mãrĩ za ro dam nõmrkwai mã kmã aimrmẽzep kba nã, kãtô dure nhanẽ za tmã kmã aimrmẽzep kba nã, krkmã aipkẽ zako kba mnõ knã. Krkmã aisiwasku kba mnõze nwa waptkã wa, za Waptokwa Zawre aimrmẽzepkwa dat kraim sõmrkw.
Tazi za kmã aimrmẽzepkwa tô kanõrai hawim kba kõdi. Aiptokwaĩkwa Dahêmba za damrmẽ aim sõmr kban, aimrmẽ kba pibumã.
—Waĩhawi za saktẽ zawre dazdekba nõrĩ pnãi nõrĩ dat krsmrõi mnõ pibumã, tkrê wasku. Tô tanẽ za dure ptokwai nõrĩ kra tkrê wasku. Dakra nõrĩ za dure tdêkwai nõrai kwaĩmba krpkẽ kunẽ, are tkrê smrõ.
—Krĩzazêĩ kba mnõzem hawi, za tô kbure dat aikrui waparkw. Are, nõkwa ĩstõ ku tkrĩzazêĩ psê mnõ snã aimõ tkrê kmã wamhui mnõ wa, za tsipkẽhir.
Nmãhã dazakrui wa dat kraikmã kwakbure kba mnõ wa, dazakrui kamõi ku aiwairbe kwaba. Tô ĩsenã waza aimã kba ĩmrẽm: Tô kbure Israel wam hã dazakrui mba aisipizepkwa kmã wazrê kba mnõ kõ re, za Waptokwa Zawre Dakra snĩ Ambâ aipâ mnĩ krẽwainĩ.
—Ro za adu tê waihku da hã, rowaihku nã tmã rowahtukwa tê kmã spai kõdi. Damã ĩsipi dure danĩpi tdêkwa prê nã tê kmã spai kõdi.
Tanẽ nmẽ, ro za adu tê waihku, dam rowahtukwai siwa ro tê waihku wa, za tpkẽ to. Tanẽ za dure nmãhã danĩpi tkrê dam kmãdkâ mnõ, danĩpi tdêkwa prê nẽ prê wa, tpkẽ to. Are kri tdêkwa Belzebu nã dat krwamtrẽ kunẽ mnõ wa, za kri tdêkwai nĩm akwẽ nõrĩ dat krwamrĩ kunẽ wawẽ. Tazi, za kri tdêkwai nĩm akwẽ nõrai wamtrẽ kunẽze, kri tdêkwai wamtrẽze kunẽ nã tê kmã spa.
Nõkwai mã krwapahi mnõ nã Wakmãdkâkwa Jesus kmã damrmẽze—Twa, akwẽ nõrai mã kraipahi kba mnõ knã. Tô kbure rom sikupsbi za nmãzi tsikupsbi nãmr, are rom simẽkuri za dure nmãzi dat waihuk.
Tâkãhã romkmãdâ romzakrã nã ĩt kraim wasku kba mnõ, awẽ re krdam wasku kba mõnõ. Romkmãdâ akwẽ wadi nõrai kupanã ĩt kraim wasku kba mnõ, sõkawi krdam wasku kba mõnõ.
Nharê ktâprezum tmõ rerê zô za akwẽ nõrĩ ponkwanẽ sirê sõ. Tô tanẽ kõ wam nẽ, smĩsi sirê za tkai ku waptkã kõdi, Aiptokwaĩkwa kmã dazapka kõ wa.
Tô tanẽ dure kanõrai mã kba ro krsaikwar mnõze. Tô aisahi kba zemã mãtô Waptokwa Zawre tô kbure dat kmã mrõ.
Twa, aipahi kba knã. Waptokwa Zawre dat kraikmãdkâ kba mnõze mãtô sirê dat krkmãdkâ mnõze kmã spain!
Dannĩwĩm nã wasiwasku mnõzem nã Wakmãdkâkwa Jesus kmã damrmẽze—Tônmẽm hã akwẽ nõrai waikwa, waĩnĩm akwẽ nã nõkwa danõka siwasku wa, waza dure waĩtê nã ĩt krwasku, hêwa nsĩm hã Ĩptokwa danõka.
Are tônmẽ tkai wa akwẽ nõrai sõka waĩhawim kõ nã nõkwa sikudâ wa, za dure waĩtê nã ĩt wasku kõdi, hêwa nsĩm hã Ĩptokwa danõka.
Wakmãdkâkwa Jesus dahawi akwẽ krsikmãdkâ wẽ kõ mnõzem nã kmã damrmẽze—Tkai pâ ĩt dapkẽ nmrõ mnõ pibumã wê ĩmõr nã, krkmã aisimãzus kba mnõ knã. Ta pibumã wê ĩmõr kõdi, tô smĩkezem kwa hi kwa pa wê ĩt kãwsi pibumã, wat wê ĩmõr.
Twa za, tkrĩzazêĩ mnõzem hawi, akwẽ nõrĩ ptokwai nõrai sĩm romkmãdkâ kupanã sĩm romkmãdâ tkrê kwape. Tanẽ za dure akwẽ kra sĩ pikõi nõrĩ separkwai nõrai kupanã romkmãdâ tkrê kwape, are dure dassanĩkwai nõrĩ mãprêbba sĩ pikõi nõrai kupanã sĩm romkmãdâ tkrê kwape.
Tâkãnẽ mnõze mba, tô akwẽ siwadi ktabi za krui waparzem nã dawadi nõrĩ tkrê kmã spa.
—Nõkwa ptokwa, kãtô separkwa tkrê sawi mnõ nã, ĩzawi tê kmã spai wa, tĩkmã sasõmr pibumã, psê kõdi. Tanẽ dure nõkwa sinõkra snĩ ambâ, tanẽ kõ wa, sinõkra sĩ pikõ tkrê sawi mnõ nã, ĩzawi tê kmã spai wa, tĩkmã sasõmr pibumã, dure psê kõdi.
Za ĩdkâ nẽ dkâ da, nõkwa sisnã pkẽ kõ snã tĩkmã sasõmr zêĩ kõ wa, ĩkmã sasõmrkwai nã za ĩt waihku kõdi.
Nõkwa tônmẽm hã romkmãdkâ pra aimõ krromãdkâ mnõ pibumã, krsikwanĩ mnõ nẽ hã, za dâr, are nõkwa waĩpra dkâ wa, za krromãdâk.
Waptokwa Zawre aisa rom pê dat wam krãiwatbroze—Nõkwa taisapar psê kba wa, tô wa mãt ĩzapa, are nõkwa tĩzapar nẽ hã, mãtô dure dat ĩzatõrĩ dazapa.
Nõkwa damrmẽ waskukwa, Waptokwa Zawre damrmẽ waskukwai nmẽ, tê sapar psê wa, Waptokwa Zawre damrmẽ waskukwai mã rom pê aisa dat tmã krãiwatbroze nwa waptkã wa, zatô dure ĩzaparkwai mã rom pê tmã sõmrn. Dapkẽ psê nẽ hã, pkẽ psê nmẽ, nõkwa tê sapar psê wa, Waptokwa Zawre dapkẽ psê mã aisa rom pê dat tmã krãiwatbroze nwa waptkã wa, zatô dure ĩzaparkwai mã rom pê tmã sõmrn.
Tô ĩsenã waza kãnẽ aimã kba ĩmrmẽm: Ĩkmã sasõmrkwairê mrmẽ wapu ktab nẽ hã mã zemã, tkrĩkmã sasõmr mnõzem hawi, nõkwa kâ kamrãmzem wa, kâ wahârê zemã tê tmã sõmr nẽ hã, tô ĩsenã za aisa rom pê dat tmã krãipus.
João Dakrãikwanrẽkwa tê satõr nõrĩ Wakmãdkâkwa Jesus datmẽ simãssize12 nã dakmã sasõmrkwai nõrai mã tâkãnẽ Wakmãdkâkwa Jesus ro dat tmã krui mnõ pari, nãt tô tahawi tawatbron, are tô ta krtawim hã dazakrui mba akwẽ nõrai mã danĩm romkmãdâ dat tmã wasku, are dure tmã rowahtu psên.
<sup>(2-3)</sup> Tanẽ re, tetô João Dakrãikwanrẽkwa danmẽzem wa da. Are Wakmãdkâkwa Jesus Cristo ro dat krkmãkwamãr mnõ nã, João rowasku tê wapar wi, nãt nha kmã sasõmrkwai nõrĩ Wakmãdkâkwa Jesus datmẽ satõ, kãnẽ tê dazdanãr pibumã:—“Tôkap tô kwaz azô krwanmĩpar mnõ hã, bâ, akamõi zô wabza kwaz adu krwanmĩpar?”
(-)
Are Wakmãdkâkwa Jesus kãnẽ tmã tamrmẽn:—Wi, João ãtmẽ aipâ krẽwai kwaba, are tô kbure ro krwapar kba mnõ, kãtô dure ro krkmãdkâ kba mnõ, kãnẽ tmã wasku kwaba:
Sikrã nõrĩ mãtô aipâ to pês, dahittê nõrĩ mãt aipâ krnõmr, romze nmĩ hâi zapto nã ĩhâze nõrĩ mãt aipâ hâi pês, danpokrêp tõ nõrĩ mãt aipâ ro tkrê wapar pês, kãtô ĩdkâ nõrĩ mãtô aipâ sõkrêptu, are ĩsĩm rom kõ nõrĩ tetô Waptokwa Zawre danĩm rowaskuwẽ tkrê wapar. Tazi teza dure ĩmrmẽze kãnẽ tmã waskukw:
—Nõkwa tkrĩzazêĩ mnõ tê rmẽ kõ wa, pkẽ toi snã za krmõ.
João ãkmã sasõmrkwai nõrĩ aipâ nẽm pari, nãt Wakmãdkâkwa Jesus João ãkmã, kãnẽ damrmẽ kmã snãkrtan:—João ãtmẽ aikuwa aiwahtu kba siwa, mãrĩ kmã aisõpre kba da, bâp tmã aimõrkw? Bâ, rowakku kupkrnã tê waiwrẽ re nẽ hã ambâ kmã aisõpre kba pibumã, bâp tmã aimõrkw?
Bâ, ambâ sikuzam psê snã kmã aisõpre kba pibumã, bâp kwaz tmã aimõrkw? Ãre, krĩsikuza psê mnõ nõrĩ krim psê zawre mba krsrõwa mnõ nmẽ, ta pibumã João ãtmẽ tmã aimõr kba kõdi.
Tanẽ nmẽ, wi pe, ĩm wasku kwaba: Mãrĩ kmã aisõpre kba mnõ da, bâp tmã aimõrkw? Bâ, Waptokwa Zawre damrmẽ waskukwa kmã aisõpre kba pibumã, bâp tmã aimõrkw? Ĩhĩ, tô tanẽ pibumã. Are tô ĩsenã waza aimã kba ĩmrẽm: Waptokwa Zawre damrmẽ waskukwai wadi nõrĩ prê nã tê kmã spai nẽ hã, bât kmã aisõprekw.
Tô João ãkmã hã Waptokwa Zawre danĩm hêsuka wam hã kuĩkre snã ĩnmrõ, tô kãnẽ:“Waptokwa Zawre kmã damrmẽze tô kãnẽ: Kãhã tô ĩmrmẽ waskukwa. Kãhã waza aisõwa satõ, bdâdi taisô psê mnõ pibumã.”
Are wa, kãnẽ waza aimã kba ĩmrmẽm: Tô ĩsenã, tô kbure tônmẽ tkai wa ĩrêrkê mnõ prê nã tê kmã spa, tô João Dakrãikwanrẽkwa. Are Waptokwa Zawre hêwa nsĩm hã dat krdakmãdkâ mnõzem wa ĩmrmẽ wapurê ktab nẽ hã, tetô mrmẽ prê nã João kmã spa.
João romwasku tkrê wasku mnõzem hawi, nãt hêwa nsĩm hã Waptokwa Zawre dat krdakmãdkâ mnõze krui waparkwai nõrĩ ĩsenã ĩkwaĩmba krsipi. Are akwẽ zahĩ zawre nõrĩ Waptokwa Zawre dat krdakmãdkâ mnõze sipapra tkrê sakra mnõ zêĩd.
João ãkrãiwatbrozep ku nãt tô kbure ahâmre hã Waptokwa Zawre damrmẽ waskukwai nõrĩ, kãtô dure romkmãdkâ prê dakmãdkâkwait Moisés tê rmẽ mnõ, hêwa nsĩm hã Waptokwa Zawre dat krdakmãdkâ mnõzem nã ro tkrê wasku.
Tô tanõrĩ ro tkrê wasku mnõze krsazê zêĩ kba mnõ wa, waza kãnẽ ro aim waskukw: Tâkãhã João tô Elias, ahâmre hã Waptokwa Zawre damrmẽ waskukwai nõrĩ krãiwatbrozem nã ro tkrê wasku mnõ prabâ, akwẽ nõrĩ krsô smĩpar mnõ.
Ro krwapar kba mnõ pibumã aispokrê kba wa, wi, krwapar kba mõnõ.
“Dasisnã damrõ pibumã hã danĩm hrâzem nã wat wanĩm hãsn, are kmã aiprba kba mnõ kõdi! Are dure dadâ dat wazrêzem mã wat wakrûkrûn, are wamẽ aikrûkrû kba kõdi!”
João Dakrãikwanrẽkwa tetô nẽs saĩ kõ snã krmõ, kãtô vinho tê zêkrnẽ kõ snã. Are akwẽ nõrĩ João ãkmã kãnẽ krmrmẽzus: “Tô tahã kmã hêpãrdi.”
Are Waptokwa Zawre Dakra snĩ Ambâ za krdasa, kãtô dure vinho dat krhêsi. Are teza dure kãnẽ krdakmã aimrmẽzus kba mõn: “Wi pe, kmã aisõpre kwaba, sai zawredi, kãtô dure kuiptu snã tkrêhêsi mnõ, tmã wẽk. Tô tahã tô imposto nã hã ktâprezum kburõikwai nõrai siwaikẽ, kãtô dure krdam mrmẽzus kunẽ wadi mnõ nõrai siwaikẽ.” Are Waptokwa Zawre dahawim hã dakrãi waihkuze, tô dakmã sasõmrkwai nõrĩ krnmrõ mnõzem nã za ĩsenã nã sihêĩkre.
Tê dazazêĩ kõ nõrai zakrui kwaĩmba Wakmãdkâkwa Jesus damrmẽzeTazi nãt tokto Wakmãdkâkwa Jesus nmãhã akwẽ zakrui kwaĩmba tamrmẽn. Saktẽ zawre romwaihku kõ tô tazim hã akwẽ nõrai sõka dat kmãnãr nã re, tô tanõrĩ romkmãdkâ kunẽ hawi pkẽ sĩkdâi mnõ kõ nmẽ, nãt kãnẽ tmã tamrmẽn:
—Dazakru sĩ Corazim wam hã akwẽ nõrĩ, kãtô dure dazakru sĩ Betsaida wam hã akwẽ nõrĩ, pe ĩwapar kwaba: Zatô aimã kba rowẽ kõ zawre aim tkrãiwatbrokw. Tô dazakru sĩ Tiro wa, kãtô dure dazakru sĩ Sidom wa, tô kanõrai waikwam kba nẽ, romwaihku kõ ĩt krkmãnãr mnõ kwaikâ, arknẽ tô tahã dazakrui wam hã akwẽ nõrĩ, sĩm romkmãkwamãr kunẽ tê sahâr mnõze kmã ro tsikâr wawẽ. Are romkmãdkâ kunẽ hawi pkẽ sĩkdâi mnõ nã siwasku mnõ pibumã, arknẽ sikuzazem hâi ro nẽ hã nã sikuza, kãtô dure krãi mba smĩka tê saikwar.
Tô ĩsenã waza aimã kba ĩmrẽm: Waptokwa Zawre tô kbure akwẽ nõrai mã za ro dat nõmr mnõze bdâ nwa waptkã wa, za dazakru sĩ Tiro, kãtô dure dazakru sĩ Sidom wam hã akwẽ nõrai kmã dapkẽ, aikmã kba dapkẽze zawre nã kmã spain.
Dazakru sĩ Cafarnaum wam hã akwẽ nõrĩ, pe, ĩwapar kwaba: Hêwa nsĩ ku saikur kba dizô tep kmã aisimãzuskw? Tô sza, dadâ krnwa smĩkwra mnõzep ku za aismrã kban! Romwaihku kõ aisõkam kba ĩt krkmãkwamãr mnõ nẽ, dazakru sĩ Sodoma wa ĩt krkmãkwamãr mnõ kwaikâ, arknẽ Sodoma wam hã akwẽ nõrĩ sĩm romkunẽ hawi pkẽ sĩkdâ, are tô tanõrai sakru arknẽ sikutõr kõdi!
Waptokwa Zawre akwẽ nõrai mã ro dat dam nõmr mnõze bdâ nwa waptkã wa, za Sodoma wam hã akwẽ nõrai kmã dapkẽ nã, aikmã kba, dazakru sĩ Cafarnaum wam hã akwẽ nõrai kmã dapkẽ ze sawre nã kmã spain.
Wakmãdkâkwa Jesus akwẽ nõrĩ dasitmẽ dat saihrâzeTô tahã btâ nã nãt Wakmãdkâkwa Jesus Waptokwa Zawre damã kãnẽ tamrmẽn:—Ĩmmã, tôka tô hêwa kãtô dure tkai kmãdkâkwa! Romkmãdâ ĩkrãi waihku psê nõrai wi, kãtô dure romwaihku psê nõrai wi, at kupsbi mnõ, ĩsĩm romwaihku kturê nõrai mã at tmã hêĩkre mnõ nmẽ, wat ĩpkẽ to nã amã ĩsiwasku.
Ĩmmã, tô tanẽ, ro asimã at nõmr mnõ prabâ, bât kmã azapka prabâ, tâkãnẽ ro kmã krãinĩstun.
—Ĩptokwa mãt tô kbure ro ĩm sakren. Nõkwa Waptokwa Dakra tê waihku kõdi. Tô Waptokwa dawtẽsi Dakra dam waihu hã. Tanẽ dure nõkwa Waptokwa tê dawaihku kõdi. Tô Dakra dawtẽsit Waptokwa tkrê dawaihuk, kãtô dure Dakra nõkwai mã dat dawasku nẽ hã.
—Tô kbure rom prê krkwasar kba mnõzem hawi, kraisĩpro kba mnõ nẽ hã, wê, waĩtmẽ tmã aimõr kwaba, wa waza aipkẽ hrikw.
Krĩkmã sasõmr kba mõnõ, are dure ĩnmĩ rowahtuze krkburõi psê kba mõn. Twa, tô ĩpkẽ psê nmẽ, kãtô dure ĩsimã ĩwapu nmẽ, teza aipkẽ nmrõ kbaze aisimã kmẽ sãmrkw.
Romkmãdâ krkmãdkâ kba mnõ pibumã ĩt aim wasku kba mnõ, prê zawre kõd, ro krkwasar kba mnõ pibumã ĩt kraim krui kba mnõ, wapurêki.
Wakmãdkâkwa Jesus dasiwaktuzem btâ nã dat rowahtuzeNha bdâ nẽm pari, nãt dasiwaktuzem btâ nã Wakmãdkâkwa Jesus, trigo krê mba tamõrn. Tô ta siwat dakmã sasõmrkwai nõrĩ mrãm snã damẽ wahud. Tanẽ nmẽ, nãt trigo tê smĩzu, are trigo zâ tê kahur.
Fariseu nõrĩ Wakmãdkâkwa Jesus dakmã sasõmrkwai nõrĩ trigo tê smĩzu mnõ re kmã sõpre wi, nãt Wakmãdkâkwa Jesus damã kãnẽ tmrmẽzus:—Bukõ, aikmã sasõmrkwai nõrĩ siwakru ro tê kmãkwamãr nã. Romkmãdkâ prê wat krkmãdkâ mnõ, dasiwaktuzem btâ nã trigo wat smĩzu pibumã, tê wam wẽ kõdi.
Tazi nãt Wakmãdkâkwa Jesus kãnẽ fariseu nõrĩ sdanãrn:—Dakmãdkâkwait Davi simẽm nõrai mẽ mrã tê sarto mnõ siwa, nhanẽ ro tê kmãnãr nã, bâ, adup sanãmr kba kõd?
Waptokwa Zawre damã dat sabuzep ku nãt debr, are romkmãdkâ prê wat krkmãdkâ mnõ, tê wam wẽ kõ nã re, nãt dakmãdkâkwait Davi Waptokwa Zawre damã hã pão ĩsmĩkwra simẽm mnõ hã mẽ tê kahur. Tô sza, tahã pão tkrê kahur mnõ pibumã, tô Waptokwa Zawre damã dat sabuzem wa sipi tkrê kmãkwamãr mnõ nõrai mã si, nãt tmã wẽn.
Romkmãdkâ prê re hã hêsuka, Moisés kuĩkre snã tê wam rmẽ mnõ wa, kwaz adup sanãmr kba mnõ kõd, romkmãdkâ prê tê wam rmẽ mnõ kupanã, Waptokwa Zawre damã dat sabuzem wa sipi tkrê kmãkwamãr mnõ nõrĩ dasiwaktuzem btâ nã krsipi mnõ nã? Tô tanẽ nã re, Waptokwa Zawre damã kunẽ kõdi.
Are wa, tô ĩsenã waza kãnẽ aimã kba ĩmrẽm: Tônmẽ krĩmõrĩ mãt prê nã Waptokwa Zawre damã dat sabuze kmã spa.
Waptokwa Zawre danĩm hêsuka tê wam wasku, tô kãnẽ: “Aipkẽ psê kba snã kraisisnã aisõpre kba mnõ pibumã, wa kmã ĩzapkad. Romzari krĩm pro kba mnõ pibumã, kmã ĩzapka kõdi.” Tâkãhã Waptokwa Zawre danĩm hêsuka wa ĩkuĩkre krsamãr waihku kba mnõ kwaikâ, arknẽ romkunẽ tê kmãnãr mnõ kõ nẽ hã, krwasku kunẽ kba mnõ kõdi.
Tâkãnẽ mnõze mba, Waptokwa Zawre Dakra snĩ Ambâ tô dasiwaktuzem btâ nã romkmãdâ dat hri pibumã, daprêdi.
Wakmãdkâkwa Jesus ambâ nĩpkrta kunẽ mã dat kwapsêzeTapari, nãt Wakmãdkâkwa Jesus tô ta hawi tawatbron, are Waptokwa Zawre dat krdasikrãiktõ mnõzep ku tamõrn.
Tô tazit smĩsi ambâ nĩpkra kunẽ nãmr. Are dure akwẽ wadi nha tsikburõ, Wakmãdkâkwa Jesus tê dawasku kunẽ zê nẽ hã. Romkmãdkâ prê dakmãdkâkwait Moisés tê tmã rmẽ mnõ, Wakmãdkâkwa Jesus dat kmãdkâ psê kõ nã, tê wasku zêĩ nmẽ, nãt tê dazdanãr, kãnẽ:—Bza kwaz romkmãdkâ prê wat krkmãdkâ mnõ tê wam wẽ kõd, dasiwaktuzem btâ nã nõkwa dahâze tmã kwapsê pibumã?
Are Wakmãdkâkwa Jesus tô tanõrĩ sdanãrn kãnẽ:—Tô kanõrai waikwam kba hã, nõkwa smĩsi ponkẽ zahi wapu sĩm mãr wa, are dasiwaktuzem btâ nã apkrê wa twi waptkã wa, te kwaza krsikwanĩ psê mnõ kõd, tê wazrê pibumã?
Twa, akwẽ ponkẽ zahi wapu prê nã tê kmã spai nmẽ, za romkmãdâ wat krkmãdkâ mnõ wam wẽ, dasiwaktuzem btâ nã akwẽ wat waihkâ pibumã.
Tanẽ pari, nãt Wakmãdkâkwa Jesus kãnẽ tamrmẽn, ambâ nĩpkra kunẽ mã:—Aisipkra wamhu nã.Tazi nãt sipkra wamhu, are tmã tpês, ĩsipkrta kamõi nẽ.
Tâkãhã pari, nãt fariseu nõrĩ tô tahawi wahud, are ro simã tê krãikrta nnãkrat, nhanẽ za Wakmãdkâkwa Jesus tê dawrĩ pibumã.
Waptokwa Zawre dat danmĩstu nã rowaskuzeFariseu nõrĩ Wakmãdkâkwa Jesus dakwaĩmba ro simã tê krãikrta mnõ nã dat waihku wi, nãt tô tahawi tamõrn, are saktẽ zawre akwẽ dakmã sasõ. Tazi nãt Wakmãdkâkwa Jesus kbure dahâze nõrĩ dat tmã kwapês.
Damrmẽ waskukwa, Isaías nã dat krwamtrẽ mnõ, ahâmre tkrê wasku mnõzem prabâ, ro nwa waptkã pibumã, nãt tâkãnẽ hã ro krãiwatobr. Isaías tê kuĩkreze, tô kãnẽ:
“Waptokwa Zawre kmã damrmẽze tô kãnẽ: Kãhã tô ĩmã krsipiĩ mnõ ĩsimã ĩt smĩstu hã. Kãhã ĩm sawi ktabdi, are tetô dure tkrĩpkẽ toi wawẽ. Waĩhêmba nã za ro tkrê kmãkwamãr, are kbure akwẽ sikapko nõrai mã za romkmãdâ ĩt dam nõmr mnõzem nã, ro tkrê wasku.
Bdâdi mba za akwẽ nõrai mẽ mrmẽ simã tkrê kwanĩ mnõ kõd, kãtô dure hrâ snã mrmẽ kõd, kãtô dure kri nĩkrti mba za tkrê romkrêptkã mnõ kõdi.
Wdê panĩpdi ĩsihâr nẽ hã za tê wẽkẽ psê kõdi. Romkuiwẽze ĩrko krarê nẽ hã za dure tê wrĩ psê kõdi. Romkmãdkâ psê nã romkmãdkâ kunẽ tê kutõrzep ku, za sipizem nã tkrê kmã wamhu.
Akwẽ mnõ pâ za tô tahã zô krsmĩpar.”
Romkmãdkâ prê waskukwai nõrĩ Hêpãrwawẽ Wakmãdkâkwa Jesus danĩptdê tê dam sõmr nã krmrmẽzus mnõzeTazi nãt Wakmãdkâkwa Jesus datmẽ smĩsi akwẽ hâze saprõnn. Tahã kmã hêpãr nmẽ, sikrãd, kãtô mrmẽ tõd. Are Wakmãdkâkwa Jesus tô tahã mã kwapsên. Tazi nãt ro tkrê sãmr pês, are dure tmrmẽ pês.
Tanẽ wi, nãt dakahâ zawre dam tsikrãm wawẽ, are kãnẽ krsisdanãr:—Tâkãhãp tô kwaz dakmãdkâkwait Davi ãnĩhdu?
Fariseu nõrĩ tâkãnẽ akwẽ nõrĩ krmrmẽzus mnõ re tê wapar mnõ wi, nãt kãnẽ tmã tmrmẽzus:—Hêpãr nõrai kmãdkâkwa, Belzebu nã dat krwamtrẽ mnõ, mãt siptdê tmã sõ, hêpãr nõrĩ tkrê smrã mnõ pibumã.
Are Wakmãdkâkwa Jesus, fariseu nõrai sĩm romkmãdâ dat waihku nmẽ, nãt kãnẽ tmã tamrmẽn:—Smĩsi tkai wam hã akwẽ nõrĩ krsikwapeĩ mnõ pibumã, simã sĩpko mnõ wa, tô aimã za krsikutõr. Tanẽ dure sakrui wam hã akwẽ nõrĩ, tanẽ kõ wa, smĩsi kri wam hã akwẽ nõrĩ, krsimã sĩpko mnõ snã, kãtô dure krsikrui wapar mnõ snã, krnmrõ mnõ wa, aimã za simã tsĩpe.
Twa, Hêpãrwawẽ papram nõrĩ simã sĩpko mnõ snã krsikwapeĩ mnõ wa, za Hêpãrwawẽ sĩm ro tkrê kmãdkâ mnõze prare twi sikutõr pês.
Krkmã aimrmẽzus kba mnõze, tô Belzebu sipttêze tĩm sõmr nã, hêpãrĩ ĩt krsmrã mnõ da ĩnĩpttê nã. Are tâkãnẽ wa, nõkwa mãp sa aikmã sasõmrkwai kba nõrai mã siptdê tkrê sõmr, hêpãrĩ tkrê smrã mnõ pibumã? Twa, tô aikmã sasõmrkwai kba nõrĩ krkmã nmrõ mnõzem hawi teza siwakru ro krkmã aisimãzus kba mnõ nã, waihkukw.
Are wa, tô Waptokwa Zawre danĩpttê nã wat hêpãr nõrĩ ĩt krsãmr. Tâkãnẽ nã, wat Waptokwa Zawre dat krdakmãdkâ mnõze taim kmã snãkrta kba nã, aim wasku psêkw.
Nõkwa ambâ zahĩ tê sõhur pibumã, tê pawassi mnõ kõ re, nhanẽ za ĩsrõwa ku sbre kõdi. Dat pawassi mnõ parim si, za ĩsrõwa wam hã rom mnõ twi du.
—Waĩnnĩwĩm kõ nẽ hã, tô wa ĩkwaĩmbat krsipi. Nõkwa waĩtmẽ akwẽ nõrĩ ĩt krkburõi mnõ pibumã, tkrĩwaihkâ mnõ kõ wa, za akwẽ tkrĩw wasi.
Tanẽ nmẽ, aimã kba ĩmrmẽze, tô kãnẽ:—Waptokwa Zawre dakwaĩmba akwẽ nõrĩ romkunẽ tkrê kmãkwamãr mnõ, kãtô dure dakwaĩmba siwakru krmrmẽzus kunẽ mnõ, za Waptokwa Zawre mãr kõ snã tmã rmẽn. Are Waptokwa Zawre Dahêmba dakwaĩmba nõkwa mrmẽ kunẽ wa, za Waptokwa Zawre mãr kõ snã dat tmã rmẽ kõdi.
Waptokwa Zawre Dakra snĩ Ambâ dakwaĩmba nõkwa mrmẽ kunẽ snã mrmẽ wa, za dure Waptokwa Zawre mãr kõ snã tmã rmẽn. Are Dahêmba dakwaĩmba nõkwa mrmẽ kunẽ wa, tônmẽ tkai wa, za Waptokwa Zawre mãr kõ snã dat tmã rmẽ kõdi, are wadkâ parim hã krwanmrõ mnõzem wa, za dure mãr kõ snã dat tmã rmẽ kõdi.
Romkrã nã Wakmãdkâkwa Jesus dat rowahtuzeTô romkrãi wdê pê aisĩm mãr kba wam si, za aim tkrãi psêkw. Are romkrãi wdê kunẽ aisĩm mãr kba wa, krãi kunẽ snã za aim tkrãikw. Twa, romkrã hawi za nõkwa romkrãi wdê pê waihuk.
Tô kanõrĩkwa tô amke nmĩ pãrĩ sissu krsmĩkwra mnõ nẽ hã nẽ. Aipkẽ kunẽ kba kõ wam nẽ, nhanẽ tebza aimrmẽ psê snã aimrmẽkw? Tô romkmãdâ wapkẽ krê krĩsmĩkwra mnõ prabâ, za wazdawa mãrĩ wasku.
Ambâ pkẽ pê, tô pkẽ krê rom pê tkrê kburõi mnõzem hawi, za rom pê kmã kmãnã. Are ambâ pkẽ kunẽ, tô romkunẽ pkẽ krê tkrê kburõi mnõzem hawi, za romkunẽ tkrê kmãkwamãr. Tô ĩpkẽ krê krsmĩkwra mnõ prabâ, za nõkwa sdawa nã mrẽ.
—Tâkãnẽ nã ĩsenã aimã kba ĩmrmẽze, tô kãnẽ: Waptokwa Zawre ro dat dam nõmr mnõze bdâ nwa waptkã wa, tô kbure tô tare hã damrmẽ nõkwa tê wasku prabâ, za Waptokwa Zawre aisa ro dat tmã nõmr.
Ro krkmã aimrmẽ mnõ hawi, za Waptokwa Zawre aisa ro dat aim nõmr. Aimrmẽzem hawi za aipkẽ psê nã, tanẽ kõ wa, aipkẽ kunẽ nã, dat aiwasku.
Romwaihku kõ dat tmã kmãnãr pibumã, Wakmãdkâkwa Jesus dat dawarzeTazi nãt nha romkmãdkâ prê waskukwai nõrĩ, nha fariseu nõrai mẽ, Wakmãdkâkwa Jesus damã kãnẽ tmrmẽzus:—Wamrowahtukwa kmã wanõpre pibumã, romwaihku kõ at wam kmãnãrĩ.
Tanẽ wi, nãt Wakmãdkâkwa Jesus kãnẽ tmã tamrmẽn:—Tâkãinnĩ hã akwẽ pkẽ kunẽ zawredi, kãtô dure tkrĩzazêĩ mnõ kõdi. romwaihku kõ ĩt aim kmãnãr kba pibumã, bât ĩwarkw. Are romwaihkuze krkmã aispokrpku kba mnõ pibumã, Waptokwa Zawre dat aim sõmrkwa, tô smĩsi. Ta tô romwaihku kõ Waptokwa Zawre damrmẽ waskukwa Jonas nã dat krwamtrẽ mnõ mã, ĩkrãiwatbro hã.
Jonas tpê zawre dki krê krsaikwar mnõ snã nãt mrẽpranẽ bdâ, kãtô dure mrẽpranẽ mãra, kmã tinẽ. Tô tanẽ za dure Waptokwa Zawre Dakra snĩ Ambâ kmã mrẽpranẽ bdâ, kãtô mrẽpranẽ mãra, dakmã tinẽ, tkai krowi danmrõ re.
Jonas ãmrmẽze dazakru sĩ Nínive wam hã akwẽ nõrĩ tê wapar mnõ wi, nãt romkunẽ hawi sĩm romkmãdâ tê kdâ. Tanẽ nmẽ, za tô tanõrĩ tkraiwasku kunẽkw, bdâ Waptokwa Zawre ro dat dam nõmr mnõze nwa waptkã wa. Are wa, ĩsenã za ĩt aim waskukwa, tô kãnẽ: Tô ĩsenã, Jonas prê nã tê kmã spai nẽ hã tetô tônmẽ aimẽ kba krmõ.
Tka sĩ Saba wam hã dakmãdkâkwa sĩ pikõ, tô romhâ hawi nãt mnĩ mõ, dakmãdkâkwait Salomão ãnmĩ rowahdu tê wapar pibumã. Tanẽ nmẽ, za dure tô tahã pikõ tkraiwasku kunẽkw, Waptokwa Zawre ro dat dam nõmr mnõze bdâ nwa waptkã wa. Are wa, tô ĩsenã waza aimã kba ĩmrẽm: Tetô tônmẽ smĩsi krmõ, krãi waihku nã dakmãdkâkwait Salomão ãkrãi waihu tê kmã spai nẽ hã.
Hêpãrĩ ambâ tmẽ tê krẽwaizem nã Wakmãdkâkwa Jesus dat rowahtuzeAre Wakmãdkâkwa Jesus kãnẽ damrmẽ kmã wamhuin:—Hêpãrĩ nõkwai hawi watbro wa, za aikuwa romkre mba krmõ, siwaktuze simã tê kmẽ sãmr zô.
Are tê kmẽ sãmr kõ wa, kãnẽ za simã mrẽ: “Krĩsimãssi mnõze ĩt rmẽ tmẽ waza aipâ krẽwa.” Twa, za aipâ krẽwa. Tazi za krsimãssi mnõze bba snã, kãtô wamrõi snã, kãtô ro krsmĩkwra psê mnõ snã, srã.
Tapari za 7 nã kunẽ nã tê kmã spai nẽ hã hêpãr wadi nõrai sô krmõ. Are tô kbure za tô tahã ambâ kmã krhêmba. Tâkãnẽ mnõze mba, za ĩstõ ku tô tahã ambâ mã ro tkunẽ pês. Tô tanẽ za dure tâkãinnĩ hã akwẽ pkẽ kunẽ nõrai mã ro krtmã saikwar.
Tanẽ wi, nãt nõkwa kãnẽ dam mrẽ:—Tetô azeparkwa, apnãi nõrai mẽ, rowi tsimãsa, tazdakbâ pibumã.
Tazi nãt Wakmãdkâkwa Jesus kãnẽ sdanãrn:—Nõkwap ĩzeparkwa, kãtô dure ĩpnãi nõrĩ?
Tâkãnẽ damrmẽ pari, nãt dakmã sasõmrkwai nõrai tmẽ rowaskun, are kãnẽ tamrmẽn:—Pe, kmã aisõpre kwaba, kã tô ĩzeparkwa, kãtô ĩpnãi nõrĩ.
Tô nõkwa hêwa nsĩm hã Ĩptokwa danĩm romkmãdkâ prabâ ro tkrê kmãdkâ psê mnõ nẽ hã, tô ĩpnãi nẽ, kãtô ĩhidba nẽ, kãtô dure ĩzeparkwai nẽ, wat ĩt krkmãdâk.
Romzâpkrêkwai nã Wakmãdkâkwa Jesus kmã damrmẽzeTô tahã btâ nã nãt Wakmãdkâkwa Jesus kri hawi tawatbron, are Galiléia wam hã pku zawre krta ku tamõrn. Tazi nãt pku zawre zdawa wa tanmrãn, are dam rowahdu kmã snãkrtan.
Akwẽ nõrĩ datmẽ sikrãiktõ zawre nmẽ, nãt kuba krê ku tazbren, are kuba wa tanmrãn. Tazi nãt akwẽ nõrĩ kâ zdare wam hã tkai tmõrã wa krsimãsa.
Are Wakmãdkâkwa Jesus damrmẽ dat kmã tom mnõ snã saktẽ zawre dam rowahtun, kãnẽ damrmẽ snã:—Ĩwapar kwaba, pe: Mãtô smĩsi ambâ mõ, romzâ tê smrã mnõ da.
Romzâ tê smrã mnõ snã, nãt nha bdâdi zdakre wa romzâ waptãr. Tahã nãt sirê tê kahur.
Are dure nha romzâ ktẽ waĩmba waptãr. Tô tazi tkai prãirê nmẽ, nãt romzâ azanã tkwanpre.
Are sdakro sam wi, nãt romkrê ssui kupri, are tikre, pazari psê kõ nmẽ.
Are dure romzâ kamõ krãnhu waikwa mba rêrêk, are tkwanpre. Tazi nãt krãnhu sawer, are romkrê tê kupsib.
Are tkai psê wa ĩrêrkê mnõ nãt tkrãi wawẽ. Smĩsi ĩpto hawi nãt 100 nã tkrã, are ĩkamõ 60 nã, are ĩkamõ 30 nã.
Tazi nãt Wakmãdkâkwa Jesus damrmẽ kmã krãinĩstun, kãnẽ:—Wapar kba pibumã aispokrê kba wa, wapar kwaba.
Mãr wa Wakmãdkâkwa Jesus damrmẽ kmã tom snã krkmã damrmẽ mnõzeTazi nãt dakmã sasõmrkwai nõrĩ Wakmãdkâkwa Jesus dakrta ku tsinã, are kãnẽ dazdanã:—Akwẽ nõrai mẽ asisdakbâ wa, mãr wa tep amrmẽ at krkmã tom mnõ snã kramrmẽ mõn?
Are Wakmãdkâkwa Jesus kãnẽ kmã wakrãmn:—Tô kanõrai mã kba za Waptokwa Zawre hêwa nsĩm hã dat krdakmãdkâ mnõzem nã hã rom kupsbi aim hêĩkre kbanĩ. Are tô tanõrai mã dat tmã hêĩkre mnõ kõdi.
Nõkwa sĩm mãr wa, za dure Waptokwa Zawre tmã kuiptun tmã sawre psê pibumã. Are nõkwa sĩm mãr kõ wa, tô ĩsĩm rom zrurê zemã, za twi wazrên.
Tô tanõrĩ tetô krromãdâk, are mãrĩ tkrê sãmr mnõ kõd, tetô tkrê wapar, are ro tkrê samãr waihku mnõ kõdi. Tâkãnẽzem hawi, watza ĩmrmẽ ĩt krkmã waptom mnõ snã tmã ĩmrẽm.
Twa, tô Waptokwa Zawre damrmẽ waskukwa, Isaías nã dat krwamtrẽ mnõ, ahâmre tô tanõrai kmã mrmẽ prabâ, tetô ro krtmã smĩkwar. Isaías ãmrmẽze tô kãnẽ:“Ro teza krwapar kba mõn, are za krsamãr waihku kba mnõ kõd, teza krkmã aisõpre kba mõn, are mãrĩ za krsãmr kba mnõ kõdi.
Tâkãhã akwẽ nõrĩ mãrĩ tê samãr waihku kõdi. Tô tanõrĩ nãt spokrê tê sdâ, are dure to tê sto. Tanẽ kõ kwaikâ, arknẽ tmõ nã ro tkrê sãmr pês, are dure spokrê nã ro tkrê wapar, are dure ro tkrê samãr waihuk. Are tanẽ wa, arknẽ waĩtmẽ tê krẽkẽ, are wa ĩt tmã kwapês! —Tâkãnẽ mãt Waptokwa Zawre tamrmẽn.”
Are Wakmãdkâkwa Jesus damrmẽ kmã wamhuin, kãnẽ:—Ĩpê tô tô kanõrai mã kba, aitmõ kba nã ro krsãmr psê kba mnõ nmẽ, are dure aispokrê kba nã ro krwapar psê kba mnõ nmẽ.
Tô ĩsenã waza aimã kba ĩmrẽm:—Ro toktorê kmã aisõprekwa, aire saktẽ zawre ahâmre hã Waptokwa Zawre damrmẽ waskukwai nõrĩ, kãtô dure saktẽ zawre ahâmre hã danĩm akwẽ wadi nõrĩ, aire kmã sõpre mnõ zêĩd, are kmã sõpre mnõ kõdi. Ro krwapar kba mnõ aire tkrê wapar mnõ zêĩd, are tê wapar kõdi.
Wakmãdkâkwa Jesus romzâpkrêkwai nã hã damrmẽ dat wasku psêzeTazi nãt Wakmãdkâkwa Jesus kãnẽ tamrmẽn:—Romzâpkrêkwai nã ĩmrmẽzem nã ĩt kmã to, samãr waihku kba pibumã, ĩwapar psê kwaba:
Nõkwam nõrĩ za Waptokwa Zawre dat krdakmãdkâ mnõzem nã hã rowasku tê wapar, are tê samãr waihku kõdi. Tô tanõrĩ tô romzâ, bdâdi zabba ĩwaptkã mnõ nẽ. Tazi za Hêpãrwawẽ mnĩ wi, are Waptokwa Zawre damrmẽze tê wapar mnõ, pkẽ krê hawi tê twi sãmr.
Nõkwam nõrĩ tô romzâ ktẽ nsĩ waĩmba ĩrêrkê mnõ nẽ. Tô tanõrĩ za Waptokwa Zawre damrmẽze tê wapar, are prare pkẽ toi snã tê sapar pês.
Tô tanõrĩ tô wdê pai kõ nẽ hã wdê nẽ sipttêzep kõdi. Tanẽ nmẽ, tkrê dazazêĩ wamhuire mnõ kõdi. Waptokwa Zawre damrmẽze tkrê kmãdkâ prê mnõzem hawi, rowẽ kõ, kãtô dure ĩkwaĩmba hã krdamrmẽzus kunẽ tmã krãipus mnõ wa, za smĩ zazê rẽm.
Are dure nõkwam nõrĩ tô krãnhu waikwa mba hã romzâ nẽ. Damrmẽze za tê wapar, are tkaĩ mba hã romwaikẽ pra, kãtô rom wẽ zawre pra, za pkẽ krêm hã Waptokwa Zawre damrmẽze siw kupsi. Twa, za Waptokwa Zawre damã krsipiĩ psê mnõ kõdi.
Are dure akwẽ kamõi nõrĩ tô psê snã za Waptokwa Zawre damrmẽze tê wapar, are tkrê samãr waihku pês, are dure danĩm romkmãdkâ prabâ ro dam kmã krãinĩstu pês. Tô tanõrĩ tô tkai psê mba romzâ ĩrêrkê mnõ nẽ. Tahã za tsikrãihu, smĩsi 100 nã, ĩkamõ 60 nã, are dure ĩkamõ 30 nã.
Romzâ nmĩpãr nã Wakmãdkâkwa Jesus kmã damrmẽzeAre Wakmãdkâkwa Jesus dure damrmẽ kmã tomn, kãnẽ: Hêwa nsĩm hã Waptokwa Zawre dat krdakmãdkâ mnõze tô kãnẽ:—Mãtô smĩsi ambâ romzâ pê sĩm bru wa, kmẽ krê.
Tahã nãt smĩsi mãra nã, tô kbure dantõ mnõ re, bru tdêkwai krui waparkwa bru tmẽ mõ, are romzâ nmĩpãr nẽ hã dure bru wa kmẽ krê.
Tanẽ wi, nãt bru tdêkwai mã sipi tkrê kmãkwamãr mnõ nõrĩ, bru tdêkwai tmẽ tmã mõ, are kãnẽ sdanã: “Wakmãdkâkwa romzâm psê nẽ hã bât anĩm tkai wa kmẽ krên. Nmã hawi mãp kwaz tâkãhã romkrê nmĩpãr nẽ hã krãiwatobr?”
Are bru tdêkwa kãnẽ mrẽ: “Ĩkrui waparkwai nĩpi tô tahã.”Tazi nãt sipi tkrê tmã kmãkwamãr mnõ nõrĩ kãnẽ nĩnãr: “Tôp kwaz kmã azapkad, romkrê nmĩ pãrĩ wat sanõ da?”
Are bru tdêkwa kãnẽ tmã mrẽ: “Ãre, romkrê nmĩ pãrĩ sanõi kba wa, amtpẽ kõ re teza dure romkrê pê romkrê nmĩ pãr zu ĩw sanõi kba mõn.
Romkrã prezep ku wrahku pibumã, rmẽ kwaba. Ĩkẽze nwa waptkã wa, romkrê nmĩ pãrĩ tê kẽ mnõ pibumã, waza ĩkẽkwai nõrai mã kru. Tê wassi mnõ da waza kru, are sasu. Taparim si, za romkrê pê trigo nã dat krwamtrẽ mnõ, tê shâr, are ĩnĩm rom zakrazem wa sakra.”
Mostarda ptozemrê nã Wakmãdkâkwa Jesus damrmẽ dat kmã tomze<sup>(31-32)</sup> Are Wakmãdkâkwa Jesus dure damrmẽ dat kmã tom snã, kãnẽ tamrmẽn:—Hêwa nsĩm hã Waptokwa Zawre dat krdakmãdkâ mnõze, tô mostarda ptozemrê nẽ. Tô tahã romzât kbure romzâ wadi srurê nã tkrê spa. Are nõkwa tâkãhã romzâ sĩm tkai wa tê krê wa, za pto pari, sawer, are warrĩ zdare wam hã romkrêzem wam hã romkrê wadi sawre nã tê spa. Wrahku pari, tô wdê nẽ za thêmba. Tazi za sirê krtmẽ sinã, are ĩskra mba tê sasi.
(-)
Fermento nã Wakmãdkâkwa Jesus damrmẽ dat kmã tomzeAre Wakmãdkâkwa Jesus dure damrmẽ dat kmã tom snã, kãnẽ akwẽ nõrai mã tamrmẽn:—Hêwa nsĩm hã Waptokwa Zawre dat krdakmãdkâ mnõze tô dure pão duptoize, fermento nã dat krwamtrẽ mnõ nã, waza kmã to. Smĩsi pikõ za mrẽpranẽ kukawi trigo nã kmã sĩs, are pão duptoizem nã kmã waza. Tazi za trigo wamsrẽ kbure tê dupto.
Wakmãdkâkwa Jesus damrmẽ dat kmã tom mnõ snã dure damrmẽzeDamrmẽ dat kmã tom mnõ snã, nãt Wakmãdkâkwa Jesus tô kbure tâkãhã rowaskun, akwẽ nõrai mã. Damrmẽ dat kmã tom mnõ kõ snã, mãrĩ dat tmã wasku kõdi.
Tô ahâmre hã Waptokwa Zawre damrmẽ waskukwa kmã mrmẽze dat kmã krãinĩstu psê pibumã, nãt damrmẽ dat kmã tom mnõ snã dat krdam rowahut. Ahâmre hã damrmẽ waskukwa kmã mrmẽze, tô kãnẽ:“Tô tanõrai mã ro ĩt krwasku mnõ wa, tô ĩmrmẽ ĩt krkmã tom mnõ snã waza ĩt krtmã wasku. Tkai nnãkrta hawim hã ro ĩkrãiwatbro dat waihku mnõ kõ nẽ hã, waza ĩt krtmã wasku pês”.
Wakmãdkâkwa Jesus romzâ nmĩpãr nã kmã damrmẽ dat wasku psêzeTazi nãt Wakmãdkâkwa Jesus dakahâ zawre rmẽn, are krdassimãssi mnõzep ku tamõrn. Dawsi pari, nãt dakmã sasõmrkwai nõrĩ datmẽ tsinã, are kãnẽ dazdanã:—Romzâ nmĩpãr nẽ hã nã amrmẽ at kmã to, at wam wasku nã, mãrĩ at kmã wasku zêĩ zô.
Are kãnẽ tmã tamrmẽn:—Waptokwa Zawre Dakra snĩ Ambâ za romzâ pê kmẽ krên.
Bru tô tkai pâ. Romzâ pê tô Waptokwa Zawre dat krdakmãdkâ mnõzem nã hã akwẽ nõrĩ, are Hêpãrwawẽ nĩm akwẽ tô romzâ nmĩpãr nẽ.
Romzâ nmĩpãr krêkwa tô Hêpãrwawẽ. Romkẽze bdâ tô tâkãinnĩ hã za ro sikutõr mnõze. Romkẽkwai nõrĩ tô hêwa nsĩm hã Waptokwa Zawre danĩm akwẽ.
Romkẽkwai nõrĩ romkrê nmĩ pãrĩ tkrê sanõi mnõ nẽ, kãtô dure kunmã ku tkrê smrã mnõ nẽ, za dure tâkãinnĩ hã ro sikutõr mnõ wa, ro krãiwatobr.
Zatô Waptokwa Zawre Dakra snĩ Ambâ, hêwa nsĩm hã danĩm akwẽ mã ro kruin. Tanõrĩ za Waptokwa Zawre dat krdakmãdkâ mnõzem hawi, kbure romkunẽ ku danmrãkwai nõrĩ smrãn, are dure romkunẽ kmãkwamãrkwai nõrĩ smrãn.
Kunmã zawre ku za smrãn. Tazi za krkrûkrû, are dure krkwa tdêtêt.
Are Waptokwa Zawre danĩm akwẽ nõrĩ za dat krdakmãdkâ mnõzem wa, sdakro nẽ krkbuzi. Ĩwapar kba pibumã aispokrê kba wa, ĩwapar kwaba.
Waptokwa Zawre dat krdakmãdkâ mnõze tô rom wakbâ zawre nẽ—Hêwa nsĩm hã Waptokwa Zawre dat krdakmãdkâ mnõze tô rom wakbâ zawre nẽ. Mãtô smĩsi akwẽ rom wakbâ zawre bru wa kmẽ sã, are prare simã smĩku. Tazi nãt toi snã mõ, are tô kbure sĩm ro ktâprezum zô tê sõmr, are bru ktâprezum nã simã kâ.
Waptokwa Zawre dat krdakmãdkâ mnõze tô dasipsêzem nẽ—Hêwa nsĩm hã Waptokwa Zawre dat krdakmãdkâ mnõze tô dure dasipsêze pérola nã dat krwamtrẽ mnõ, ktâprezum nã tkrê kmẽ kâr mnõ nẽ hã nẽ.
Smĩsi pérola psê ktab nẽ hã tê kmẽ sãmr wa, za tô kbure sĩm ro ktâprezum zô tê sõmr, are tahã pérola sĩm ktâprezum nã simã kâ.
Waptokwa Zawre dat krdakmãdkâ mnõze tô dure tpê durzem nẽ—Hêwa nsĩm hã Waptokwa Zawre dat krdakmãdkâ mnõze dure tô kãnẽ: Tpê nõkwa za tpê durze mẽ, tazi za tbê hêmnã mnõ bâ kadu.
Tpê durze ssĩ psê wa, za tpê nõkwai nõrĩ tpê durze tkaĩ tmõrã ku kwanĩ. Are tmã tsikburõ, tpê pê tê waĩbu pibumã. Ĩpsê nẽ hã za siktõ krê se, are ĩkunẽ nẽ hã romku sãmr.
Tâkãinnĩ hã ro sikutõr mnõze nwa waptkã wa, tâkãnẽ za dure akwẽ nõrai mã ro krãiwatobr. Zatô hêwa nsĩm hã Waptokwa Zawre danĩm akwẽ, ĩpkẽ kunẽ nõrĩ ĩpkẽ psê nõrai waikwa hawi, smrãn.
Kunmã zawre ku za smrãn. Tazi za krkrûkrû, are dure krkwa tdêtêt.
Ĩsenã hã romwasku krta nã kãtô dure ĩsenã hã romwasku tem nã Wakmãdkâkwa Jesus ro dat waskuzeTazi nãt Wakmãdkâkwa Jesus dakmã sasõmrkwai nõrĩ kãnẽ sdanãrn:—Teptô ĩt aim waskukwa samãr waihkukw?Are kãnẽ dakmã wakrã:—Watô!
Tanẽ wi, nãt Wakmãdkâkwa Jesus kãnẽ tamrmẽn:—Romkmãdkâ prê waskukwa, hêwa nsĩm hã Waptokwa Zawre dat krdakmãdkâ mnõzem pra krmõr wa, tô kri tdêkwai nẽ. Kri tdêkwa, za sĩm rom zakrazem hawi rom te, kãtô dure rom krda tkrê kmẽ mrãm. Tô tanẽ za dure romkmãdkâ prê waskukwa, Waptokwa Zawre dat krdakmãdkâ mnõzem pra krĩmõrĩ, ro tkrê kmãdâk.
Wakmãdkâkwa Jesus dazakru sĩ Nazaré wa dat dam rowahtuze<sup>(53-54)</sup> Tâkãnẽ damrmẽ dat kmã tom snã Wakmãdkâkwa Jesus kmã damrmẽ pari, nãt tô ta hawi tawatbron, are dazakru sĩ Nazaré ku aipâ krẽwain. Ta tô aire krnwa danrõwa mnõze. Tazi nãt judeu nõrĩ Waptokwa Zawre damã krsikrãiktõ mnõzem wa dat krdam rowahut. Are, tê dawapar mnõ nõrĩ nãt dam tsikrãm, are kãnẽ krsisdanãr:—Nmã hawi mãp tâkãhã rowaihkuze, kãtô siptdê, simã kmẽ sã, tâkãnẽ hã romwaihku kõ tkrê kmãkwamãr mnõ pibumã?
(-)
Tâkãhã tô te wdê pko nã krĩsipiĩ mnõ hã kra kõd, te? Tô tahã ãzeparkwa tô te Maria hã kõd, te? Tiago, kãtô José, kãtô Judas, kãtô Simão nõrai sdekba kõd, te?
Tâkãnẽ mnõze mba, tê dakmãdkâ prê zêĩ kõd. Are Wakmãdkâkwa Jesus kãnẽ tmã tamrmẽn:—Roporet Waptokwa Zawre damrmẽ waskukwa dat krsazê. Tô sĩm tkai wam si, kãtô srõwa wam si, za ĩsĩm akwẽ nõrĩ tê sazêĩ kõdi.
Are tê dazazêĩ kõ mnõzem hawi, Wakmãdkâkwa Jesus tô tazi romwaihku kõ kahâ snã dat kmãnãr kõdi.
João Dakrãikwanrẽkwa dat wrĩzeTô tahã btâ nã nãt Galiléia tkai wam hã dakmãdkâkwa, Herodes nã dat krwamtrẽ mnõ, Wakmãdkâkwa Jesus dakmã romwasku wapa.
Tô tahã nãt Herodes sipi tkrê tmã kmãkwamãr mnõ nõrai mã kãnẽ mrẽ:—Tô tahã ambâ, tô João Dakrãikwanrẽkwa. Mãtô aipâ nõkrêptu, tanẽ nmẽ, romwaihku kõ tkrê kmãkwamãr mnõ pibumã sipttêdi.
Tâkãnẽ Herodes kmã mrmẽ, tô João dat kâr da, kãtô dat pawassi mnõ da, kãtô dure danmẽzem wa dat srẽ da, tê kruizem hawi. Tâkãnẽ hã dakmãdkâkwa Herodes tê kmãnãrĩ, tô pikõ Herodias nã dat krwamtrẽ mnõ hawi. Tô tahã pikõ tô aire Herodes ãpnãi mrõ, Filipe nã dat krwamtrẽ mnõ.
<sup>(4-5)</sup> Nãtô aire João Dakrãikwanrẽkwa nẽs dakmãdkâkwa Herodes ãmã kãnẽ mrẽ: “Aipnãi mrõ nã aimrõ pibumã, romkmãdkâ prê wat krkmãdkâ mnõ, taim wẽ kõdi.” Tâkãnẽzem hawi dakmãdkâkwa Herodes João tê wrĩ zêĩd, are judeu nõrai mã pahid, João Waptokwa Zawre damrmẽ waskukwai nã tkrê kmã tom mnõ nmẽ.
(-)
Are dakmãdkâkwa Herodes ãwaptkãze bdâ nwa waptkã wi, nãt Herodias ãkra dasikburõi nõrai sõka tsiwapsis. Are Herodes kmãdkâ wẽ snã kmãdâk.
Tanẽ nmẽ, nãt bakrta mã, kãnẽ mrẽ:—Waptokwa Zawre danõkam nẽ waza tâkãhã ĩsenã aim ropisut, tô mãrĩ kmã aisapka ĩkmã war wa, wazatô aim sõ.
Tazi nãt bakrda, ĩseparkwa tê tmã rowahtu prabâ, kãnẽ nĩwar:—Wa kmã ĩzapa, tô João Dakrãikwanrẽkwai krã azanã dasa zaparzem wa at ĩm sõmr da.
Tazi nãt dakmãdkâkwa Herodes tpkẽ wadâk, are sipapram hã mrmẽ prê nõrai sõka mrmẽ tê kmã prê snã tê tmã ropistuzem hawi, mãt bakrda tê kmã wari, tê tmã kmã krãinĩstu pibumã kru.
Tanẽ nmẽ, nãt Herodes sipapram mã kru, danmẽzem wa João tê krãitõ pibumã.
Are tê krãitõ pari, nãt ĩkrã dasa zaparze, prato nã dat krwamtrẽ mnõ wa kâ, are bakrta mã sõ. Are bakrda separkwai mã sõ.
Tapari, nãt João Dakrãikwanrẽkwa ãkmã sasõmrkwai nõrĩ tmã mõ, are João ãhêmba du, are sẽ, dakru wa. Dat srẽ pari, nãt wahud, are Wakmãdkâkwa Jesus damã rowasku.
Wakmãdkâkwa Jesus dakahâ zawre mã dat kaizeJoão ãmã ro ĩhêmba Wakmãdkâkwa Jesus dat wapar wi, nãt kuba krê dasiwaprosi tô tahawi tamõrn, romnĩwas ku. Are nãtô akwẽ nõrĩ dakahâ snã nmãzi danmrãze tê waihuk. Tâkãnẽ mnõze mba, nãt sakrui mnõ hawi Wakmãdkâkwa Jesus datmẽ wahud, tkai mba.
Are Wakmãdkâkwa Jesus kuba hawi dawatbro wi, nãt akwẽ nõrĩ kahâ zawre snã kmãdkân, are sawi zepkun. Tazi nãt tô tazim hã dahâze nõrai mã aipâ dat tmã rowẽ.
Are bdâ tka wirê sam wi, nãt dakmã sasõmrkwai nõrĩ datmẽ tsinã, are kãnẽ dam tmrmẽzus:—Mãtô tka wirê da, are tônmẽ tô aikuwa. Tanẽ nmẽ, tâkãhã akwẽ nõrai mã at tmã waprosi, dazakruirê mba ktâprezum nã saze simã tê kadur mnõ da.
Are Wakmãdkâkwa Jesus kãnẽ tmã tamrmẽn:—Wahtu pibumã waĩmã ĩkwaĩmba kõdi. Tô kanõrĩkwa teza tmã kaikw.
Tazi nãt dakmã sasõmrkwai nõrĩ kãnẽ dam tmrmẽzus:—Tônmẽm hã wasaze tô 5 nã pão si, kãtô tbê ponkwanẽ.
Tanẽ wi, nãt Wakmãdkâkwa Jesus kãnẽ tmã tamrmẽn:—Wê ĩm dur kwaba, tô tahã.
Tapari nãt akwẽ nõrai mã tamrmẽn, dui mba sikburõi mnõ pibumã. Tapari, nãt pão 5 nã durn, are dure tbê mrãmn. Tazi nãt, hêwa nsĩ ku taromãdkân, are Waptokwa Zawre damã dapkẽ to nã tasiwaskun. Tapari, nãt pão mnõ dat kẽ, are dakmã sasõmrkwai nõrai mã dat sõmr, are tô tanõrĩ akwẽ nõrai mã tê pru.
Tô kbure nãt tô tazim hã sa kahu, are kmã dik. Tapari, nãt dakmã sasõmrkwai nõrĩ pão ĩsikazazâri tê kburõ, are siknõ 12 nã kmã sĩs.
Ambâ nõrĩ dasa tê kahuri tô 5 mil nã amtpẽ kõ re ĩhêmba hã, pikõi nõrĩ kãtô aikte nõrĩ dat kmã mrõ mnõ kõdi.
Wakmãdkâkwa Jesus kâ nsĩwĩ damõrzeTapari, nãt Wakmãdkâkwa Jesus dakmã sasõmrkwai nõrai mã tamrmẽn, akâ dakahâ nõrai mã dasikurrĩ re, danõwa pku zawre zra ku tbro mnõ pibumã.
Akwẽ nõrai mã dasikurrĩ pari, nãt Wakmãdkâkwa Jesus tô tazim hã srã nsĩ ku saikurn, dasiwaprosi Waptokwa Zawre dat dawar pibumã. Are mãkrã kuze psê wi, tô dasiwaprosit srã nsĩ krtamõrn.
Tanẽ re, nãtô kuba pku zawre waikwa ku thêmba. Tazi, nãt kâ tissamrĩ wawẽ, are rowakku tê waipãr nmẽ, ĩsenã kuba tê wamzur.
Are awẽhâ waikwa nãt Wakmãdkâkwa Jesus dakmã sasõmrkwai nõrai tmẽ tamõrn, kâ nsĩwĩ damõr snã.
Dakmã sasõmrkwai nõrĩ Wakmãdkâkwa Jesus kâ nsĩwĩ damõr snã dakmã sõpre wi, nãt tpahi wawẽ, are kãnẽ tmrmẽzus:—Bukõ, romhêmbai kõ hã!Tazi nãt krhãs, pahi tê.
Tanẽ wi, nãt Wakmãdkâkwa Jesus kãnẽ tmã tamrmẽn:—Aipkẽ ttê kba mõnõ, tô wa hã! Aipahi kba mnõ knã!
Are Wakmãdkâkwa Jesus kãnẽ tmã tamrmẽn:—Wi, wê aimõrĩ!Tazi nãt Pedro kuba hawi watobr, are kâ nsĩwĩ Wakmãdkâkwa Jesus datmẽ mõrĩ kmã snãkrat.
Are Pedro rowakku sipttê nã tê waihku wi, nãt tpahi, are aire kâ mba debr. Tazi nãt hâ, kãnẽ:—Wakmãdkâkwa, at ĩpkẽhiri!
Are Wakmãdkâkwa Jesus prare sô tanmĩ wẽn, are kârn, kãnẽ tmã damrmẽ snã:—Tôka ĩzazêĩ prãirêki! Mãr wap ĩsenã krĩzazêĩ psê mnõ kõdi?
Tazi nãt sahure kuba krê ku tizas, are rowakku nmĩ zazâr.
Tâkãnẽ mnõze mba, nãt dakmã sasõmrkwai nõrĩ ĩsenã Wakmãdkâkwa Jesus tê dakmãdkâ prê snã, kãnẽ dam tmrmẽzus:—Tô ĩsenã, tôka tô Waptokwa Zawre Dakra!
Wakmãdkâkwa Jesus Genesaré tkai wa dahâze nõrai mã dat tmã rowẽ mnõzeTazi nãt Wakmãdkâkwa Jesus dakmã sasõmrkwai nõrai mẽ pku zawre zra ku tatbron, are Genesaré tkai ku tsinã.
Tô tazim hã akwẽ nõrĩ nãt prare Wakmãdkâkwa Jesus hã nã dawaihuk. Tâkãnẽ mnõze mba, nãt kbure sikrtawi tkai mba hã dahâze nõrai mã mrmẽze kmã tsĩpe. Tanẽzem hawi, nãt saktẽ zawre akwẽ dahâze nõrĩ Wakmãdkâkwa Jesus datmẽ tê simrõ.
Are dasikuzazem zdakre nã si tê kupi mnõ da, dat tmã wẽ pibumã, dawa. Are tô kbure dasikuzazem zdakre tê kupiĩ nẽ hã, nãt tmã rowẽ.
Wakmãdkâkwa Jesus judeu ptokrta nõrai smĩ rowahtuzep kmã dat rowahtuzeTazi nãt nha fariseu nõrĩ, kãtô dure nha romkmãdkâ prê waskukwai nõrĩ, dazakru sĩ Jerusalém hawi tsinã, Wakmãdkâkwa Jesus damẽ sisdakbâ pibumã. Are kãnẽ dazdanã:
—Mãr wap sa aikmã sasõmrkwai nõrĩ romkmãdkâ prê wahĩkba nõrĩ tê wam rmẽ mnõ, tkrê kmãdkâ psê mnõ kõ snã, smĩsõi kõ re, sa tkrê kahur?
Tazi nãt Wakmãdkâkwa Jesus kãnẽ kmã wakrãmn:—Mãr wap sa tô kanõrĩkwa romkmãdkâ prê Waptokwa Zawre dat wam rmẽ mnõ krkmãdkâ psê kba mnõ kõd, are romkmãdâ aimã aisimã krsakra kba mnõ pram si tep krainmrõ kba mõn?
Waptokwa Zawre damrmẽze tô kãnẽ: “Aiptokwa kãtô aiseparkwa krkmãdkâ prê mõnõ.” Are damrmẽzep kamõ dure kãnẽ: “Nõkwa ptokwai mã, tanẽ kõ wa separkwai mã, tê sdapre wa, teza wrĩkw.”
<sup>(5-6)</sup> Are tô kanõrĩkwa krdam rowahtu kba mnõze, tô kãnẽ: Nõkwa ptokwa kãtô separkwa tê waihkâ pibumã, sĩm mãr wa, are tê waihkâ zêĩ kõzem hawi, kãnẽ mrmẽ wa: “Tâkãhã waĩnĩm ro, tô Waptokwa Zawre damã kmã ĩnĩmzar pibumã, wat ĩsimã hi”. Tanẽ wa, teza tâkãnẽ kmã mrmẽzem hawi, tmã wẽkw, ptokwa kãtô separkwa tkrê waihkâ mnõ kõ snã krmõr pibumã. Tâkãnẽ mnõzem hawi, bât Waptokwa Zawre damrmẽze krkmãdkâ wapu kba mõn, are ĩsõkwakrê aisimã krrowahtu kba mnõze krkmãdkâ prê kba mõn.
(-)
Tô kanõrĩkwa tô tô tare pkẽ psê nã ĩsiwasku zêĩ nẽ hã nẽ. Tô ĩkwaĩmba mãt Waptokwa Zawre damrmẽ waskukwa, Isaías nã dat krwamtrẽ mnõ, tô kanõrai kmã kba kãnẽ rowasku:
“Waptokwa Zawre nãt kãnẽ tamrmẽn: Tâkãhã akwẽ nõrĩ tô sdawa nã za tkrĩkmãdkâ prê mnõ nã siwasku, are ĩsĩm romkmãdkâ mnõ, tô waĩkupanã.
Akwẽ nĩm romkmãdâ waĩhawim hã romkmãdkâ nẽ tkrê dam rowahtu mnõ nmẽ, tkrĩkmãdkâ prê mnõze tô tare, waĩmã.”
Akwẽ hêmba kunẽzem nã Wakmãdkâkwa Jesus damrmẽzeTazi nãt Wakmãdkâkwa Jesus kahâ snã akwẽ dasimã saihrân, are kãnẽ tmã tamrmẽn:—Pe, ĩwapar kwaba, are dure samãr waihkukw:
Dasa akwẽ zdawa mba dadki ku krzas mnõ, Waptokwa Zawre danõka akwẽ hêmba tê kunẽ kõdi. Are akwẽ zdawa hawi krĩwairbe mnõ, za nmãhã Waptokwa Zawre danõka akwẽ hêmba tkrê kunẽ.
Tazi nãt dakmã sasõmrkwai nõrĩ dakrta ku tsinã, are kãnẽ dam tmrmẽzus:—Bâp tô sa waihkun, fariseu nõrĩ amrmẽzem hawi stikrui mnõ nã?
Are Wakmãdkâkwa Jesus kãnẽ tmã tamrmẽn:—Tô kbure romkrê hêwa nsĩm hã Ĩptokwa dat krê kõ nẽ hã, za dat sanõ.
Tâkãnẽ mnõze mba, fariseu nõrai kmã kraipkẽ zako kba mnõ knã. Tô tanõrĩ tô akwẽ zaprõnkwa sikrã nõrai nẽ. Ambâ nĩkrã akwẽ nĩkrã kamõ nmõmõ tê saprõn wa, za sahure apkrê wa waptãr.
Tazi nãt Pedro dawa, kãnẽ:—Amrmẽze at kmã tom mnõ, at wam wasku pêsê.
Are Wakmãdkâkwa Jesus kãnẽ tamrmẽn:—Bâ kwaz dawadi nõrai nẽ adu mãrĩ krsamãr waihku kba mnõ kõd?
Akwẽ zdawa mba krzas mnõ za dannã duptoi ku tkrê sikra, are tapari akwẽ hêmba hawi krwaireb.
Are akwẽ zdawa hawi krĩwairbe mnõ, tô dapkẽ hawi. Tahã akwẽ pkẽ hawi krĩwairbe mnõ, za akwẽ hêmba Waptokwa Zawre danõka tê kunẽ.
Tô dapkẽ hawi za kbure romkmãdkâ kunẽ krwaireb. Tô ĩpkẽ krê romkunẽ krsmĩkwra mnõ pra, za nõkwam nõrĩ tê dakmẽ wĩ, kãtô dure mrõ re tkrê daw kmãkwamãr, kãtô dure ssem kõ snã krsisnã hêmba, kãtô dure krhêmzu, kãtô dure krsimãza, kãtô dure sikuwa mba hã akwẽ tkrê wasku kunẽ.
Tâkãnẽ hã rom kmãkwamãrĩ za Waptokwa Zawre danõka akwẽ hêmba tkrê kunẽ. Are smĩsõi kõ re dasa tê kahur mnõzem hawi, za Waptokwa Zawre danõka nõkwa sikunẽ kõdi.
Pikõ judeu kõ nẽ hã Wakmãdkâkwa Jesus datmẽ mõrzeAre Wakmãdkâkwa Jesus tô tahawi tawatbron, are dazakru sĩ Tiro kãtô dure dazakru sĩ Sidom krtamrê hã tkai ku tamõrn.
Are Wakmãdkâkwa Jesus mãrĩ kmã damrmẽ kõdi. Tazi, nãt dakmã sasõmrkwai nõrĩ Wakmãdkâkwa Jesus dakrta ku tsinã, are kãnẽ dam tmrmẽzus:—Tô tahã pikõ tetô wapra krmõr snã ro tkrê sasõmr wawẽ, tanẽ nmẽ, mõr pibumã at satõrĩ.
Tazi nãt Wakmãdkâkwa Jesus kãnẽ tamrmẽn:—Israel wam hã akwẽ nõrĩ siwakru krĩnmrõ mnõ nẽ hã pram si wê ĩmõr da, mãt ĩzatõrn.
Tanẽ wi, nãt pikõ Wakmãdkâkwa Jesus danõk pra hikrã nã da, kãnẽ dam mrmẽ snã:—Wakmãdkâkwa, at ĩwaihâkâ!
Are Wakmãdkâkwa Jesus kãnẽ tmã tamrmẽn:—Ĩkwaĩmba kõdi, nõkwa ĩkra nõrĩ tê dki kõ re, kra sa wapsã mã tê saikwar pibumã.
Tazi nãt pikõ kãnẽ aisa dam mrẽ:—Ĩhĩ, tô ĩkwaĩmba amrmẽze hã. Tô tanẽ nã re, za wapsãrê dasaĩ pru kri tdêkwai nĩm dasa zakrazem papra krĩrêrkê mnõ, tkrê kahur.
Tâkãnẽzem hawi, nãt Wakmãdkâkwa Jesus kãnẽ pikõi mã tamrmẽn:—Tôka tô ĩsenã aismĩ zazêĩdi. Twa, kmã aisapka prabâ, za ro aim thêmba.Are tô tanẽ wi, nãt pikõi kra mã trowẽ.
Wakmãdkâkwa Jesus saktẽ zawre akwẽ mã dat tmã rowẽ mnõzeAre Wakmãdkâkwa Jesus tô ta hawi tawatbron, are Galiléia tkai wam hã pku zawre ku tamõrn. Tapari nãt pku zawre krtamrê hã srã nsĩ ku saikurn, are tazi tanmrãn.
Srã nsĩ Wakmãdkâkwa Jesus danmrã re, nãt dakahâ snã akwẽ datmẽ tsinã. Tô tanõrĩ nãt dahâze kahâ snã datmẽ kwasa, are danõk pra dam sõre. Dahi ttê nẽ hã, kãtô ĩhi kunẽ nẽ hã, kãtô ĩsikrã nẽ hã, kãtô ĩmrmẽ tõ nẽ hã, kãtô dure dahâze wadi nõrĩ, nãt kahâ snã datmẽ tê simrõ, are Wakmãdkâkwa Jesus kbure dat pês.
Are ĩmrmẽ tõ nẽ hã mrmẽzus psê snã tê wapar wi, kãtô aire ĩhi kunẽ nẽ hã, kãtô dure ĩhi ttê nẽ hã, krnmrõ psê snã kmã sõpre mnõ wi, kãtô dure danĩkrã nẽ hã ro tê sãmr psê snã, kmã sõpre mnõ wi, nãt akwẽ nõrĩ Wakmãdkâkwa Jesus damã tsikrãm wawẽ. Tazi nãt tô tanõrĩ Waptokwa Zawre, Israel wam hã akwẽ nõrĩ tkrê dazazêĩ mnõ, tê dawasku wẽ.
Wakmãdkâkwa Jesus sikwaĩpsê mil ambâ nõrai mã dat kaizeTazi nãt Wakmãdkâkwa Jesus dakmã sasõmrkwai nõrĩ dasimã saihrân, are kãnẽ tmã tamrmẽn:—Watô tâkãhã akwẽ nõrĩ sawi zepuk. Mãtô mrẽpranẽ bdâ waĩmẽ kmã tinẽ, are tokto sõkrtai mnõ kõd, tê kahur pibumã. Twa, ĩt tmã kai kõ re, ĩt tmã wapros zêĩ kõdi. Saĩ knã ĩt tmã wapros wa, za amtpẽ kõ re bdâdi nã mrãm tê pakuwa.
Are dakmã sasõmrkwai nõrĩ kãnẽ dazdanã:—Nmã hawi wabza tônmẽ aikuwa dasa kmẽ sãmrn, tâkãhã akwẽ nõrĩ kbure siwaiktõ mnõ pibumã?
Tazi nãt Wakmãdkâkwa Jesus kãnẽ sdanãrn:—Nha tep pão krmrãmkw?Tazi nãt kãnẽ dazdakbâkw:—Wanĩm pão tô 7 nã. Are dure tpê karê nharê.
Tazi nãt Wakmãdkâkwa Jesus akwẽ nõrĩ wdakurn, tkai wa sikburõi mnõ pibumã.
Tapari, nãt pão 7 nã durn, kãtô dure tbê mrãmn, are Waptokwa Zawre damã dapkẽ to nã tasiwaskun. Tapari nãt prumn, are dakmã sasõmrkwai nõrai mã dat sõmr. Are tô tanõrĩ pão, kãtô dure tbê, akwẽ nõrai mã tê pru.
Tazi nãt tô kbure tô tazim hã sa kahu, are dik. Are adu dakmã sasõmrkwai nõrĩ ĩsõ sikazazâr nã 7 nã siknõ kmã sĩs.
Dasa tê kahur nõrĩ ambâ, tô sikwaĩpsê mil nã ĩhêmba hã, pikõi nõrĩ kãtô aikte nõrĩ dat kmã mrõ mnõ kõdi.
Tapari, nãt Wakmãdkâkwa Jesus akwẽ nõrai mã waprosn, are kuba krê tazbren, are Magadã tkai ku tamõrn.
Romwaihku kõ Wakmãdkâkwa Jesus dat kmãnãr pibumã dat dawarzeTazi nãt nha fariseu nõrĩ, nha saduceu nõrai mẽ, Wakmãdkâkwa Jesus datmẽ tmã mõ, damẽ sisdakbâ pibumã. Tê dawasku kunẽ pibumã, aire mãrĩ tê kmẽ sãmr zêĩd. Tanẽ nmẽ, nãt Wakmãdkâkwa Jesus damã tmrmẽzus, romwaihku kõ dat tmã kmãnãr pibumã, danĩptdê Waptokwa Zawre dahawim nã ĩsenã dat wasku pibumã.
<sup>(2-3)</sup> Tanẽ wi, nãt Wakmãdkâkwa Jesus tô tanõrai mã kãnẽ tamrmẽn:—Mãkrãzep ku teza kãnẽ kraimrmẽzus kba mõn: “Hêwa pre nmẽ, za tka kõdi.” Are romzakrã re, kraimrmẽzus kba mnõze tô kãnẽ: “Hêwa prê dkâ psê nmẽ, tâkãnã zatô titak.” Hêwa krkmã aisõpre kba mnõzem hawi teza sdakroze, kãtô dure tã tkaze krwaihku kba mõn. Tô sza, romwaihkuze Waptokwa Zawre tokto dat aim hêĩkre kba mnõ, krsamãr waihku kba mnõ kõdi.
(-)
Tâkãinnĩ hã akwẽ nõrĩ pkẽ kunẽd mnõd, kãtô dure tkrĩzazêĩ mnõ kõ ktabd. Romwaihku kõ ĩt aim kmãnãr kba pibumã, bât ĩwarkw. Are romwaihku kõ nã Waptokwa Zawre za ro dat aim waskukwa, tô Jonas ãmã hã ĩkrãiwatbro si.Kãnẽ damrmẽ pari, nãt Wakmãdkâkwa Jesus tô tahawi tawatbron, are tamõrn.
Fariseu nõrĩ kãtô dure saduceu nõrai smĩ rowahtuzem nã, dakmã sasõmrkwai nõrĩ dat spokrpkuzePku zawre zra ku Wakmãdkâkwa Jesus damẽ, dakmã sasõmrkwai nõrĩ tbro mnõ siwa, nãt pão nã smĩ zaksê sikutõr.
Tazi nãt Wakmãdkâkwa Jesus kãnẽ tmã tamrmẽn:—Fariseu nõrĩ kãtô dure saduceu nõrai sĩm pão duptoizem mã, kraisimã ropibui psê kba mõnõ.
Tâkãnẽ kmã damrmẽzem hawi, nãt dakmã sasõmrkwai nõrĩ kãnẽ simã mrmẽzus:—Pão wasimẽ wê wat dur kõ nmẽ, mãt tâkãnẽ wam tamrmẽn.
Are Wakmãdkâkwa Jesus tô tanõrai mrmẽzusze dat wapar nmẽ, nãt kãnẽ sdanãrn:—Mãr wa tep aisĩm pão kõ nã aisimã aimrmẽzuskw? Tô kanõrĩkwa krĩzazêĩ kba mnõze srurê ktabdi.
<sup>(9-10)</sup> Bâ, adup ro samãr waihku kba mnõ kõd? Bâ, 5 nã pão 5 mil ambâ nõrai mã ĩt prum siwa, danõ sikazazâr nã, nha siknõ kmã ssĩ kba nã, te kmã aispokr pku kba mnõ kõd? Are dure sikwaĩpsê mil ambâ nõrai mã 7 nã pão ĩt prum siwa, danõ sikazazâr nã, nha siknõ bâp kmã ssĩkw?
(-)
Bâ, pão nã ĩmrmẽ kõ nã, kwaz samãr waihku kba kõd? Fariseu nõrĩ, kãtô dure saduceu nõrĩ sĩm pão duptoizem wi, kraisimã ropibui psê kba mõnõ.
Tazi nãt dakmã sasõmrkwai nõrĩ pão duptoizem nã kmã damrmẽ kõ nã, tê samãr waihuk. Fariseu kãtô saduceu nõrai smĩ rowahtuzem nã krsimã ropibui psê mnõ pibumã kmã damrmẽ nã, nãt tê samãr waihuk.
Tanẽ wi, nãt dakmã sasõmrkwai nõrĩ kãnẽ dam wasku:—Tô João Dakrãikwanrẽkwa ãdizô tet nõkwam nõrĩ tkra kumnãs. Are akwẽ wadi nõrĩ tô Elias ãdizôt kra kumnãs, are dure dawadi nõrĩ Jeremias ãdizôt krsimnãs, kãtô dure dawadi nõrĩ, tô ahâmre hã Waptokwa Zawre damrmẽ waskukwai kamõ dizôt, krsimnãs.
Tazi nãt dakmã sasõmrkwai nõrĩ kãnẽ sdanãrn:—Tô kanõrĩkwa hãrê, nõkwa hã zô, tep krĩkumnãs kba mõn?
Are Simão Pedro kãnẽ dam mrẽ:—Tôka tô Dapkẽhrikwa, Waptokwa Zawre dat kmã ropistu hã. Waptokwa Zawre krdaromãdkâ wamhuire mnõ Dakra tôka.
Tazi nãt Wakmãdkâkwa Jesus kãnẽ Pedro ãmã tamrmẽn:—Tôka tô Simão, João ãkra, are tâkãhã kmã aimrmẽze akwẽ nõrai hawim kõdi. Hêwa nsĩm hã Ĩptokwa aikrãi waihkuze dat aim sõmr nmẽ, bât tâkãnẽ aimrẽm. Tanẽ nmẽ, aipkẽ toi snã krainẽm mnõze hã.
Tâkãnẽ mnõze mba, waza dure kãnẽ ro aim wasku: Tôka tô Pedro, are tâkãhã ktẽ nsĩ waza ĩnĩm akwẽ nõrĩ ĩt krkburõ. Are dadkâ nĩptdê zemã za nhanẽ waĩnĩm akwẽ nõrĩ tê kmãnãr kõdi.
Hêwa nsĩm hã Waptokwa Zawre dat krdakmãdkâ mnõzem zdâhuize waza aim sõ. Twa, tônmẽ tkai wa, nõkwai mã mãr nã krtmã wẽ mnõ kõ wa, aimrmẽzem prabâ za hêwa nsĩ ro kmã krãinĩstun. Are dure tônmẽ tkai wa, nõkwai mã mãrĩ krtmã wẽ mnõ wa, za dure aimrmẽzem prabâ ro kmã krãinĩstun, hêwa nsĩ.
Kãnẽ kmã damrmẽ pari, nãt Wakmãdkâkwa Jesus dakmã sasõmrkwai nõrĩ kunãn, Dapkẽhrikwa Waptokwa Zawre dat kmã ropistu hã nã, akwẽ wadi nõrai mã tê dawasku kõ pibumã.
Dadkâzem nã kãtô aipâ danõkrêptuizem nã Wakmãdkâkwa Jesus kmã damrmẽzeTô tapari, nãt Wakmãdkâkwa Jesus tokto sõkawi dakmã sasõmrkwai nõrai mã ro kãnẽ waskun:—Tetô romkmãdâ ĩzô nõmr, dazakru sĩ Jerusalém ku ĩmõr pibumã. Tô tahã dazakrui wa, za judeu ptokrta mrmẽ prê nõrĩ, kãtô dure Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ ĩkmã kwakbure wawẽ. Tô tazi za ĩwrĩn, are mrẽpranẽ bdâ nwa waptkã wi, waza aipâ ĩnõkrêptu.
Tâkãnẽ Wakmãdkâkwa Jesus kmã damrmẽzem hawi, nãt Pedro dakupanã dasimã dazaihâ, are ĩsenã kãnẽ dam mrẽ:—Tâkãnẽ hã rowẽ kõ at wasku mnõ, akwẽ nõrĩ tam krãiwatbro pibumã, za Waptokwa Zawre tmã wẽ kõdi.
Tazi, nãt Wakmãdkâkwa Jesus Pedro ãtmẽ tasĩkdâin, are ĩsenã kãnẽ tmã tamrmẽn:—Hêpãrwawẽ, ĩnõwa hawi aiwatobro! Akwẽ nõrai nẽ rom nã krkmã aisimãzus mnõ nmẽ, tôka waĩmã tô ktẽ nẽ, tet ĩnĩm bdâdi nã kraihêmba mõn, aikmã ĩsipra nĩssi pibumã. Waptokwa Zawre danĩm romkmãdkâ pra rom nã kraisimãzus mnõ kõdi.
Tazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Nõkwa tĩkmã sasõmr zêĩ wa, za sĩm romkmãdkâ krta nã nmĩ zaksê sikutõr, are za ĩdkâ nẽ, waĩpra dkâ pibumã kmã pkẽ kõ snã, za ĩkmã sasõ.
Tô nõkwa sĩm romkmãdkâ pra aimõ krmõr zêĩ wa, krromãdkâ mnõzep ktabi za simã tê sãmr kõdi, are waĩpra krmõrzem hawi, nõkwa tônmẽm hã krromãdkâ mnõze tê kutõr wa, za krromãdkâ mnõzep ktabi simã sã.
Mãr mãp kwaz psêd, nõkwa tkai wam hã rom mnõ pâ simã tê kakburõi pibumã, are krromãdkâ mnõzep ktabi siw kutõ? Nõkwa za ĩwakbâze tê sãmr kõdi, dure aipâ krromãdkâ mnõzep ktabi simã tê kâr pibumã.
Zatô Waptokwa Zawre Dakra snĩ Ambâ Daptokwa dakbuzi zawre waikwa mnĩ tamõrn, hêwa nsĩm hã danĩm akwẽ nõrai mẽ. Tazi za tô kbure akwẽ nõrai mã ro dat nõmr. Tô ro tkrê kmãkwamãr mnõ prabâ, za aisa ro dat tmã nõmr.
Tô ĩsenã waza aimã kba ĩmrẽm: Tônmẽm hã nõkwam nõrĩ za dkâ mnõ kõdi, Waptokwa Zawre Dakra snĩ Ambâ dakmãdkâkwai ktab nẽ mnĩ damõr re, dakmã sõpre kõ re.
Moisés kãtô Elias Wakmãdkâkwa Jesus damẽ sisdakbâze6 nã bdâ dakmã nẽm pari, nãt Wakmãdkâkwa Jesus Pedro, kãtô dure sipnãi nõrĩ Tiago kãtô João nã dat krwamtrẽ mnõ nõrai wtẽsi, dasimẽ saprõnn, srã dum zawre nsĩ ku.
Srã nsĩ nãt Wakmãdkâkwa Jesus tô tanõrai sõka aimõwi tahêmban. Dakwanõku nãt sdakro nẽ tkbuzi, are dure dasikuzaze trã pês, romkuiwẽ nẽ.
Tahã nãt tô tahã mrẽpranẽ dakmã sasõmrkwai nõrĩ Elias kãtô Moisés ãkmã nõpre, Wakmãdkâkwa Jesus damẽ sisdakbâ re.
Tanẽ wi, nãt Pedro kãnẽ dam mrẽ:—Wakmãdkâkwa, tônmẽ wanõr mã rowẽ ktabdi. Kmã azapka wa, waza tônmẽ mrẽpranẽ awã kmãnã. Smĩsi tô tôka amã, smĩsi tô Moisés ãmã, kãtô dure smĩsi Elias ãmã.
Pedro adu mrmẽ re, nãt ainãka ĩkbuzi nẽ hã tô tanõrai ssĩwĩ sikra. Tazi nãt ainãka hawi damrmẽ kãnẽ wapa:—Tâkãhã tô ĩkra, ĩm sawi ktabi hã, kãhãt tkrĩpkẽ toi wawẽ. Krkmã mrmẽ mnõze krwapar psê kba mõnõ!
Dakmã sasõmrkwai nõrĩ tâkãnẽ hã damrmẽ tê wapar wi, nãt pahi tê kunhto snã tkai wa nmĩkwar.
Tazi nãt Wakmãdkâkwa Jesus tô tanõrĩ dat kupiĩ snã kãnẽ tmã tamrmẽn:—Aisimãsam kwaba, aipahi kba knã!
Tâkãnẽ wi, nãt dakmã sasõmrkwai nõrĩ sikrta wi krsõpre, are Wakmãdkâkwa Jesus dawtẽsi dakmãdâk.
Srã hawi tê sikrai mnõ snã, nãt Wakmãdkâkwa Jesus tô tanõrĩ kunãn, Waptokwa Zawre Dakra snĩ Ambâ dadkâ hawi dat danõkrêptui kõ re, ro kmã sõpre nõkwai mã tê wasku mnõ kõ pibumã.
Tazi nãt dakmã sasõmrkwai nõrĩ kãnẽ dazdanã:—Mãr wap kwaz romkmãdkâ prê waskukwai nõrĩ krmrmẽzus, Dapkẽhrikwa Waptokwa Zawre dat kmã ropisdu mnĩ dakrãiwatbrozem wanã, za mnĩ Elias krãiwatbro nã?
Tazi nãt Wakmãdkâkwa Jesus kãnẽ tmã tamrmẽn:—Tô ĩsenã, Dapkẽhrikwa Waptokwa Zawre dat kmã ropistu wanã, za Elias krãiwatobr, are tô kbure ro tê sakram pês.
Are wa aimã kba ĩmrmẽze, tô kãnẽ: Mãtô mnĩ Elias twsi par, are akwẽ nõrĩ tê waihku kõ nmẽ, mãt sipkẽ nã kmã kwakbure. Are tô ta prabâ za dure Waptokwa Zawre Dakra snĩ Ambâ dakmã kwakburen.
Tanẽ wi, nãt dakmã sasõmrkwai nõrĩ kmã damrmẽze samãr waihuk, João Dakrãikwanrẽkwai kmã damrmẽ nã.
Wakmãdkâkwa Jesus waptem mã dat rowẽzeDazaktõ krta ku aipâ sinã wi, nãt smĩsi ambâ Wakmãdkâkwa Jesus dakrta ku mõ, are danõk pra thissinã.
Akmã sasõmrkwai nõrai tmẽ wat ĩkra wê saprõ, are tô tanõrĩ nhanẽ tê tmã kwapsê kõdi.
Are Wakmãdkâkwa Jesus kãnẽ tamrmẽn:—Tô kanõrĩkwa aipkẽ kunẽ ktabdikwa, kãtô dure ĩzazêĩ kba kõ ktabd. Nmãhã btâ ku wabza kwaz aimẽ kba krĩmõr? Nmãhã btâ ku wabza kwaz ĩhâipre pa snã aimẽ kba krĩnẽ? Wi, wê wapte ĩm saprõn kwaba.
Tazi nãt Wakmãdkâkwa Jesus hêpãr mã tasiparn, are hêpãrĩ prare waptem hêmba hawi watobr. Tanẽ wi, nãt tmã trowẽ pês, waptem mã.
Tapari, nãt dakmã sasõmrkwai nõrĩ Wakmãdkâkwa Jesus dakrta ku tsinã, are dakupanã kãnẽ dazdanã:—Mãr wap kwaz tô tahã hêpãrĩ wat wazrê pibumã, wat kmã kahõs kõd?
Are Wakmãdkâkwa Jesus kãnẽ tmã tamrmẽn:—Waptokwa Zawre ĩsenã ktabi krdazazêĩ kba mnõ kõ nmẽ, kmã kahõs kba kõd. Tô ĩsenã waza aimã kba ĩmrẽm: Aismĩ zazêĩzemrêkwa romkrê, mostarda nã dat krwamtrẽ mnõ ptozemrê nẽ hêmba kwaikâ, arknẽ aimrmẽzepkwa prê zawredi. Twa, arknẽ kãhã srã mã kãnẽ aimrmẽ kba wa: “Wi, kã hawi tô tammõ aikasĩkre nã.” Arknẽ tkasĩkre. Tô dazazêĩ prãirê nã re krdazazêĩ psê kba mnõ kwaikâ, arknẽ kbure rom prê krkmãkwamãr kba mnõ pibumã, aisipttê kbadikwa.
[Are tô Waptokwa Zawre damã saĩ kõ snã nõkwa krmõr wa, kãtô dure ĩsenã tê dawar wam si, za nõkwa tâkãnẽ hã hêpãrĩ wazê.]
Wakmãdkâkwa Jesus dadkâzem nã, kãtô aipâ danõkrêptuizem nã, dure kmã damrmẽzeSmĩsi btâ nã, dakmã sasõmrkwai nõrĩ Galiléia tkai wa sikrãiktõ siwa, nãt Wakmãdkâkwa Jesus kãnẽ tmã tamrmẽn:—Waptokwa Zawre Dakra snĩ Ambâ dakrui waparkwai nõrĩ za ambâ pkẽ kunẽ nõrai sipkra ku dazakre.
Tô tanõrĩ za Waptokwa Zawre Dakra snĩ Ambâ dawĩ. Are dadkâ pari, mrẽpranẽ bdâ dakmã nẽm wi, za aipâ dat danõkrêptu.Tazi nãt dakmã sasõmrkwai nõrĩ ĩsenã tpkẽ wadâk.
Waptokwa Zawre damã dat sabuzem nã hã imposto Wakmãdkâkwa Jesus dat wakbâzeWakmãdkâkwa Jesus dakmã sasõmrkwai nõrai mẽ dazakru sĩ Cafarnaum wa dawsi wi, nãt Waptokwa Zawre damã dat sabuzem mã imposto kakburõikwai nõrĩ Pedro kãnẽ sdanã:—Tôp kwaz aim rowahtukwaĩkwa Waptokwa Zawre damã dat sabuzem mã hã imposto tê wakbâ kõd?
Are Pedro kãnẽ kmã wakrã:—Zatô wakbânĩ.Are Pedro kripra sbre wi, mãr nã adu mrmẽ kõ re, nãt Wakmãdkâkwa Jesus kãnẽ sdanãrn:—Simão, aisĩm romkmãdkâ mã, nõkwa bza imposto wakâ, kãtô dure taxa nã dat krwamtrẽ mnõ nã hã ktâprezu, tâkãinnĩ hã dakmãdkâkwai nõrai mã? Bâ, dakmãdkâkwai nõrai sĩm akwẽ ktabi, bâ, tkai kamõi hawim hã akwẽ nõrĩ bza kwaz tkrê sõmr?
Tazi nãt Pedro kãnẽ dam mrẽ:—Tô tkai kamõi hawim hã nõrĩ za tmã wakâ.Tanẽ wi, nãt Wakmãdkâkwa Jesus kãnẽ tmã tamrmẽn:—Tô ĩkwaĩmba bât aimrẽm. Twa, za dakmãdkâkwai nõrai sĩm akwẽ ktabi, imposto tkrê wakbâ mnõ kõdi.
Tô tanẽ kõ wam nẽ, waza tmã wakbân, tâkãhã akwẽ nõrĩ wat pkẽ nĩpkru zêĩ mnõ kõ nmẽ. Tanẽ nmẽ, wi aimõrĩ, are pku wa tpê nõze mẽ. Dawanã hã tbê tê kwanĩ, teza wazêr, are ĩsdawa sdâhu. Tpê zdawa wa teza ktâprezum tmõ re kmẽ sãmr. Tahã ktâprezu za wazahure mã kawakõ, imposto wat wakbâ da. Ta nã teza wakâ.
Wakmãdkâkwa Jesus nõkwa daprê nã kmã damrmẽzeTanẽ wi, nãt dakmã sasõmrkwai nõrĩ Wakmãdkâkwa Jesus dakrta ku tsinã, are dazdanã, kãnẽ:—Hêwa nsĩm hã Waptokwa Zawre dat krdakmãdkâ mnõzem wa, nõkwap kwaz ĩmrmẽ prê ktabi?
<sup>(2-3)</sup> Tazi nãt Wakmãdkâkwa Jesus aikde smĩsi dasimã saihrân, are dakmã sasõmrkwai nõrai sõka sãrn, kãnẽ tmã damrmẽ snã:—Tô ĩsenã waza aimã kba ĩmrẽm: Aisĩm romkmãdkâkwa aimõwi krsakra kba mnõ kõ wa, kãtô dure aikte nõrai nẽ ro krkmãdkâ kba mnõ kõ wa, hêwa nsĩm hã Waptokwa Zawre dat krdakmãdkâ mnõzep ku za nhanẽ aisbre kba kõdi.
(-)
Nõkwa tônmẽ tkai wa simã wapu snã, kãhã aikte nẽ ro tkrê kmãdkâ mnõ wa, tatô hêwa nsĩm hã Waptokwa Zawre dat krdakmãdkâ mnõzem wam hã ĩmrmẽ prê ktabi.
Are nõkwa ĩkmã sasõmrkwai nmẽ tâkãnẽ hã aikde tê kmẽ zapar wa, tô tĩzapar nẽ, waza ĩt krkmãdâk.
Romkunẽ nã Wakmãdkâkwa Jesus ro dat waskuzeNõkwai hawi smĩsi ĩzazêĩkwairê nõrai sum hã tĩrmẽ wa, ĩpê tô arknẽ nõkwa tô tahã btu wa ktẽ zawre tê kmẽ kmã wassi wa, are kâ pore krêhâ wa mẽ.
Tônmẽm hã romkmãdkâ kunẽ hawi za nõkwam nõrĩ ĩrẽ, tâkãnẽzem hawi, za tkai mba hã romkunẽ kmãkwamãrkwai nõrai mã rowẽ kõ zawre krãiwatobr. Nõkwam nõrĩ za akwẽ nõrĩ tkrĩw sãmr, are ĩsmrãkwai nõrai mã za rowẽ kõ zawre krãiwatobr.
Tanẽ nmẽ, aisipkra, tanẽ kõ wa aipra, romkunẽ ku taikmã zbre wa, shâri, are mẽ. Tô aisipkrta pisi re, tanẽ kõ wa aipra pisi re, krdaromãdkâ wamhuire mnõzep ku aisbre wa psêd, are ponkwanẽ aisipkrta re, kãtô dure ponkwanẽ aipra re, kunmã rko wamhuire ku dat aimẽ pibumã, psê kõdi tôkai mã.
Tanẽ dure aito, romkunẽ tmẽ taikwanĩ wa, wazêrê. Tô aitmõ pisi nã re krdaromãdkâ wamhuire mnõzep ku aisbre pibumã, psêdi, are ponkwanẽ aitmõ re kunmã rko wamhuire ku aisbre pibumã, psê kõdi, tôkai mã.
Ponkẽ zahi wapu ĩsikutõr nẽ hã nã Wakmãdkâkwa Jesus kmã damrmẽzeKraisimã ropibui psê kba mõnõ, tâkãnẽ hã ĩsrurê nõrĩ krkmãdkâ wapu kba mnõ kõ pibumã. Tô ĩsenã waza kãhã aim waskukw: Hêwa nsĩm hã danĩm akwẽ nõrĩ tâkã hã aikte nõrĩ tkrê kmãdkâ mnõ, tetô aimõ hêwa nsĩm hã Ĩptokwa danõka krhêmba.
[Waptokwa Zawre Dakra snĩ Ambâ tô ĩsikutõr nõrĩ dat pkẽ hri mnõ pibumã, mãt mnĩ tamõrn.]
Kãhã nã nhanẽp sa aisĩm romkmãdkâkwa? Smĩsi ambâ ponkẽ zahi wapu 100 nã sĩm mãr wa, are smĩsi twi sikutõr wa, nhanẽ bza ambâ ro simã hi? 99 nã hã bza kwaz srã nsĩ du tkrê kahur mnõ da, sissô tê rmẽ mnõ kõd, te, ĩsikutõr zô krrtĩ mnõ pibumã?
Twa, tô ĩsenã waza aimã kba ĩmrẽm: Ponkẽ zahi wapu tdêkwa sĩm ponkẽ zahi wapu ĩsikutõrĩ tê sãmr wa, za toi ktabdi. Tahã smĩsi aipâ tê sãmr hawi, za 99 nã ĩsikutõr kõ nõrai kmã krpkẽ toi mnõ, sawre nã kmã spa.
Tô tanẽ dure hêwa nsĩm hã Aiptokwaĩkwa tâkãhã ĩsrurê nẽ hã smĩsi sikutõr pibumã, kmã dazapka kõdi.
Wasimẽ hã siwakru krmõrzem nã Wakmãdkâkwa Jesus dat rowahtuzeAisimẽ hã sĩm romkmãdkâ kunẽ pra taikmã kwakbure wa, ĩsĩm romkmãkwamãr kunẽ tmã wasku nã. Are tô dakupanã teza tmã wasku. Taiwapar psê wa, bâtô romkmãdkâ psê tmẽ aipâ pkẽ kdâ.
Are taiwapar psê kõ wa, Waptokwa Zawre damrmẽzem prabâ teza smĩsi akwẽ, tanẽ kõ wa, ponkwanẽ aisimẽ saprõn. Tâkãnẽ hã kmã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Nõkwa damrmẽ prê nõka akwẽ kamõ tê wasku kunẽ pibumã, ponkwanẽ, tanẽ kõ wa mrẽpranẽ, za akwẽ simẽ saprõ, dawaskukwai mrmẽze ĩsenã nã tê wasku psê pibumã.”
Are tô tanõrĩ dure tê wapar kõ wa, Waptokwa Zawre dazazêĩkwai nõrĩ krsikrãiktõ mnõzem wa teza damã krĩsikrãiktõ mnõ nõrai mã kbure ro wasku. Are dazazêĩkwai nõrĩ dure tê wapar kõ wa, tô Waptokwa Zawre dawaihku kõ nẽ hã nẽ, kãtô dure imposto nã hã ktâprezum kburõikwai nõrĩ dat krkmãdkâ mnõ nẽ, teza kmãdkâ mõn.
Are dure tô kanõrai mã kba za kmã ĩmrmẽze tô kãnẽ: Tônmẽ tkai wa, kanõrai waikwam kbam hã ponkwanẽ siwam si Waptokwa Zawre mãr nã tkrê dawar mnõ wa, za hêwa nsĩm hã Ĩptokwa ro dat tmã kmã krãinĩstu pês.
Tô nmãzi ponkwanẽ, tanẽ kõ wa mrẽpranẽ akwẽ waĩnĩsizem nã simãssi, tazi wat tô tanõrai mẽ krĩhêmba.
Krdam sipiĩ mnõ pkẽ kunẽ nã Wakmãdkâkwa Jesus kmã damrmẽzeTazi nãt Pedro Wakmãdkâkwa Jesus dakrta ku tkasĩkre, are kãnẽ dazdanã:—Wakmãdkâkwa, ĩsimẽ hã mãr kunẽ tĩm kmãkwamãr wa, nha wabza mãr kõ snã tmã rẽ, bâ, 7 nã kwaz?
Are Wakmãdkâkwa Jesus kãnẽ tmã tamrmẽn:—Ãre, 7 nã si kõdi. Tô kahâ zawre snã, tô 70 vezes 7, teza mãr kõ snã tmã rẽm.
Tâkãnẽ mnõze mba, waza hêwa nsĩm hã Waptokwa Zawre dat krdakmãdkâ mnõze, smĩsi akwẽ kmãdkâkwai nã kmã to. Mãtô akwẽ kmãdkâkwa ro simã hi, krdam sipi mnõ nõrai mẽ ro simã tê sakram psê mnõ da.
Ro simã tê kmã snãkrta wi, nãt ambâ smĩsi tmã kmẽ zaprõnn. Tô tahã tô prata nã hã ktâprezu sawre snã adu tê tmã wakbâ kõ snã krmõ.
Tahã sĩm ktâprezum kõd, tê tmã wakbâ pibumã. Tazi nãt akwẽ kmãdkâkwa sĩm akwẽ nõrai mã ro kru, ambâ ktâprezu tê tmã wakbâ kõ, tô tare krdam sipiĩ mnõ pibumã, ktâprezum zô tê sõmr da. Are dure ĩmrõ, kãtô dure ĩkra mnõ, kãtô dure ĩsĩm rom mnõ, kbure ktâprezum zô tê sõmr mnõ pibumã, nãt tmã kru, akwẽ kmãdkâkwa sĩm ktâprezu aipâ tê kâr pibumã.
Tahã nãt krdam sipi mnõ kmãdkâkwai nõk pra hikrã nã da, are kãnẽ nĩwar: “Ĩkmãdkâkwa, ahâipre pa snã ĩzô anmĩpari, ktâprezu adu ĩt am wakbâ kõ, wazatô kbure am wakâ.”
—Are dakmãdkâkwa kmã tpkẽ, are ktâprezu tê tmã wakbâ da hã, mãr kõ snã tmã rmẽ pês, are mõr da tmã wẽ.
Mõr wi, nãt smĩsi sissu krsipi mnõ waikrã. Tahã nãt 100 nã prata nã hã ktâprezumrê krtwi du, adu tê tmã wakbâ kõ snã. Twa, nãt simẽ krsipi mnõ ĩbtu nã kâ, are tê btu wati snã, kãnẽ tmã mrẽ: “Ktâprezu adu ĩm wakbâ kõ, wê ĩm sõmrĩ.”
—Are ĩkamõ ĩsõk pra hikrã nã da, are kãnẽ wa: “Aihâipre pa snã ĩzô aismĩpari, wazatô kbure aim sõ.”
—Tô tanẽ nã re, tê tmã wẽ kõdi. Are danmẽzem wa dat srẽ da kru, ktâprezu tê tmã wakbâzep ku, kripra sam da.
Akwẽ kmãdkâkwai mã krsipiĩ mnõ wadi nõrĩ, ro ĩkrãiwatbro kmã smĩpar mnõ wi, nãt tê sãmr wẽ kõ, are dakmãdkâkwai mã ro wasku pês.
Tazi nãt dakmãdkâkwa ambâ zô aipâ hâ, are kãnẽ tmã mrẽ: “Tôka aipkẽ kunẽ zawre ktabdi. Ĩwar nmẽ, wat kbure ktâprezu ĩm wakbâ kõ, tare aim rẽ.
Mãr wap wa aikmã ĩpkẽ nẽ, aisikamõi kmã aipkẽ kõd?”
—Twa, nãt dakmãdkâkwa tmã nĩtikrui wawẽ, are dat srẽ da kru, tô kbure ktâprezu tê wakbâzep ku, rowẽ kõ danmẽzem wa tê kmãdkâ da.
Are Wakmãdkâkwa Jesus kãnẽ damrmẽ kmã krãinĩstun:—Tâkãnẽ za hêwa nsĩm hã Ĩptokwa ro dat aim nõmrkw, aisum kba hã mã sĩm romkmãkwamãr kunẽ aipkẽ psê kba snã mãr kõ snã tmã rmẽ kba mnõ kõ wa.
Damrõ rmẽ nã hã Wakmãdkâkwa Jesus damrmẽzeTâkãnẽ kmã damrmẽ pari, nãt Wakmãdkâkwa Jesus Galiléia tkai hawi tawatbron, are Jordão kâ zrai nnĩwĩ wam hã Judéia tkai ku tamõrn.
Tazi nãt dakahâ snã Wakmãdkâkwa Jesus dakmã sasõ, are tô tazim hã dahâze nõrĩ dat tmã rowẽ.
Tanẽ wi, nãt nha fariseu nõrĩ datmẽ tsimãsis, are nhanẽ dawasku kunẽze tê kmẽ sãmr zô tê dakmã stombo snã, kãnẽ dazdanã:—Bza kwaz romkmãdkâ prê wat krkmãdkâ mnõ tê wam wẽ, mãrrê hawi ambâ pikõi mã tê wapros pibumã?
Are Wakmãdkâkwa Jesus kãnẽ kmã wakrãmn:—Kwaz Waptokwa Zawre danĩm hêsuka wa adup tâkãhã nã sanãmr kba mnõ kõd, te? Tazi kuĩkre snã ĩnmrõ tô kãnẽ: “Ĩsnãkrta wa nãt Waptokwa Zawre ambâ, kãtô dure pikõ smĩsi kmãnãrn.”
Tazi nãt Waptokwa Zawre kãnẽ tamrmẽn: “Tâkãnẽ mnõzem hawi za ambâ ptokwa, kãtô dure separkwa rẽ, sĩm pikõi mẽ siwaptom pibumã. Twa, za tokto tô tahã ponkwanẽ hã smĩsi akwẽ nẽ krhêmba.”
Tâkãnẽzem hawi tokto tô tanõrĩ ponkwanẽ kõd, tô smĩsi. Twa, Waptokwa Zawre dat kmã wapto ambâ tê kmã waĩzar pibumã, ĩkwaĩmba kõdi.
Tazi nãt fariseu nõrĩ kãnẽ dazdanã:—Tanẽ wa, mãrĩ zda mãp dakmãdkâkwait Moisés ambâ mã tmã wẽ, hêsuka kuĩkre snã mrõ mã tê sõmr pari, tê tmã wapros pibumã?
Tanẽ wi, nãt Wakmãdkâkwa Jesus kãnẽ sdawa wakrãmn:—Kraipkẽ sku kba mnõzem hawi, mãt dakmãdkâkwait Moisés tâkãnẽ hã aim wẽkw. Are tanẽ kõdi Waptokwa Zawre ro dat krãipus mnõ siwa.
Tâkãnẽ mnõze mba, kãnẽ waza romkmãdâ aim hrikw: Pikõ ambâ kamõi mẽ hêmba hawim kõ wa, ambâ mrõ mã tê wapros wa, are aimõwi nã kmã mrõ wa, Waptokwa Zawre damã tô mrõ re tê daw kmã kwakbure nẽ.
Tazi nãt dakmã sasõmrkwai nõrĩ kãnẽ dam tmrmẽzus:—Tanẽ wa, ambâ mrõ kõ snã krmõr pibumã, arknẽ psêd.
Are Wakmãdkâkwa Jesus kmã wakrãmn, kãnẽ:—Damrõzem nã hã Waptokwa Zawre danmĩ rowahtuze, tô kbure mã kõdi. Tô Waptokwa Zawre nõkwai mã dat tmã nõmr mã si.
Dasisnã mrõ kõze siwam si kõdi. Nõkwam nõrĩ tô waptkãzem hawi Waptokwa Zawre dat tmã nõmr mnõzem hawi, za mrõ kõdi. Are dure nõkwam nõrĩ tô akwẽ nõrĩ ro tê twi kmãkwamãrzem hawi, mrõ kõdi. Are nõkwam nõrĩ tô hêwa nsĩm hã Waptokwa Zawre dat krdakmãdkâ mnõzem nnĩwĩ krsipiĩ mnõ pibumã, dure mrõ kõdi. Nõkwa tâkãhã Waptokwa Zawre danmĩ rowahdu kmã kahõs wa, psê snã za tkrê kmãdâk.
Tazi nãt Wakmãdkâkwa Jesus kãnẽ tmã tamrmẽn:—Hêwa nsĩm hã Waptokwa Zawre dat krdakmãdkâ mnõze tô tâkãhã aikte nõrai nẽ krsĩm romkmãdkâ mnõ nẽ hã mã. Tanẽ nmẽ, nwa mnĩ aikte nõrĩ nẽsi ĩtmẽ wahtu da, twi wẽ kõ kba knã.
Kãnẽ damrmẽ pari, nãt aikte nõrai nsĩwĩ danĩpkra nõmrn, are tô tapari tamõrn.
Smĩsi wapte nĩm rom zawre nẽ hã Wakmãdkâkwa Jesus datmẽ mõrzeSmĩsi btâ nã nãt ambâ Wakmãdkâkwa Jesus datmẽ wi, are kãnẽ dazdanã:—Wamrowahtukwa, nmãhã rom pê wabza kmãnã, krĩromãdkâ wamhuire mnõ pibumã?
Tanẽ wi, nãt Wakmãdkâkwa Jesus aisa sdanãrn, kãnẽ:—Mãr wa tep rom psê nã ĩzdanãr? Dapkẽ psê ktabi, tô smĩsit krdahêmba. Krairomãdkâ wamhuire mnõ pibumã, Waptokwa Zawre dat wam rmẽ mnõ krkmãdkâ psê mõnõ.
<sup>(18-19)</sup> Tazi nãt kãnẽ dazdanã:—Nmãhã dat wam rmẽ mnõ wabza ĩt krkmãdâk?Are Wakmãdkâkwa Jesus kãnẽ kmã wakrãmn:“Dakmẽ wrĩ knã, mrõ re daw kmãkwamãr knã, dawi aihêmzui knã, romkare nõkwa wasku kunẽ knã, aiptokwa kãtô aiseparkwa krwazem mõnõ, are dure kraisissawi mnõ nẽ, dawadi nõrĩ krsawi mõnõ.”
(-)
Tazi nãt wapte kãnẽ dam mrẽ:—Tahã wat tô kbure ĩt krkmãdkâ pês! Teptô kwaz adu mãrĩ ĩw srowaptâ, krĩromãdkâ wamhuire mnõ pibumã?
Are Wakmãdkâkwa Jesus kãnẽ tmã tamrmẽn:—Waptokwa Zawre damã psê ktab snã ro krkmã krãinĩstu zêĩ mnõ wa, wi tô aimõrĩ, are aisĩm ro tô kbure ktâprezum zô sõmr mõn, are ktâprezu ĩsĩm rom kõ nõrai mã prum mõn. Tanẽ wa, za hêwa nsĩ rom wẽ zawre kraisô saikwar. Tapari, teza wê aimõr, are ĩkmã sasõmr.
Tâkãhã damrmẽze wapte tê wapar wi, nãt sĩm rom zawre nmẽ, tpkẽ wadâk, are mõ.
Tazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Tô ĩsenã waza kãhã aimã kba ĩmrẽm: Rom zawre tdêkwa hêwa nsĩm hã Waptokwa Zawre dat krdakmãdkâ mnõzep ku sbre pibumã, tui ktabdi.
Romzari, camelo nã dat krwamtrẽ mnõ, kwamhi nnãkr krêpku mba watbro pibumã, tui zawredi, tô sza rom zawre tdêkwa Waptokwa Zawre dat krdakmãdkâ mnõzep ku sbre pibumã, za camelo kwamhi nnãkr krêpku mba watbroze tui nã kmã spa.
Tâkãnẽ hã Wakmãdkâkwa Jesus kmã damrmẽ tê wapar wi, nãt dakmã sasõmrkwai nõrĩ ĩsenã tmã tsikrãm, are kãnẽ dazdanã:—Tâkãnẽ wa, nõkwa bza sa kwaz tsipkẽhir?
Tazi nãt Wakmãdkâkwa Jesus tanõrai tmẽ taromãdkân, are kãnẽ tmã tamrmẽn:—Akwẽ nõrai mã tui zawre nmẽ, za tê kmã kahõs kõd, are Waptokwa Zawre damã mãrĩ tui zawre kõdi.
Tanẽ wi, nãt Pedro kãnẽ dazdanã:—Wanõrĩ hãrê? Tô kbure wat wanĩm rom mnõ apra rmẽn, wat akmã sasõmr pibumã. Nhanẽ bza tokto ro wam thêmba?
Are Wakmãdkâkwa Jesus kãnẽ kmã wakrãmn:—Tô ĩsenã waza aimã kba ĩmrẽm: Waptokwa Zawre tô kbure ro dat tem mnõze nwa waptkã wa, kãtô dure Dakra snĩ Ambâ dakbuzi wam hã krdasimãssi mnõzem wa danmrã wa, teza damẽ kraisikburõi kba mõn, 12 nã damrmẽ prê sikburõizem wa, 12 nã Israel wam hã dasĩpko nõrai mã ro tmã sakram psê kba mnõ pibumã.
Are nõkwa tônmẽ waĩpra srõwa tê rmẽ mnõ wa, kãtô sdekba nõrĩ, kãtô pnãi nõrĩ, kãtô hidba nõrĩ, kãtô ptokwa, kãtô separkwa, kãtô kra mnõ, kãtô dure tka, kahâ snã za Waptokwa Zawre aisa tmã sõmrn, are dure krromãdkâ wamhuire mnõ pibumã, tmã wẽn.
Tazi za kahâ snã tônmẽ danõwam hã tsĩ dazakum hã, are saktẽ zawre dazakum hã za dure tsĩ danõwam hã.
Romkrã wdê krêzem wa sipi tkrê kmãkwamãr mnõ nõrai kmã rowaskuzeTazi nãt Wakmãdkâkwa Jesus kãnẽ tamrmẽn:Hêwa nsĩm hã Waptokwa Zawre dat krdakmãdkâ mnõze kãnẽ waza kmã to: Mãtô romkrãi wdê, uva nã dat krwamtrẽ mnõ, krêzep tdêkwa romzakrã re mõ, sipi tkrê dam kmãkwamãr mnõ nõrai mẽ ro simã tê hri psê da. Ĩsĩm uva krêzem wa sipi tê kmãkwamãr pibumã, nãt sô mõ.
Smĩsi bdâ dat krwakbâ mnõzem prabâ, nãt ĩwakâ simã hi, smĩsi prata nã hã ktâprezum tmõ re nã. Tapari, nãt uva krêzem wa sipi tê kmãkwamãr pibumã, wdaku.
Btâ sawte psê wi, nãt ro ktâprezum zô dat krsakra mnõze, mercado nã dat krwamtrẽ mnõ, nĩkrti ku mõ, are tazi nha ambâ nõrĩ sipiĩ knã kmãdâk.
Tazi nãt kãnẽ tmã mrẽ: “Wi tô kanõrĩkwa dure ĩnĩm uva krêzem wa aisipi kmãkwamãr kwaba. Tô ĩkwaĩmba waza ĩt aim wakbâkw.”
—Are tmã mõ sipi tê kmãkwamãr pibumã. Are amzumre, kãtô dure bdâ sĩpra psê wi, nãt dure mõ, are dure nã tmã kmã mrmẽ prabâ, ĩwadi nõrai mã mrẽ.
Tapari, bdâ tka wirê sam wi, nãt dure mõ. Are dure nha ambâ nõrĩ adu tazi krsikburõi mnõ re, kmãdâk. Tazi nãt kãnẽ sdanã: “Mãr wa mãp aisipiĩ kba knã aikmã hêwahâkw?”
Are kãnẽ dam tmrmẽzus:—“Tô nõkwa tê wazaihrâ kõ nmẽ!”—Tanẽ wi, nãt kãnẽ tmã mrẽ: “Wi tô, ĩnĩm uva krêzem wa aisipi kmãkwamãr kwaba.”
—Bdâ sbre pari, nãt romkrê tdêkwa sĩm romkmãdkâkwa saihâ, are kãnẽ tmã mrẽ:—Wi sipi tkrê kmãkwamãr mnõ nõrĩ saihârâ, are tmã wakbâ mõn. Dazaku waĩmã sipi da ĩt saihrâ nõrai mã teza dawadi nõrai wanã tmã wakâ. Taparim si, teza ĩwanã ĩsbre nõrai mã tmã wakbâ mõn.
—Are ambâ nõrĩ bdâ tka wirê si sipi da ĩzas mnõ nõrai mã, mãt hêmnãbâ smĩsi prata nã hã ktâprezu tê tmã sõmr.
Tanẽ nmẽ, nãt dawanã ĩzas mnõ, za tê dakmã spai zô sĩmnãs. Tô sza, mãt hêmnãbâ, smĩsi prata nã hã ktâprezu tê tmã sõmr.
Tâkãnẽzem hawi, nãt romzakrã re danĩpi tê kmã snãkrta mnõ ktâprezu tê dur snã, bru tdêkwai kwaĩmba, kãnẽ mrmẽzusi kmã snãkrat:
“Tâkãhã dazakum hã zô hrâ, tô smĩsi hora nã mãt sipi kmãkwamã, are wanõrĩ, romzakrã re hawi, kãtô dure sdakroze nã, wat wanĩpi kmãkwamãrn. Tô sza, mãt wasiwam si tê wam wakâ!”
Wi tô, ktâprezu ĩt aim wakâ kâri, are aisrõwa ku aimõr. Tô tâkãhã dazakum hã zô ĩhrâ ĩt aim sõmr prabâ, ĩt tmã sõmr da, wat ĩsimã hi.
Kwaz ĩnĩm ktâprezum nã, kmã ĩzapka prabâ, ro ĩt krkmãnãr mnõ pibumã, ĩkwaĩmba kõd? Bâ, tmã ĩpkẽ psê nmẽ, tep kwaz kmã ĩwẽ kõ?”
Are Wakmãdkâkwa Jesus kãnẽ damrmẽ kmã krãinĩstun:—Tô tanẽ za dure dawanã hã tsĩ dazakum hã, are dazakum hã za tsĩ dawanã hã.
Wakmãdkâkwa Jesus dadkâzem nã kãtô aipâ danõkrêptuizem nã dure kmã damrmẽzeWakmãdkâkwa Jesus dazakru sĩ Jerusalém ku dat saikur re, nãt dakmã sasõmrkwai nõrĩ dakupanã dat simrõ, are wahtu snã kãnẽ tmã tamrmẽn:
—Bûkã, dazakru sĩ Jerusalém ku tokto tmã wamõr nã! Tazi za Waptokwa Zawre Dakra snĩ Ambâ, Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai sipkra ku, kãtô dure romkmãdkâ prê waskukwai nõrai sipkra ku, dazakren. Tô tanõrĩ za dat dawrĩ pibumã, ro tê dam nõmr.
Tapari, za judeu kõ nõrai sipkra ku dazakren. Tô tanõrĩ za krdakmã snãro, are dakazârn, kãtô wdê passakrti wa tê dazapuk. Are dadkâ pari, mrẽpranẽ bdâ dakmã nẽm wi, za aipâ dat danõkrêptu.
Tiago kãtô João ãzeparkwa Wakmãdkâkwa Jesus tê dawarzeTazi nãt Zebedeu ãmrõ, kra nõrai mẽ, Wakmãdkâkwa Jesus datmẽ tsinã. Tahã nãt Wakmãdkâkwa Jesus danõka tdupo, are dawa, za tê dakmã wari, dat tmã kmã krãinĩstu pibumã.
Tanẽ wi, nãt Wakmãdkâkwa Jesus pikõ sdanãrn, kãnẽ:—Mãrĩp kmã aisapkad?Are kãnẽ dam mrẽ:—Dakmãdkâkwai prê ktab nẽ za at krdakmãdkâ mnõze nwa waptkã wa, kãhã ĩkra nõrĩ smĩsi anmĩrê nnĩwĩ, kãtô ĩkamõ anmĩkê nnĩwĩ, krsimãssi mnõ pibumã, at ĩm kmã ropisdu, kmã ĩzapa hã.
Tazi nãt Wakmãdkâkwa Jesus tô tahã pikõi kra nõrai mã kãnẽ tamrmẽn:—Mãr nã aisiwarkwa waihku kba kõdi. Tebza kwaz rowẽ kõ ĩzô nmrõ, waĩnẽ kmãdkâkw?Tazi nãt kãnẽ dam mrẽ:—Waza!
Tanẽ wi, nãt tmã tamrmẽn, kãnẽ:—Tô ĩsenã, teza waĩnẽ rowẽ kõ kmãdkâkw. Tô tanẽ nã re, waĩnmĩrê nnĩwĩ, kãtô dure waĩnmĩkê nnĩwĩ nõkwa smrã pibumã, waĩhawim kõdi. Ĩptokwa za kmã dazapka prabâ dat tmã nõmr mnõ nõrai mã ĩnmĩrê nnĩwĩ, kãtô dure ĩnmĩkê nnĩwĩ krsimãssi mnõ da, dat tmã wẽ.
10 nã dakmã sasõmrkwai wadi nõrĩ tâkãnẽ hã kmã mrmẽze tê wapar wi, nãt tahã ponkwanẽ sipnãi nõrai kwaĩmba sitikru.
Tâkãnẽzem hawi, nãt Wakmãdkâkwa Jesus tô kbure dasimã saihrân, are kãnẽ tmã tamrmẽn:—Waptokwa Zawre dawaihku kõ nẽ hã dakmãdkâkwai nõrĩ akwẽ nõrĩ prê snã tkrê kmãdkâ mnõ nã, kãtô dure damrmẽ prê wadi nõrĩ sipapram hã akwẽ nõrai mã ro tkrê krui mnõ nã, waihkudikwa.
Are aiwaikwam kba tâkãnẽ kõdi za hã. Twa, nõkwa akwẽ wadi nõrĩ prê nã tê kmã spa zêĩ wa, za tô kbure mã ro tkrê sakra.
Are nõkwa sĩ dawanã pibumã kmã sapka wa, za tare krdam sipiĩ mnõ nẽ ro aim kmãkwamãrkw.
Tô Waptokwa Zawre Dakra snĩ Ambâ dazemã, akwẽ nõrĩ ro tkrê dam sakra mnõ pibumã, mnĩ damõr kõd, are tô akwẽ nõrai mã ro dat krsakra mnõ pibumã, kãtô dure akwẽ nõrĩ kahâ snã dat pkẽ hri mnõ pibumã, tô tanõrai sõkwakrê dadkâ da, mãt mnĩ tamõrn.
Wakmãdkâkwa Jesus ponkwanẽ akwẽ nĩkrã dat tto psêzeWakmãdkâkwa Jesus dakmã sasõmrkwai nõrai mẽ dazakru sĩ Jericó hawi dawatbro wi, nãt dakahâ zawre dakmã sasõ.
Tazi nãt ponkwanẽ ambâ nĩkrã bdâdi zabba ĩsimãssi nõrĩ rowasku wapa, Wakmãdkâkwa Jesus damõr nã. Tâkãnẽ mnõze mba, nãt dazaihrâ nnãkrat, kãnẽ:—Wakmãdkâkwa, tôka tô dakmãdkâkwait Davi ãnĩhdu, wê wakmã apkẽ nã!
Tazi nãt akwẽ nõrĩ tmã tsipar, hrâ rmẽ da, arkiwi simãssi pibumã. Tô tanẽ nã ret kãnẽ hrâ tê kmã se:—Wakmãdkâkwa, tôka tô dakmãdkâkwait Davi ãnĩhdu, wê wakmã apkẽ nã!
Tazi nãt Wakmãdkâkwa Jesus tanmĩ zazârn, are sikrã nõrĩ dasimã saihrân, are kãnẽ sdanãrn:—Mãrĩ ĩt aim kmãnãr kba pibumãp, kmã aisapkadikwa?
Tanẽ wi, nãt kãnẽ dakmã wakrã:—Aipâ krwaromãdkâ mnõ pibumã, kmã wazapa hã!
Are Wakmãdkâkwa Jesus sikrã nõrai kmã dapkẽ snã, nãt tmõ kupin. Tô tanẽ wi, nãt aipâ tto psêkw, are dakmã sasõ.
Wakmãdkâkwa Jesus dazakru sĩ Jerusalém wa dazbreze<sup>(1-2)</sup> Wakmãdkâkwa Jesus dakmã sasõmrkwai nõrai mẽ dazakru sĩ Jerusalém krta ku dawsi wi, nãt dazakruirê Betfagé nã dat krwamtrẽ mnõ wa tanmĩ zazârn. Tô tahã dazakruirê tô Oliveira srã krta. Tô ta hawi nãt Wakmãdkâkwa Jesus ponkwanẽ dakmã sasõmrkwai nõrĩ dasissõwa satõrn, kãnẽ tmã damrmẽ snã:—Wanõwam hã dazakruirê ku ainẽm kwaba. Aisimãssi kba wi, teza sumzar npokr porê sĩ pikõ krãi wazi snã kra mẽ srãrkw. Sahure mã wassihui kwaba, are wê ĩm saprõnkw.
(-)
Are nõkwa taisdanãr kba wa, kãnẽ teza tmã aimrmẽkw: “Wamrowahtukwa, tâkãhã nã tazapkan.” Kãnẽ tmã aimrmẽ kba wa, zatô ĩm saprõn kba pibumã, aim wẽkw.
Ahâmre hã Waptokwa Zawre damrmẽ waskukwa tê kuĩkrezem prabâ, ro nwa waptkã pibumã, nãt Wakmãdkâkwa Jesus tâkãnẽ dakmã sasõmrkwai nõrai mã ro tmã kruin. Ĩsmĩ kuĩkre, tô kãnẽ:
“Dazakru sĩ Jerusalém wam hã akwẽ nõrai mã kãnẽ tmã wasku kwaba: Aikmãdkâkwaĩkwai ktabi tetô mnĩ tamõrn. Dasimã dawapu snã nãt mnĩ tamõrn, sumzar npokr porê nsĩ, kãtô dure sumzar npokr porê wrahku temrê nsĩ dazako snãt mnĩ tamõrn.”
Tazi nãt dakmã sasõmrkwai nõrĩ tinẽ, are dat wdakur prabâ ro dam kmã krãinĩsut.
Sumzar npokr porê sĩ pikõ nãt krarê mẽ dam saprõ. Tapari, nãt sikuzazem zaktõ nẽ hã sumzar npokr porê mnõ nsĩwĩ sakran, are Wakmãdkâkwa Jesus nwa tazakon.
Tazi nãt dakahâ zawre tê dakmã sasõmr nẽ hã sĩm sikuzazem zaktõ mnõ nã bdâdi tê dam waptâ. Are nõkwam nõrĩ nãt wdê nkrarê tê shâr nã bdâdi dam waptâ.
Wakmãdkâkwa Jesus dazakru sĩ Jerusalém ku dazbre wi, nãt dazakrui wam hã akwẽ nõrĩ kbure dam tsikrãm wawẽ, are kãnẽ krsisdanãr:—Nõkwap kwaz tô tahã ambâ?
Are damẽ krĩnmrõ mnõ nõrĩ tmã waskuze, tô kãnẽ:—Tâkãhã tô Waptokwa Zawre damrmẽ waskukwa, Jesus nã dat krwamtrẽ mnõ. Tô Galiléia tkai wam hã dazakru sĩ Nazaré hawit mnĩ mõ.
Wakmãdkâkwa Jesus Waptokwa Zawre damã dat sabuzep ku damõrzeTazi nãt Wakmãdkâkwa Jesus Waptokwa Zawre damã dat sabuzem wam hã warrĩ ku tazbren. Are tô tazi nãt tô kbure ktâprezum zô rom nõmrkwai nõrĩ, kãtô dure ktâprezum nã rom durkwai nõrĩ tô ta hawi smrãn. Are aimõwi hã ktâprezum zô ktâprezum nõmrkwai nõrai sĩm rom zakraze, kãtô kaktõ ka ktâprezum zô tkrê sõmr mnõ nõrai sikburõze, nãt dure dat smõka.
Tanẽ wi, nãt kãnẽ tmã tamrmẽn:—Waptokwa Zawre kmã damrmẽze, danĩm hêsuka wa kuĩkre snã ĩnmrõ, tô kãnẽ: “Dat ĩm sabuze tô tô kbure akwẽ nõrai mã ‘tkrĩwar mnõzem nã’ za dat krwamtẽr.” Are tô kanõrĩkwa bât dahêmzui simẽkurzem nẽ dat dam sabuze daw kmã tomkw!
Tazi nãt nẽsi sikrã nõrĩ, kãtô dure ĩsõnẽ hã Wakmãdkâkwa Jesus datmẽ tsinã, Waptokwa Zawre damã dat sabuzem wam hã warrĩ wa. Are dat tmã rowẽ.
Are Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ, nãt Wakmãdkâkwa Jesus damã pkẽ nĩpkru, romwaihku kõ dat krkmãkwamãr mnõ kmã sõpre mnõ wi, kãtô dure aikte nõrĩ Waptokwa Zawre damã dat sabuzem wam hã warrĩ wa krhãs mnõ snã, tê wapar wi. Aikte nõrĩ krhãs mnõze, tô kãnẽ:—“Arê, dakmãdkâkwait Davi ãnĩhdu mnĩ damõrzem nã, Waptokwa Zawre dakmã krwawta kba mõnõ!”
Tâkãnẽzem hawi, nãt tô tazim hã damrmẽ prê nõrĩ Wakmãdkâkwa Jesus dazdanã, kãnẽ:—Aikte nõrĩ krhãs mnõp, kwaz wapar kõd?Are Wakmãdkâkwa Jesus kãnẽ kmã wakrãmn:—Watô wapa. Are kwaz adup tâkãhã kmã, Waptokwa Zawre danĩm hêsuka wa kuĩkre snã ĩnmrõ, sanãmr kba mnõ kõd, te? Tâkãhã tô kãnẽ: “Mãtô Waptokwa Zawre aikte nõrai mã, kãtô dure aiktepre nõrai mã rowahtun, psê ktab snã tê dawasku wẽ pibumã.”
Tapari, nãt Wakmãdkâkwa Jesus tô tanõrĩ rmẽn, are dazakru sĩ Jerusalém hawi tawatbron, dazakruirê sĩ Betânia ku. Tazi nãt mãra dakmã mõ.
Wakmãdkâkwa Jesus figueira wdê mã damrmẽzeTahã awẽku, Wakmãdkâkwa Jesus dure dazakru sĩ Jerusalém ku dat krẽwai wi, nãt mrã dazarot.
Tazi nãt bdâdi zabba smĩsi romkrãi wdê, figueira nã dat krwamtrẽ mnõ, sãmrn, are tmẽ tasipain. Tô sza, romkrã dat kmẽ sãmr kõdi. Tô ĩsui si nãt kmãdkân. Twa, nãt figueira wdê mã kãnẽ tamrmẽn:—Tâkã hawi tokto za aikrãi kõdi!Are romkrãi wdê, figueira nã dat krwamtrẽ mnõ, azanãrê tikre.
Dakmã sasõmrkwai nõrĩ tâkãnẽ hã kmã sõpre wi, nãt dam tsikrãm wawẽ, are kãnẽ dam tmrmẽzus:—Ãre, tô azanã mãt romkrãi wdê tikre!
Tazi nãt Wakmãdkâkwa Jesus kãnẽ tmã tamrmẽn:—Tô ĩsenã waza aimã kba ĩmrẽm: Waptokwa Zawre ĩsenã ktabi krdazazêĩ kba mnõ wa, tâkãhã wdê mã ĩt kmãnãr nẽ, teza dure kmãnãrkw. Are tâkãhã si kõdi, tô krdazazêĩ psê ktab kba mnõ snã, kãhã srã mã kãnẽ aimrmẽ kba wa: “Wi, aisamã, are kâ pore ku aisimẽ”, tmã aimrmẽzep kba prabâ za ro tmã thêmba.
Waptokwa Zawre krdazazêĩ kba mnõ wa, za krdawar kba mnõ prabâ, ro dat kraim kmã krãinĩstukw.
Judeu ptokrta mrmẽ prê nõrĩ Wakmãdkâkwa Jesus daprêzem nã tê dazdanãrzeNãtô Wakmãdkâkwa Jesus Waptokwa Zawre damã dat sabuzep ku krẽwain. Tazi dat krdam rowahtu mnõ re, nãt nha Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, nha judeu ptokrta mrmẽ prê nõrai mẽ, datmẽ tsimãsis, are kãnẽ dazdanã:—Wi pe, wam wasku pêsê: Nmãhã daprêzem nã bâp tâkãnẽ hã kmãnãr? Nõkwa mãp tâkãhã pibumã, aiprêze aim sõ?
Tanẽ wi, nãt Wakmãdkâkwa Jesus kãnẽ kmã wakrãmn:—Wa, waza dure aisdanãrkw, akwẽstô ĩm wasku psê kba wa, wazatô dure aimã kba ĩsiwasku pês, nmã hawi ĩprêzem nã, tâkãnẽ hã ro ĩt krkmãkwamãr mnõ nã.
Pe sa hã, ĩm wasku kwaba: João tkrê dakrãikwanrẽ mnõ pibumã hãrê, nõkwa mãp ĩprêze tmã sõ? Bâ, Waptokwa Zawre mãp tmã sõmrn, bâ, akwẽ nõrĩ mãp tmã sõ?Tazi nãt simã mrmẽzus nnãkrat, kãnẽ:—Waptokwa Zawre dahawim nã wamrmẽzus wa, za kãnẽ wazdanã: “Tanẽ wa, mãr wap sa João krsazêĩ kba mnõ kõd?”
Are, akwẽ nõrai hawim nã wamrmẽzus pibumã, akwẽ nõrai mã wapahidi, tô tanõrĩ tô kbure Waptokwa Zawre damrmẽ waskukwai nã João tkrê kmã tom mnõ nmẽ.
Tâkãnẽ mnõze mba, nãt kãnẽ dam tmrmẽzus:—Wanõrĩ waihku kõdi.Tanẽ wi, nãt Wakmãdkâkwa Jesus kãnẽ tmã tamrmẽn:—Tanẽ wa, za dure ĩt aim wasku kba kõdi, nmã hawi ĩprêze, tâkãnẽ hã ro ĩt krkmãkwamãr mnõ pibumã.
Ponkwanẽ hã ambâ kra nã Wakmãdkâkwa Jesus kmã damrmẽzeTazi nãt Wakmãdkâkwa Jesus damrmẽ dat kmã wamhu, kãnẽ:—Kãhã za ĩt aim wasku kba nã, wi pe, aisĩm romkmãdkâkwa ĩm wasku kwaba: Smĩsi ambâ aire ponkwanẽ ĩkra snĩ ambâ. Tazi nãt ĩdumkrta mã kãnẽ mrẽ: “Ĩkra, wi waĩnĩm uva krêzem wa tâkãnã aisipi nã.”
—Tanẽ wi, nãt ĩkra kãnẽ kmã wakrã: “Ãre, za ĩmõr kõdi.” Are tapari nãt aimõwi kmã tsimãzus, are mõ, romkrêzep ku.
—Are ptokwa tô ĩdumkrta mã mrmẽ prabâ, nãt dure kra kamõi mã mrẽ. Tazi nãt tô tahã kãnẽ sdakâ: “Ĩhê, wazatô ĩmõrĩ.”Tô sza, tô tanẽ mrmẽ kõ wam nẽ, bru tmẽ mõr kõdi.
Tazi nãt Wakmãdkâkwa Jesus tô tazim hã akwẽ nõrĩ kãnẽ sdanãrn:—Nmãhã mãp kwaz ptokwa kmã sapka prabâ, ro tmã kmã krãinĩstu pês?Are kãnẽ dakmã wakrãmn:—Tô ĩdumkrda.Tazi nãt Wakmãdkâkwa Jesus kãnẽ tmã tamrmẽn:—Tô ĩsenã waza aimã kba ĩmrẽm: Tetô imposto nã hã ktâprezum kburõikwai nõrĩ, kãtô dure mrõtõ nõrĩ, aisõwam kba Waptokwa Zawre dat krdakmãdkâ mnõzep tmẽ zas.
Ĩkwaĩmba hã bdâdi taim wasku kba mnõ pibumã, nãt João Dakrãikwanrẽkwa mnĩ mõ. Tô tanẽ kõ wam nẽ, sazêĩ kba mnõ kõdi. Are imposto nã hã ktâprezum kburõikwai nõrĩ, kãtô dure mrõtõ nõrĩ, nãt tê sazê. Tô sza, tâkãnẽ hã krkmãdkâ kba mnõ kõ wam nẽ, romkunẽ hawi aipkẽ sĩkdâi kba mnõ kõd, João sazêĩ kba pibumã.
Wakmãdkâkwa Jesus romkrê kmãdkâkwai pkẽ kunẽ nõrai kmã ro dat waskuzeTazi nãt Wakmãdkâkwa Jesus kãnẽ tamrmẽn:—Kãhã aimõwi hã ĩmrmẽ za ĩt kmã to, wapar kwaba: Smĩsi ambâ nãt uva wdê kahâ snã kmẽ krê, are re kurit. Tahã nãt dure uva krãi zumze sda kmãnã, tê sõkui pibumã. Are dure romkrê kmãdkâkwai mã dazakoze ĩkrãi nĩstu pa nẽ hã kmãnã. Tapari, nãt nha bru mba sipi tkrê kmãkwamãr mnõ nõrai mẽ ro simã tê sakra, are mõ, tkai kamõi ku.
Are uva krãi kburõize nwa waptkã wi, nãt uva tdêkwai mã sipi tkrê kmãkwamãr mnõ nẽ hã romkrê kmãdkâkwai nõrai tmẽ nha wdaku. Romkrã, romkrê tdêkwai tê, tê tmã sõmr pibumã, nãt wdaku.
Tanẽ wi, nãt romkrê kmãdkâkwai nõrĩ romkrê tdêkwa tê wdakur nõrĩ tê dur, are smĩsi kazâ, are ĩkamõ wĩ, are dure ĩkamõ ktẽ nã sampkon, dkâzep ku.
Tapari, nãt romkrê tdêkwa aimõwi hã sipi tkrê tmã kmãkwamãr mnõ nõrĩ kahâ snã dure wdaku, romkrêzep tmẽ. Are romkrê kmãdkâkwai nõrĩ dure daw kmã kwakbure wawẽ.
Tapari, nãt romkrê tdêkwa tokto kra tmã satõ, kãnẽ simãzus snã: “Ĩkra nmẽ, zatô tô tanõrĩ wazem zepuk.”
Are romkrê kmãdkâkwai nõrĩ romkrê tdêkwai kra kmã sõpre wi, nãt kãnẽ simã tmrmẽzus: “Tatô romkrê tdêkwai kra, tahã mã za ĩptokwa romkrê rẽ. Arê wat wrĩ kwaba, tazi waza romkrê nã wasitên.”
Tazi nãt Wakmãdkâkwa Jesus kãnẽ akwẽ nõrĩ sdanãrn:—Romkrê tdêkwa, aipâ tê krẽwai wa, nhanẽ bza romkrê kmãdkâkwai nõrai mã ro tê nõmr?
Are kãnẽ dakmã wakrã:—Romkrê tdêkwa za romkrê kmãdkâkwai nõrĩ pkẽ kunẽ smrõ. Tapari, za romkrê kmãdkâkwai kamõi nõrai mã romkrê kru, tkrê tmã kmãdkâ mnõ pibumã. Tanõrĩ za romkrã tkrê tmã kapko pês, romkrãi kburõize nwa waptkã wa.
Tazi nãt Wakmãdkâkwa Jesus kãnẽ sdanãrn:—Bâ, Waptokwa Zawre danĩm hêsuka wa kãhã kuĩkre snã ĩnmrõ, kwaz adup sanãmr kba kõd? Tô tazi ĩkuĩkre tô kãnẽ:“Knẽ kri sabukwai nõrĩ tê wtawa, mãtô ktẽ kamõi mnõ psê nã kmã spa. Tâkãnẽ dat kmãnãrĩ, tô Waptokwa Zawre, twa, tô kmãdkâ wẽ snã waza wat krkmãdâk!”
Tazi nãt Wakmãdkâkwa Jesus damrmẽ kmã krãinĩstun, kãnẽ:—Tô ĩsenã waza aimã kba ĩmrẽm: Tô kanõrĩkwa Waptokwa Zawre dat krdakmãdkâ mnõzem nã hã danĩpi krdam kmãdkâ kba mnõ pibumã, tokto za kmã dazapka kõdi. Aimõwi hã akwẽ nõrĩ za dasimã kmẽ nmĩstun, sipi tkrê dam kmãkwamãr mnõ pibumã. Tô tanõrĩ za psê snã dat krdakmãdkâ mnõzem nã hã danĩpi tkrê dam kmãdâk.
Nõkwa tâkãhã ktẽ nsĩwĩ simẽ wa, za tsĩpru. Are tâkãhã knẽ dure nõkwai ssĩwĩ waptkã wa, za tô tahã tkai zazum nẽ thêmba.
Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ nãt, fariseu nõrai mẽ, Wakmãdkâkwa Jesus damrmẽ dat kmã tom snã damrmẽ re dawapa, are tô tanõrai kwaĩmba kmã damrmẽ nã rowaihuk.
Tanẽ nmẽ, tê danrẽ zêĩd. Are dakahâ zawre mã pahid, tô kbure akwẽ nõrĩ Wakmãdkâkwa Jesus Waptokwa Zawre damrmẽ waskukwai nã tkrê dakmã tom mnõ nmẽ.
Wakmãdkâkwa Jesus damrõzem nã damrmẽ dat kmã tomzeTazi nãt Wakmãdkâkwa Jesus dure damrmẽ dat kmã tom snã akwẽ nõrai mã tamrmẽn, kãnẽ:
—Hêwa nsĩm hã Waptokwa Zawre dat krdakmãdkâ mnõze, tô damrõzem nẽ. Tô smĩsi dakmãdkâkwa mrmẽ prê zawre, rei nã dat krwamtrẽ mnõ, kra tê mrõ pibumã, dakukbâ pibumã, ro tê sakram psê mnõ nẽ.
Ro tê sakram psê mnõ pari, nãt sipi tkrê tmã kmãkwamãr mnõ nõrĩ satõ, dakukâ kmã sõpre pibumã hã, dure tê spokrpku tem mnõ pibumã. Are dasimã aire dat saihrâ mnõ nõrĩ dakukbâ tmẽ tmã mõr zêĩ kõdi.
Tapari, nãt aimõwi hã sipi tkrê tmã kmãkwamãr mnõ nõrĩ dure tmẽ satõ, kãnẽ tmã mrmẽ snã: “Kãnẽ teza ĩt saihrâ mnõ nõrai mã aimrmẽkw: Mãtô wakmãdkâkwa dakra damrõ pibumã, ro kbure sakra parn. Ktâkmõ kra, kãtô dure ktâkmõ krêzanĩ ĩhêpto nẽ hã, mãtô kmẽ pãr parn. Tanẽ nmẽ, mãt tmã aimõr kba pibumã, damrmẽze aim kburõi kban!”
—Tô tanẽ nã re, dat saihrâ mnõ nõrĩ tmã mõr zêĩ kõd, are sipkẽ nã sĩm romkmãdkâ pram si ro tê kmãdâk. Smĩsi nãt sĩm romzarzep tmẽ mõ, are ĩkamõ ro ktâprezum zô dat krsõmr mnõzep tmẽ mõ.
Are dat saihrâ wadi nõrĩ nãt krdam sipiĩ mnõ nõrĩ durkw, are kahâ, are pã.
Tâkãnẽzem hawi, nãt dakmãdkâkwa mrmẽ prê zawre nĩtikrui wawẽ, are sĩm akwẽ nõrĩ wdaku, tô tahã dapãrkwai nõrĩ tê smrõi pibumã, kãtô dure tô tanõrai sakru tê sarõr pibumã.
Tapari, nãt sipi tkrê tmã kmãkwamãr mnõ nõrĩ saihâ, are kãnẽ tmã mrẽ: “Dakukbâ pibumã watô ro sakra pa, are aire ĩt saihrâ nõrĩ waĩmã pkẽ psê kõdi.
Tâkãnẽ mnõze mba, wi bdâdi mba aisĩpe kwaba, are tô kbure krwaikrãm kba mnõ, damrõzep tmẽ saihrâ kba mõnõ.”
—Tazi nãt sipi tkrê tmã kmãkwamãr mnõ nõrĩ wahud, are tô kbure tê waikrãm mnõ tê kburõ, ĩpkẽ psê nẽ hã, kãtô ĩpkẽ kunẽ nẽ hã. Are damrõzem wam hã kripra akwẽ kmã sĩs.
Are dakmãdkâkwa dat saihrâ nõrĩ tê kmãdkâ da, kripra ku sbre wi, nãt smĩsi ambâ kmẽ kmãdâk, damrõzem pibumã hã dasikuzaze tê kmẽ nrẽ kõ nẽ hã.
Tanẽ nmẽ, nãt kãnẽ ambâ sdanã: “Nhanẽ bâp tônmẽ aisebr, damrõzem pibumã hã sikuza kmẽ nrẽ kõ snã?”—Are ambâ mãrĩ kmã mrmẽ kõdi.
Tazi, nãt dakmãdkâkwa mrmẽ prê zawre sipi tkrê tmã kmãkwamãr mnõ nõrai mã kãnẽ mrẽ: “Wdê nrõ nã praktõ wassi kba mõnõ, kãtô dure pawassi kba mõnõ, are romku mẽkw, romzakrã ku. Tazi za krwwa, are dure krkwa tdêtêt.”
Tazi nãt Wakmãdkâkwa Jesus damrmẽ kmã krãinĩstun, kãnẽ:—Waptokwa Zawre dat saihrâ mnõ kahâki, are dasimã dat smĩstu mnõ, prãirêki.
Akwẽ nõrĩ imposto wakbâzem nã Wakmãdkâkwa Jesus tê dazdanãrzeTazi nãt fariseu nõrĩ ro simã tê krãikrat, siwakru Wakmãdkâkwa Jesus kmã damrmẽ zô, tê dawasku kunẽ pibumã.
Tanẽ nmẽ, nãt nha kmã sasõmrkwai nõrĩ, dakmãdkâkwa Herodes ãnnĩwĩm hã akwẽ nõrai mẽ, Wakmãdkâkwa Jesus datmẽ satõrkw, kãnẽ tê dazdanãr pibumã:—Wakmãdkâkwa, ĩkwaĩmba ktabi ro at krkmãdkâ mnõ nã, wam waihkud. Tôka tô nõkwa hã wa, za amrmẽze nmõmõ at kdâi kõ nã, kãtô dure akwẽ krnmrõ mnõzem nã, Waptokwa Zawre danĩm romkmãdkâ pram si at krdam rowahtu mnõ nã, kãtô dure ro at waihku psê kõ re, nõkwa za at kmã tom kõ nã, wam waihkud.
Twa, nhanẽp kwaz anĩm romkmãdâ? Romkmãdkâ prê wat krkmãdkâ mnõ prabâ, Roma wam hã dakmãdkâkwa mrmẽ prê zawre mã imposto wat wakbâ pibumã, bâ, ĩkwaĩmbap kwaz? Bâ, ĩkwaĩmbap kõd, kwaz?
Are Wakmãdkâkwa Jesus tô tanõrai sĩm romkmãdkâ kupsbi dat waihku mnõ nmẽ, nãt kãnẽ tmã tamrmẽn:—Tô kanõrĩkwa tô tô tare pkẽ psê nã krĩsiwasku zêĩ mnõ nõrai nẽ. Mãr wa tep ĩkmã stombokw, ĩwasku kunẽ kba pibumã, siwakru mãrĩ ĩt aim wasku kba zô?
Pe sa hã, imposto dat wakbâ pibumã hã ktâprezum tmõ re, wê ĩm kâr kwaba!Tazi nãt ktâprezum tmõ re dam kârkw.
Tanẽ wi, nãt Wakmãdkâkwa Jesus kãnẽ sdanãrn:—Nõkwai sisize, kãtô dure nõkwai kwanõkup tâkãhã ktâprezum tmõ re wam hã?
Are kãnẽ dakmã wakrã:—Tô Roma wam hã dakmãdkâkwai mrmẽ prê zawre tê, tâkãhã.Tanẽ wi, nãt Wakmãdkâkwa Jesus kãnẽ tmã tamrmẽn:—Roma wam hã dakmãdkâkwai mrmẽ prê zawre tê, krtmã sõmr kba mõnõ, are Waptokwa Zawre datê, Waptokwa Zawre damã teza krsõmr kba mõn.
Tâkãnẽ hã kmã damrmẽ tê wapar mnõ wi, nãt dam tsikrãmkw. Twa, nãt sisdakbâzem wa darẽ, are wahud.
Tazi nãt kãnẽ dam tmrmẽzus:—Wamrowahtukwa, romkmãdâ dakmãdkâkwait Moisés tê wam rmẽ mnõ, tô kãnẽ: “Ambâ mrõ sromã, pikõi wa krai kõ re dkâ wa, za ĩdkâ pnã tahã pikõi nã tmrõ. Are kra wa, tô sdekba dkâ mã kra nẽ, za tkra.”
Are wanõr wawaikwa tetô aire sisdekba nõrĩ 7 nã krnõmr. Tazi nãt ĩdumkrda dawanã tmrõ, are krai kõ re dâr. Twa nãt sisnãkrêm mã mrõ rẽ.
Tazi nãt ĩdkâ nnãkrêm hã tô tahã pikõ nã tmrõ, are dure nwa krai kõ re dâr. Tapari, nãt ponkwanẽ parim hã kmã tmrõ, are dure dâr. Twa, nãt 7 nã hã sisdekba nõrĩ kbure tô tahã pikõ nã tmrõ, are nwa krai kõ re kbure dâr.
Are kbure dkâ mnõ pari, nãt pikõ dure dâr.
Tâkãnẽ mnõze mba, dadkâ nõrĩ aipâ sõkrêptui mnõze bdâ nwa waptkã wa, tô kbure 7 nã kmã mrõ mnõ nmẽ, nmãhã mrõ bza sa pikõ?
Are Wakmãdkâkwa Jesus kãnẽ kmã wakrãmn:—Waptokwa Zawre danĩm hêsuka tê wam wasku, kãtô dure danĩptdê krwaihku kba mnõ kõzem hawi, tet siwakru rom nã kraisimãzus kba mõn.
Tâkãhã tô kãnẽ: Dadkâ nõrĩ aipâ sõkrêptui mnõ wa, tô hêwa nsĩm hã Waptokwa Zawre danĩm akwẽ nõrai nẽ za krnõmr. Tazi za nõkwa mrõ kõdi.
Are dadkâ nõrĩ aipâ sõkrêptui mnõzem nã, kwaz adup Waptokwa Zawre danĩm hêsuka wa dat wam wasku mnõ, sanãmr kba mnõ kõd? Kãnẽ mãt tamrmẽn:
“Wa tô Abraão ãkmãdkâkwai ktabi, kãtô Isaque ãkmãdkâkwai ktabi, kãtô dure Jacó ãkmãdkâkwai ktabi.” Are Waptokwa Zawre ĩdkâ par mnõ nõrai kmãdkâkwai kõdi, tô ĩsõkrêptu nõrai kmãdkâkwa Waptokwa Zawre.
Tô tazim hã dakahâ zawre tâkãnẽ Wakmãdkâkwa Jesus dat dam rowahtu re tê wapar mnõ wi, nãt danmĩ rowahtuzem mã tsikrãmkw.
Romkmãdkâ prê Waptokwa Zawre dat wam rmẽ mnõ ĩprê ktab nã hã Wakmãdkâkwa Jesus ro dat waskuzeFariseu nõrĩ Wakmãdkâkwa Jesus saduceu nõrĩ dat mrmẽ po nã tê wapar wi, nãt tsikrãikõt.
Tô tanõrai sum hã smĩsi tô romkmãdkâ prê waskukwa. Tahã nãt dure Wakmãdkâkwa Jesus dakmã stombo, siwakru damrmẽ zô. Are kãnẽ dazdanã:
—Wamrowahtukwa, romkmãdkâ prê Waptokwa Zawre dat wam rmẽ mnõ, nmãhã kwaz ĩprê ktabi?
Are Wakmãdkâkwa Jesus kãnẽ kmã wakrãmn:—“Waptokwa Zawre, aikmãdkâkwai ktabi, aipkẽ psê snã, kãtô dure aisĩm romkmãdkâ nã, kãtô dure tô kbure aikrãi waihkuzem nã, ĩsenã krdazawi mõnõ.”
Tâkãhã romkmãdkâ prê, tô kbure romkmãdkâ prê wadi dat wam rmẽ mnõ nnãkrta ktabi, kãtô dure ĩprê ktabi.
Are tâkãhã nnãkrêm hã, tô dure ĩwanã hã nẽ prê zawredi. Kãhã tô kãnẽ: “Kraisissawi mnõ nẽ, dawadi nõrĩ krsawi mõnõ.”
Tô kbure romkmãdkâ prê dakmãdkâkwait Moisés tê wam kuĩkre mnõ, kãtô dure romkmãdâ ahâmre hã Waptokwa Zawre damrmẽ waskukwai nõrĩ tê wam rmẽ mnõ, za tâkãhã ponkwanẽ romkmãdkâ prê hawi krsnãkrat.
Dapkẽhrikwa Waptokwa Zawre dat kmã ropistu nã dat sdanãrzeFariseu nõrĩ sikburõi mnõ re, nãt Wakmãdkâkwa Jesus, Dapkẽhrikwa Waptokwa Zawre dat kmã ropistu nã, tô tanõrĩ sdanãrn, kãnẽ:
—Nhanẽp aisĩm romkmãdkâkwa? Dapkẽhrikwa Waptokwa Zawre dat kmã ropistu hã, nõkwai sihdu kwaz?Are kãnẽ dakmã wakrã:—Tô dakmãdkâkwait Davi ãnĩhdu.
Tanẽ wi, nãt Wakmãdkâkwa Jesus dure sdanãrn, kãnẽ:—Tanẽ wa, mãr wa mãp kwaz dakmãdkâkwait Davi Waptokwa Zawre Dahêmba krãi waihkuze dat tmã sõmr prabâ, Dapkẽhrikwa Waptokwa Zawre dat kmã ropisdu, kmãdkâkwa nã tkrê dawamtẽr? Kmã mrmẽze, tô kãnẽ:
“Mãtô Waptokwa Zawre ĩkmãdkâkwa damã kãnẽ tamrmẽn: ‘Waĩnmĩrê nnĩwĩ kraisimãssi mõnõ, aikrui waparkwai nõrĩ aipra krowi ĩt aim smẽ parzep ku.’”
Twa, dakmãdkâkwait Davi Dapkẽhrikwa Waptokwa Zawre dat kmã ropisdu kmãdkâkwa nã tkrê dawamtrẽ mnõ kõ wam nẽ, nhanẽ bza dakmãdkâkwait Davi ãnĩhdu nẽ krdanẽ?
Tazi tokto dat sdanãrze nõkwa tê dam wasku pibumã, nhanẽ waihku kõdi. Are dure tê dakmã stombo mnõ snã, tê dazdanãr pibumã, pahid.
Wakmãdkâkwa Jesus romkmãdkâ prê waskukwai nõrai kmã, kãtô dure fariseu nõrai kmã, damrmẽzeTazi nãt Wakmãdkâkwa Jesus dakahâ zawre mã, kãtô dure dakmã sasõmrkwai nõrai mã, tamrmẽn.
Tmã damrmẽze tô kãnẽ:—Romkmãdkâ prê waskukwai nõrĩ, kãtô dure fariseu nõrĩ, romkmãdkâ prê dakmãdkâkwait Moisés tê rmẽ mnõ akwẽ nõrai mã tkrê wasku mnõ pibumã, prêdi.
Twa, romkmãdkâ prê nã tkraim wasku kba mnõ, krkmãdkâ psê kba mnõ pibumã, psêd. Tô sza, ro tkrê kmãkwamãr mnõ prabâ, ro krkmãkwamãr kba mnõ knã, tkrê dam rowahtu mnõ prabâ, ro tkrê kmã krãinĩstu mnõ kõ nmẽ.
Tô tanõrĩ za rom prê zawre dawadi nõrai mnãwa nã tkrê sakra. Tô tanẽ kõ wam nẽ, tâkãhã rom prê tkrê kwapeĩ mnõ pibumã, nõkwa tkrê waihkâ mnõ kõdi. Tô smĩsi sipkrahi nã za nõkwa tkrê waihkâ mnõ kõdi.
Ro tkrê kmãkwamãr mnõze, tô akwẽ nõrai sõka dapkẽ psê nẽ krsiwasku mnõ pibumã. Pe sa, kmã aisõpre kwaba: Waptokwa Zawre danĩm hêsuka hawi za pa snã simã kakuĩkre, kwanõkmõ mba, kãtô dure pakrta mba, tkrê kmã wassi mnõ pibumã! Are sĩm sikuza nsĩwĩm hã sikuzaze zdakre mba za dure pa zawre snã simã tê sankru, Waptokwa Zawre dazazêĩ psêkwai nẽ krsiwasku mnõ pibumã!
Sa tê kahur pibumã krdasikrãiktõ mnõze mba, kãtô dure judeu nõrĩ Waptokwa Zawre damã krsikrãiktõ mnõze mba, tô damrmẽ prê nõrĩ krsikburõi mnõzem mba si krsikburõi mnõ zêĩd.
Are “dam rowahtukwai nã” dat kraiwamtrẽ kba mnõ pibumã, ĩkwaĩmba kõdi. Tô kanõrĩkwa tô aisimẽ hã kba nẽ teza kraisikmãdkâ kba mõn. Aim rowahtukwaĩkwa tô smĩsit krdahêmba.
Tônmẽ tkai wa dure aiptokwaĩkwai ktab nã nõkwa krwamtrẽ kba mnõ knã. Tô smĩsit aiptokwai ktabkwa krdahêmba, tatô hêwa nsĩ krdahêmba mnõ hã.
“Danĩmrõikwai nã” akwẽ nõrĩ tkraiwamtrẽ kba mnõ pibumã, dure ĩkwaĩmba kõdi. Tô kanõrai mã kba danĩmrõkwai ktabkwa tô smĩsit krdahêmba, tatô Dapkẽhrikwa Waptokwa Zawre dat kmã ropistu hã.
Tô kanõrai sum kba hã nõkwa dawadi nõrĩ tkrê waihkâ psê mnõ nẽ hã, tô ĩmrmẽ prê ktabi.
Dawadi nõrĩ tê kmã spai mnõ nẽ hã nẽ krsikmã tom mnõ nẽ hã, za Waptokwa Zawre pikrêbba sãrn. Are simã ĩwapu nẽ hã hêmõ za sãrn.
Romkare dasiwaskuzem nã Wakmãdkâkwa Jesus damrmẽze—Romkmãdkâ prê waskukwai nõrĩ, kãtô dure fariseu nõrĩ, pe ĩwapar kwaba: Tô kanõrĩkwa tô tô tare aipkẽ psê nã kraisiwasku zêĩ kba mnõ nẽ hã! Dawadi nõrĩ hêwa nsĩm hã Waptokwa Zawre dat krdakmãdkâ mnõzep ku sbre kõ pibumã, tet ĩsbreze twi sdâkw. Aisbre kba pibumã, krkmã aisapka kba mnõ kõd, are dure dawadi nõrĩ sbre pibumã, krtmã wẽ kba mnõ kõdi. Tanẽ nmẽ, za rowẽ kõ zawre aim tkrãiwatbrokw.
[—Romkmãdkâ prê waskukwai nõrĩ, kãtô dure fariseu nõrĩ, pe ĩwapar kwaba: Tô kanõrĩkwa tô tô tare aipkẽ psê nã kraisiwasku zêĩ kba mnõ nẽ hã. Pikõ ĩmrõ krtwi ĩdkâ mnõ nẽ hã nĩm ro, teza aisimã krtwi kburõi kba mõn, are tapari teza aisiwar pa zawre snã Waptokwa Zawre krdawar kba mõn, aipkẽ psê kba nã kraisiwasku kba mnõ pibumã! Tanẽ nmẽ, za rowẽ kõ zawre aim tkrãiwatbrokw!]
—Romkmãdkâ prê waskukwai nõrĩ, kãtô dure fariseu nõrĩ, pe ĩwapar kwaba: Tô kanõrĩkwa tô tô tare aipkẽ psê nã kraisiwasku zêĩ kba mnõ nẽ hã! Waptokwa Zawre dakmã hã romkmãdâ krsazêĩ kba mnõ tmẽ, smĩsi akwẽ krãi kdâi kba mnõ pibumã, teza kâ pore zra ku kraitbro kba mõn, are dure tkai pâ kraisĩpeĩ kba mõn. Are aisĩm romkmãdkâ kba tmẽ krãikdâi kba mnõ pari, teza romkmãdkâ siwakru ktab tmẽ krsaprõn kba mõn. Twa, za aisõwam kba kunmã zawre ku debr. Tanẽ nmẽ, za rowẽ kõ zawre aim tkrãiwatbrokw!
Tô kanõrĩkwa tô akwẽ zaprõnkwai sikrã nẽ hã! Krdam rowahtu kba mnõze tô kãnẽ: “Nõkwa Waptokwa Zawre damã dat sabuzem nĩsizem nã mrmẽ kmã prê snã mãr nã nõkwai mã tê tmã ropistu wa, tô sipkẽ nã za ro kmã krãinĩsut. Are damã dat sabuzem wam hã ouro nã mrmẽ kmã prê snã nõkwai mã mãr nã tê tmã ropistu wa, tô sapka kõ nã re, za ro kmã krãinĩstu pês.”
Tô kanõrĩkwa tô danmĩ zaksê kõ, kãtô dure sikrã! Nmãhãp sa kwaz ĩprê ktabi: Bâ, Waptokwa Zawre damã dat sabuzem wam hã ouro kwaz ĩprê ktabi? Bâ, ĩprê ktabi kwaz damã dat sabuze, tô tazim hã ouro mã, ĩprêze tê tmã sõmrĩ hã?
Are dure aismĩ rowahtu kbazep kamõ, tô kãnẽ: “Waptokwa Zawre damã dat sabuzem wam hã romzar prozem nĩsizem nã mrmẽ kmã prê snã, nõkwa mãr nã nõkwai mã ĩsenã tê tmã ropistu wa, tô sipkẽ nã za ro kmã krãinĩsut. Are romzar prozem nsĩm hã akwẽ nĩmzar nã mrmẽ kmã prê snã, nõkwa mãr nã nõkwai mã tê tmã ropistu wa, tô sapka kõ nã re, za tê ropistu prabâ, ro tê kmã krãinĩstu pês.”
Tô kanõrĩkwa tô sikrã! Nmãhãp sa kwaz ĩprê ktabi? Bâ, akwẽ nĩmzari kwaz ĩprê ktabi? Bâ, ĩprê ktabi kwaz romzar proze, akwẽ nĩmzar mã ĩprêze tê tmã sõmrĩ hã?
Are romzar prozem nĩsizem nã mrmẽ kmã prê snã, nõkwa mãrĩ nõkwai mã tê ropistu wa, tô tô kbure ro romzar prozem nsĩ dat krsakra mnõ nã, mãt dure mrmẽ kmã prê.
Nõkwa damã dat sabuzem nĩsizem nã mrmẽ kmã prê snã, mãrĩ nõkwai mã tê kmã ropistu wa, tô Waptokwa Zawre damã dat sabuzem wa krdasimãssi mnõ, danĩsizem nã mãt dure mrmẽ kmã prê.
Tanẽ dure hêwa nã mrmẽ kmã prê snã, nõkwa mãrĩ nõkwai mã tê ropistu wa, tô Waptokwa Zawre danmrãzem nã, kãtô dure Waptokwa Zawre danmrãzem wa krdasimãssi mnõ nã zemã, mãt mrmẽ kmã prê.
—Romkmãdkâ prê waskukwai nõrĩ, kãtô dure fariseu nõrĩ, pe ĩwapar kwaba: Tô kanõrĩkwa tô tô tare aipkẽ psê nã kraisiwasku zêĩ kba mnõ nẽ hã! Tô kbure aisĩm romkrê hawi teza Waptokwa Zawre damã kraisĩmzar kba mõn. 10 nã romkrãi hawi tet smĩsi damã krkmã aisĩmzar kba mõn. Romkrê wamrĩrê hortelã nã, kãtô erva doce nã, kãtô cuminho nã, dat krwamtrẽ mnõzem hawim zemã, tet damã kraisĩmzar kba mõn. Tô tanẽ nã re, romkmãdkâ prê ktab nẽ hã Waptokwa Zawre dat wam rmẽ mnõ, krkmãdkâ psê kba mnõ kõdi. Tatô aisikamõi kba nõrai mã ĩkwaĩmba snã ro krtmã nõmr kba mnõ nã hã, kãtô dure aipkẽ psê kba snã krainmrõ kba mnõzem nã hã, kãtô dure dantokrãm kba mnõ kõ nã hã romkmãdâ. Are ĩpê tô, tâkãnẽ hã Waptokwa Zawre dat wam krui mnõ krkmãdkâ psê kba mnõ snã, aisĩm rom kba hawi damã kraisĩmzar kba mnõ pibumã.
Tô kanõrĩkwa tô akwẽ zaprõnkwai sikrã nẽ hã! Mrãmrê aisĩm kâ wa waptkã wa, teza wazrê kba mõn, are romzar zawre, camelo nã dat krwamtrẽ mnõ, aisĩm kâ wa waptkã wa, teza kâ re zêkrnẽkw!
—Romkmãdkâ prê waskukwai nõrĩ, kãtô dure fariseu nõrĩ, pe ĩwapar kwaba: Tô kanõrĩkwa tô tô tare aipkẽ psê nã kraisiwasku zêĩ kba mnõ nẽ hã! Are rowẽ kõ zawre za aim tkrãiwatbrokw. Psê snã tet kâ kamrãmze, kãtô dasa zaparze ĩmnãwa hawim si krkupsõi kba mõn. Are aisĩm dasa zaparzep kba wa dasa krkanrẽ kba mnõ, kãtô dure aisĩm kâ kamrãmzep kba wa ro krsaikwar mnõ, tô krdanõhur kba mnõzem hawi, kãtô dure ro krdaw waikẽ kba mnõ snã, bât kraisimã kmẽ sãmr kba mõn.
Fariseu nĩkrã, pe ĩwapari: Akâ kâ kamrãmzem krê kupsõ nã, tanẽ wa, za kâ kamrãmze ĩmnãwa dure trã pês!
—Romkmãdkâ prê waskukwai nõrĩ, kãtô dure fariseu nõrĩ, pe ĩwapar kwaba: Tô kanõrĩkwa tô tô tare aipkẽ psê nã kraisiwasku zêĩ kba mnõ nẽ hã! Tô kanõrĩkwa tô dakru nẽ, akwẽ nõrĩ rowi rã snã tê kukre nẽ. Rowi tô psê nẽ, are tô ta krêt dadkâ nõrai hi, kãtô dure rom kro krsmĩkwar. Tanẽ nmẽ, za rowẽ kõ zawre aim tkrãiwatbrokw.
Aihâi mnãwa wi tet dapkẽ psê nẽ kraisiwasku kba mõn, are aipkẽ krêm kba, tetô romkare hã dasimãza kãtô romkmãdkâ kunẽ krhêmba.
Romkare pkẽ psê nẽ ĩsiwasku zêĩ nõrai kmã Wakmãdkâkwa Jesus damrmẽze<sup>(29-30)</sup> —Romkmãdkâ prê waskukwai nõrĩ, kãtô dure fariseu nõrĩ, pe ĩwapar kwaba: Rowẽ kõ zawre za aim tkrãiwabrokw. Tô kanõrĩkwa tô tô tare aipkẽ psê nã kraisiwasku zêĩ kba mnõ nẽ hã! Ahâmre hã Waptokwa Zawre damrmẽ waskukwai nõrai kru, kãtô dure ahâmre hã akwẽ pkẽ psê wadi nõrai kru, tet krtmã kwapsê kba mõn. Tô tanõrai kmã kraimrmẽzus kba mnõze, tô kãnẽ: “Wahĩkba nõrĩ krnmrõ mnõzem btâ nã krwanmrõ mnõ kwaikâ, arknẽ wahĩkba nõrĩ Waptokwa Zawre damrmẽ waskukwai nõrĩ tkrê smrõi mnõ nẽ, wat krsmrõi mnõ kõdi.”
(-)
Tâkãnẽ hã kmã kraimrmẽzus mnõzep kba nã, tet ahâmre hã Waptokwa Zawre damrmẽ waskukwai nmrõikwai nõrai sihdu nã kraisihêĩkre kba mõn.
Twa, romkunẽ aihĩkba kba nõrĩ tê kmã snãkrta mnõ, wi kmã krãinĩstu kba mõnõ!
Tô kanõrĩkwa tô amke nmĩpãr nẽ hã nẽ! Tô amke nmĩpãr nẽ hã sissu krsmĩkwra mnõ nẽ hã nẽ, tô kanõrĩkwa. Nhanẽ tebza kunmã zawre ku dat aismẽ kba mnõ kõ pibumã, aisismrã kbaze kmẽ sãmrkw?
Kãnẽ za ro krsaikwar: Waptokwa Zawre damrmẽ waskukwai nõrĩ, kãtô dure ambâ krãi waihku psê nẽ hã, kãtô dure dam rowahtukwai nõrĩ, waza aitmẽ kba aim satõrkw. Are tô kanõrĩkwa, teza nha krpãr kba mõn, are dure nõkwam nõrĩ wdê passakrti wa krsapku kba mõn, are dure nõkwam nõrĩ krkahâr kba mõn, judeu nõrĩ Waptokwa Zawre damã krsikrãiktõ mnõze mba, are dure nõkwam nõrĩ dazakrui mnõ pâ krkmã kwakbure kba mõn.
Tanẽ nmẽ, za Waptokwa Zawre ahâmre hã pkẽ psê nõrĩ aihĩkba nõrĩ tê smrõi mnõzem hawi rowẽ kõ dat aim nõmrkw. Tô tahã rowẽ kõ za dat aim krãiwatbrokwa ĩkmã snãkrtaze, tô ambâ pkẽ pê, Abel nã dat krwamtrẽ mnõ wrĩzem hawi, tô Zacarias ãwrĩzep ku. Tô tahã tô Baraquias ãkra. Are Waptokwa Zawre damã dat sabuze, kãtô dure damã dat sabuzem warrĩ wam hã romzar proze siwaikwa, bât wrĩkw.
Twa, tô ĩsenã waza aimã kba ĩmrẽm: Tô kbure tâkãhã tkrê smrõi mnõzem hawim hã rowẽ kõ, za Waptokwa Zawre tâkãinnĩ hã akwẽ nõrai mã krãiwatbron.
Tâkãnẽzem hawi, za tokto aisrõwakwa bba snã krsimẽkwar.
Are tô ĩsenã tô kanõrai mã kba waĩmrmẽze, tô tâkã hawi za krĩkmãdkâ kba mnõ kõ nã. Tô “Waptokwa Zawre danĩsizem nã mnĩ damõrĩ psê snã dat krdakmãdkâ mnõ pibumã, kmã wazapa hã”, kraimrmẽzus kba mnõ wam si, teza dure krĩkmãdkâ kba mõn.
Waptokwa Zawre damã dat sabu kunẽzem nã Wakmãdkâkwa Jesus kmã damrmẽzeWakmãdkâkwa Jesus Waptokwa Zawre damã dat sabuzem wam hã warrĩ hawi dawatbro pari, nãt, damõr re, dakmã sasõmrkwai nõrĩ dakrta ku tsinã, are damã dat sabuze dam wasku.
Tanẽ wi, nãt kãnẽ tmã tamrmẽn:—Teptô tâkãhã kri zawre kmã aisõprekw? Are tâkãhã Waptokwa Zawre damã dat sabuzem nã, tô ĩsenã waza kãnẽ aimã kba ĩmrmẽm: Tâkãhã knẽ za sissĩwĩ smĩkwra mnõ kõdi. Tô kbure za dat kunẽ pês!
Rowẽ kõ nã kãtô dure dakmã kwakburezem nã Wakmãdkâkwa Jesus kmã damrmẽzeWakmãdkâkwa Jesus srã, Oliveira nã dat krwamtrẽ mnõ nsĩ danmrã re, nãt dakmã sasõmrkwai nõrĩ datmẽ tsinã, are dakupanã kãnẽ dazdanã:—Tô tahã kmã amrmẽzem nã, nmãnã nwa waptkãze, at wam wasku nã. Nmãhã rowaihkuzem nã wabza rowaihkun, aipâ awsize, kãtô dure kbure ro sikutõr mnõze btâ tmẽ rom krturê nã?
Tazi nãt Wakmãdkâkwa Jesus kãnẽ tmã tamrmẽn:—Kraisimã ropibui psê kba mõnõ, nõkwa taistokrãm kba kõ pibumã.
Tô saktẽ zawre za akwẽ nõrĩ romkare ĩnĩsizem nã krãiwaireb, are kãnẽ krsiwasku: “Wa tô Dapkẽhrikwa Waptokwa Zawre dat kmã ropistu hã.” Tazi za dakantokrãm wawẽ.
Dasikwape nã hã romzako, kãtô dure dasikwape nã hã rowasku krwapar kba mnõ wa, aipahi kba knã. Tâkãnẽ hã rowẽ kõ za tkai wa kbure krãiwatobr, are adu dasikutõr pibumã kõdi.
Zatô akwẽ nõrĩ sikapko kamõi nõrai mẽ krsikwape, are dure smĩsi tkai hawim hã za tkai kamõi ku zas, sikwapeĩ pibumã. Nmãhã tkai wa za mrãm zawre krãiwatobr, are dure tka tsiwaiwẽr.
Tatô rowẽ kõ nnãkrda, pikõ krapre pibumã ĩdki ze tmã kmã snãkrta nẽ, za tâkãhã krãiwatobr.
—Tapari, za dat kraidurkw, danmẽzep ku dat kraismẽ kba mnõ pibumã, kãtô dure dat kraikmã kwakbure kba mnõ pibumã. Are za dure taismrõikw. Ĩkmã sasõmr kba mnõzem hawi, za tô kbure dat kraikrui waparkw.
Tô tahã btâ nã za saktẽ zawre tkrĩzazêĩ mnõ, ĩzazêĩ rẽ. Tazi za simã tkrê sõihâk, are dure krsikrui wapar.
Tô tahã btâ nã za dure saktẽ zawre romkare Waptokwa Zawre damrmẽ waskukwai nẽ krsiwasku, are dakantokrãm wawẽ.
Romkmãdkâ kunẽ za krsĩpe wawẽ. Tâkãnẽzem hawi za saktẽ zawre Waptokwa Zawre aire tê dazawi nẽ hã, tê dazawi kutõr.
Are nõkwa ĩstõ ku ĩsenã aimõ tkrĩzazêĩ mnõ wa, zatô tsipkẽhir.
Are Waptokwa Zawre dat krdakmãdkâ mnõzem nã hã rowaskuwẽ za akâ tkai pâ dat krwasku, akwẽ sikapko mnõ pâ tê wapar mnõ pibumã. Tapari, za tô kbure ro sikutõr mnõ pibumã, bdâ nwa waptãr.
Rowẽ kõ zawre krãiwatbrozem nã Wakmãdkâkwa Jesus kmã damrmẽzeTazi nãt Wakmãdkâkwa Jesus damrmẽ kmã wamhuin, kãnẽ:—“Rom pipa zawre” ahâmre hã Waptokwa Zawre damrmẽ waskukwa Daniel nã dat krwamtrẽ mnõ, akwẽ nõrai mã tê wasku nã, teza kmã aisõprekw, Waptokwa Zawre damã dat sabuzem wa. (Tâkãhã ĩkuĩkre sanãmrkwa mãr nã Wakmãdkâkwa Jesus ro dat wasku mnõ, nwa tê samãr waihku da!)
Ĩpê tô tô tahã btâ nã Judéia tkai mba krnmrõ mnõ nõrĩ, srã mnõ tmẽ ssakrê mnõ da.
Nõkwa srõwa nsĩm hã dasikburõizem wa smrã re rowasku tê wapar wa, prare za sikra, are war. Mãrĩ tê kâr pibumã kripra ku sbre kõ snã, za war.
Are dure nõkwa aikuwa mba krmõr re, rowasku tê wapar wa, tô ta hawi za war. Sĩm sikuzazem zô kri tmẽ tê krẽwai kõ snã, za war.
Tô ta btâ nã za rowẽ kõdi dawasã nõrai mã, kãtô dure ĩkrapre nõrai mã.
Aissakrê kba mnõze hâ nĩm btâ nã, kãtô dure dasiwaktuzem btâ nã, aim krãiwatbro kba mnõ kõ pibumã, Waptokwa Zawre krdawar kba mõnõ.
Tô tahã btâ nã hã rowẽ kõ zawre nẽ, Waptokwa Zawre ro dat krãipus mnõzem hawi, tônmẽ tkai wa adu krãiwatbro kõdi. Are tâkãhã pari, za dure krãiwatbro kõdi.
Are mãtô Waptokwa Zawre tâkãhã rowẽ kõ nĩm btâ mnõ dat kaprã. Tanẽ kõ kwaikâ, arknẽ nõkwa sipkẽ hri kõdi. Are dasimã dat smĩstu mnõ nõrai sawi tê, mãt Waptokwa Zawre tâkãhã rowẽ kõ nĩm btâ mnõ kaprain.
—Twa, nõkwa kãnẽ aim mrmẽ kba wa: “Bûkã, Dapkẽhrikwa Waptokwa Zawre dat kmã ropisdu kãnmẽ danmrã nã”, tanẽ kõ wa, kãnẽ aim mrmẽ kba wa: “Kunmẽt tanmrãn”, krsazêĩ kba mnõ knã.
Tâkãhã ĩt aim wasku kba mnõ, tô Waptokwa Zawre damrmẽ waskukwai nõrai nã, kãtô dure Dapkẽhrikwai nã Waptokwa Zawre dat kmã ropistu nẽ, romkare krsiwasku mnõ nẽ hã za kahâ snã krãiwairbe mnõzem hawi. Romwaihku kõ zawre, kãtô dure rom wẽ zawre, za tkrê kmãkwamãr, akwẽ nõrĩ tkrê stokrãm mnõ pibumã. Are tê kmã kahõs kwaikâ, arknẽ Waptokwa Zawre dasimã dat smĩstu nõrai zemã stokrãmn.
Kraisimã ropibui psê kba mõnõ, tâkãnẽ hã ro krãipus mnõ kõ re, wat tô kbure ĩt aim waskukw.
—Are dure kãnẽ tkraim wasku kba mnõ wa: “Dapkẽhrikwa, Waptokwa Zawre dat kmã ropisdu, aikuwa mbat krdasimãsis”, dazô krainmrõ kba mnõ knã. Are dure kãnẽ tkraim wasku kba mnõ wa: “Tônmẽ mãt tasimẽkurn”, sazêĩ kba knã.
Tô tãi kbuzi btâ krãipuszem hawi, btâ zaszep ku kbuzi re, akwẽ krkmã sõpre mnõ nẽ, za dure, Waptokwa Zawre Dakra snĩ Ambâ mnĩ aipâ dat krẽwai wa, tô kbure akwẽ nõrĩ dakmã nõpre.
Waptokwa Zawre Dakra snĩ Ambâ mnĩ dat krẽwaizeTazi nãt Wakmãdkâkwa Jesus kãnẽ tamrmẽn:—Tô tahã btâ nã hã rowẽ kõ pari, za bdâ twakût, are wa dure romkuiwẽ rẽ. Hêwa nsĩ hawi za wasi rêrê, kãtô hêwa nsĩm hã za kbure ro tres.
Tanẽ wi, za Waptokwa Zawre Dakra snĩ Ambâ waskuze hêwa nsĩ wa krãiwatobr. Tô tazi za dasikapko mnõ pâ takrûkrûn, are Waptokwa Zawre Dakra snĩ Ambâ dakmã nõpre, ainãka waikwa, danĩpttê zawre nã, romkbuzi zawre waikwa dat sikrai re.
Tazi za kupawã nẽ hã danĩm hrâze hâ, are Waptokwa Zawre Dakra snĩ Ambâ za hêwa nsĩm hã Waptokwa Zawre danĩm akwẽ nõrĩ mnĩ dat satõr, tkai pâ. Tazi za hêwa nsĩm hã danĩm akwẽ nõrĩ Waptokwa Zawre dasimã dat smĩstu nõrĩ tkai pâ damã tê kburõ.
Wakmãdkâkwa Jesus figueira wdê nã damrmẽ dat kmã tomzeTazi nãt Wakmãdkâkwa Jesus damrmẽ kmã wamhuin, kãnẽ:—Figueira wdê tê wam rowahtuze, pe, samãr waihku kwaba. Tahã wdê aipâ panĩpti wamtki wa, kãtô dure suirã wa, teza rowakro sbrezep ku ro krturê nã krrowaihku kba mõn.
Tanẽ dure tâkãhã rom mnõ ĩt aim waskukwa krãiwatbroze kmã aisõpre kba mnõ wa, aipâ dawsize bdâ nwa waptkã pibumã, rom krturê nã teza waihkukw.
Tô ĩsenã waza aimã kba ĩmrẽm: Tô kbure tokto krdaromãdkâ mnõ nẽ hã dkâ mnõ kõ re, za tâkãhã rom mnõ nwa waptãr.
Hêwa kãtô tka za tsikutõr, are waĩmrmẽze za krsaikwar wamhuire.
Waptokwa Zawre Dakra snĩ Ambâ mnĩ dat krẽwaizem btâ nã rowaskuzeTazi nãt Wakmãdkâkwa Jesus damrmẽ kmã wamhuin, kãnẽ:—Tâkãhã ĩt aim wasku kba mnõ, nwa waptkãze bdâ, kãtô bdâ nmãzi sam wi, nõkwa tê waihku kõdi. Hêwa nsĩm hã danĩm akwẽ nõrĩ, kãtô dure Dakra dazemã, dat waihku kõdi. Tô Waptokwa Zawre dawtẽsi ĩwaihu hã.
Tô Noé ãnõka re hã ro saikwar mnõ prabâ, za Waptokwa Zawre Dakra snĩ Ambâ mnĩ dat krẽwai pibumã, tkai mba ro krãipus.
Tô kâ pre zawre krãiwatbro kõ re, nãt Noé kuba zawre krê sbrezep ku, akwẽ nõrĩ sa tkrê kahur, kãtô dure tkrê kui kahur, are dure krsisnã mrõ.
Tô kâ pre zawre krãiwatbrozep ku, akwẽ nõrĩ za ro hêmbaze tkrê samãr waihku mnõ kõdi. Kâ pre krãiwatbro wam si, nãt tê ro waihuk, are tazi nãt kâ pre kbure kutõ. Tô tanẽ za dure Waptokwa Zawre Dakra snĩ Ambâ mnĩ dat krẽwaizem wa ro saikwar.
—Tô tahã btâ nã ponkwanẽ ambâ bru mba krsipiĩ mnõ re, za smĩsi saprõnn, are ĩkamõ rmẽn.
Tazi za dure ponkwanẽ pikõ trigo simẽ tê kazum re, smĩsi za saprõnn, are ĩkamõ rmẽn.
Aikmãdkâkwaĩkwa mnĩ dat krẽwaize bdâ krwaihku kba mnõ kõ nmẽ, kraisimã ropibui psê kba mõnõ.
Tâkãhã za aimã kba ĩmrmẽze, krkmã aismĩ zaksê sikutõr kba mnõ knã: Kri tdêkwa dahêmzu wsize tê waihku kwaikâ, arknẽ top suk, are ĩsrõwa ku dahêmzui nẽ hã sbre pibumã, tê tmã wẽ kõdi.
Tâkãnẽ mnõze mba, kraisimã ropibui psê kba mõnõ, Waptokwa Zawre Dakra snĩ Ambâ krdazô aismĩpar kba mnõ kõ re, za mnĩ tawsin.
Ponkwanẽ krdam sipiĩ mnõ kmã, Wakmãdkâkwa Jesus kmã damrmẽzeAre Wakmãdkâkwa Jesus dure kãnẽ tamrmẽn:—Wanõrĩ wam waihkud, tô ĩkrãi waihku psê nẽ hã, kãtô dure pkẽ psê snã krdam sipiĩ mnõ mã, za danĩpi tdêkwa tê sãrĩ, sipi tkrê tmã kmãkwamãr wadi nõrĩ tkrê tmã kmãdkâ psê mnõ pibumã, kãtô dure dasa kahurzep ku bdâ sam wa, psê snã tkrê tmã kai mnõ pibumã.
Twa, danĩpi tdêkwa wsi wa, danĩpi tê tmã krui prabâ tê kmãkwamãr re tê srãr wa, za krdam sipiĩ mnõ tpkẽ to!
Tô ĩsenã waza aimã kba ĩmrẽm: Zatô danĩpi tdêkwa tô tahã sĩm akwẽ sã, tô kbure ĩsĩm rom mnõ, tkrê tmã kmãdkâ mnõ pibumã.
Are krdam sipiĩ mnõ pkẽ kunẽ nẽ hã wa, za kãnẽ krkmã simãzus: “Ĩkmãdkâkwa za mnĩ smĩsare dat krẽwai kõdi.”
Tâkãnẽzem hawi, za simẽ hã sipi tkrê dam kmãkwamãr mnõ nõrĩ tkrê kahâr, are dure kui kuze nã krsiwadkâ zêĩ mnõ nõrai mẽ sa tkrê kahur, kãtô dure tkrê hêsi.
Tazi za smĩsi btâ nã, krdam sipiĩ mnõ mãr zô smĩpar kõ re, danĩpi tdêkwa aipâ wi.
Tanẽ wa, za danĩpi tdêkwa krdam sipiĩ mnõ wadi nõrai mã kru, krdam sipiĩ mnõ pkẽ kunẽ tê shâr prumrê mnõ snã tê wrĩ da, are dazazêĩ kõkwai nõrai mẽ rowẽ kõ tkrê kmãdkâ mnõ pibumã, tmã hi. Tazi za rowẽ kõ mã pahi tê krwwa, kãtô dure krkwa tdêtêt.
10 nã bakrta nã Wakmãdkâkwa Jesus ro dat waskuzeAre Wakmãdkâkwa Jesus kãnẽ tamrmẽn:—Hêwa nsĩm hã Waptokwa Zawre dat krdakmãdkâ mnõze nwa waptkã pibumã, za ro ĩkrãiwatbro, kãnẽ waza kmã to: Tô 10 nã aire bakrda. Are tô kbure sikuiwẽzem re tmã mõ, ambâ za ĩmrõ zô smĩpar da, ĩmẽ tmã mõr pibumã.
Tô tahã bakrta nõrĩ, 5 nã smĩ zaksê kõd, are 5 nã smĩ zaksê psêd.
Tahãt 5 nã smĩ zaksê kõ nẽ hã sikuiwẽze simẽ kwasa, are romwa sikutõr wam pibumã, aimõwi tê kwasar kõdi.
Are ĩsmĩ zaksê psê nõrĩ rom wa sikutõr wam pibumã, dure sikuiwẽzem mã rom wa aimõwi simẽ kwasa.
Are ambâ za ĩmrõ kmã ro tsikâr nmẽ, nãt bakrta nõrĩ tô kbure aptâ tê sarot, are sõt.
Akwẽstô nãt mãra waikwa nõkwa kãnẽ hâ: “Bâdkã, ambâ za ĩmrõ mnĩ mõr nã! Arê wat kuzus kwaba!”
Tazi, nãt ĩsmĩ zaksê kõ nõrĩ, ĩsmĩ zaksê psê nõrai mã, kãnẽ tmrmẽzus: “Mãtôza wasikuiwẽze mnõ waw dâk. Aisĩm rom wam kba hawi, pe wê srutkirê wam kamẽ kwaba.”
Are ĩsmĩ zaksê psê nõrĩ kãnẽ kmã wakrã:—Ãzê, wanõr tê kanõrai mã kba, kãtô dure wanõr mã, za tê kawakõi kõdi. Rom wa kmã aisapka kba wa, wi tô, ktâprezum nã nmõmõ aisimã kmẽ kâr kwaba!
—Tanẽ wi, nãt bakrda ĩsmĩ zaksê kõ nõrĩ, rom wa ktâprezum nã tê kmẽ kâr pibumã, tmã mõ. Akwẽstô, rom wam zô tmã mõr re, nãt ambâ za ĩmrõ wi, are bakrda ĩsmĩ zaksê psê nõrĩ sĩm romkuiwẽzem re kmã sasõ, are dasisnã damrõzep tmẽ ambâ mẽ zas. Tô tanõrĩ zas pari, nãt kri zdawa stomn.
—Romsikârrê wi, nãt bakrda ĩsmĩ zaksê kõ nõrĩ tsinã, are kãnẽ thãs: “Wakmãdkâkwa, wazbre da at wam wẽ nã!”
Are ambâ za ĩmrõ, kãnẽ kmã wakrã:—“Tô ĩsenã, wa ĩt aiwaihku kba kõdi!”
Tazi nãt Wakmãdkâkwa Jesus damrmẽ kmã krãinĩstun, kãnẽ:—Twa, bdâ, kãtô nmãzi bdâ samze waihku kba kõ nmẽ, kraitop sku kba mõnõ.
Mrẽpranẽ sipi tkrê dam kmãkwamãr mnõ nõrai kmã Wakmãdkâkwa Jesus kmã damrmẽzeTazi nãt Wakmãdkâkwa Jesus damrmẽ kmã wamhuin, kãnẽ:—Hêwa nsĩm hã Waptokwa Zawre dat krdakmãdkâ mnõze, tô ambâ romhâ zawre ku mõrzem nã, waza kmã to. Nãtô ambâ sipi tkrê tmã kmãkwamãr mnõ nõrĩ simã saihâ, are sĩm rom mnõ tkrê tmã kmãdkâ psê mnõ pibumã, kru.
Tô krãi waihkuzem mnõ prabâ, nãt ktâprezu tê tmã sõmr. Dawanã hã mã mãt ktâprezum zawre, talento nã dat krwamtrẽ mnõ, 5 nã tmã sõ. Tahã ĩsnãkrêm hã mã nãt ponkwanẽ tmã sõ. Are ponkwanẽ hã parim hã mã nãt smĩsi tmã sõ. Tapari, nãt mõ.
Are ktâprezu, 5 nã tê duri, nãt prare mõ, ktâprezum nã krsipiĩ mnõ pibumã. Tahã nãt sipizem nã dure 5 nã ĩsu sã.
Are ponkwanẽ ktâprezu tê duri, nãt dure sipizem nã ponkwanẽ ĩsu sã.
Are ktâprezu smĩsi tê duri, nãt mõ, are sda kwakrê, are kri tdêkwai nĩm ktâprezu apkrê wa sẽ.
—Romsikâr zawre wi, nãt kri tdêkwa aipâ krẽwa. Tazi nãt sipi tkrê tmã kmãkwamãr mnõ nõrai sô hâ, ro simã tê sakram psê mnõ pibumã.
Tanẽ wi, nãt ambâ ktâprezum tmõ re 5 nã tê tmã sõmrĩ, kri tdêkwai nĩm ktâprezu aipâ tmã sõ, are aimõwi hã 5 nã tê kmẽ sãmrĩ, dure tmã sõ, kãnẽ tmã mrmẽ snã: “Kãhã tô 5 nã ktâprezu at ĩm sõmrĩ, are tâkãhã ĩsu dure 5 nã mãrd, ĩnĩpi nã ĩt am kmã spa!”
—Tanẽ wi, nãt kri tdêkwa kãnẽ tmã mrẽ: “Tô psê snã bât ro ĩm kmã krãinĩstu mõn. Srurê snã ktâprezu ĩt aim sõmr nã, bât psê snã krĩm aisipiĩ mõn. Tanẽ nmẽ, waza tokto sawre snã aim sõ, ta nã dure krĩm aisipiĩ mnõ pibumã. Are tokto wê waĩmẽ dasĩpsê tmẽ aisebre!”
—Tapari nãt ktâprezu ponkwanẽ tê duri wi, are kri tdêkwai mã kãnẽ mrẽ: “Ponkwanẽ ktâprezu at ĩm sõmrĩ tô kãnmẽ, are kãhã tô dure ponkwanẽ aimõwi hã. Kãhã wat ĩnĩpi nã am kmã spa!”
—Tanẽ wi, nãt kri tdêkwa kãnẽ tmã mrẽ: “Tô aipkẽ psê snã bât waĩmã aisipiĩ pês. Ktâprezu srurê snã ĩt aim sõmr nã, bât psê snã krĩm aisipiĩ mõn. Tanẽ nmẽ, waza tokto sawre snã ktâprezu aim sõ, ta nã dure krĩm aisipiĩ mnõ pibumã. Are tokto wê waĩmẽ dasĩpsê tmẽ aisebre!”
—Tapari, nãt smĩsi ktâprezu tê duri wi, are kãnẽ tmã mrẽ: “Wa anĩm romkmãdâ ĩm waihkudi. Apkẽ sku nmẽ, at kazâpkrê kõ zemba, teza daw kmẽ kẽn, romzâ at kmẽ krê kõ zemba, teza romkrã at kburõi mõn.
Tanẽ nmẽ, wat ĩpahi, are anĩm ktâprezu tkai krowi sẽ. Bûkã, anĩm ktâprezu ĩt am kãwsi nã!”
—Tanẽ wi, nãt kri tdêkwa kãnẽ tmã mrẽ: “Tôka ĩmã aisipiĩ kunẽ ktabd, kãtô dure aiwaka ktabdi. Ĩt kazâpkrê kõ zemba, ĩt krdaw kẽ mnõ nã, kãtô dure romzâ ĩt krsmrã mnõ kõ zemba, ĩt krkakburõi mnõ nã, ĩwaihkud.
Tâkãnẽ mnõze mba, waĩnĩm ktâprezu ktâprezum zakraze, banco nã dat krwamtrẽ mnõ wa, srẽ kwaikâ, arknẽ psêd. Tanẽ kwaikâ, arknẽ tokto ĩm kmã spai snã aipâ ĩm sõmr.” Tapari, nãt kri tdêkwa sipi tkrê tmã kmãkwamãr wadi nõrai tmẽ tsĩkdâ, are kãnẽ mrẽ:
“Ktâprezu twi kâr kwaba, are 10 nã ktâprezu ĩsĩm mãr nẽ hã mã, tmã sõmrkw.
Tô akwẽ ĩsĩm rom zawre nẽ hã mã, za dure tmã kazakran, tmã kuiptu psê pibumã, are ĩsĩm mãr kõ nẽ hã, tô ĩsĩm mãrrê zemã, za twi wazrên.
Are tâkãhã krĩm sipiĩ mnõ mãr mã psê kõ nẽ hã, wi pe, romku wazrê kwaba, romzakrã ku. Tazi za se tê krwwa, are dure krkwa tdêtêt.”
Waptokwa Zawre Dakra kbure mã za ro dat dam nõmr mnõzeTazi nãt Wakmãdkâkwa Jesus kãnẽ damrmẽ kmã krãinĩstun:—Waptokwa Zawre Dakra snĩ Ambâ, dakmãdkâkwai ktab nẽ hêwa nsĩm hã Waptokwa Zawre danĩm akwẽ nõrai mẽ mnĩ damõr wa, za dakmãdkâkwai simãssizem prê zawre wa tanmrãn.
Tazi za tkai pâ akwẽ tô kbure danõka tsikrãikõt. Are Waptokwa Zawre Dakra snĩ Ambâ, za romzar kmãdkâkwa, ponkẽ zahi wapu, ponkẽ kmõ porê kuze hawi, tkrê smrã mnõ nẽ, ĩpkẽ psê nõrĩ ĩpkẽ kunẽ nõrai hawi smrãn.
Tazi za ĩpkẽ psê nõrĩ danmĩrê nnĩwĩ sõren, are ĩpkẽ kunẽ nõrĩ danmĩkê nnĩwĩ.
Tapari, za danmĩrê nnĩwĩm nõrai mã kãnẽ tamrmẽn: “Tô kanõrĩkwa tô Waptokwa Zawre dat kraikmãdkâ wẽ kba mnõ. Tanẽ nmẽ, dat krdakmãdkâ mnõze rom nnãkrta hawi dat aim kmã ropistu kba tmẽ, wi wê aizas kba mõnõ!
Tô mrã tĩzarto siwa, bât ĩm kaikw, are krubu tĩzarto siwa, bât ĩm nnãkw. Tkai kamõi hawim hã akwẽ nẽ krĩmõr siwa, bât aisrõwa kba mba ĩzapar psêkw.
Aikrewi krĩmõr siwa, bât ĩkuzakw, are dure ĩhâze siwa, bât ĩkunmõkw. Danmẽzem wa ĩzam siwa, bât ĩpibuikw.”
Nĩwa wap tkai kamõi hawim hã akwẽ nẽ akmãdkân, are wanrõwa mba azaparn, kãtô dure aikrewi akmãdkân, are akuzan?
Nĩwa wap ahâze re akmãdkân, kãtô dure danmẽzem wa azam re apibuin?”
—Tazi za Dakmãdkâkwa kãnẽ tmã tamrmẽn: Tô ĩsenã waza aimã kba ĩmrẽm: “Tâkãhã ĩpnãi mrmẽ wapu ktab mã tâkãnẽ ro krkmãkwamãr kba mnõ siwa, tô waĩmã krkmãkwamãr kba mnõ nẽ, wat ĩt krkmãdâk.”
—Tapari, za danmĩkê nnĩwĩm nõrai mã, kãnẽ tamrmẽn: “Waĩhawi aisĩkre kwaba. Tô kanõrĩ Waptokwa Zawre rowẽ kõ kunẽ zawre dat aim ropistu kba mnõ krowi krainmrõ kba mnõ nmẽ, kunmã rko wamhuire tmẽ tmã aimõr kwaba! Tatô kunmã zawre Waptokwa Zawre Hêpãrwawẽ sĩm akwẽ mẽ dat smrã pibumã, dat sda rko hã!
Tô mrã tĩzarto siwa, ĩm kai kba kõd, are dure krubu tĩzarto siwa, ĩm nnã kba kõdi.
Tkai kamõi hawim hã akwẽ nẽ krĩmõr siwa, aisrõwa kba wa ĩzapar kba kõdi. Aikrewi krĩmõr siwa, ĩkuza kba kõdi. Ĩhâze siwa, kãtô dure danmẽzem wa ĩzam siwa, dure ĩwaihkâ kba kõdi.”
Tazi za kãnẽ dazdanã: “Wakmãdkâkwa, nĩwa wap mrãm snã, kãtô dure krbu snã, kãtô dure tkai kamõi hawim hã akwẽ nẽ kramõr re, kãtô aikrewi kramõr re, akmãdkân? Nĩwa wap dure ahâze snã, kãtô dure danmẽzem wa azam re akmãdkân, are wat awaihkâ kõd?”
—Tazi za dakmãdkâkwa kãnẽ kmã wakrãmn: “Tô ĩsenã waza aimã kba ĩmrẽm: Tâkãhã akwẽ, mrmẽ wapu nẽ hã, waihkâ kba kõ siwa, tô wa ĩwaihkâ kba kõdi.”
Are Wakmãdkâkwa Jesus kãnẽ damrmẽ kmã krãinĩstun:—Twa, zatô tô tanõrĩ rowẽ kõ wamhuire tmẽ zas, are ĩpkẽ psê nõrĩ za krdaromãdkâ wamhuire mnõzep tmẽ zas.
Judeu kmãdkâkwai nõrĩ Wakmãdkâkwa Jesus tê dawrĩ pibumã, ro simã tê krãikrta mnõzeWakmãdkâkwa Jesus tâkãnẽ dat tmã rowahtu mnõ pari, nãt dakmã sasõmrkwai nõrai mã kãnẽ tamrmẽn:
—Tô kanõrĩ waihkudikwa, Páscoa nã hã dasĩpê nwa waptkã pibumã, tô ponkwanẽt bdâ daikwa. Tazi za dakrui waparkwai nõrĩ Waptokwa Zawre Dakra snĩ Ambâ wdê passakrti wa tê dazapku mnõ pibumã, dakru.
Tô tahã btâ nã, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, judeu ptokrta mrmẽ prê wadi nõrai mẽ tsikrãikõt, Caifás ãsimãssizem wa. Tô tahã Caifás tô Waptokwa Zawre damã dat sabuzep kmãdkâkwai ktabi.
Tazi nãt ro simã tê krãikrat, simẽkur snã Wakmãdkâkwa Jesus tê dakâr pibumã, kãtô dure tê dawrĩ pibumã.
Are kãnẽ simã krmrmẽzus:—Dasĩpsê nã hã dasikrãiktõ zawre re, wat kâr kba knã, nwa akwẽ nõrĩ tê wakrui wapar kõ pibumã.
Wakmãdkâkwa Jesus dazakruirê sĩ Betânia wa danmĩ zazârzeDazakruirê sĩ Betânia wa Wakmãdkâkwa Jesus krdamõr re, nãt ambâ Simão nã dat krwamtrẽ mnõ nrõwa wa, tanmĩ zazârn. Tâkãhã Simão tô aire romze nmĩ hâi zapto re hã.
Simão ãnrõwa wa danmrã re, nãt smĩsi pikõ dasisdazêzem re datmẽ tkmẽ wis. Tâkãhã dasisdazêze ĩse tô alabastro ktẽ nã hã. Dasisdazêze wakbâ zawred. Are Wakmãdkâkwa Jesus dasa zakrazem krta danmrã re, nãt pikõ dasisdazêze Wakmãdkâkwa Jesus dakrãi wa saikwa.
Dakmã sasõmrkwai nõrĩ dasisdazêze tê saikwar nã kmã sõpre wi, nãt pikõi kwaĩmba nĩtikru, are kãnẽ tmrmẽzus:—Mãr wa mãp tô kũhã pikõ dasisdazêze tô tare saikwa?
Tâkãhã dasisdazêze ktâprezum zô sissõmr kwaikâ, arknẽ ktâprezum zawre wam sõ. Are tahã ktâprezu ĩsĩm mãr kõ nõrai mã wat sõmr pibumã, arknẽ psêd.
Are Wakmãdkâkwa Jesus krsimã mrmẽzus mnõ nã dat waihku nmẽ, nãt kãnẽ sdanãrn:—Nhanẽ wa tep tâkãhã pikõ wẽ kõkw? Tâkãhã mãt rom psê zawre ĩm kmãnã.
Rom kõ tdêkwai nõrĩ za aimẽ kba krnmrõ wamhuire, tanẽ kõdi wa.
Tâkãhã mãt ĩhêmba ĩm sdazê, dakru wa dat ĩnrẽ pibumã.
Kãhã za aimã kba ĩmrmẽze, tô ĩsenã: Tkai pâ waĩkmã hã rowaskuwẽ dat krdam wasku mnõ wa, za dure tâkãhã pikõ tĩm kmãnãrĩ, dat krwasku, tâkãhã pikõ nã akwẽ nõrĩ krkmã spokrpku mnõ pibumã.
Judas Wakmãdkâkwa Jesus damã tê sõihkâzeTazi nãt smĩsi 12 nã dakmã sasõmrkwai nõrai sum hã, Judas Iscariotes nã dat krwamtrẽ mnõ, Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai tmẽ mõ, tô tanõrai mẽ sisdakbâ pibumã.
Tazi nãt kãnẽ tô tanõrai mã mrẽ:—Nhanẽ tebza ktâprezu ĩm sõmrkw, ambâ Jesus nã dat krwamtrẽ mnõ ĩt aim hêĩkre kba pibumã?Tazi nãt prata nã hã 30 nã ktâprezum tmõ re tmã sõ.
Tapari, nãt tokto Judas rowaihku zô krrĩt, nhanẽ Wakmãdkâkwa Jesus tê tmã dazakre pibumã.
Wakmãdkâkwa Jesus dakmã sasõmrkwai nõrai mẽ Páscoa wam hã dasa dat kmẽsizeDawanã hã bdâ pão duptoizem nã ĩwazar kõ nẽ hã dasĩpsêze nwa waptkã wi, nãt dakmã sasõmrkwai nõrĩ Wakmãdkâkwa Jesus dakrta ku tsinã, are kãnẽ dazdanã:—Páscoa wam hã dasa wat am kmãnãr pibumã, nmãzip kmã azapkad?
Are Wakmãdkâkwa Jesus kãnẽ tmã tamrmẽn:—Dazakrui ku aiwahtu kwaba. Tazi teza ambâ za ĩt aim waskukwai zô krairtĩ kba mõn, are kãnẽ tmã aimrmẽkw: “Wamrowahtukwa kãnẽ mãt damrmẽ aim kburõin: Mãtô waĩnĩm bdâ nwa waptãr. Aisrõwa wa waza ĩkmã sasõmrkwai nõrai mẽ Páscoa wam hã dasa kmẽsi.”
Twa, nãt dakmã sasõmrkwai nõrĩ dat tmã krui prabâ ro dam kmã krãinĩsut, are Páscoa wam hã dasa dam sakram pês.
Mãkrã wi, nãt Wakmãdkâkwa Jesus, 12 nã dakmã sasõmrkwai nõrai mẽ tanmrãn, sa tê kahur pibumã.
Tazi nãt dakmã sasõmrkwai nõrĩ tpkẽ wadkâ wawẽ, are smĩsi si, kãnẽ tê dazdanãr:—Bâ, wa hã kwaz?
Are Wakmãdkâkwa Jesus kãnẽ tmã tamrmẽn:—Tô waĩzu dasa zaparzem wa piza waku nã pão tê wamtki hã, tô ĩm sõihkâkwa.
Tô ĩsenã, Waptokwa Zawre Dakra snĩ Ambâ za tadkân, Waptokwa Zawre danĩm hêsuka wa ĩwaskuze krsmĩkwra mnõ prabâ. Are dam sõihkâkwai mã, za rowẽ kõ zawre krãiwatobr! Tahã ambâ mã ĩpê, tô arknẽ separkwai dki hawi nĩwa waptkã kõ kwaikâ!
Tanẽ wi, nãt za dam sõihkâkwa, Judas nã dat krwamtrẽ mnõ, kãnẽ dazdanã:—Wamrowahtukwa, bâ, wa hã kwaz am sõihkâkwai nã, at ĩkumnãsi?Are Wakmãdkâkwa Jesus kãnẽ kmã wakrãmn:—Tô aimã bâtô aisihêĩkre.
Wakmãdkâkwa Jesus dakmã krwanpokrpku mnõ pibumã hã dasazeAdu sa tê kahur re, nãt Wakmãdkâkwa Jesus pão kârn, are dapkẽ to nã Waptokwa Zawre damã tasiwaskun. Tapari, nãt pão dat wẽkẽ, are dakmã sasõmrkwai nõrai mã sõmrn, kãnẽ tmã damrmẽ snã:—Kã kâr kwaba, are krnẽkw. Kãhã tô waĩnĩ.
<sup>(27-28)</sup> Tapari, nãt dure vinho hêsize kârn, are dure dapkẽ to nã Waptokwa Zawre damã tasiwaskun. Tapari, nãt dakmã sasõmrkwai nõrai mã sõmrn, kãnẽ tmã damrmẽ snã:—Wi tô kuikahur kba mõnõ, kãhã tô waĩwapru. Saktẽ zawre akwẽ nõrai sĩm romkunẽ Waptokwa Zawre mãr kõ snã dat tmã rmẽ mnõ pibumã, watza ĩwapru saikwa. Tâkãhã ĩwapru nã za Waptokwa Zawre danĩm akwẽ nõrai mẽ ro dasimã dat sakram pês.
(-)
Tô ĩsenã waza aimã kba ĩmrẽm: Tâkãhã pari, za tâkãnẽ hã vinho ĩt zêkrnẽ kõdi, Ĩptokwa dat krdakmãdkâ mnõzem wa vinho te aimẽ kba ĩt zêkrnẽzep ku.
Tapari nãt Waptokwa Zawre tê dawasku wẽ snã damã nõkrkaka, are tapari, Oliveira srã ku wahud.
Wakmãdkâkwa Jesus Pedro dat spokrpkuzeTazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Tâkãhã mãra nã teza tô kbure aissakrêĩ kba mõn, are ĩrmẽkw. Tâkãnẽ nã kãnẽt Waptokwa Zawre danĩm hêsuka wa kuĩkre snã nõmr: “Ponkẽ zahi wapu kmãdkâkwa waza wĩ, are ponkẽ zahi wapu za kbure tsĩpe.”
Are aipâ ĩnõkrêptui pari, waza aisõwam kba Galiléia tkai ku ĩmõr.
Tanẽ wi, nãt Pedro kãnẽ dam mrẽ:—Tô dawadi nõrĩ kbure tarmẽ za, za wa ĩt armẽ kõdi.
Are Wakmãdkâkwa Jesus kãnẽ tmã tamrmẽn:—Tô ĩsenã waza kãhã aimã ĩmrẽm: Tâkãhã mãra nã teza, sika krê re hrâ kõ re, mrẽpranẽ ĩwaihku kõ nã, damã aisikudâ.
Are Pedro kãnẽ dam mrẽ:—Tô amẽ za ĩdkâ da nã re, za ĩt awaihku kõ nã, ĩsiwasku kõdi!Are dakmã sasõmrkwai wadi nõrĩ Pedro kmã mrmẽzem prabâ dure tmrmẽzus.
Wakmãdkâkwa Jesus Getsêmani rom wdê krêzem wa Waptokwa Zawre dat dawarzeTapari nãt Wakmãdkâkwa Jesus dakmã sasõmrkwai nõrai mẽ rom wdê krê Getsêmani nã dat krwamtrẽ mnõ ku tamõrn. Tazi, nãt dakmã sasõmrkwai nõrai mã kãnẽ tamrmẽn:—Tônmẽ aisikburõi kwaba, akâ kũwa Waptokwa Zawre ĩt dawar re.
Tanẽ wi, nãt Pedro, kãtô dure ponkwanẽ Zebedeu ãkra nõrĩ, dasimẽ dat simrõ. Tazi nãt tapkẽ wadkâ wawẽn, kãtô dure tapkẽ zakon.
Tâkãnẽ mnõze mba, nãt Pedro nõrai mã kãnẽ tamrmẽn:—Tô ĩpkẽ wadkâ tĩwrĩ da nẽ, ĩpkẽ wadkâdi. Twa, tônmẽ waĩmẽ kraitop sku kba mõnõ.
Kãnẽ tmã damrmẽ pari, nãt tô tahawi takasĩkrerên, are dakunhto snã, dahikrã nã tazamn, are Waptokwa Zawre dawarn, kãnẽ:—Ĩmmã, tâkãhã rowẽ kõ ĩt kmãdkâ kõ pibumã, kmã azapka prabâ wa, ĩt kmãdkâ kõ pibumã at ĩm wẽ nã. Are wa kmã ĩzapka pram si, ro at ĩm nõmr mnõ pibumã, ĩt awar kõdi. Tô kmã azapka prabâ, ro at ĩm nõmr mõnõ.
Tapari nãt mrẽpranẽ dakmã sasõmrkwai nõrai tmẽ krẽwain, are stõ mnõ snã srãrn. Tanẽ nmẽ, nãt Pedro ãmã kãnẽ tamrmẽn:—Tô smĩsi hora nã si waĩmẽ aitop sku kba pibumã, kmã kahõs kba mnõ kõd, te?
Aitop sku kba mnõ snã Waptokwa Zawre krdawar kba mõnõ, Hêpãrwawẽ romkunẽ tmẽ taipkẽ kdâi kba mnõ kõ pibumã. Hêpãrwawẽ taikmã stombo kba mnõze krsazêĩ kba mnõ kõ pibumã, aihêmbakwa sipttêdi, are ainĩkwa sipttê prãirêki.
Tazi nãt Wakmãdkâkwa Jesus dure tamõrn, are danĩwar krta nẽ dure dawarn, kãnẽ damrmẽ snã:—Ĩmmã, tâkãhã rowẽ kõ ĩt kmãdkâ pibumã, ĩsenã kmã azapka wa, anĩm romkmãdkâ prabâ, ro at ĩm nõmr mõnõ.
Dat krẽwai wi, nãt dure dakmã sasõmrkwai nõrĩ stõ mnõ re srãrn. Tmã aptkâ zawre nmẽ, top sku mnõ pibumã, nhanẽ tê kmã kahõs kba kõdi.
Tazi nãt Wakmãdkâkwa Jesus dure tô tanõrai wi takasĩkren, are dure dat dawar krta nẽ, Waptokwa Zawre dawarn. Tâkãhã tô ponkwanẽ parim hã dat dawarze.
Tapari, nãt dure dakmã sasõmrkwai nõrai tmẽ tamõrn, are kãnẽ sdanãrn:—Tep adu aisiwaktu kba mnõ snã aistõ kba mõn? Bûkã, ro nwa waptkã nã! Tokto za dam sõihkâkwa Waptokwa Zawre Dakra snĩ Ambâ romkunẽ tdêkwai nõrai sipkra ku dazakre.
Aisimãsam kwaba, arê kba! Bukõ ĩm sõihkâkwa mnĩ mõr nã!
Wakmãdkâkwa Jesus dat dakârzeWakmãdkâkwa Jesus adu damrmẽ re, nãt mnĩ Judas wi. Tô tahã tô 12 nã hã dakmã sasõmrkwai nõrai sum hã. Dakahâ zawre snã mãt simẽ tê simrõ, smĩkezem kwa hi kwa pa re, kãtô dure kuiro re. Tô tanõrĩ tô Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure judeu ptokrta mrmẽ prê wadi nõrai wdakur pra, nãt datmẽ tsinã.
Za dam sõihkâkwa tô tanõrai mẽ ro simã tê krãikrta mnõze, tô kãnẽ: “Za ĩt sdamrmĩ, tatô ta. Kâr kwaba za hã.”
Tazi nãt Judas Wakmãdkâkwa Jesus dakrta ku wi, are kãnẽ dam mrẽ:—Wamrowahtukwa, apkẽ nmrõ psê snã kramõr pibumã, kmã ĩzapa hã!Are tazi dazdamrĩ.
Tanẽ wi, nãt Wakmãdkâkwa Jesus kãnẽ tmã tamrmẽn:—Ĩsiwaikẽ, ĩw kmãnãr pibumã aisimã hri, wi azanã kmãnãrĩ.Tazi nãtza dakârkwai nõrĩ dakrta ku tsinã, are dakâ, are tê dapawasis.
Are, Wakmãdkâkwa Jesus kãnẽ tmã tamrmẽn:—Wi aipâ aisĩm smĩkezem kwa hi kwa pa ĩkuzazem wa sẽrẽ. Tô nõkwa smĩkezem kwa hi kwa pa nã tê dakmẽ wrĩ wa, smĩkezem kwa hi kwa pa nã za dure tô tahã wrĩn.
Kwaz adu rom nã kmã aisimãzus psê kõd? Ĩmmã dat ĩwaihkâ pibumã, ĩt dawar kwaikâ, arknẽ hêwa nsĩm hã danĩm akwẽ kahâ zawre snã tô kummã mnĩ satõrn, tĩwaihkâ pibumã.
Are hêwa nsĩm hã danĩm akwẽ tâkãhã rowẽ kõ hawi tĩwazrê kwaikâ, waĩkmã Waptokwa Zawre danĩm hêsuka wa kuĩkre snã ĩnmrõ prabâ, arknẽ ĩt dam kmã krãinĩstu psê mnõ kõdi.
Tapari, nãt Wakmãdkâkwa Jesus dakârkwai nõrai mã kãnẽ tamrmẽn:—Romkunẽ kmãkwamãrkwai zô nẽ, bât ĩkâr kba da, wê ĩzô tmã aimõrkw, smĩkezem kwa hi kwa pa re, kãtô dure kuiro re. Are wa, tô btâ bâ wat aimẽ kba nẽs ĩsimãsis, Waptokwa Zawre damã dat sabuzem wam hã warrĩ wa, ĩt krdam rowahtu mnõ snã. Tô kãnẽ kõ wam nẽ tô tazi ĩkâr zêĩ kba kõdi.
Are tô kbure tâkãhã tô ahâmre hã Waptokwa Zawre damrmẽ waskukwai nõrĩ danĩm hêsuka wa kuĩkre snã tê wam rmẽ mnõ, nwa waptkã pibumã.Tazi nãt dakmã sasõmrkwai nõrĩ kbure darẽ, are ssakrê.
Judeu ptokrta mrmẽ prê nõrĩ Wakmãdkâkwa Jesus tê dazdanãrzeTapari, nãt Wakmãdkâkwa Jesus dakârkwai nõrĩ Caifás ãnrõwa ku dazaprõ. Tô tahã Caifás tô Waptokwa Zawre damã dat sabuzep kmãdkâkwai ktabi. Tazit romkmãdkâ prê waskukwai nõrĩ, judeu ptokrta mrmẽ prê nõrai mẽ, nha tsikburõ.
Are Pedro tô romhâ snãt Wakmãdkâkwa Jesus krdapra mõ, Waptokwa Zawre damã dat sabuzep kmãdkâkwai ktab nrõwa wam hã warrĩ ku. Tazi nãt warrĩ ku debr, are surta nõrai krta nãmr, ro ĩstõ ku tê kmãdkâ pibumã.
Tazit Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, tô kbure judeu ptokrta mrmẽ prê nõrai mẽ, Wakmãdkâkwa Jesus dat dawrĩ da tê dakrui pibumã, nhanẽ romkare tê dawasku kunẽzem zô krrĩt.
<sup>(60-61)</sup> Are nhanẽ Wakmãdkâkwa Jesus dawasku kunẽze tê kmẽ sãmr kõdi. Saktẽ zawre akwẽ romkare tê dawasku nã re, dawasku kunẽze tê kmẽ sãmr kõdi. Tô hdukõ nãt ponkwanẽ ambâ tsimẽkwar, are kãnẽ mrẽ:—Tâkãhã ambâ tô kãnẽ mãt mrẽ: “Waptokwa Zawre damã dat sabuze ĩt kunẽ pibumã, kãtô dure mrẽpranẽ btâ nã aipâ ĩt sabu pibumã, ĩnĩpttêdi.”
(-)
Tanẽ wi, nãt Waptokwa Zawre damã dat sabuzep kmãdkâkwai ktabi da, are Wakmãdkâkwa Jesus dazdanã, kãnẽ:—Bâ, kãhã aikwaĩmba ĩmrmẽzus nõrai wi, aisiwazrê pibumã, mãrĩ kwaza kmã aimrmẽ kõd?
Are Wakmãdkâkwa Jesus mãrĩ kmã damrmẽ kõdi. Tâkãnẽzem hawi, nãt Waptokwa Zawre damã dat sabuzep kmãdkâkwai ktabi dure dazdanã kãnẽ:—Waptokwa Zawre krdahêmba wamhuire mnõ danĩsizem nã, waza ĩsenã aisĩm romkmãdkâ zô aisdanã, wi pe, ĩm wasku nã: Tôkap tô kwaz Dapkẽhrikwa Waptokwa Zawre dat kmã ropistu hã, bâ, Waptokwa Zawre Dakra ktabi tôka?
Tanẽ wi, nãt Wakmãdkâkwa Jesus kãnẽ kmã wakrãmn:—Tôka tet tô tanẽ kmã amrmẽn. Are wa, aimã kba kmã ĩmrmẽze, tô kãnẽ: Tâkã hawi teza Dakra snĩ Ambâ dakmã aisõprekw, Waptokwa Zawre tô kbure danĩpttê nã dat krspai mnõ danmĩrê nnĩwĩ danmrã re, kãtô dure hê hawi ainãka wa dat sikrai re!
Tâkãnẽ Wakmãdkâkwa Jesus kmã damrmẽ wi, nãt Waptokwa Zawre damã dat sabuzep kmãdkâkwai ktabi stikrui tê sĩm sikuza tê wazu, kãnẽ mrmẽ snã:—Mãtô tâkãhã Waptokwa Zawre dakwaĩmba tmrmẽ kunẽ wawẽ! Mãrĩ zda wabza adu tâkãhã kwaĩmba nõkwa mãrĩ tê wam wasku zô krwarĩt? Aimã bât durerê nã si Waptokwa Zawre dakwaĩmba mrmẽ kunẽ zawre snã, mrmẽ re waparkw.
Tâkãnẽ mnõze mba, nhanẽp tokto aisĩm romkmãdkâkwa?Tazi nãt kãnẽ tmrmẽzus:—Tâkãhã ambâ tô romkunẽ kmãkwamãrkwa, dat wrĩ pibumã, arê wat krui kwaba!
<sup>(67-68)</sup> Tazi nãt sdare nã Wakmãdkâkwa Jesus dakwanõku tê kumtik, are dure tê daprek, kãnẽ dam mrmẽzus snã:—Tôka tô ku Dapkẽhrikwa Waptokwa Zawre dat kmã ropistu hã, tanẽ nmẽ, wi pe, nõkwa taiprke waihuku!
(-)
Pedro Wakmãdkâkwa Jesus dakmã akwẽ nõrai mã sikudâzeAre Pedro warrĩ wa smrã re, nãt smĩsi pikõ Waptokwa Zawre damã dat sabuzep kmãdkâkwai ktab mã sipi tkrê kmãkwamãr mnõ nẽ hã, Pedro ãkrta ku wi, are kãnẽ tmã mrẽ:—Tôka tô dure Galiléia tkai hawim hã Jesus ãmẽ hã.
Tazi nãt Pedro tô kbure nõka Wakmãdkâkwa Jesus dakmã tsikudâ, kãnẽ mrmẽ snã:—Wa mãr nã kmã aimrmẽze ĩt waihku kõdi.
Kãnẽ kmã mrmẽ pari, nãt Pedro warrĩ wam hã dawairbezep ku tkasĩkre. Tazi nãt dure smĩsi pikõi kamõ, kri tdêkwai mã sipi tkrê kmãkwamãr mnõ nẽ hã, Pedro kmãdâk, are tô tazim hã nõrai mã kãnẽ mrẽ:—Tâkãhã tô dazakru sĩ Nazaré hawim hã Jesus ãmẽ hã.
Are Pedro dure dam tsikudâ, kãnẽ mrmẽ snã:—Waptokwa Zawre danĩsizem nã kãhã za ĩmrmẽ ĩt kmã prê snã, waza ĩsenã kãnẽ ro aim waskukw: Tô tahã ambâ, wa nmãhã waihku kõdi!
Romsikârrê wi, nãt tô tazim hã Pedro ãkrta ku tkasĩkre, are kãnẽ tmã tmrmẽzus:—Aimrmẽzem hawi bâtô aisihêĩkre. Tô ĩsenã, tôka tô dure tô tanõrai mẽ hã.
Tazi nãt Pedro kãnẽ mrẽ:—Waptokwa Zawre danĩsizem nã ĩmrmẽ ĩt kmã prê snã, waza aimã kba ĩsiwasku: Wa, tô tahã ambâ ĩt waihku kõdi! Are tâkãhã ĩmrmẽze ĩsenã kõ wa, nwa Waptokwa Zawre rowẽ kõ dat ĩm hri da!Tâkãnẽ Pedro kmã mrmẽ wi, nãt sika krê re hâ.
Tazi nãt Pedro kãnẽ Wakmãdkâkwa Jesus tmã kmã damrmẽze kmã npokrpuk: “Sika krê re hrâ kõ re, mrẽpranẽ teza waĩkmã damã aisikudâ.” Tanẽ wi, nãt Pedro warrĩ hawi watobr, are ĩsenã twwa.
Dakmãdkâkwa Pilatos ãtmẽ Wakmãdkâkwa Jesus dat dazaprõnzeAwẽ psê wi, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, judeu ptokrta mrmẽ prê wadi nõrai mẽ, ro simã tê krãikrat, nhanẽ Wakmãdkâkwa Jesus tê dawrĩ pibumã.
Tazi nãt tê dapawasis, are dakmãdkâkwa Pilatos ãtmẽ dazaprõnn, are tmã dazakre.
Judas siwrĩzeDam sõihkâkwa, Judas nã dat krwamtrẽ mnõ, Wakmãdkâkwa Jesus dat dawrĩ pibumã, judeu ptokrta mrmẽ prê nõrĩ ro tê dam sakra mnõ nã, tê rowaihku wi, nãt kmã tsiwarõi wĩr. Tanẽ nmẽ, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai tmẽ, kãtô dure judeu ptokrta mrmẽ prê wadi nõrai tmẽ mõ, 30 nã prata nã hã ktâprezum tmõ re aipâ tê tmã sõmr pibumã.
Tazi nãt kãnẽ tmã mrẽ:—Ambâ romkunẽ tê kmãnãr kõ dat wrĩ pibumã ĩt sakrezem nã, wat Waptokwa Zawre dakwaĩmba romkunẽ kmãkwamã.Tanẽ wi, nãt tô tanõrĩ kãnẽ tmã tmrmẽzus:—Wanõrĩ ambâ wam sakre pibumã, wat aiwar kõdi. Tô aisipkẽ nã bât ro kmãkwamãr.
Tanẽ wi, nãt Judas ktâprezu Waptokwa Zawre damã dat sabuzem kripra ku sãmr. Tapari nãt mõ, are wdê nrõ nã tsisõkrkre wa war, are dâr.
Tâkãnẽ mnõze mba, ro simã tê sakram psê mnõ pari, nãt tô tahã ktâprezum nã tka kmẽ kâ. “Ze zbrê nã hã kâ kamrãmze kmãkwamãrkwai nĩm tka” nãt kâ, tô tkai kamõi hawim hã akwẽ, dazakrui wa kmẽ dkâ wa, tô tahã tkai wa tê srẽ pibumã.
Tâkãnẽ mnõzem hawi, adut akwẽ nõrĩ tô tahã tka “dawapru tkai nã” tkrê wamtẽr.
Tâkãnẽ mãt Waptokwa Zawre damrmẽ waskukwa, Jeremias nã dat krwamtrẽ mnõ, ãmrmẽze nwa waptãr. Kmã mrmẽze, tô kãnẽ: “30 nã prata nã hã ktâprezum tmõ re mãt Israel wam hã akwẽ nõrĩ ro simã tê krãikrta mnõ prabâ, du. Tâkãhã tô dawakbâze simã tê krãikrta mnõ.
Are tâkãhã ktâprezum nã nãt ze zbrê nã hã kâ kamrãmze kmãkwamãrkwai nĩm tka kâ, Waptokwa Zawre ro dat ĩm hri prabâ.”
Dakmãdkâkwa Pilatos Wakmãdkâkwa Jesus tê dazdanãrzeWakmãdkâkwa Jesus dakmãdkâkwa Pilatos ãnõka dazam re, nãt Pilatos kãnẽ dazdanã:—Tôkap tô kwaz judeu nõrai kmãdkâkwai ktabi?Are Wakmãdkâkwa Jesus kãnẽ kmã wakrãmn:—Tôka tet tâkãnẽ kmã amrmẽn.
Are Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure judeu ptokrta mrmẽ prê wadi nõrĩ, Pilatos ãmã tê dawasku kunẽ mnõ wi, Wakmãdkâkwa Jesus mãrĩ kmã damrmẽ kõdi.
Tâkãnẽzem hawi, nãt Pilatos kãnẽ dazdanã:—Tô kũnõrĩ taiwasku kunẽ mnõ rep wapar kõd?
Are Wakmãdkâkwa Jesus tô arkiwi nãt tahêmban. Tâkãnẽzem hawi, nãt dakmãdkâkwa Pilatos dam tsikrãm wawẽ.
Wakmãdkâkwa Jesus dat dawrĩ pibumã, Pilatos tê dakruizeTazi za nẽs dakmãdkâkwa Pilatos danmẽzem wa krĩsimãsam mnõ nẽ hã dasĩpsê sĩ Páscoa btâ nã smĩsi tmã kmẽ wapros, akwẽ nõrĩ tê smĩstu prabâ.
Tô tahã btâ nã tetô smĩsi ambâ, judeu nõrĩ tmã waihku psê ktab nẽ hã, dazu da, danmẽzem wa, Jesus Barrabás nã dat krwamtrẽ mnõ.
Are dasikrãiktõ wi, nãt Pilatos akwẽ nõrĩ sdanã, kãnẽ:—Nõkwai mã ĩt tmã wapros pibumãp kmã aisapkadikwa? Bâ, Jesus, Barrabás nã dat krwamtrẽ mnõ mã wabza tmã wapros? Bâ, tâkãhã Jesus, Dapkẽhrikwa Waptokwa Zawre dat kmã ropistu nã dat krwamtrẽ mnõ mã, wabza kwaz tmã wapros?
Wakmãdkâkwa Jesus Judeu ptokrta mrmẽ prê nõrĩ tkrê dawẽ kõ mnõzem hawi tê tmã dazakre nã, Pilatos waihku psêd.
Are, ro tkrê dam nõmr mnõzem wa dakmãdkâkwa Pilatos adu smrã re, nãt ĩsĩm pikõ kãnẽ mrmẽze tmã kburõ:—Tô tahã ambâ pkẽ psê kwaĩmba, taha nã aimrmẽ knã. Tô tahã ambâ nã, mãt ammõ nã rowẽ kõ ĩm tkrãiwatbro wawẽ, tâkãhã mãra nã.
Are Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure judeu ptokrta mrmẽ prê wadi nõrĩ, nãt akwẽ zaktõ zawre tê krãi kdâi pês, dakmãdkâkwa Pilatos Barrabás tê tmã wapros pibumã, kãtô dure Wakmãdkâkwa Jesus tê dawrĩ pibumã, akwẽ nõrĩ mrmẽzus pibumã.
Tazi nãt dakmãdkâkwa Pilatos akwẽ nõrĩ sdanã, kãnẽ:—Nmãhã akwẽ ĩt tmã wapros pibumã, kmã aisapkadikwa?Tanẽ wi, nãt kãnẽ tmrmẽzus:—Barrabás!
Tâkãnẽ mnõze mba, nãt dakmãdkâkwa Pilatos akwẽ nõrĩ kãnẽ sdanã:—Tanẽ wa, nhanẽ wabza Jesus, Dapkẽhrikwa Waptokwa Zawre dat kmã ropistu nã dat krwamtrẽ mnõ mã, ro ĩt tmã nõmr?Are kbure kãnẽ tmrmẽzus:—Wdê passakrti wa dat sapku mnõ da, at kru nã!
Tazi, nãt Pilatos dure akwẽ nõrĩ sdanã, kãnẽ:—Mãr kunẽ mãp tâkãhã kmãnã?Are akwẽ nõrĩ ĩsenã thãs, kãnẽ:—Wdê passakrti wa dat sapku mnõ da, at kru nã!
Tanẽ wi, nãt Pilatos nhanẽ akwẽ aipâ tê pkẽ kdâi mnõ pibumã, mrmẽze tê waihku kõ nã, tsiwaihuk. Are dure romzako tê kmã snãkrta waihku nmẽ, nãt kâ tê tmã kakâr pibumã, sipapram hã mã kru. Tapari, nãt danõkam zawre nmĩsõ, kãnẽ mrmẽ snã:—Kãhã ambâ wapru za waĩhawi ssaikwar kõdi. Tô kanõrai hawim kba za tissaikwar.
Tazi nãt tô kbure akwẽ nõrĩ kãnẽ kmã wakrã:—Tâkãhã ambâ wapru wat saikwarzem hawi Waptokwa Zawre rowẽ kõ nõkwai mã dat hri zêĩ wa, wanõr mã, kãtô dure wakra nõrai mã, nwa dat hri da!
Tanẽ wi, nãt Pilatos, akwẽ nõrĩ tê smĩstu mnõ prabâ, Barrabás ãmã wapros. Tapari mãt daprkezem nã surta nõrĩ Wakmãdkâkwa Jesus tê dakazâr pibumã, dakru. Are dat dakazâr pari, nãt surta nõrai mã dakru, wdê passakrti wa tê dazapku mnõ pibumã.
Surta nõrĩ Wakmãdkâkwa Jesus dakmã krsnãro mnõzeTapari, nãt surta nõrĩ Wakmãdkâkwa Jesus dazaprõ, are dakmãdkâkwa krĩsimãssi mnõzep kripra wam hã warrĩ ku dakmã zbren. Are tazi tô kbure surta nõrĩ dakuĩrĩ.
Tazi nãt dasikuzaze daw wazrên, are dakmã sihâzum zêĩ tê, sikuza hâipre pa nã dakuza.
Are dure sadu nẽ hã dakmãdkâkwa krãi prêzem nẽ, romkrukwa nã dam kmãnãrn, are dakrãi wa dam srẽn. Kupsdi nãt dure danmĩrê nnĩwĩm hã danĩpkra wa dam sõmrn, dat tte da. Tapari, nãt krdakmã snãrom mnõ snã danõka hikrã nã tsimãsa, kãnẽ dam mrmẽzus snã:—Tôka tô judeu nõrai kmãdkâkwai ktabi, are kmã wazapa, tô krairomãdkâ pa zawre mnõ pibumã!
Tazit sdare nã tê dakumtik, are dure kupsti nã dakrãi mba tê daprek.
Tâkãnẽ dakmã snãrom pari, nãt dasikuzazem hâi pre daw wazrên, are danĩm sikuza nã aipâ dakuzan. Tapari, nãt dazaprõnn, wdê passakrti wa dat dazapku mnõ pibumã.
Wdê passakrti wa Wakmãdkâkwa Jesus dat dazapku mnõzeWdê passakrti wa dat dazapku mnõ pibumã wahtu re, nãt surta nõrĩ smĩsi ambâ, Simão nã ĩsisi, bdâdi nã waikrã. Tô tahã tô dazakru sĩ Cirene hawim hã akwẽ. Are surta nõrĩ wdaku, sapka kõ nã re, Wakmãdkâkwa Jesus danĩm wdê passakrdi tê dam dur da.
Tazi nãt Wakmãdkâkwa Jesus dazaprõnkw, are Gólgota nã romnĩsi ku tsinã. (Tâkãhã Gólgota nã dat krwamtrẽ mnõ, tô “dakrãi hi nmrõze.”)
Tazi vinho, rom wamtpa nã ĩwazari, tê dam nnã zêĩd. Tahã nãt Wakmãdkâkwa Jesus tare tewain, are dat zêkrnẽ kõdi.
Tapari nãt surta nõrĩ wdê passakrti wa Wakmãdkâkwa Jesus tê dazapuk. Are dasikuzaze nhanẽ simã tê prum mnõ pibumã, romwaihkuze simã kmãnã.
Tazi nãt Wakmãdkâkwa Jesus dakrãnhâ nã wdê passakrti wa wdê pkorê kmẽ zasõmrn. Tahã wa nãt mãr hawi dat dawrĩze nwa kuĩkre. Ĩkuĩkre tô kãnẽ: “Tâkãhã tô Jesus, judeu nõrai kmãdkâkwai ktabi”.
Tazi nãt dure Wakmãdkâkwa Jesus dakrta ponkwanẽ akwẽ krĩhêmzui mnõ nẽ hã, wdê passakrti wa dat sapuk, smĩsi danmĩrê nnĩwĩ, are ĩkamõ tô danmĩkê nnĩwĩ.
Are tô tazi krĩnmrõ mnõ nõrĩ nãt nẽs tê dakrãi waiwrẽ mnõ snã, krdakmã snãro, kãtô dure nẽs tê dawamrĩ, kãnẽ mrmẽzus snã:
—Tôka Waptokwa Zawre damã dat sabuze kunẽ pibumã, kãtô dure mrẽpranẽ btâ nã aipâ sabu pibumã, aisipttê nã, kmã aimrmẽ kõd, te? Are, tôka Waptokwa Zawre Dakra ktabi hã wa, wi tô tokto wdê passakrti hawi pe sikra nã, aimã aisipkẽ hri pibumã!
Tazi nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ, judeu ptokrta mrmẽ prê wadi nõrai mẽ dure, dakmã tisnãro, kãnẽ mrmẽzus snã:
—Dawadi nõrĩ nãt tkrê pkẽ nõmr, are nhanẽ aimã sipkẽ hri kõdi! Tâkãhã tô te Israel wam hã akwẽ nõrai kmãdkâkwai ktab kõd, te? Are toktorê wdê passakrti hawi tê sikrai wa, waza sazêĩn!
Nãtô ku Waptokwa Zawre dazazê, are dure Dakra nã tsiwasku. Ar pe, kmã wanõpre kwaba, Waptokwa Zawre dat pkẽ hri zô!
Are akwẽ krĩhêmzui mnõ nõrĩ, Wakmãdkâkwa Jesus dakrta wdê passakrti wa dat sapku mnõ zemã, nãt dure nẽs mrmẽ nã dawamrĩ.
Wakmãdkâkwa Jesus dadkâzeAmzumre bdâ sam wi, nãt rodakrã, are mrẽpranẽ horas bdâ samzep ku, mãt tkai pâ rodakrã.
Mrẽpranẽ horas sam wi, nãt Wakmãdkâkwa Jesus dahrâ tê hâ snã, kãnẽ tahrân:—“Eli, Eli, lemá sabactani?”Tâkãhã damrmẽze tô kãnẽ: “Waptokwa Zawre, mãr wa bâp ĩmã abkan?”
Nha tô tazim hã krĩnmrõ mnõ nõrĩ, tâkãnẽ hã tê wapar wi, nãt kãnẽ tmrmẽzus:—Elias ãzô tetô hâ.
Tanẽ wi, nãt nõkwa war, are romkru krãi wapu vinho wamtpa nã tê wamtki pari, wdê ware nĩstu wa sasõ, are Wakmãdkâkwa Jesus damã sõ, dat wapsõm pibumã.
Are dawadi nõrĩ kãnẽ tmã tmrmẽzus:—Adu, tmã sõmr knã. Akâ pe, Elias tê pkẽ hri pibumã mnĩ mõr zô, wanmĩpar kwaba!
Tazi nãt Wakmãdkâkwa Jesus dure ĩsenã tahrân, are tadkân.
Tô ta siwa, nãt Waptokwa Zawre damã dat sabuzem wam hã sikuza nã hã kri zdawa ntomze, ĩsõkmõ mba tsiwazu. Hê hawi nãt pikrêbba, ĩstõ ku tsiwazu. Tazi nãt tka tsiwaiwẽr, are dure ktẽ zawre mnõ nha tsĩpok.
<sup>(52-53)</sup> Tô tazim hã dakru mnõ nãt tsisdâhu, are saktẽ zawre Waptokwa Zawre danĩm akwẽ ĩdkâ mnõ nẽ hã, aipâ sõkrêptu, are dakru hawi waire. Are Wakmãdkâkwa Jesus aipâ danõkrêptui pari, nãt tô tanõrĩ dazakru sĩ Jerusalém ku debre. Tatô dazakru Waptokwa Zawre dasimã dat smĩsdu, are tazi nãt saktẽ zawre akwẽ nõrĩ kmã nõpre.
(-)
Are Roma tkai wam hã surta kmãdkâkwa nãt, sĩm surta nõrai mẽ, Wakmãdkâkwa Jesus tê dakmãdkâ re, tka siwaiwrẽ, kãtô dure kbure ro tô tazi ĩkrãiwairbe mnõ, kmã nõpre. Tâkãnẽ mnõzem hawi, nãt surta nõrĩ tpahi wawẽ, are kãnẽ tmrmẽzus:—Tô ĩsenã, tâkãhã tô aire Waptokwa Zawre Dakra!
Are romhâ hawi Wakmãdkâkwa Jesus damã ro ĩkrãiwatbroze kmã sõpre mnõ snã, tetô dure nha pikõi nõrĩ tô tainnĩ krsimãsa. Tô tanõrĩ tô Wakmãdkâkwa Jesus dawaihkâkwai nõrĩ, Galiléia tkai hawi damẽ dazakru sĩ Jerusalém ku ĩwahtu nẽ hã.
Tô tahã pikõi nõrai sum hã, tô Maria Madalena, kãtô dure Maria, Tiago kãtô José ãzeparkwa. Tô tanõrai mẽt dure Zebedeu ãmrõ krmõ.
Wakmãdkâkwa Jesus dakru wa dat danrẽzeMãkrãzep ku, nãt dazakru sĩ Arimatéia hawi smĩsi ambâ mnĩ wi. Tahã tô rom zawre tdêkwa, José nã dat krwamtrẽ mnõ. Tahã tô dure Wakmãdkâkwa Jesus dakmã sasõmrkwa.
Tazi nãt José dakmãdkâkwa Pilatos ãtmẽ mõ, are Wakmãdkâkwa Jesus dahêmba nã nĩwar. Are Pilatos sipapram hã nõrai mã kru, dahêmba José ãmã tê sõmr pibumã.
Tanẽ wi nãt José linho nã hã dasikupsbizep tem nã dakuikãs.
Are tô tazi José tê kru hã, apkrê sro mãrd, dadâ nwa dat srẽ pibumã hã. Tatô kmã ro tsikâr kõ re, José apkrê kwakrêkwai nõrĩ tê tmã kwakrê pibumã, tê kru hã. Tô tahã apkrê wa nãt José Wakmãdkâkwa Jesus danẽ. Tapari, nãt ktẽ zawre kdâ, dakru zdawa tê stom psê pibumã. Are tê stom psê pari, nãt mõ.
Are Maria Madalena, kãtô dure Maria ãkamõ, tazit tsimãsis, dakru krtamrê.
Wakmãdkâkwa Jesus dakru surta nõrĩ tê kmãdkâ mnõzeAre Wakmãdkâkwa Jesus dadkâze bdâ parim hã btâ nã, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, fariseu nõrai mẽ, dakmãdkâkwa Pilatos ãmẽ tsikrãikõt.
Tazi nãt Pilatos ãmã kãnẽ tmrmẽzus:—Wakmãdkâkwa, tahã ambâ simãzaĩ ktab mrmẽzem nã adu wanmĩ zaksê sikutõr kõdi. Dkâ kõ re, nãt kãnẽ mrẽ: “Mrẽpranẽ bdâ ĩkmã nẽm pari, waza aipâ ĩnõkrêptu.”
Tâkãnẽ mnõze mba, mrẽpranẽ bdâ sikutõrzep ku surta nõrĩ dakru tê kmãdkâ psê pibumã, at tmã kru nã, ĩkmã sasõmrkwai nõrĩ dadâ tê waw dur kumnãstê. Tê waw dur wa, za tapari akwẽ nõrai mã kãnẽ tmrmẽzus: “Mãtô aipâ nõkrêptu.” Tanẽ wa, za ĩstõm hã dasimãza, dasimãzaĩ krda kunẽ nã tê kmã spa.
Tanẽ wi, nãt Pilatos kãnẽ tmã mrẽ:—Tâkãhã surta nõrĩ wat aim sakreĩkw. Wi simrõi kba mõnõ, dakru aipkẽ kba prabâ tê kmãdkâ psê kba pibumã.
Wakmãdkâkwa Jesus aipâ danõkrêptuizeDasiwaktuzem bdâ mõr pari, nãt pikõi nõrĩ tinẽ, dakru tê sĩbu da. Tô Maria Madalena, mãt Maria kamõi mẽ, btâ ssõre nnãkrta btâ nã, awẽzu, dakru ku tinẽ.
Tazi nãt amtpẽ kõ re, tka tsiwaiwrẽ wawẽ. Are hêwa nsĩm hã Waptokwa Zawre danĩm akwẽ mnĩ sikra, are knẽ, dakru zdawa ntomze kazakre, are ktẽ nsĩ nãmr.
Hêwa nsĩm hã Waptokwa Zawre danĩm akwẽ ĩkbuzi tô tãi kbuzi nẽ. Ĩsikuzaze hâirã ktabdi, neve nã dat krwamtrẽ mnõ nẽ.
Tanẽ wi, nãt surta nõrĩ pahi tê, trẽrkẽ wawẽ, are dadkâ nẽ smĩkwar.
Tazi nãt hêwa nsĩm hã Waptokwa Zawre danĩm akwẽ pikõi nõrai mã kãnẽ mrẽ:—Aipahi kba knã! Jesus nã dat krdawamtrẽ mnõ, wdê passakrti wa dat dazapku mnõ zô krairtĩ kba mnõ nã, wa waihkudi.
Tahã tônmẽm kõdi, mãtô aipâ danõkrêptuin, dat kraim wasku kba mnõ prabâ. Pe sa, wê dat dahrize kmãdkâ kwaba.
Twa, wi, azanã dakmã sasõmrkwai nõrai tmẽ ainẽm kwaba, are kãnẽ tmã waskukw: “Mãtô danõkrêptuinĩ. Aisõwam kba za Galiléia tkai ku tamõrn. Tazi teza dakmã aisõprekw.” Tâkãhã si ĩt aim wasku kba da, wê ĩmõrze.
Tanẽ wi, nãt pikõi nõrĩ pahi snã, kãtô dure pkẽ toi ktab snã, azanã dakru hawi tinẽ. Are tissamrõ, Wakmãdkâkwa Jesus dakmã sasõmrkwai nõrai mã ro tê wasku pibumã.
Nẽm re, nãt amtpẽ kõ re Wakmãdkâkwa Jesus tô tanõrĩ waikrãmn, are kãnẽ tmã tamrmẽn:—Aipkẽ nmrõ kba snã kraihêmba kba mõnõ!Tazi nãt pikõi nõrĩ dakrta ku tkasĩkre, are datêzanĩ wa damrã, are danõk pra hikrã nã tsimẽkwar, tê dakmãdkâ prê snã.
Tanẽ wi, nãt Wakmãdkâkwa Jesus kãnẽ tmã tamrmẽn:—Aipahi kba knã! Wi, ainẽm kwaba, are ĩsimẽm nõrĩ ĩm spokrpku kba mõnõ, Galiléia tkai ku wahtu pibumã. Tazi za ĩkmã nõpre.
Dakru kmãdkâkwai nõrĩ romkare rowasku kmã sĩpezePikõi nõrĩ dakmã sasõmrkwai nõrai tmẽ tmã mõr re, nãt surda, dakru kmãdkâkwai nõrai hawim hã, nha dazakru sĩ Jerusalém ku aipâ krẽwa. Are Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai mã ro ĩkrãiwatbro, tô kbure tmã wasku.
Tanẽ wi, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, judeu ptokrta mrmẽ prê wadi nõrai mẽ, tsikrãikõt, are ro simã tê krãikrat. Tapari, nãt ktâprezu, sawre snã, surta nõrai mã sõ.
Are kãnẽ ro tmã kruikw:—Mãra nã kraistõ kba mnõ re, tô tahã kmã sasõmrkwai nõrĩ mnĩ sinã nã, are ĩhâ taiw dur kba nã, teza akwẽ nõrai mã waskukw.
Are dure surta nõrai mã tmrmẽzus, kãnẽ:—Dakmãdkâkwa Pilatos tâkãhã rowaskuze kmã smĩpar wa, wazatô aisnĩwĩm kba wamrmẽzus psên. Twa, mãr nã aipahi kba knã!
Tazi nãt surta nõrĩ ktâprezu du, are Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ tê tmã krui prabâ, ro wasku. Tâkãnẽzem hawi, nãt tâkãhã rowasku judeu nõrai waikwa tsĩpe wawẽ, are tetô adu simã tkrê wasku.
Wakmãdkâkwa Jesus 11 nã dakmã sasõmrkwai nõrai mã dasihêĩkrezeTapari, nãt 11 nã hã dakmã sasõmrkwai nõrĩ Galiléia tkai ku aipâ tê krẽkẽ, are srã Wakmãdkâkwa Jesus dat tmã waskuzep tmẽ tmã mõ.
Are tazi Wakmãdkâkwa Jesus dakmã sõpre wi, nãt dakmãdkâ prê snã dakmãdâk. Are nõkwam nõrĩ tê dawaihku psê kõdi.
Tazi nãt Wakmãdkâkwa Jesus tô tanõrai krta ku takasĩkren, are kãnẽ tmã tamrmẽn:—Waptokwa Zawre mãt tô kbure hêwa nsĩm hã, kãtô dure tkai mnõ pâ nsĩwĩ, ĩprêze ĩm sõmrn.
Tanẽ nmẽ, wi, akwẽ mnõ pâ aisĩpeĩ kba mõnõ, are tĩkmã sasõmr pibumã, krtmã rowahtu kba mõn. Are tkrĩzazêĩ mnõ nõrĩ tô Waptokwa Zawre danĩsizem nã, kãtô dure Waptokwa Zawre Dakra danĩsizem nã, teza kãtô dure Waptokwa Zawre Dahêmba danĩsizem nã, teza krkrãikwanrẽ kba mõn.
Are dure tô kbure ĩt aim krui kba mnõ, tkrê kmãdkâ psê mnõ pibumã, teza krtmã rowahtu kba mõn. Are kãhã nã kraispokr pku psê kba mõnõ: Tô btâ bâ waza aimẽ kba krĩnẽ, kbure ro sikutõr mnõzep ku.
<font color=teal>ROWASKUWẽ MARCOS TÊ KUĨKRE</font>João Dakrãikwanrẽkwa tkrê dam rowahtu mnõze<sup>(1-2)</sup> Waptokwa Zawre dakra, Wakmãdkâkwa Jesus Cristo, dakmã hã rowaskuwẽ nnãkrda, tô ahâmre hã damrmẽ waskukwa, Isaías nã dat krwamtrẽ mnõ, tê kuĩkre prabâ. Isaías sĩm hêsuka wa tê kuĩkre, tô kãnẽ:“Waptokwa Zawre nãt kãnẽ tamrmẽn: Ĩmrmẽ waskukwa waza aisõwa satõ. Tahã za aisõwa ro taim tmã kwapês.”
(-)
Are tô tahã damrmẽ waskukwa nmĩ kuĩkre kamõ, tô kãnẽ:“Kãnẽt aikuwa nõkwa mrmẽ tê hâ snã, krhâr: Wakmãdkâkwa nwa damõr pibumã, dam bdâdi kwaba! Awkawi dam bdâdi kwaba!”
Tâkãnẽ prabâ, mãt João Dakrãikwanrẽkwa aikuwa krãiwatobr, are akwẽ tkrê krãikwanrẽ mnõ snã, kãnẽt krmrẽm:—Aisĩm rom kmãkwamãr kunẽ kba mnõ hawi aipkẽ sĩkdâi kba mõnõ, are aisikrãikwanrẽ kba mõn. Tanẽ wa, zatô Waptokwa Zawre aisĩm rom kmãkwamãr kunẽkwa mãr kõ snã dat aim rmẽkw.
Tazi nãt Judéia tkai mba hã, kãtô dazakru sĩ Jerusalém wam hã akwẽ nõrĩ wahud, João tê wapar pibumã. Are romkunẽ tê kmãkwamãr nã siwaihku mnõ nã, siwasku mnõ pari, nãt nẽs Jordão kâ wa, João tê krãikwanẽr.
João ãsikuzaze tô camelo zahi nãmr nã, are ĩsikussize tô ktâ hâi pre nã. Ĩsaze tô zûzû kãtô aikuwa mba hã kê.
João akwẽ nõrai mã krmrmẽ mnõze, tô kãnẽ:—Wa ĩzaku za mnĩ nõkwa daprê nã dat ĩkmã spa tamõrn. Wa ĩsimã ĩwapurêki, danĩm pra kuza kmã wassize ĩt dam wassihui mnõ da, ĩdupo pibumã.
Wa tô kâ nã wat ĩt aikrãikwanrẽkw, are mnĩ damõrĩ, tô Waptokwa Zawre Dahêmba nã za dat kraikupsbikw.
Wakmãdkâkwa Jesus dasikrãikwanrẽzeTanẽ re, nãt tô ta btâ nã Wakmãdkâkwa Jesus Galiléia tkai wam hã dazakruirê, Nazaré nã dat krwamtrẽ mnõ hawi, mnĩ tamõrn. Are Jordão kâ wa, João Wakmãdkâkwa Jesus dakrãikwanẽ.
Tanẽ wi, nãt hêwa nsĩ hawi damrmẽ kãnẽ dat wapar:—Tôka tô ĩkra, ĩt aisawi ktabi. Tôka tet sawre snã krĩpkẽ toi mõn.
Hêpãrwawẽ Wakmãdkâkwa Jesus tê dakmã stombo mnõzeTapari nãt Waptokwa Zawre Dahêmba Wakmãdkâkwa Jesus aikuwa dazatõrn.
40 nã nãt bdâ aikuwa dakmã tinẽ, Hêpãrwawẽ aimõ romkunẽ tmẽ tê dakuzur snã. Romsiwamnãr waikwa nãt krtamõrn, are nãtô aimõ hêwa nsĩm hã Waptokwa Zawre danĩm akwẽ nõrĩ tkrê dakmãdkâ pês.
Wakmãdkâkwa Jesus Galiléia tkai wa danĩpi dat kmã snãkrtazeDakmãdkâkwa Herodes nã dat krwamtrẽ mnõ, João Dakrãikwanrẽkwai nã dat krwamtrẽ mnõ, tê srẽ pari, nãt Wakmãdkâkwa Jesus Galiléia tkai ku tamõrn, are Waptokwa Zawre danĩm rowaskuwẽ akwẽ nõrai mã dat krwasku.
Kãnẽ nãt akwẽ nõrai mã krdamrẽm:—Waptokwa Zawre dat krdakmãdkâ mnõze krãiwatbro pibumã, mãtô bdâ nwa waptãr. Twa, aisĩm romkmãkwamãr kunẽ kba hawi aipkẽ sĩkdâi kba mõnõ, are dapkẽhrizem nã hã rowaskuwẽ sazêĩ kba mõn.
Wakmãdkâkwa Jesus Galiléia tkai wam hã pku zawre zdawa wa krdamõr re, nãt ponkwanẽ tpê nõkwai nõrĩ kmãdkân. Tô tanõrĩ tô Simão, kãtô Simão ãpnã, André nã ĩsisi. Pku zawre mbat tpê durze tkrê wamzur.
Tazi nãt Wakmãdkâkwa Jesus kãnẽ tmã tamrmẽn:—Ĩkmã sasõmr kwaba wê, waza tokto akwẽ krĩm kburõi kba mnõze aim rowahtukw.
Tanẽ wi, nãt prarerê tpê durze rmẽkw, are Wakmãdkâkwa Jesus dakmã sasõ.
Dakasĩkrerê wi, nãt dure smĩsi pnãi mẽ kmãdkân. Tô tanõrĩ tô Zebedeu ãkra. Smĩsi tô Tiago, are ĩkamõ tô João. Kuba krêt aire tpê durze tê tmã kwapês.
Tahã nãt sahure saihrân. Tazi nãt Tiago nõrĩ ptokwa, sipi tkrê tmã kmãkwamãr mnõ nõrai mẽ, kuba krê rẽ, are Wakmãdkâkwa Jesus dakmã sasõ.
Ambâ ĩkmã hêpãr mã Wakmãdkâkwa Jesus dat tmã kwapsêzeTapari, nãt Wakmãdkâkwa Jesus dakmã sasõmrkwai nõrai mẽ dazakru sĩ Cafarnaum ku tawsin. Are dasiwaktuze bdâ nwa waptkã wi, nãt judeu nõrĩ Waptokwa Zawre damã krsikrãiktõ mnõzep ku tamõrn, dat dam rowahtu pibumã.
Are prê snã dat tmã rowahtu nmẽ, nãt dawaparkwai nõrĩ danmĩ rowahtu mã sikrãm. Romkmãdkâ prê waskukwai nõrĩ tkrê dam rowahtu mnõ nẽ, dat tmã rowahtu kõzem hawi, nãt dam sikrãm.
Tanẽ wi, nãt dasikrãiktõzem wa smĩsi ambâ tkmẽ wis, ĩkmã hêpãr nẽ hã. Tahã nãt hrâ snã kãnẽ mrẽ:
—Dazakru sĩ Nazaré hawim hã Jesus, nhanẽp wakwaĩmba aisĩm romkmãdâ? Bâ, wakutõr pibumã bâp wê aimõr? Wa ĩt aiwaihkudi, tôka tô Waptokwa Zawre dasimã dat aiwazrê hã, tô kummã mnĩ dat aisatõr pibumã!
Tanẽ wi, nãt Wakmãdkâkwa Jesus kãnẽ hêpãr mã tamrmẽn:—Aimrmẽ knã, ambâ hawi aiwatobro!
Tazi nãt hêpãrĩ ambâ waiwrẽ wawẽ, are ĩsenã hrâ snã watobr.
Tanẽ wit tô tazim hã akwẽ nõrĩ sikrãm zawre snã, kãnẽ krsisdanãr:—Mãrĩp kwaz tô kũhã? Bâ, romwasku tep kwaz prê snã tkrê wasku? Prê snã za hêpãr nõrĩ tkrê wdakur, are za tkrê sazê.
Tâkãnẽzem hawi, nãt Wakmãdkâkwa Jesus dawaskuzem nã azanã kmã tasĩpein, Galiléia tkai pâ.
Wakmãdkâkwa Jesus Pedro ãmãprêbba sĩ pikõi mã dat rowẽzeTapari, nãt Wakmãdkâkwa Jesus, dakmã sasõmrkwai nõrai mẽ, judeu nõrĩ Waptokwa Zawre damã krsikrãiktõ mnõzem hawi tawatbron. Are prare Tiago, kãtô João nõrai mẽ, Simão Pedro kãtô André nõrai srõwa ku tamõrn.
Simão ãmãprêbba sĩ pikõ tetô aire tê hâi wakro mnõ snã nõmr. Twa, nãt dawsi wi, pikõ hâze nã Wakmãdkâkwa Jesus damã waskun.
Are Wakmãdkâkwa Jesus pikõi nmrõzep ku tamõrn, are ĩsipkra nã dat kâr snã, nãt sam da waihkân. Tanẽ wi, nãt ĩhâi wakro tmã tsitar. Are pikõ tô tanõrai mã dasaĩ zakra nã kmã snãkrat.
Wakmãdkâkwa Jesus saktẽ zawre akwẽ nõrai mã dat rowẽ mnõzeRowahâmrê, bdâ sbre pari, nãt mnĩ Wakmãdkâkwa Jesus datmẽ tô kbure dahâze nõrĩ, kãtô ĩkmã hêpãr nẽ hã, dat simrõ.
Tazi nãt tô kbure tô tahã dazakrui wam hã akwẽ nõrĩ kri wta nõwa tsikrãikõt.
Tô ta siwa nãt Wakmãdkâkwa Jesus pto mnõ pâ dahâze re hã, saktẽ zawre dahâze mã dat rowẽ. Are dure saktẽ zawre hêpãr nõrĩ kanmrãn. Hêpãr nõrĩ Wakmãdkâkwa Jesus tê dawaihku nmẽ, mrmẽzus pibumã, dat tmã wẽ kõdi.
Wakmãdkâkwa Jesus Galiléia tkai mba rowaskuwẽ dat krwasku mnõzeBtâ kamõ nã, awẽzu, nãt Wakmãdkâkwa Jesus taktun, are aikuwa tamõrn, akwẽ kupanã. Tazi nãt Waptokwa Zawre dawarn.
Tanẽ ret Simão Pedro aimõ tare dazô krrĩt, simẽm nõrai mẽ.
Are tê dasãmr wi, nãt kãnẽ dam mrẽ:—Wamrowahtukwa, tô kburet akwẽ nõrĩ azô krrĩt.
Tazi nãt Wakmãdkâkwa Jesus kãnẽ tmã tamrmẽn:—Arê kba, wakrtamrê hã dazakruirê kamõi mnõ ku, wawahtu kwaba, tô tazi dure rowaskuwẽ ĩt krdam wasku mnõ pibumã. Tô tô tanẽ pibumã wat wê ĩmõr.
Are Wakmãdkâkwa Jesus tô kbure Galiléia tkai mba nãt krtamõrn, judeu nõrĩ Waptokwa Zawre damã krsikrãiktõ mnõ pâ rowaskuwẽ dat krwasku mnõ snã, kãtô dure hêpãr nõrĩ dat krsmrã mnõ snã.
Tâkãnẽ mnõze mba, nãt Wakmãdkâkwa Jesus ĩsenã kmã tapkẽn, are kmã tanĩpkran, kãnẽ tmã damrmẽ snã:—Ĩhĩ, aipê kmã ĩzapkadi, watô aipsê pa.
Tanẽ wi, nãt romze nmĩ hâi zapdo tmã tsikutõr, are thâi pês.
<sup>(43-44)</sup> Tapari, nãt Wakmãdkâkwa Jesus tô tahã ĩsenã kunãn, kãnẽ:—Tâkãhã ro aim saikwar mnõ nã, nõkwai mã wasku knã! Are wi, Waptokwa Zawre damã dat sabuzem wa dahâze tkrê kmãdkâ mnõ tmẽ aimõrĩ, taisabui pibumã. Are tmã aisiwasku pari, teza romkmãdkâ prê dakmãdkâkwait Moisés Waptokwa Zawre damã romzar pro nã, tê wam rmẽ mnõ prabâ, kmã krãinĩsut, tô kbure akwẽ aipsê nã taiwaihku pibumã. Tapari, nãt tmã waprosn.
(-)
Are tô tahã ambâ tô dat kunã nã re, nãt rowasku kmã tsĩpe wawẽ. Twa, tâkãnẽ mnõze mba, tokto Wakmãdkâkwa Jesus sõkawi nmãhã dazakrui ku dazbre kõdi. Tô aikuwa mba si nãt krtamõrn, dazakrui kupanã. Tô tanẽ nã re, nãt sakrui mnõ pâ akwẽ nõrĩ datmẽ wahud.
Wakmãdkâkwa Jesus ambâ hittê mã dat kwapsêzeNha bdâ nẽm pari, nãt Wakmãdkâkwa Jesus dure aipâ dazakru sĩ Cafarnaum ku krẽwain. Tazi nãt danrõwa wa danmrã nã azanã dawaskuzem nã kmã tasĩpein.
<sup>(2-3)</sup> Tazi nãt dakahâ zawre snã akwẽ datmẽ tsinã, twa kri tê dakawakõi kõd, are rowim zemã nãt kri zdawa krtamrê tsimãsam wawẽ. Are Wakmãdkâkwa Jesus Waptokwa Zawre damrmẽze ĩsikrãiktõ nõrai mã dat wasku re, nãt dahitdê mnĩ datmẽ kmẽ du. Dahittê durkwai nõrĩ tô sikwaĩpsê ĩhêmba hã.
(-)
Are, dakawamrĩ kõ zawre nmẽ, nhanẽ Wakmãdkâkwa Jesus dakrta ku dahitdê tê dur kõd. Tâkãnẽ mnõzem hawi, nãt kri zabuze kanãmr Wakmãdkâkwa Jesus dansĩwĩ, are tê sdâhuizem mba dahitdê datmẽ kmã sikra, nmrõzem re.
Wakmãdkâkwa Jesus tô tanõrĩ ĩsenã tê dazazê nã dat waihku nmẽ, nãt dahittê mã kãnẽ tamrmẽn:—Ĩkra, Waptokwa Zawre dakwaĩmba romkunẽ krkmãkwamãr mnõ, watô mãr kõ snã aim rẽ.
Tanẽ wi, nãt romkmãdkâ prê waskukwai nõrĩ tô tazi ĩsikburõ, kãnẽ krsimãzus:
“Mãrĩp kwaz tô kũhã kmã mrẽ? Kmã ĩmrmẽze, tô Waptokwa Zawre dakwaĩmba mrmẽ kunẽ zawre snãt mrẽ. Akwẽ Waptokwa Zawre dakwaĩmba romkunẽ tê kmãkwamãr mnõ, mãr kõ snã tê tmã rmẽ pibumã, nõkwa prê kõdi, tô Waptokwa Zawre dawtẽsi daprêd.”
Are Wakmãdkâkwa Jesus ro kmã simãzus mnõ prare dat waihku nmẽ, nãt kãnẽ tmã tamrmẽn:—Nhanẽ wa tep tâkãhã ambâ hi ttê mã ĩmrmẽzem nã aisimãzuskw?
Nmãhãp kwaz tô kanõrai mã kba ĩwapurê? Bâ, dure nã ambâ mã kãnẽ kmã ĩmrmẽ: “Waptokwa Zawre dakwaĩmba romkunẽ krkmãkwamãr mnõ, watô mãr kõ snã aim rẽ?” Bâ, kãnẽ tmã ĩmrmẽ wa: “Wi aisamã, are ainmrõze kâr, are aimõr?”
Are wa, Waptokwa Zawre Dakra snĩ Ambâ, tônmẽ tkai wa, Waptokwa Zawre dakwaĩmba romkunẽ dat krkmãkwamãr mnõ, mãr kõ snã ĩt tmã rmẽ pibumã ĩnĩpttê nã, waza tokto aim wasku psêkw.Tanẽ wi, nãt ambâ hittê mã kãnẽ tamrmẽn:
—Wi aisamã, are ainmrõze kâr, are aisrõwa ku aimõr.
Tanẽ wi, nãt azanã akwẽ nõrai sõka da, are nmrõze kâ, are mõ. Are tô tazim hã akwẽ ĩsikrãiktõ nõrĩ tmã tsikrãm, are Waptokwa Zawre tê dawasku wẽ snã, kãnẽ tmrmẽzus:—Tâkãnẽ hã adu tônmẽ nĩwa ro wat kmãdkâ kõdi.
Wakmãdkâkwa Jesus Levi dat saihrâzeTapari, nãt Wakmãdkâkwa Jesus dure Galiléia tkai wam hã pku zawre krta ku tamõrn. Tazi nãt tô kbure akwẽ datmẽ tmã mõ, are tmã rowahtun.
Wakmãdkâkwa Jesus tô tainnĩ damõr snã, nãt Levi, Alfeu ãkra, imposto wakbâzem wa smrã re kmãdkân. Are kãnẽ tmã tamrmẽn:—Wê ĩkmã sasõmrĩ.Are Levi da, are dakmã sasõ.
Tapari, romsikâr par wi, nãt Wakmãdkâkwa Jesus, Levi ãnrõwa wa tasain, dakmã sasõmrkwai nõrai mẽ. Tazit saktẽ zawre imposto nã hã ktâprezu tkrê kburõi mnõ nõrĩ, kãtô dure akwẽ tmã ĩwasku kunẽ nõrĩ, damẽ sa kahu. Tô tanõrĩt Wakmãdkâkwa Jesus dapra krnõmr.
Dat krwasku kunẽ nõrai mẽ, kãtô dure imposto nã hã ktâprezu tkrê kburõi mnõ nõrai mẽ, Wakmãdkâkwa Jesus dasa dat kahur re, fariseu nõrai snĩwĩm hã romkmãdkâ prê waskukwai nõrĩ kmã sõpre wi, nãt dakmã sasõmrkwai nõrĩ kãnẽ sdanãrkw:—Mãr wap aim rowahtukwaĩkwa tô kũnẽ hã akwẽ nõrai mẽ krsa, kãtô dure tkrê hêsi?
Tô kãnẽ hã Wakmãdkâkwa Jesus dat wapar wi, nãt kãnẽ tmã tamrmẽn:—Rowẽ snã krĩnmrõ mnõ nõrĩ dakunmõkwai nã kmã sapka kõdi. Tô ĩhâze nõrai wtẽsi za dakunmõkwa kmã dapak. Pkẽ psê nã krsikmã tom mnõ nõrĩ ĩt saihrâ mnõ pibumã, wê ĩmõr kõdi, tô romkunẽ mba krĩnmrõ mnõ nõrĩ ĩt saihrâ mnõ pibumã, wat wê ĩmõr.
Waptokwa Zawre damã saĩ kõ snã krnmrõ mnõzem nã Wakmãdkâkwa Jesus dat dazdanãrzeJoão ãkmã sasõmrkwai nõrĩ kãtô fariseu nõrĩt saĩ kõ snã bdâ kmã mõ, Waptokwa Zawre tê dakmãdkâ prê mnõ snã. Tazi nãt nõkwam nõrĩ Wakmãdkâkwa Jesus kãnẽ dazdanã:—Mãr wap kwaz João ãkmã sasõmrkwai nõrĩ, kãtô fariseu nõrai wtẽsi, Waptokwa Zawre tê dakmãdkâ prê mnõ snã, saĩ kõ snã nẽs bdâ kmã waire, are aikmã sasõmrkwai nõrĩ saĩ kõ snã nĩwa bdâ kmã wairbe kõd?
Tazi nãt Wakmãdkâkwa Jesus kãnẽ kmã wakrãmn:—Bza kwaz dasisnã damrõzm wa ku ĩsikrãiktõ mnõ nõrĩ, saĩ kõ snã krnõmr, ambâ za ĩmrõ da hã tô tanõrai mẽ krmõr re? Ãre! Tô tanõrai mẽ krmõr re, za dasa tkrê kahur.
Are zatô bdâ nwa waptãr, ambâ za ĩmrõ da hã dat twi wazrêze. Tazi za saĩ kõ snã, krnõmr!
Are dure kãnẽ tamrmẽn:—Nõkwa sikuza hâi krta siwazu sikuza hâi tem nã tê stom kõdi. Nõkwa sikuzarê hâi tem nã sikuza hâi krta siwazu, tê stom wa, za sikuza ĩtem nẽ hã nĩhut, are sikuza hâi krda tê wazui pês. Tazi za aimõ sikuza hâi krda siwazu tkuiput.
Nõkwa za dure vinho te romzar hâi nã hã kukrẽ krta krê tê kanrẽ kõdi. Vinho te romzar hâi nã hã kukrẽ krta krê nõkwa tê kanrẽ wa, za vinho te nĩpttêzem hawi kukrẽ krda tsiwazu, tazi za vinho te tissaikwar, are romzar hâi nã hã kukrẽ krda tsikunẽ pês. Tanẽ nmẽ, za vinho te romzar hâi nã hã kukrẽ tem krê dat krse.
Wakmãdkâkwa Jesus dasiwaktuzem btâ nã dat rowahtuzeSmĩsi dasiwaktuzem btâ nã, nãt Wakmãdkâkwa Jesus dakmã sasõmrkwai nõrai mẽ, trigo krê mba tamõrn. Tahãt aimõ dakmã sasõmrkwai nõrĩ tmã mõr snã trigo tê kẽ.
Tazi nãt nha fariseu nõrĩ kãnẽ Wakmãdkâkwa Jesus dazdanã:—Mãr wap aikmã sasõmrkwai nõrĩ romkmãdâ wat krkmãdkâ prê mnõ, dasiwaktuzem btâ nã wat kmãkwamãr pibumã, tê wam wẽ kõ, kmãkwamãrkw?
Waptokwa Zawre damã dat sabuzep ku nãt debr, damã dat sabuzep kmãdkâkwai ktabi, Abiatar nã dat krwamtrẽ mnõ, nĩm btâ nã. Tazi nãt Waptokwa Zawre danõkam hã pão ĩsmĩkwra du, are kmẽsi, are dure simẽm nõrai mã tê ka. Are tô tahã pão akwẽ wadi nõrĩ tkrê kahur mnõ pibumã, romkmãdkâ prê wat krkmãdkâ mnõ tê wam wẽ kõdi. Tô Waptokwa Zawre damã dat sabuzem wa sipi tkrê kmãkwamãr mnõ nõrai mã si, mãt romkmãdkâ prê tmã wẽ, tkrê kahur mnõ pibumã.
Are Wakmãdkâkwa Jesus kãnẽ damrmẽ kmã wazrên:—Waptokwa Zawre dasiwaktuze bdâ dat krãiwatbro, tô akwẽ mã. Dasiwaktuzem btâ mã Waptokwa Zawre akwẽ dat krãiwatbro kõdi.
Tanẽ nmẽ, Waptokwa Zawre Dakra snĩ Ambâ, tô dasiwaktuzem btâ nã romkmãdâ dat hri pibumã zemã, daprêdi.
Wakmãdkâkwa Jesus ambâ nĩpkrta kunẽ mã dat kwapsêzeAre dure Wakmãdkâkwa Jesus judeu nõrĩ Waptokwa Zawre damã krsikrãiktõ mnõzep ku tamõrn. Tô tazit smĩsi ambâ nĩpkra kunẽ nãmr.
Are tetô dure nha akwẽ tô tazi tsikburõ, romkmãdkâ prê dat kmãdkâ prê mnõ kõ nã tê dawasku kunẽ zêĩ mnõ nẽ hã. Tanẽ nmẽ, nãt Wakmãdkâkwa Jesus dakmã nõpre, dasiwaktuzem btâ nã ambâ nĩpkra kunẽ mã dat tmã kwapsê zô.
Tanẽ wi, nãt ambâ nĩpkra kunẽ mã kãnẽ tamrmẽn:—Wê aimõrĩ!
Are akwẽ wadi nõrĩ dure kãnẽ sdanãrn:—Nhanẽ mãp romkmãdkâ prê wat krkmãdkâ mnõ, dasiwaktuzem btâ nã ro wam wasku? Nmãhã mãp wam wẽ? Bâ, rom pê wat krkmãkwamãr mnõ pibumã, bâ, romkunẽ wat krkmãkwamãr mnõ pibumã, mãp wam wẽ? Bâ, nõkwa wat pkẽhri pibumã, bâ, dkâ da wat rmẽ pibumã, mãp kwaz wam wẽ?
Tazi, nãt Wakmãdkâkwa Jesus tê samãr waihku pibumã, kmã sapka mnõ kõzem hawi, dapkẽ wakro snã, kãtô dapkẽ wadkâ snã, tô tanõrĩ kmãdkân. Are ambâ nĩpkra kunẽ mã kãnẽ tamrmẽn:—Aisipkra wamhu nã!Tazi nãt sipkra wamhu, are tmã tpês.
Tanẽ pari, nãt fariseu nõrĩ tô tahawi wahud, are dakmãdkâkwa Herodes ãnnĩwĩm hã akwẽ nõrai mẽ, Wakmãdkâkwa Jesus dakmã ro simã tê krãikrat, nhanẽ za tê dawrĩ pibumã.
Wakmãdkâkwa Jesus dahâze wadi nõrai mã dat rowẽ mnõze<sup>(7-8)</sup> Wakmãdkâkwa Jesus nãt dakmã sasõmrkwai nõrai mẽ Galiléia tkai wam hã pku zawre ku tamõrn. Are Galiléia tkai hawim hã, kãtô Judéia tkai hawim hã, kãtô dazakru sĩ Jerusalém hawim hã, kãtô Iduméia tkai hawim hã, kãtô dure Jordão kâ zra hawim hã, kãtô Tiro kãtô Sidom tkai hawim hã, nãt kahâ zawre snã akwẽ nõrĩ dakmã sasõ. Wakmãdkâkwa Jesus ro dat krkmãnãr mnõ nã smĩpar mnõzem hawi, nãt tô tanõrĩ datmẽ wahud.
(-)
Dakawamrĩ kõ zawre nmẽ, nãt dakmã sasõmrkwai nõrai mã tamrmẽn, smĩsi kuba tê dam kmẽ sãmr da, nwa dazbre pibumã, akwẽ tê dabbate mnõ kumnãstê.
Saktẽ zawre dahâze nõrai mã dat rowẽ nmẽ, nãt tô kbure ĩkmã romze nõrĩ tê dakupiĩ pibumã, dakrta tsikrãikõt.
Are ĩkmã hêpãr nõrĩ tê dasãmr wi, nãt danõk pra hissinã, kãnẽ hãs mnõ snã:—Tôka tô Waptokwa Zawre dakra!
Tazi nãt Wakmãdkâkwa Jesus ĩsenã hêpãr nõrai mã tamrmẽn, nõkwa hã nã tê dahêĩkre pibumã, dat twi wẽ kõ snã.
Wakmãdkâkwa Jesus 12 nã dakmã sasõmrkwai nõrĩ dat satõr pibumã dat smĩstuzeWakmãdkâkwa Jesus nãt srã nsĩ ku saikurn, are kmã dazapka prabâ, dasimã kazaihrân. Are dakrta ku tmã mõ.
Tazi nãt 12 nã dasimã smĩstun, damẽ krnmrõ mnõ pibumã, kãtô dure krdasipkẽhri mnõzem nã hã rowaskuwẽ tkrê dam wasku mnõ pibumã. Tô tanõrĩ tô damrmẽ waskukwai pibumã dat satõr nã dat krwamtrẽ mnõ.
Tô tanõrai mã nãt dure ĩprêze tmã sõmrn, hêpãrĩ tkrê smrã mnõ pibumã.
<sup>(16-17)</sup> Wakmãdkâkwa Jesus 12 nã dasimã dat smĩstu nõrĩ, tô kã nõrĩ: Simão, tô tahã Simão nãt Wakmãdkâkwa Jesus Pedro nã sisin, kãtô dure Tiago kãtô João, tô tanõrĩ tô Zebedeu ãkra. (Are Wakmãdkâkwa Jesus Tiago, João ãmẽ, Boanerges nã sisin. Tâkãhã damrmẽ Boanerges nã dat krwamtrẽ mnõ tô tãi wapska kra),
(-)
<sup>(18-19)</sup> André nãt dure smĩstun, kãtô dure Filipe, kãtô dure Bartolomeu, kãtô dure Mateus, kãtô dure Tiago, Alfeu ãkra, kãtô dure Tadeu, kãtô dure Simão, Zelote nã dat krwamtrẽ mnõ, kãtô dure Judas Iscariotes. Tahã tô za tê dam sõihkâ hã.
(-)
Romkmãdkâ prê waskukwai nõrĩ Hêpãrwawẽ Wakmãdkâkwa Jesus danĩptdê tê dam sõmr nã krmrmẽzus mnõzeWakmãdkâkwa Jesus aipâ danrõwa ku dawsi wi, nãt dure saktẽ zawre akwẽ nõrĩ datmẽ tsikrãikõt. Tanẽ nmẽt dakmã sasõmrkwai nõrĩ, kãtô Wakmãdkâkwa Jesus, nhanẽ dahêmba kõd, sa tê kahur pibumã.
Wakmãdkâkwa Jesus dasiwadi nõrĩ tâkãnẽ nã ro kmã smĩpar wi, nãt dazô wahud, dakrãi kunẽ nã nõkwam nõrĩ tê dakmã tom nmẽ.
Dazakru sĩ Jerusalém hawim hã romkmãdkâ prê waskukwai nõrĩ datmẽ ĩtmã mõr nõrĩ, nãt kãnẽ tmrmẽzus:—Hêpãr nõrai kmãdkâkwa, Belzebu nã dat krwamtrẽ mnõ, tetô tahã krsaprõ, are siptdê tmã sõ, hêpãr nõrĩ tkrê smrã mnõ pibumã.
Tazi nãt Wakmãdkâkwa Jesus akwẽ kbure saihrân, are dat tmã rowahtu pibumã, nãt damrmẽ dat kmã tom snã, kãnẽ tmã tamrmẽn:—Nhanẽ bza Hêpãrwawẽ aimã simã tê rom kru, akwẽ hawi watbro pibumã?
Smĩsi tkai wam hã akwẽ nõrĩ krsikwapeĩ mnõ pibumã, simã sĩpko mnõ wa, tô aimã za krsikutõr.
Tanẽ dure smĩsi kri wam hã akwẽ nõrĩ, krsimã sĩpko mnõ snã, kãtô dure krsikrui wapar mnõ snã, krnmrõ mnõ wa, aimã za simã tsĩpe.
Tanẽ dure Hêpãrwawẽ, tkrê kmãdkâ mnõzem wam hã simã sĩpko mnõ wa, are sikwaĩmba krsikwape, za krnwa hêmba mnõzem hawi simã tsĩpe, are tsikutõr.
Kãhã za aimã kba ĩmrmẽze tô ĩsenã: Waptokwa Zawre dakwaĩmba akwẽ nõrĩ romkunẽ tkrê kmãkwamãr mnõ, kãtô dure dakwaĩmba siwakru krmrmẽzus kunẽ mnõ, za Waptokwa Zawre mãr kõ snã tmã rmẽn.
Are Waptokwa Zawre Dahêmba dakwaĩmba nõkwa mrmẽ kunẽ wa, za Waptokwa Zawre mãr kõ snã dat tmã rmẽ kõdi. Tô tahã ĩsĩm romkunẽ za krhêmba wamhuire.
Tâkãnẽ hã Wakmãdkâkwa Jesus kmã damrmẽ, tô akwẽ nõrĩ dakmã hêpãr nã mrmẽzuszem hawi.
Wakmãdkâkwa Jesus dazeparkwa dapnãi nõrai mẽ datmẽ sinãzeTapari nãt Wakmãdkâkwa Jesus dazeparkwa kãtô dapnãi nõrĩ tsinã, are rowi tsimãsamkw, are dazô hâ.
Saktẽ zawre nãt akwẽ Wakmãdkâkwa Jesus dakrta tsikburõ. Tazi nãt nõkwam nõrĩ kãnẽ dam tmrmẽzus:—Azeparkwa kãtô apnãi nõrĩt rowi azô nmĩpar.
Tanẽ wi, nãt Wakmãdkâkwa Jesus kãnẽ sdanãrn:—Nõkwap ĩzeparkwa, kãtô dure ĩpnãi nõrĩ?
Are dakrtam hã ĩsikburõi nõrĩ dat kmãdkâ snã, nãt kãnẽ tamrmẽn:—Pe, kmã aisõpre kwaba, kã tô ĩzeparkwa, kãtô dure ĩpnãi nõrĩ.
Tô nõkwa Waptokwa Zawre kmã dazapka prabâ ro tkrê kmãdkâ psê mnõ nẽ hã, waza ĩpnãi nẽ, kãtô ĩhidba nẽ, kãtô dure ĩzeparkwai nẽ wat ĩt krkmãdâk.
Romzâpkrêkwai nã Wakmãdkâkwa Jesus kmã damrmẽzeWakmãdkâkwa Jesus nãt dure dam rowahdu kmã snãkrtan, Galiléia tkai wam hã pku zawre zdawa wa. Are akwẽ nõrĩ datmẽ sikrãiktõ zawre nmẽ, nãt kuba krê ku tazbren, are kuba wa tanmrãn. Tazi nãt akwẽ nõrĩ kâ zdare wam hã tkai tmõrã wa krsimãsa.
Tanẽ wi, nãt Wakmãdkâkwa Jesus damrmẽ dat kmã tom mnõ snã, saktẽ zawre dam rowahtun, kãnẽ damrmẽ snã:
—Ĩwapar kwaba pe: Mãtô smĩsi ambâ mõ, romzâ tê smrã mnõ da.
Romzâ tê smrã mnõ snã, nãt nha bdâdi zdakre wa romzâ waptãr. Tahã nãt sirê romzâ tê kahur.
Are dure nha romzâ ktẽ waĩmba waptãr. Tô tazi tkai prãirê nmẽ, nãt azanã tkwanpre.
Are sdakro sam wi, nãt romkrê ssui kupri, are tikre, pazari psê kõ nmẽ.
Are dure romzâ kamõ krãn hu waikwa mba rêrêk, are tkwanpre. Tazi nãt krãn hu sawer, are romkrê tê kupsbi mnõ nmẽ, krãi kõd.
Are romzâ tkai psê wa ĩrêrkê mnõ, nãt sawer, are krã. Smĩsi ĩpto hawi nãt 30 nã tkrã, are ĩkamõ 60 nã, are dure ĩkamõ 100 nã.
Tazi nãt Wakmãdkâkwa Jesus kãnẽ damrmẽ kmã krãinĩstun:—Wapar kba pibumã aispokrê kba wa, wapar kwaba.
Mãr wa Wakmãdkâkwa Jesus damrmẽ kmã tom snã krkmã damrmẽ mnõzeDakahâ zawre wahtu pari, nãt ĩsmĩ zazâr nõrĩ, 12 nã dakmã sasõmrkwai nõrai mẽ, damrmẽ dat kmã tomzem nã dazdanã.
<sup>(11-12)</sup> Tazi, nãt tô tanõrai mã kãnẽ tamrmẽn:—Tetô Waptokwa Zawre dat krdakmãdkâ mnõzem nã hã rom kupsbi, dat kraim waskukw, are dawadi nõrai mã, tô ĩmrmẽ ĩt kmã tom mnõ snã, wat ro ĩt krtmã wasku. Tâkãnẽ hã tô kmã sõpre nã re, tê sãmr kõ pibumã, kãtô dure tê wapar nã re, tê samãr waihku kõ pibumã, Waptokwa Zawre datmẽ pkẽ sĩkdâi mnõ kõ pibumã, kãtô dure ĩsĩm romkunẽ mãr kõ snã dat tmã rmẽ mnõ kõ pibumã.
(-)
Wakmãdkâkwa Jesus romzâpkrêkwai nã hã damrmẽ dat wasku psêzeAre kãnẽ tanĩnãrn:—Tâkãhã ĩmrmẽ ĩt kmã to, samãr waihku kba kõ wa, nhanẽ tebza ĩmrmẽ ĩt kmã tom wadi mnõ samãr waihku kba mõn?
Tazi nãt damrmẽ dat kmã wamhu, kãnẽ:—Romzâ nmrãkwa za Waptokwa Zawre damrmẽze kmã tsĩpe.
Nõkwam nõrĩ Waptokwa Zawre damrmẽ tê wapar mnõ, tô bdâdi zabba ĩrêrkê mnõ nẽ hã romzâ nẽ. Damrmẽze tê wapar pari, za prarerê Hêpãrwawẽ tmẽ mõ, are pkẽ krê hawi Waptokwa Zawre damrmẽze twi sãmr.
Are nõkwam nõrĩ, tô ktẽ waĩmba hã romzâ ĩrêrkê mnõ nẽ hã nẽ. Waptokwa Zawre damrmẽze tê wapar wi, za prarerê pkẽ toi snã sapar pês.
Are damrmẽze tô tanõrai pkẽ krê sari kõ nmẽ, za pkẽ krê tkrê dur pa kõdi. Damrmẽze tkrê kmãdkâ prê mnõzem hawi, rowẽ kõ tmã krãiwatbro wa, kãtô dure ĩkwaĩmba hã krdamrmẽzus kunẽ mnõ tmã krãipus mnõ wa, za smĩ zazê tê rẽm.
<sup>(18-19)</sup> Are ĩwadi nõrĩ tô romzâ krãn hu waikwa mba hã ĩrêrkê mnõ nẽ hã nẽ. Tô tanõrĩ za Waptokwa Zawre damrmẽze wapa, are tkai wam hã rom nã krpkẽ zako mnõze, kãtô dure rom wẽ zawre waikẽ, kãtô dure aimõwi hã rom waikẽ, tmã krãiwatbro wa, za ĩpkẽ krê mba hã damrmẽze tê twi kupsib. Tanẽ nmẽ, za Waptokwa Zawre damrmẽze tô tanõrai mã tare krsmĩkwar.
(-)
Are nõkwam nõrĩ, tô romzâ tkai psê mba ĩrêrkê mnõ nẽ hã nẽ. Tanõrĩ za damrmẽze wapa, are sapar pês. Waptokwa Zawre damrmẽzem prabâ za ro tkrê dam kmãdâk. Romkrê krãi psê nẽ za smĩsirê hawi tsikrãihu wawẽ, smĩsi 30 nã, ĩkamõ 60 nã, are ĩkamõ 100 nã.
Romkuiwẽ nã hã damrmẽzeAre Wakmãdkâkwa Jesus kãnẽ damrmẽ dat kmã wamhu:—Bza kwaz nõkwa romkuiwẽze sarõ, siktõ krowi, tanẽ kõ wa stõzep krowi, tê sãr pibumã? Ãre! Are romkuiwẽzem zakozep ktab wa za nõkwa sasõ, tê romkuiwẽ psê pibumã.
Wapar kba pibumã aispokrê kba wa, wapar kwaba.
Tazi nãt adu kãnẽ tamrmẽn:—Za waparkwa, krkmã aispokrpku psê kba mõnõ: Dawadi nõrai mã ro krnõmr kba mnõ prabâ, za Waptokwa Zawre aisa ro dat aim nõmrkw. Are tô prê nã dat aim kmã spai kba mnõ snã, za dat aim nõmrkw.
Nõkwa sĩm mãr wa, za dure Waptokwa Zawre ĩssĩwĩ tmã kazakran. Are nõkwa sĩm mãr kõ wa, tô ĩsĩm mãrrê zemã, za twi wazrên.
Romzâ nã dat rowahtuzeAre dure kãnẽ tamrmẽn:—Waptokwa Zawre dat krdakmãdkâ mnõze, tô romzâ krpto mnõ pibumã, tkai wa ambâ tê smrã mnõ nẽ.
Tahã za ambâ awẽ re krnẽm mnõ re, kãtô dure mãra nã krstõ mnõ re, romzâ kwanpre, are wrahuk, nhanẽ ĩkwanpreze, kãtô dure ĩwrahkuze, ambâ tê samãr waihku kõ snã.
Tô tkai nĩpttê nã za kãnẽ ro thêmba. Romzâ pto mnõ pari, za wrahuk, tapari za smĩzu, are smĩzu mnõ pari, za tkrãi têp. Krãi tpê mnõ pari, za krãi pte.
Are krãi pte mnõ pari, za ambâ ĩkẽ kmã snãkrat, ĩkẽze nwa waptkã nmẽ.
Mostarda ptozemrê nã Wakmãdkâkwa Jesus damrmẽ dat kmã tomzeTazi nãt Wakmãdkâkwa Jesus damrmẽ dat kmã wamhu, kãnẽ:—Mãr nẽp Waptokwa Zawre dat krdakmãdkâ mnõze ĩhêmba? Mãr nã wabza kmã tomn?
Waptokwa Zawre dat krdakmãdkâ mnõze tô mostarda ptozemrê nẽ. Tô tahã romzât kbure romzâ wadi srurê nã tkrê spa.
Are nõkwa tê krê pari, za sawer, are tô kbure wdê zakrta wam hã romkrê wadi mnõ sawre nã tê spa. Are skra warõr zawre nmẽ, za sirê ĩsui krowi tê sasi.
Wakmãdkâkwa Jesus damrmẽ dat kmã tomzem nã rowahtuzeSaktẽ zawre nãt tâkãnẽ Wakmãdkâkwa Jesus damrmẽ dat kmã tom mnõ snã tamrmẽn, tô tazim hã akwẽ nõrai mã, dawaparkwai nõrĩ tê samãr waihku mnõ pibumã.
Damrmẽ dat kmã tom mnõ snã si nãt akwẽ nõrai mã krdamrẽm. Are dakmã sasõmrkwai nõrai mã, tô dakupanãt ro dat krtmã wasku pês.
Wakmãdkâkwa Jesus kâ ssamrĩ dat res kõzeTô tahã btâ nã, rowahâm psê wi, nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Arê, pku zra ku watbro kwaba.
Tazi nãt dakmã sasõmrkwai nõrĩ akwẽ wadi nõrĩ rẽ, are kuba Wakmãdkâkwa Jesus nwa danmrãzem wa, zas, are dare ttobr. Tazi nãt tô tanõrai re hã kuba zaku, kuba wadi mnõ kmã sasõ.
Tazi nãt amtpẽ kõ re, rowakku zawre krãiwatobr, are kâ ssamrĩ zawre, kuba tê wamzur. Tazi nãt ar kuba krê kâ nĩs.
Wakmãdkâkwa Jesus tetô aimõ kuba nnãkrê wa tantõn, dasikrãi zaparzem nã dasikrãi zapar snã. Tanẽ wi, nãt dakmã sasõmrkwai nõrĩ dakut, are kãnẽ dam tmrmẽzus:—Wamrowahtukwa, waza wadâk, bâ, wakmã apkẽ kõdi?
Tanẽ wi, nãt Wakmãdkâkwa Jesus tazamn, are rowakku mã, kãtô dure kâ ssamrĩ mã, tasiparn, kãnẽ tmã damrmẽ snã:—Arkiwi aihêmba nã, aires knã.Tanẽ wi nãt rowakku nmĩ zazâr, are ro twapu.
Tazi nãt Wakmãdkâkwa Jesus dakmã sasõmrkwai nõrĩ sdanãrn, kãnẽ:—Mãr wa tep aipahikw? Bâ, adup ĩzazêĩ kba kõd?
Are pahi zawre snã, kãnẽ krsimã mrmẽzus:—Nhanẽp kwaz tâkãhã ambâ? Tô rowakku mã zemã, kãtô kâ ssamrĩ mã zemã, mrmẽ prêdi.
Ambâ ĩkmã hêpãr nẽ hã mã Wakmãdkâkwa Jesus dat kwapsêzeAre Wakmãdkâkwa Jesus dakmã sasõmrkwai nõrai mẽ Galiléia tkai wam hã pku zawre zra ku tawsin, Gerasa tkai wa.
Kuba hawi dawatbro wi, nãt smĩsi ambâ ĩkmã hêpãr nẽ hã datmẽ wi.
Dakru hawi nãt mnĩ tô tahã ambâ datmẽ wi. Tô tahã tô dakru mba si krnẽm mnõze. Are tô târa pra nã zemã nõkwa nhanẽ tê tte kõdi.
Saktẽ zawre nãtô nẽsi târa pra nã dat pawasis, are dure dat prawazi, tô sza, za nẽs tê snãr. Twa, nõkwa mãr nã tê tte kõdi.
Awẽ re, kãtô mãra nã, srã nsĩ mba, kãtô dakru mba, krĩnẽm mnõze, hrâ snã kãtô dure ktẽ nã krsissampko mnõ snã.
Tahã nãt Wakmãdkâkwa Jesus romhâ nã dasã, are datmẽ war, are danõwa thissinã.
Are mrmẽ tê hâ snã, kãnẽ hâ:—Jesus, tôka tô Waptokwa Zawre dakra, mãrĩp waĩkmã azapkad? Waptokwa Zawre danĩsizem nã wat awa, rowẽ kõ at ĩm hri kõ pibumã.
Tâkãnẽ kmã mrmẽ, tô Wakmãdkâkwa Jesus kãnẽ tmã damrmẽzem hawi: “Hêpãrĩ, wi, tô tahã ambâ hawi aiwatobro!”
Tanẽ wi, nãt Wakmãdkâkwa Jesus ĩsisizem zô sdanãrn, kãnẽ:—Nhanẽp aisisize?Are kãnẽ damã tsiwasku:—Waĩnĩsize tô Dakahâ, wawarõr zawre nmẽ.
Tazi nãt hêpãr nõrĩ siwar kre kõ snã aimõ dawa, tô tahã tkai hawi dat wdakur kõ pibumã.
Twat aimõ hêpãr nõrĩ Wakmãdkâkwa Jesus dakuzu, sisnã siwar kre kõ snã, kãnẽ:—Kuhâbâ tmẽ at wawdakuri, kuhâbâ mba wazas mnõ pibumã.
Tazi nãt tmã wẽn. Are hêpãr nõrĩ ambâ hawi waire, are kuhâbâ mba zas. Kuhâbâ mnõ nãtô aire ponkwanẽ mil nã tê sati. Are kuhâbâ prare srã hawi ssakrê mnõ snã rêrêk, pku zawre ku. Are pku zawre wa dâk.
Tazi nãt kuhâbâ kmãdkâkwai nõrĩ ssakrê, are tô ta nã hã rowasku kmã tsĩpe, sakrui wa, kãtô dure aikuwa mba hã kri mnõ mba. Are akwẽ nõrĩ tô tammõ wahud, ro ĩkrãiwatbro kmã sõpre da.
Wakmãdkâkwa Jesus datmẽ sinã wi, nãt ambâ aire ĩkmã hêpãr mnõ nẽ hã kmã nõpre. Are sikuzam psê snã, kãtô krãi psê snã smrã nmẽ, nãt tmã tsikrãmkw.
Tazi nãt rom nã ĩsõpre nõrĩ, ambâ mã, kãtô kuhâbâ mnõ mã, ro ĩsaikwar mnõzem nã hã, tê dam wasku.
Twa, nãt tô tanõrĩ Wakmãdkâkwa Jesus dawa ĩsĩm tkai hawi dawatbro pibumã.
Are Wakmãdkâkwa Jesus kuba krê ku dazbre wi, nãt ambâ aire ĩkmã hêpãrĩ sisnã nĩwar, kãnẽ:—Amẽ krĩmõr pibumã, at ĩm wẽ nã.
Are Wakmãdkâkwa Jesus dat kmã sazêĩ kõd, are kãnẽ tmã tamrmẽn:—Aisrõwa ku aimõrĩ, are aisĩm akwẽ nõrai mã tô kbure ro Waptokwa Zawre dat aim kmãnãrĩ, kãtô dure nhanẽ aikmã dapkẽ ze, tmã wasku mõn.
Are ambâ mõ, are tka 10 nã hã Dazakru nã dat krwamtrẽ mnõ mba tô kbure ro Wakmãdkâkwa Jesus dat tmã kmãnãrĩ, tkrê dam wasku. Are tô kbure tmã tasikrãm.
Jairo ãnĩwarzeWakmãdkâkwa Jesus aipâ kuba krê, pku zawre zra ku datbro pari, nãt saktẽ zawre akwẽ pku zawre zdawa ku dakuzus.
Tazi nãt smĩsi ambâ, Jairo nã ĩsisi, datmẽ mõ. Tô tahã tô judeu nõrĩ Waptokwa Zawre damã krsikrãiktõ mnõzep kmãdkâkwa. Tahã Wakmãdkâkwa Jesus datmẽ wsi wi, nãt danõk pra thissinã.
Are, siwar kre kõ snã aimõ dawa, kãnẽ mrmẽ snã:—Ĩkra sĩ pikõirê mãtôza ĩw dâr! Ĩnrõwa ku amõ amõrĩ, are anĩpkra nwa ĩssĩwĩ nõmrn, nwa tmã rowẽ pibumã, are krmõ.
Tazi nãt Wakmãdkâkwa Jairo ãmẽ tamõrn. Are dure saktẽ zawre akwẽ damẽ tmã mõ, Wakmãdkâkwa Jesus tê dabbate mnõ snã.
Wakmãdkâkwa Jesus smĩsi pikõi hâze mã dat rowẽzeTmã mõr re, nãt smĩsi pikõ Wakmãdkâkwa Jesus datmẽ wi. Tahã nãt 12 nã wahu kmã tinẽ, krwaprui kaka mnõ snã.
Sikunmõ snã nãt tô kbure sĩm ro kutõ, saktẽ zawre dakunmõkwai nõrai kmã. Tô tanõrai sipkra mba nãt saktẽ zawre rowẽ kõ tkrê kmãdâk. Tô sza, tmã rowẽ kõd, tô pikrêbba si nãt aimõ sĩkre.
Tô tahã pikõ Wakmãdkâkwa Jesus dakmã smĩpar wi, nãt akwẽ waikwa mba datmẽ mõr snã, Wakmãdkâkwa Jesus dabbarãi hawi dasikuzaze ĩssĩwĩm hã kupi.
Tô tahã pikõt kãnẽ simãzus: “Dasikuzaze ĩssĩwĩm hã si ĩt kupiĩ za, zatô ĩm trowẽ.”
Are dasikuzaze tê kupi wi, nãt prare ĩwapru tmã nmĩ zazâr, are tmã rowẽ nã tsiwaihuk.
Tanẽ wi, nãt Wakmãdkâkwa Jesus danĩptdê daw tkmẽ watbro nã waihkun. Tazi nãt akwẽ waikwa tasĩkdâin, are kãnẽ tanĩnãrn:—Nõkwa mãp ĩsikuzaze nsĩwĩm hã ĩw kupi?
Are dakmã sasõmrkwai nõrĩ kãnẽ dam tmrmẽzus:—Akwẽ nõrĩ tabbate zawre mnõ kõ wam nẽ, tep tô tanẽ anĩnãr mõn?
Tô tanẽ nã re, nãt aimõ dasikrtawi krdaromãdâk, nõkwa tê dakupi dat sãmr zô.
Are pikõ ro tmã ĩkrãiwatbro waihku nmẽ, nãt pahi tê rẽrkẽ snã danõk pra tsimẽ, are tô kbure dam wasku.
Tazi nãt Wakmãdkâkwa kãnẽ tmã tamrmẽn:—Ĩkra, ĩzazêĩ nmẽ bâtô aipês. Wi, aipkẽ nmrõ snã aimõrĩ, mãtô aim trowẽ par.
Jairo ãkra sĩ pikõirê Wakmãdkâkwa Jesus dat sõkrêptuizeWakmãdkâkwa Jesus adu damrmẽ re, nãt nha Jairo ãmã sipi tkrê kmãkwamãr mnõ tsimãsis, are kãnẽ Jairo ãmã tsimãza:—Akra mãtô dâr. Mãrĩ zda tep adu Wamrowahtukwa dakwakrun?
Are Wakmãdkâkwa Jesus tô tanõrai simãzaze dat wapar kõ nẽ, nãt Jairo ãmã kãnẽ tamrmẽn:—Mãrĩ kmã aipkẽ knã, ĩzazê nã.
Wakmãdkâkwa Jesus tô Pedro ãmã, kãtô Tiago ãmã, kãtô dure João, Tiago ãpnãi mã si, nãt damẽ tmã mõr pibumã, tmã wẽn. Are dawadi nõrĩ damẽ tmã mõr pibumã, dat tmã wẽ kõdi.
Jairo ãnrõwa wa zas mnõ wi, nãt Wakmãdkâkwa Jesus akwẽ nõrĩ siwaĩmba krkrûkrû zawre mnõ snã, kmãdkân.
Tazi nãt kãnẽ tmã tamrmẽn:—Mãr wa tep aikrûkrû kba snã aisiwaĩmba krainmrõ kba mõn? Bakrda dkâ kõdi. Taret nõt.
Tazi nãt akwẽ nõrĩ, dakmã sihâ snã, dakmã tisnãro. Are Wakmãdkâkwa Jesus, akwẽ nõrĩ kbure romku wdakurn. Tapari nãt mrẽpranẽ hã dakmã sasõmrkwai nõrai mẽ, kãtô dure bakrta ptokwa kãtô ĩseparkwai mẽ, bakrta nmrõzep ku tazbren.
Tanẽ wi, nãt bakrda da, are krmõrĩ kmã snãkrat. Tô tahã bakrda nãtô 12 nã wahu kmã tinẽ. Tazi, nãt kbure akwẽ nõrĩ tmã sikrãm wawẽ.
Are Wakmãdkâkwa Jesus tô tanõrĩ kunãn, tâkãnẽ hã rowasku kmã sĩpe kõ pibumã. Are bakrta mã dat kai pibumã, wdakurn.
Wakmãdkâkwa Jesus dazakru sĩ Nazaré wa dat dam rowahtuzeWakmãdkâkwa Jesus nãt dakmã sasõmrkwai nõrai mẽ dazakru sĩ Nazaré ku aipâ krẽwain. Ta tô aire krnwa danrõwa mnõze.
Are dasiwaktuzem btâ nã, nãt judeu nõrĩ Waptokwa Zawre damã krsikrãiktõ mnõzem wa dam rowahtu nnãkrtan. Are saktẽ zawre tê dawapar nõrĩ, nãt dam tsikrãm, are kãnẽ krsisdanãr:—Nmã hawi mãp kwaz tô tahã ambâ tâkãnẽ hã ro tô kbure tê waihuk? Nmã hawip kwaz, ĩkrãi waihkuze? Nhanẽ bza tâkãnẽ hã romwaihku kõ tkrê kmãkwamãr?
Maria ãkra wdê pko nã krĩsipiĩ mnõ hã kõd te, tô tahã? Tô tahã tô te Tiago, kãtô José, kãtô Judas, kãtô Simão nõrai sdekba hã kõd, te? Tô tahã hidba nõrĩ tô te tônmẽ krsrõwa mnõ kõd, te?Tâkãnẽ mnõze mba, tê dakmãdkâ prê zêĩ kõd.
Are Wakmãdkâkwa Jesus tô tanõrai mã kãnẽ tamrmẽn:—Roporet Waptokwa Zawre damrmẽ waskukwa dat krsazê. Tô sĩm tkai wam si, kãtô srõwa wam si, za ĩsĩm akwẽ nõrĩ, tê sazêĩ kõdi.
Twa, dazakru sĩ Nazaré wa, romwaihku kõ sawre snã dat kmãnãr kõd. Tô nharê si mãt dahâze mã dat rowẽ, danĩpkra ĩssĩwĩ dat nõmr mnõ snã.
Are tô tanõrai smĩ zazê kõ nã kumrãmn.Wakmãdkâkwa Jesus tetô aire dazakru sĩ Nazaré krtamrê mba hã dazakruirê mba dat krdam rowahut.
Wakmãdkâkwa Jesus 12 nã dakmã sasõmrkwai nõrai mã ĩsipi dat tmã hrizeTazi nãt Wakmãdkâkwa Jesus 12 nã dakmã sasõmrkwai nõrĩ dasimã saihrân, are ponkwanẽ si dat satõr, ĩprêze dat tmã sõmr mnõ snã, hêpãr nõrĩ tkrê smrã mnõ pibumã.
Are dure tmã tamrmẽn, mãrĩ simẽ tê kwasar mnõ kõ pibumã. Siwazuszem si tê kwasar pibumã, nãt tmã wẽn. Sõkrtai kõ snã, kãtô dure rom nmẽzep kõ snã, kãtô dure ktâprezum knã, tmã mõr pibumã, nãt tmã tamrmẽn.
Prakuza si pra wa tê smẽ mnõ pibumã, nãt dat tmã wẽ. Are sikuza kamõ simẽ tê kwasar pibumã, dure dat tmã wẽ kõdi.
Are dure kãnẽ tmã tamrmẽn:—Dazakrui mba aisimãssi kba wa, krim hã taisapar psê kba mnõ wa, tô tahã dazakrui hawi aiwahtu kbazep ku, teza tô tahã kri wa aisikburõikw.
Are nmãhã dazakrui wa dat aisapar psê kba kõ wa, kãtô dure tô tazim hã akwẽ taiwapar zêĩ kba mnõ kõ wa, tô tahã dazakrui hawi aiwahtu kwaba. Are tô ta hawi aiwahtu kba mã, aipra kuzazem zazu tmã wamrĩkw, nwa sĩm romkmãdkâ kunẽ nã krsiwaihku mnõ pibumã.
Tahã nãt dakmã sasõmrkwai nõrĩ wahud, are akwẽ nõrĩ tê spokrpuk, sĩm romkmãdkâ kunẽ hawi pkẽ sĩkdâi mnõ pibumã.
Saktẽ zawre nãt tô tanõrĩ hêpãrĩ tkrê dam sãmr, are dure saktẽ zawre dahâze mã tkrê kwapês, romwam nã tkrê dawamõi mnõ snã.
João Dakrãikwanrẽkwa dat wrĩzeWakmãdkâkwa Jesus dakmã hã romwasku ropore krsĩpe wawẽ mnõ nmẽ, nãt dakmãdkâkwa Herodes tâkãnẽ hã rom nã nmĩpar. Are nõkwam nõrĩ kãnẽ tmrmẽzus:—João Dakrãikwanrẽkwa mãt aipâ nõkrêptu! Tanẽ nmẽ sipttêd, romwaihku kõ tkrê kmãkwamãr mnõ pibumã.
Are dawadi nõrĩ tê kmã tomze, tô Elias nã.Are dure dawadi nõrĩ kãnẽ tmrmẽzus:—Tô tahã tô Waptokwa Zawre damrmẽ waskukwa, ahâmre hã Waptokwa Zawre damrmẽ waskukwai nẽ.
Tâkãnẽ hã akwẽ krmrmẽzus mnõze dakmãdkâkwa Herodes tê wapar wi, nãt kãnẽ mrẽ:—Tô tahã tô João Dakrãikwanrẽkwa, dat krãitõ pibumã ĩt kru, are tokto mãtô aipâ nõkrêptu.
Tâkãnẽ Herodes kmã mrmẽ tô João dat kâr da, kãtô dat pawassi mnõ da, kãtô dure danmẽzem wa dat srẽ da, tê kruizem hawi. Tâkãnẽ hã dakmãdkâkwa Herodes tê kmãnãrĩ, tô pikõ, Herodias nã dat krwamtrẽ mnõ hawi. Tahã Herodias tô aire Herodes ãpnãi mrõ, Filipe nã dat krwamtrẽ mnõ. Are Herodes nãt pnã mrõ twi sĩ, are kmã tmrõ.
Tâkãnẽzem hawi, nãt João Dakrãikwanrẽkwa dakmãdkâkwa Herodes ãmã nẽs aire kãnẽ mrẽ: “Romkmãdkâ prê wat krkmãdkâ mnõ aipnãi mrõ nã aimrõ pibumã, taim wẽ kõdi!”
<sup>(19-20)</sup> Tâkãnẽzem hawi, nãt Herodias João krui wazê, are tê wrĩ zêĩd. Are dakmãdkâkwa Herodes João ãmã pahid, sĩm romkmãdkâ psê nmẽ, kãtô romkunẽ tmã wẽ kõ nã, tê waihku nmẽ. João ãnĩm romkmãdâ dakmãdkâkwa Herodes tmã waihku psê nmẽ, nãt nẽs kupsib, nõkwa nhanẽ tê twi kmãnãr kumnãstê. Are João ãmrmẽ dakmãdkâkwa Herodes tê wapar wa, za ĩsiwaihku kõ kâ, tô tanẽ nã re, nãt aimõ wapar wẽ snã tkrê wapar.
(-)
Dakmãdkâkwa Herodes ãwaptkãze bdâ nwa waptkã wi, nãt Herodias João tê wrĩ pibumã, bdâ kmẽ sã. Tahã btâ nã nãt dakmãdkâkwa Herodes dasa zawre dam kahi, sipapram hã mrmẽ prê nõrai mã, kãtô sĩm surta kmãdkâkwai nõrai mã, kãtô dure Galiléia tkai wam hã dazakrui kmãdkâkwai nõrai mã.
Tanẽ re, nãt Herodias ãkra sĩ bakrda dasikrãiktõzep ku debr, are tsiwapsis. Tazi nãt dakmãdkâkwa Herodes, kãtô dure tê saihrâ mnõ nõrĩ, kmãdkâ wẽ snã kmãdâk. Tâkãnẽzem hawi, nãt dakmãdkâkwa Herodes kãnẽ bakrta mã mrẽ:—Mãrĩ kmã aisapka nã ĩwar wa, waza aim sõ.
Are mrmẽ kmã prê snã, kãnẽ bakrta mã mrẽ:—Tô ĩsenã waza aim ropisut, tô ĩprêzem zemã, waza ĩsõkmõ mba aim kapok, kmã aisapka wa.
Tanẽ wi, nãt bakrda mõ, separkwa tê sdanãr pibumã, mãr nã siwar zô. Are ĩseparkwa kãnẽ tmã mrẽ:—João Dakrãikwanrẽkwai krã nã aisiwari.
Tâkãnẽ wi, nãt azanã dakmãdkâkwa Herodes ãtmẽ aipâ krẽwa, are kãnẽ nĩwar:—Wa kmã ĩzapa, tô João Dakrãikwanrẽkwai krã azanã dasa zaparzem wa at ĩm sõmr da.
Tazi nãt dakmãdkâkwa Herodes tpkẽ wadâk, are sipapram hã mrmẽ prê nõrai sõka mrmẽ tê kmã prê snã tê tmã ropistuzem hawi, nhanẽ siwazrêze tê kmẽ sãmr kõd.
Tâkãnẽ mnõze mba, nãt azanã smĩsi surda amõ satõ, João ãkrã mnĩ tê kâr da. Are tahã danmẽzep ku mõ, are João krãi tõ.
João ãkmã sasõmrkwai nõrĩ tâkãnẽ hã kmã smĩpar mnõ wi, nãt mnĩ tmã mõ, are João ãhêmba du, are dakru wa sẽ.
Wakmãdkâkwa Jesus dakahâ zawre mã dat kaizeWakmãdkâkwa Jesus damrmẽ waskukwai pibumã dat satõr nõrĩ aipâ tê krẽkẽ mnõ wi, nãt kbure ro tê kmãnãr mnõ, kãtô dure tkrê dam rowahtu mnõze, dam wasku.
Are akwẽ nõrĩ kahâ snã nẽsi datmẽ sinã mnõ nmẽ, tô sa tê kahur pibumã zemã, bdâ sikazazâr kõd. Tâkãnẽ mnõzem hawi nãt kãnẽ dakmã sasõmrkwai nõrai mã tamrmẽn:—Êwi kba kummã, dakupanã romnĩwas ku, wasiwaktu skurê kba mnõ pibumã.
Tazi nãt smĩstu kuba krê rêrê, romnĩwas ku.
Are saktẽ zawre nãt akwẽ nõrĩ tô tanõrĩ wahtu re kmã nõpre. Are tê dawaihku nmẽ, nãt tkai mba dapra wahud. Tô tô kbure tainnĩ hã dazakruirê mnõ hawim hã, nãt za damõrzep ku tmã mõ, are Wakmãdkâkwa Jesus nõrai sõwa tsinã.
Wakmãdkâkwa Jesus kuba hawi dawatbro wi, nãt dakahâ zawre kmãdkân, are sawi zepkun. Ponkẽ zahi wapu kmãdkâkwai kõ nã, siwakru krnmrõ mnõ nẽ, dat kmã tom nmẽ, nãt sawi zepkun, are saktẽ zawre tmã rowahtu nnãkrtan.
<sup>(35-36)</sup> Are bdâ tka wirê sam wi, nãt dakmã sasõmrkwai nõrĩ datmẽ tsinã, are kãnẽ dam tmrmẽzus:—Mãtô tka wirê da, are tônmẽ tô aikuwa. Tanẽ nmẽ, tâkãhã akwẽ nõrai mã at tmã waprosi, nwa krêwim hã kri mnõ mba, kãtô dure dazakruirê mnõ mba, saze ktâprezum nã simã tê kadur mnõ pibumã.
(-)
Tazi nãt dakmã sasõmrkwai nõrai mã kãnẽ tamrmẽn:—Tô kanõrĩkwa teza dasa tmã kaikw.Are dakmã sasõmrkwai nõrĩ kãnẽ dakmã wakrã:—Bâ, 200 nã prata nã hã ktâprezum tmõ re nã wabza kwaz pão kmẽ mrãmn, wat tmã kai pibumã?
Are Wakmãdkâkwa Jesus kãnẽ sdanãrn:—Nhap aisĩm pão kwa? Wi pe, tmã ropibui kwaba.Dakmã sasõmrkwai nõrĩ tê tmã ropibui pari, nãt kãnẽ dam tmrmẽzus:—Wanĩm pão 5 nã, kãtô ponkwanẽ tbê.
Tazi nãt Wakmãdkâkwa Jesus dui nsĩwĩ simã sikupstã mnõ snã sikburõi mnõ da, tmã tamrmẽn. Dakahâ snã si dasikburõi mnõ da, nãt tamrmẽn.
Are sikburõ, 100 nã si, kãtô 50 nã si, sikupstã snã.
Tapari, nãt Wakmãdkâkwa Jesus 5 nã pão durn, are dure ponkwanẽ tbê mrãmn. Tazi nãt hêwa nsĩ ku taromãdkân, are Waptokwa Zawre damã dapkẽ to nã tasiwaskun. Tapari, nãt pão mnõ dat kẽ, are dakmã sasõmrkwai nõrai mã dat sõmr, akwẽ nõrai mã tê prum mnõ pibumã. Are dure tbê kbure mã prumn.
Tô kbure nãt sa kahu, are kmã dik.
Tapari, nãt dakmã sasõmrkwai nõrĩ pão ĩsikazazâri, kãtô tbê ĩsikazazâri, tê kburõ, are 12 nã siknõ kmã sĩs.
Ambâ nõrĩ pão tê kahuri, tô 5 mil nã ĩhêmba.
Wakmãdkâkwa Jesus kâ nsĩwĩ damõrzeSa tê kahur mnõ pari, nãt Wakmãdkâkwa Jesus dakmã sasõmrkwai nõrai mã dasissõwa, kuba krê, tmã waprosn, dam dasikurrĩ par re. Pku zawre zrai nnĩwĩm hã dazakru sĩ Betsaida ku tbro mnõ pibumã, nãt tmã waprosn.
Dakmã sasõmrkwai nõrai mã dasikurrĩ pari, nãt smĩsi srã nsĩ ku saikurn, Waptokwa Zawre dat dawar pibumã.
Are mãkrã kuze psê wi, nãt kuba pku zawre waikwa thêmba, are Wakmãdkâkwa Jesus tô dasiwaprosit tkai wa krtamõrn.
Are awẽhâ waikwa nãt dakmã sasõmrkwai nõrĩ tô tare kuba tê satê mnõ re kmãdkân, aipâ rowakku kuba tê twi wamzur mnõ snã. Tazi nãt tô tanõrai tmẽ tamõrn, kâ nsĩwĩ damõr snã, are mãt ar kuba sakrên.
Wakmãdkâkwa Jesus kâ nsĩwĩ damõr re dakmã sõpre wi, nãt dakmã sasõmrkwai nõrĩ romhêmbai kõ dizô sĩmnãs, tanẽ nmẽ, nãt pahi tê krhãs.
Kâ nsĩwĩ krdamõr re dakmã sõpre wa, nãt tô kbure tpahi wawẽ. Tanẽ wi, nãt kãnẽ tmã tamrmẽn:—Aipkẽ ttê kba mõnõ, tô wa hã. Aipahi kba mnõ knã!
<sup>(51-52)</sup> Tazi nãt tô tanõrai tmẽ kuba krê ku tazbren, are rowakku nmĩ zazâr. Twa, nãt dakmã sasõmrkwai nõrĩ dam tsikrãm wawẽ. Tô tanõrai simãzusze stom mnõ hawi, kãtô dure adu pão nã romwaihku kõ Wakmãdkâkwa Jesus dat kmãnãrĩ, tê samãr waihku kõzem hawi, nãt dam tsikrãm wawẽ.
(-)
Wakmãdkâkwa Jesus Genesaré tkai wa dahâze nõrai mã dat tmã rowẽ mnõzeTazi nãt Wakmãdkâkwa Jesus dakmã sasõmrkwai nõrai mẽ pku zawre zra ku tatbron, are Genesaré tkai ku tsinã. Tazi nãt kuba sissô hi, are kmã wasis tkai tmõrãi wa.
Kuba hawi wairbe wi, nãt akwẽ nõrĩ prare Wakmãdkâkwa Jesus dawaihuk.
Are tô tazim hã akwẽ nõrĩ tô kbure tô tahã tkai mba krsĩpe, are dahâze nõrĩ, nmrõzem re, datmẽ kwasa, danmĩ zazâr nã kmã smĩparzep ku.
Tô nmõmõ, dazakruirê mba, kãtô dazakrui zawre mba, kãtô dure aikuwa mba hã kri mba damõrĩ, za dahâze tdêkwai nõrĩ dahâze nõrĩ dasikrãiktõze mba tkrê sakra. Tazi za Wakmãdkâkwa Jesus tê dawar, dasikuzazem zdakre nã si tê kupi da, dat tmã wẽ pibumã. Are tô kbure dasikuzazem zdakre tê kupiĩ nẽ hã nãt tmã rowẽ.
Wakmãdkâkwa Jesus judeu ptokrta nõrai smĩ rowahtuzep kmã dat rowahtuzeNha fariseu nõrĩ, kãtô dure nha romkmãdkâ prê waskukwai nõrĩ, dazakru sĩ Jerusalém hawi ĩsinã mnõ, nãt Wakmãdkâkwa Jesus datmẽ tsinã.
(Are fariseu nõrĩ, tô kbure judeu wadi nõrai mẽ, hĩkba nõrai smĩ rowahtuze tkrê kmãdkâ psê mnõ snã, za smĩsõi psê kõ re, sa tê kahur kõdi. Tô smĩsõi psê parim si, za sa tkrê kahur.
Are dure ktâprezum zô ro dat krsõmr mnõzem hawi krsinã mnõ wa, tô ro tkrê kupsõi psê mnõ parim si, za mãrĩ tkrê kahur. Saktẽ zawre tetô ĩptokrta nõrai smĩ rowahdu tkrê kburõ, rom kupsõzem nã hã. Kâ kamrãmzep kupsõzem nã, kãtô dure kâ huizep kupsõzem nã, kãtô dure kukaw sĩ târa kupsõzem nã, nãt ĩptokrta nõrai smĩ rowahdu tkrê kburõ.)
Tazi nãt fariseu nõrĩ, romkmãdkâ prê waskukwai nõrai mẽ, kãnẽ Wakmãdkâkwa Jesus dazdanã:—Mãr wap sa, aikmã sasõmrkwai nõrĩ wahĩkba nõrai smĩ rowahtuze tkrê kmãdkâ psê mnõ kõ snã, smĩsõi psê kõ snã sa tkrê kahur?
Tazi nãt Wakmãdkâkwa Jesus kãnẽ kmã wakrãmn:—Tô kanõrĩkwa tô ĩpkẽ psê nã ĩsiwasku zêĩ nẽ hã. Tô ĩkwaĩmba nãt Isaías aikmã kba kmã mrẽ. Tê kuĩkreze, tô kãnẽ: “Waptokwa Zawre nãt kãnẽ tamrmẽn: Tâkãhã akwẽ nõrĩ tô sdawa nã za tkrĩkmãdkâ prê mnõ nã siwasku, are ĩsĩm romkmãdkâ mnõ, tô waĩkupanã.
Akwẽ nĩm romkmãdâ Waptokwa Zawre dahawim hã romkmãdkâ nẽ tkrê dam rowahtu mnõ nmẽ, tkrĩkmãdkâ prê mnõze tô tare waĩmã.”
Are dure Wakmãdkâkwa Jesus damrmẽ kmã wamhuin, kãnẽ:—Waptokwa Zawre dat aim kruikwa tet krrmẽ kba mõn, are akwẽ nmĩ rowahdu krsazêĩ kba mõn.
Are kãnẽ damrmẽ kmã krãinĩstun:—Aismĩ rowahtuzem si krkmãdkâ kba mnõ pibumã, tet nẽs Waptokwa Zawre dat aim kruikwa rmẽ kba mnõ pibumã, nhanẽ aisismrã kba mnõzem zô krairtĩ kba mõn.
Dakmãdkâkwait Moisés akwẽ nõrai mã tê krui mnõze, tô kãnẽ: “Aiptokwa kãtô aiseparkwa krkmãdkâ prê mõnõ.”Are dure kãnẽ mrẽ: “Nõkwa ptokwai mã, tanẽ kõ wa separkwai mã, tê sdapre wa, teza wrĩkw.”
<sup>(11-12)</sup> Are tô kanõrĩkwa krdam rowahtu kba mnõze, tô kãnẽ: Nõkwa ptokwa kãtô separkwa tê waihkâ pibumã, sĩm mãr wa, are tê waihkâ zêĩ kõzem hawi, kãnẽ mrmẽ wa: “Tâkãhã waĩnĩm ro, tô Waptokwa Zawre damã kmã ĩnĩmzar pibumã, wat ĩsimã hi”. Tanẽ wa, teza tâkãnẽ kmã mrmẽzem hawi, tmã wẽkw, ptokwa kãtô separkwa tkrê waihkâ mnõ kõ snã krmõr pibumã.
(-)
Tâkãnẽ mnõzem hawi, tet Waptokwa Zawre damrmẽze rmẽ kba mõn, are ĩsõkwakrê aiptokwai kba nõrai hawim hã aisimã kba krrowahtu kba mnõze krkmãdkâ kba mõn. Are saktẽ zawre tet dure tâkãnẽ hã siwakru ro krkmãkwamãr kba mõn.
Akwẽ hêmba kunẽzem nã Wakmãdkâkwa Jesus damrmẽzeTazi nãt Wakmãdkâkwa Jesus dure kahâ snã akwẽ dasimã saihrân, are kãnẽ tmã tamrmẽn:—Pe ĩwapar kwaba, are dure samãr waihkukw:
Tô kbure rowi hawi dadki ku krzas mnõ, Waptokwa Zawre danõka akwẽ hêmba tê kunẽ kõdi. Are akwẽ zdawa hawi krĩwairbe mnõ, tô dapkẽ hawim nmẽ, za Waptokwa Zawre danõka akwẽ tê kunẽ.
[Are nõkwa wapar kba pibumã, aispokrê wa, wapar kwaba.]
Wakmãdkâkwa Jesus akwẽ nõrĩ dat rmẽ pari, kri wa dazbre wi, nãt dakmã sasõmrkwai nõrĩ dazdanã, mãr nã damrmẽ dat kmã tom zô.
<sup>(18-19)</sup> Twa nãt kãnẽ tmã tamrmẽn:—Tô kanõrĩkwa dure dawadi nõrai nẽ, mãrĩ krsamãr waihku kba mnõ kõdi! Akwẽ zdawa mba krzas mnõ, Waptokwa Zawre danõka nhanẽ akwẽ hêmba tê kunẽ kõdi, ĩpkẽ wa sbre kõ nmẽ. Tô dadki ku si za krzas, are tahawi za akwẽ hêmba hawi krwaireb.Tâkãnẽ hã damrmẽ nã, mãt dasaze mnõ pâ wat krkahur mnõ pibumã, psê nã waskun.
(-)
Are dure damrmẽ dat kmã wamhu, kãnẽ:—Dazdawa hawi krĩwairbe mnõ za akwẽ kunẽ Waptokwa Zawre danõka.
<sup>(21-22)</sup> Tô dapkẽ hawi za kbure romkmãdkâ kunẽ kmã snãkrat. Tâkãnẽ hã tô sem kõ snã siwakru krsisnã hêmba mnõze, kãtô dahêmzu, kãtô dapãrĩ, kãtô mrõ re daw kmãkwamãrĩ, kãtô danõiti, kãtô romkmãkwamãr kunẽ, kãtô dantokrãmĩ, kãtô damrmẽ ssem kõ, kãtô ro tkrê daw waikẽ, kãtô tare dawasku kunẽ, kãtô dasimã daprê, kãtô mãrĩ kmã simãzus kõ snã romkmãkwamãrĩ.
(-)
Tô kbure tâkãhã romkunẽ tô dapkẽ krê hawit krsnãkrat, tanẽ nmẽt akwẽ Waptokwa Zawre danõka tkrê hêmba kunẽ.
Pikõ judeu kõ nẽ hã Wakmãdkâkwa Jesus datmẽ mõrzeAre Wakmãdkâkwa Jesus tô tahawi tawatbron, are dazakru sĩ Tiro krtamrê hã tkai ku tamõrn. Tazi nãt smĩsi kri wa tazbren, are nõkwa dakmã smĩpar zô, kmã dazapka kõd. Tô tanẽ nã re, nhanẽ akwẽ wi dasimẽkur kõdi.
Tô tazit smĩsi pikõ krmõ, ĩkra sĩ pikõirê kmã hêpãr nẽ hã. Tahã pikõ Wakmãdkâkwa Jesus dakmã smĩpar wi, nãt datmẽ mõ, are danõk pra hi krã nã da.
Pikõ tô tkai kamõi hawim hã, tô siro fenícia tdêkwai nã dat krwamtrẽ mnõ. Tahã nãt aimõ Wakmãdkâkwa Jesus dawa, ĩkra hêmba wam hã hêpãrĩ dat tmã wazrê pibumã.
Are Wakmãdkâkwa Jesus kãnẽ tmã tamrmẽn:—Ĩkwaĩmba kõdi, nõkwa ĩkra nõrĩ tê dki kõ re, kra sa wapsã mã tê saikwar pibumã.
Tazi nãt pikõ kãnẽ dam mrẽ:—Wakmãdkâkwa, tô ĩkwaĩmba bât amrmẽn. Are zatô dakra saĩ pru, dasa zakrazem papra krĩrêrkê mnõ, wapsã tkrê kahur.
Tanẽ wi, nãt Wakmãdkâkwa Jesus kãnẽ tmã tamrmẽn:—Tâkãnẽ hã kmã aimrmẽzem hawi, wi aimõrĩ, mãtô hêpãrĩ aikra sĩ pikõirê hawi watobr.
Are pikõ srõwa ku tê krẽwai wi, nãt kra stõzem wa nmrõ re srã, hêpãrĩ tmã watbro par nmẽ.
Wakmãdkâkwa Jesus akwẽ npokrêp tõ kãtô mrmẽ tõ mã dat kwapsêzeAre Wakmãdkâkwa Jesus dure dazakru sĩ Tiro krtamrê hã tkai hawi tawatbron, are Sidom mba, kãtô dure Decápolis tkai mba tamõrn. Are Galiléia tkai wam hã pku zawre ku tawsin.
Are Wakmãdkâkwa Jesus tahã dawaikwa hawi wazrên, are ĩspokrê wa danĩpkrahi zain. Tapari nãt dazdare mẽn, are dazdare nã ambâ sõito kupin.
Tapari nãt Wakmãdkâkwa Jesus hêmõ daromãdkâ snã ĩsenã tapkẽ wazrên, kãnẽ ambâ mã damrmẽ snã:—“Efatá!” (Tâkãhã kmã damrmẽze, tô kãnẽ: “Aisisdâhu nã!”)
Tazi nãt ambâ npokrêp tõ, npokr sisdâhu, are tmrmẽ tte rẽm, are psê snã mrẽ.
Are Wakmãdkâkwa Jesus tô tanõrĩ kunã psên, nõkwai mã tâkãnẽ hã tê wasku kõ pibumã. Tô sza, nãt dat kunã kõ wam nẽ, tê dahêĩkre wawẽ.
Tazi nãt tâkãhã rowasku tê wapar mnõ, dam sikrãm zawre snã, kãnẽ tmrmẽzus:—Tô kburet ro psê snã tkrê kmãnãr. Danpokrêp tõ zemã za spokr pês, are dure mrmẽ tõ zemã tmrmẽ pês.
Wakmãdkâkwa Jesus sikwaĩpsê mil ambâ nõrai mã dat kaizeRomsikârrê wi, nãt dure saktẽ zawre akwẽ tsikrãikõt. Are sõkrda sĩm mãr kõ nmẽ, nãt Wakmãdkâkwa Jesus dakmã sasõmrkwai nõrĩ saihrân, are kãnẽ tmã tamrmẽn:
—Watô tâkãhã akwẽ nõrĩ sawi zepuk. Mãtô mrẽpranẽ bdâ waĩmẽ kmã tinẽ, are tokto sõkrtai mnõ kõd, tê kahur pibumã.
Are mrãm snã srõwa mnõ ku ĩt tmã wapros mnõ wa, za bdâdi nã mrãm tê pakuwa, nmã nõrĩ romhâ hawi mnĩ tmã mõr nmẽ.
Are dakmã sasõmrkwai nõrĩ kãnẽ dazdanã:—Nmã hawi wabza tônmẽ aikuwa dasa kmẽ sãmrn, tâkãhã akwẽ nõrĩ kbure siwãiktõ mnõ pibumã?
Tazi nãt Wakmãdkâkwa Jesus sdanãrn, kãnẽ:—Nha tep pão krmrãmkw?Tazi nãt kãnẽ dazdakbâkw:—7 nã!
Tazi nãt Wakmãdkâkwa Jesus akwẽ wdakurn, tkai wa sikburõi mnõ pibumã. Tapari nãt 7 nã hã pão durn, are Waptokwa Zawre damã dapkẽ to nã tasiwaskun. Tapari, nãt pão kawẽkẽn, are dakmã sasõmrkwai nõrai mã sõmrn. Are tô tanõrĩ akwẽ nõrai mã pru.
Are dure tpêrê nha ĩhêmba. Ta nã nãt dure Waptokwa Zawre damã dapkẽ to nã tasiwaskun, are tapari, nãt dure dakmã sasõmrkwai nõrĩ wdakurn, tê dam prum mnõ pibumã.
Tazi nãt tô kbure tô tazim hã sa kahu, are dik. Are adu dakmã sasõmrkwai nõrĩ ĩsõ sikazazâr nã 7 nã siknõ kmã sĩs.
Tô tazi akwẽ sa tê kahuri, kãte amtpẽ kõ re, sikwaĩpsê mil tê sati.Tapari nãt Wakmãdkâkwa Jesus akwẽ nõrai mã waprosn.
Dat tmã wapros pari, nãt dakmã sasõmrkwai nõrai mẽ kuba krê ku tazbren, are tô tanõrai mẽ Dalmanuta tkai ku tamõrn.
Fariseu nõrĩ Wakmãdkâkwa Jesus romwaihku kõ dat tmã kmãnãr pibumã, tê dawarzeTazi nãt nha fariseu nõrĩ Wakmãdkâkwa Jesus datmẽ tsimãsis, are damẽ tsisdakâ. Tê dawasku kunẽ pibumã, aire mãrĩ tê kmẽ sãmr zêĩd. Tanẽ nmẽ, nãt Wakmãdkâkwa Jesus damã tmrmẽzus, romwaihku kõ dat tmã kmãnãr pibumã, danĩptdê Waptokwa Zawre dahawim nã ĩsenã dat wasku pibumã.
Are Wakmãdkâkwa Jesus ĩsenã ktabi dapkẽ wazrê snã, kãnẽ tamrmẽn:—Mãrĩ zdap tâkãinnĩ hã akwẽ nõrĩ romwaihku kõ ĩt tmã kmãnãr pibumã, ĩwa? Tô ĩsenã waza aimã kba ĩmrẽm, tâkãhã akwẽ nõrai mã romwaihku kõ za ĩt kmãnãr kõdi.
Are Wakmãdkâkwa Jesus tô tanõrĩ rmẽn, are kuba krê ku tazbren, are aipâ pku zawre zra ku tatbron.
Wakmãdkâkwa Jesus fariseu nõrai sĩm romkmãdkâ nã kãtô dure dakmãdkâkwa Herodes nĩm romkmãdkâ nã kmã damrmẽzeWakmãdkâkwa Jesus dakmã sasõmrkwai nõrĩ nãt pão nã nmĩ zaksê sikutõr. Twa, tô smĩsit pão kuba krê simẽ kâ.
Tazi nãt Wakmãdkâkwa Jesus dakmã sasõmrkwai nõrĩ spokrpkun, kãnẽ:—Fariseu nõrai sĩm fermento mã, kãtô dure dakmãdkâkwa Herodes ãnĩm fermento mã, kraisimã ropibui psê kba mõnõ.
Tâkãnẽ kmã damrmẽzem hawi, nãt dakmã sasõmrkwai nõrĩ kãnẽ simã mrmẽzus:—Pão wasimẽ wê wat dur kõ nmẽ, mãt tâkãnẽ wam tamrmẽn.
Are Wakmãdkâkwa Jesus tô tanõrai mrmẽzusze dat wapar wi, nãt kãnẽ tanĩnãrn:—Mãr wa tep pão kõ nã aisimã aimrmẽzuskw? Bâ, adup aimã kba ĩmrmẽze waihku kba kõd, kãtô dure samãr waihku kba kõd, te? Mãr wap sa aikrãi hêwari ktabdikwa?
Aitmõ kba kõ wam nẽp, mãrĩ krsãmr kba mnõ kõd? Aispokrê kba kõ wam nẽp, mãrĩ krwapar kba mnõ kõd? Bâ, ro ĩt krkmãkwamãr mnõzem nãp krkmã aispokrpku kba mnõ kõd?
—5 nã pão, 5 mil ambâ mã ĩt prum siwa, nha bâp sa danõ sikazazâr nã siknõ kmã ssĩkw?Are kãnẽ tmrmẽzus:—12 nã.
Are dure kãnẽ tanĩnãrn:—Are nha bâp dure siknõ kmã ssĩkw, 7 nã hã pão ĩt dam prum siwa, sikwaĩpsê mil ambâ mã?Are kãnẽ tmrmẽzus:—7 nã.
Tazi nãt dakmã sasõmrkwai nõrai mã kãnẽ tamrmẽn:—Tâkãnẽ kõ wam nẽ, adup rowaihku kba mnõ kõd?
Wakmãdkâkwa Jesus ambâ nĩkrã dat tto psêze, dazakru sĩ Betsaida waTapari, nãt Wakmãdkâkwa Jesus, dakmã sasõmrkwai nõrai mẽ, dazakruirê sĩ Betsaida ku tawsin. Tazi nãt mnĩ nha akwẽ nõrĩ sikrã datmẽ kmẽ zaprõ, are dat kupiĩ pibumã dawa.
Tanẽ wi, nãt Wakmãdkâkwa Jesus sikrã ĩsipkrta nã kârn, are dazakruirê kupanã saprõnn. Tazi nãt sikrã tmõ wa dazdare nã tmã kukren, are nwa danĩpkra snã, kãnẽ tanĩnãrn:—Tep tô mãrĩ sãmr?
Are ambâ romãdâ, are kãnẽ mrẽ:—Watô akwẽ sã, are tô wdê krnmrõ mnõ nẽ, wat sã.
Tapari, nãt ĩsrõwa ku wdakurn, are kunãn, dazakruirê ku aipâ tê krẽwai kõ pibumã.
Pedro Wakmãdkâkwa Jesus Waptokwa Zawre Dakra nã tê dawaskuzeTapari nãt Wakmãdkâkwa Jesus dakmã sasõmrkwai nõrai mẽ, dazakru sĩ Cesaréia de Filipe krtam hã dazakruirê mnõ ku tamõrn. Are bdâdi nã dakmã sasõmrkwai nõrĩ kãnẽ sdanãrn:—Akwẽ nõrĩ nõkwa hã nãp tkrĩkmã to?
Are kãnẽ dam wasku:—Tô João Dakrãikwanrẽkwa ãdizô tet nõkwam nõrĩ tkra kumnãs. Are akwẽ wadi nõrĩ, tô Elias ãdizôt krakumnãs. Are dure dawadi nõrĩ tô ahâmre hã Waptokwa Zawre damrmẽ waskukwa dizôt krsimnãs.
Tazi nãt dakmã sasõmrkwai nõrĩ kãnẽ sdanãrn:—Tô kanõrĩkwa hãrê, nõkwa hã zô, tep krĩkumnãs kba mõn?Are Pedro kãnẽ dam mrẽ:—Tôka tô Dapkẽhrikwa, Waptokwa Zawre dat kmã ropistu hã.
Tazi nãt Wakmãdkâkwa Jesus tô tanõrĩ kunãn, nõkwai mã tâkãnẽ hã tê wasku kõ pibumã.
Wakmãdkâkwa Jesus dadkâzem nã kãtô dure aipâ danõkrêptuizem nã damrmẽzeTazi nãt Wakmãdkâkwa Jesus dakmã sasõmrkwai nõrai mã rowahtu nnãkrtan, kãnẽ damrmẽ snã:—Waptokwa Zawre Dakra snĩ Ambâ za rowẽ kõ zawre kmãdkân. Judeu ptokrta mrmẽ prê nõrĩ, kãtô dure Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ, za tê dawẽ kõdi. Zatô dawĩ, are mrẽpranẽ bdâ dakmã nẽm pari, za aipâ tanõkrêptuin.
Tô sõkawi nãt Wakmãdkâkwa Jesus tâkãnẽ hã kmã tamrmẽn. Tâkãnẽzem hawi, nãt Pedro simã dazaihâ, are dam mrẽ.
Tazi nãt Wakmãdkâkwa Jesus aipâ tasĩkdâin, are dakmã sasõmrkwai nõrai tmẽ daromãdkâ snã, Pedro ãmã kãnẽ tamrmẽn:—Hêpãrwawẽ, ĩnõwa hawi aiwatobro. Tôka tô akwẽ krsimãzus mnõ nẽ tet kraisimãzus mõn. Waptokwa Zawre danẽ krkmã aisimãzus mnõ kõdi.
Tazi nãt Wakmãdkâkwa Jesus dakahâ zawre, dakmã sasõmrkwai nõrai mẽ, dasimã saihrân, are kãnẽ tmã tamrmẽn:—Nõkwa tĩkmã sasõmr zêĩ wa, za sĩm romkmãdkâ krta nã nmĩ zaksê sikutõr, are za ĩdkâ nẽ, waĩpra dkâ pibumã kmã pkẽ kõ snã, za ĩkmã sasõ.
Tô nõkwa sĩm romkmãdkâ pra aimõ krmõr zêĩ wa, krromãdkâ mnõzep ktabi za simã tê sãmr kõdi, are waĩpra krmõrzem hawi, kãtô dure waĩkmã hã rowaskuwẽ hawi, nõkwa tônmẽm hã krromãdkâ mnõze tê kutõr wa, za krromãdkâ mnõzep ktabi simã sã.
Mãr mãp kwaz psêd, nõkwa tkai wam hã rom mnõ pâ simã tê kakburõi pibumã, are krromãdkâ mnõzep ktabi siw kwakru?
Nõkwa za ĩwakbâze tê sãmr kõdi, dure aipâ krromãdkâ mnõzep ktabi simã tê kâr pibumã.
Twa, tâkãinnĩ hã dazazêĩ kõkwai nõrai waikwa, kãtô dure tâkãinnĩ hã romkunẽ kmãkwamãrkwai nõrai waikwa, waĩkmã, kãtô dure ĩnmĩ rowahtuzem mã, nõkwa krssem mnõ wa, za dure Waptokwa Zawre Dakra snĩ Ambâ tô tahã kmã tassemn, Waptokwa Zawre dakbuzi zawre wa, kãtô dure hêwa nsĩm hã danĩm akwẽ nõrai mẽ, mnĩ damõr wa.
Are Wakmãdkâkwa Jesus damrmẽ kmã krãinĩstun, kãnẽ damrmẽ snã:—Kãhã za ĩt aim waskukwa, tô ĩsenã ktabi: Waptokwa Zawre dat krdakmãdkâ mnõze prê snã nwa waptkã snã tê kmãdkâ mnõ kõ re, za tônmẽm hã aiwaikwam kba hã, nõkwam nõrĩ dkâ mnõ kõdi.
Moisés kãtô Elias Wakmãdkâkwa Jesus damẽ sisdakbâze6 nã bdâ dakmã nẽm pari, nãt Wakmãdkâkwa Jesus Pedro, kãtô Tiago, kãtô João nõrai wtẽsi dasimẽ saprõnn, srã dum zawre nsĩ ku. Tazi nãt tô tanõrai sõka, aimõwi tahêmban.
Dasikuzaze nãt rã snã tkbuzi wawẽ, tônmẽm hã sikuza hêkupsõikwa tô tanẽ nhanẽ sikuza tê hêrã kõdi.
Tahã nãt tô tahã mrẽpranẽ dakmã sasõmrkwai nõrĩ Elias kãtô Moisés ãkmã nõpre, Wakmãdkâkwa Jesus damẽ sisdakbâ re.
Tanẽ wi, nãt Pedro kãnẽ dam mrẽ:—Wamrowahtukwa, tônmẽ wanõr mã rowẽ ktabdi. Twa, mrẽpranẽ awã waza kmãnãrn: Smĩsi tô tôka amã, smĩsi tô Moisés ãmã, kãtô dure smĩsi tô Elias ãmã.
Dakmã sasõmrkwai nõrĩ hêsaĩ snã krnmrõ mnõ nmẽ, Pedro nhanẽ kmã mrmẽ waihku kõd.
Taparimrê, nãt smĩsi ainãka tô tanõrĩ kupsi. Are ainãka hawi damrmẽ kãnẽ waparkw:—Tâkãhã tô ĩkra, ĩm sawi ktabi hã, krkmã mrmẽ mnõze, krwapar psê kba mõnõ!
Tazi nãt Pedro nõrĩ sikrta wi krsõpre, are Wakmãdkâkwa Jesus dakmã si nõpre.
Srã hawi tê sikrai mnõ snã, nãt Wakmãdkâkwa Jesus tô tanõrĩ kunãn, Waptokwa Zawre Dakra snĩ Ambâ dadkâ hawi aipâ danõkrêptui kõ re, ro kmã sõpre, nõkwai mã tê wasku kõ pibumã.
Tâkãnẽ mnõze mba, nãt tô tanõrĩ damrmẽ kmãdkâ pês, are krsimã mrmẽzus, mãr nãp kwaz tâkãhã dadkâ hawi danõkrêptuizem nã damrmẽze.
Tazi nãt dakmã sasõmrkwai nõrĩ Wakmãdkâkwa Jesus dazdanã, kãnẽ:—Mãr wap kwaz romkmãdkâ prê waskukwai nõrĩ krmrmẽzus Dapkẽhrikwa Waptokwa Zawre dat kmã ropisdu mnĩ dakrãiwatbrozem wanã, za mnĩ Elias krãiwatbro nã?
Tazi nãt Wakmãdkâkwa Jesus kãnẽ tmã tamrmẽn:—Tô ĩsenã, Dapkẽhrikwa Waptokwa Zawre dat kmã ropistu wanã, za Elias krãiwatobr, are tô kbure ro tê sakram pês. Are mãr wa mãp sa Waptokwa Zawre danĩm hêsuka Waptokwa Zawre Dakra snĩ Ambâ za saktẽ zawre rowẽ kõ dat kmãdkâ nã, kãtô dure akwẽ nõrĩ za dawẽ kõ nã, ro wasku?
Are tô ĩsenã waza aimã kba ĩmrẽm: Mãtô mnĩ Elias twsi par. Are akwẽ nõrĩ tô sipkẽ nã nãt tê kmã kwakbure. Tô ta kmã Waptokwa Zawre danĩm hêsuka wa kuĩkre snã ĩnmrõ prabâ.
Wakmãdkâkwa Jesus waptem mã dat rowẽzeWakmãdkâkwa Jesus nõrĩ dakmã sasõmrkwai wadi nõrai krta ku sinã wi, nãt dakahâ zawre nã nõpre, tê kuirĩ snã. Tazit nha romkmãdkâ prê waskukwai nõrĩ dakmã sasõmrkwai nõrai mẽ mrmẽ simã kwanĩ.
Are akwẽ nõrĩ Wakmãdkâkwa Jesus tê dasãmr wi, nãt kbure dam sikrãm, are datmẽ ssakrê, rowẽ zô tê dazdanãr da.
Tazi nãt Wakmãdkâkwa Jesus dakmã sasõmrkwai nõrĩ kãnẽ sdanãrn:—Mãr nã tep tô tanõrai mẽ aimrmẽ aisimã kwanĩkw?
Hêpãrĩ nmãzi tê kâr wa, za nẽs kmã rowĩ. Tazi za tê samproi pus, krkwa tdê ttê mnõ snã. Tâkãnẽzem hawit nẽs tpakuwa pês. Akmã sasõmrkwai nõrĩ wat wa, hêpãrĩ ĩkra hêmba hawi tê wazrê da, are tê kmã kahõs kba kõd.
Tazi nãt Wakmãdkâkwa Jesus kãnẽ tamrmẽn:—Tô kanõrĩkwa aismĩ zazêĩ kba kõ ktabd! Nmãhã btâ ku wabza kwaz aimẽ kba krĩmõr? Nmãhã btâ ku wabza kwaz ĩhâipre pa snã aimẽ kba krĩnẽ? Wi, wê wapte ĩm saprõn kwaba.
Are wapte tê dam saprõn wi, nãt hêpãrĩ Wakmãdkâkwa Jesus dasã, are wapte hêmba waiwrẽ wawẽ. Tazi nãt aikde tkai ku tsimẽ, are krsĩkdâi mnõ snã samproi pus wawẽ.
Tanẽ wi, nãt Wakmãdkâkwa Jesus aikte ptokwa kãnẽ sdanãrn:—Mãp tô ro tsikâr, tâkãhã tê tmã kmã snãkrtaze?Are wapte ptokwa kãnẽ dam mrẽ:—Tô srurê re hawi mãt tmã kmã snãkrat.
Saktẽ zawre mãt hêpãrĩ kunmã ku, kãtô kâ mba, ĩkra ĩw wamzu, tĩw wrĩ pibumã. Akwẽstô anĩpttê wa, wakmã apkẽ nã, are at wawaihâkâ.
Are Wakmãdkâkwa Jesus kãnẽ kmã wakrãmn:—Tôp kwaz ĩnĩpttêd? Ĩsmĩ zazêĩ nẽ hã mã za tô kbure ro krtmã nẽm pês.
Tanẽ wi, nãt aikte ptokwa hrâ snã kãnẽ mrẽ:—Ĩnmĩ zazêĩdi, are ĩnmĩ zazê tê kawakõi kõ wa, ĩt azazêĩ psê pibumã, at ĩwaihâkâ!
Wakmãdkâkwa Jesus, dakahâ snã dakrtamrê sikrãiktõ re, dat kmãdkâ wi, nãt kãnẽ hêpãrĩ wdakurn:—Hêpãr npokrêp tõ mrmẽ tõ, tâkãhã wapte hawi aiwatobro, are wê aipâ tmẽ aisbre knã.
Tazi nãt hêpãrĩ hâ, are aikde tê waiwrẽ wawẽ snã, watobr. Tazit aikde dkâ nẽ nõmr. Tanẽ nmẽ, nãt akwẽ nõrĩ dkâ nã krmrmẽzus.
Are Wakmãdkâkwa Jesus nãt wapte ĩsipkra nã kârn, are sam pibumã, waihkân.
Wakmãdkâkwa Jesus danrõwa wa dazbre wi, nãt dakmã sasõmrkwai nõrĩ dakupanã kãnẽ dazdanã:—Mãr wap kwaz tô tahã hêpãrĩ wat wazrê pibumã, wat kmã kahõs kõd?
Are Wakmãdkâkwa Jesus kãnẽ tmã tamrmẽn:—Tâkãnẽ hã hêpãrĩ, tô Waptokwa Zawre ĩsenã wat krdawar mnõzem nã si, za nõkwa wazê.
Wakmãdkâkwa Jesus dadkâzem nã kãtô aipâ danõkrêptuizem nã dure kmã damrmẽze<sup>(30-31)</sup> Wakmãdkâkwa Jesus dakmã sasõmrkwai nõrai mẽ tô ta hawi dawatbro pari, nãt Galiléia tkai mba aimõ twahtukw. Are dakmã sasõmrkwai nõrai mã dat tmã rowahtu mnõ nmẽ, Wakmãdkâkwa Jesus nmãzi krdamõrze nõkwa tê waihku pibumã, kmã dazapka kõd. Tazi nãt kãnẽ tmã tamrmẽn:—Waptokwa Zawre Dakra snĩ Ambâ dakrui waparkwai nõrĩ za ambâ pkẽ kunẽ nõrai sipkra ku dazakre. Tô tanõrĩ za dawĩ. Are dadkâ pari, mrẽpranẽ bdâ dakmã nẽm wi, za aipâ tanõkrêptuin.
(-)
Dakmã sasõmrkwai nõrĩ Wakmãdkâkwa Jesus damrmẽze tê samãr waihku kõd. Are kmã damrmẽzem nã tê dazdanãr pibumã, pahid.
Wakmãdkâkwa Jesus nõkwa daprê nã kmã damrmẽzeTazi nãt Wakmãdkâkwa Jesus, dakmã sasõmrkwai nõrai mẽ, dazakru sĩ Cafarnaum wa tawsin. Danrõwa wa sinã mnõ pari, nãt 12 nã hã dakmã sasõmrkwai nõrĩ sdanãrn, kãnẽ:—Mãr nã tep bdâdi nã aimrmẽ aisimã kwanĩ kba mõn?
Are tô tanõrĩ tô arkiwi snã tsikburõ, nõkwa prê nã tê danpai zô, mnĩ bdâdi nã mrmẽ simã tê kwanĩ mnõ nmẽ.
Tazi nãt Wakmãdkâkwa Jesus tanmrãn, are 12 nã dakmã sasõmrkwai nõrĩ dasimã dat saihrâ snã, kãnẽ tmã tamrmẽn:—Nõkwa dawanã sissãr zêĩ wa, dazakum hã nẽ za sikmã to, are tô kbure mã za ro tmã sakra.
Tazi nãt aikde kmẽ kârn, are tô tanõrai waikwa sãrn. Are aikde dat tte snã, kãnẽ tô tanõrai mã tamrmẽn:
—Nõkwa ĩkmã sasõmrkwai nmẽ, tâkãnẽ hã aikde smĩsi tê sapar wa, za dure wa ĩzapa. Are nõkwa tĩzapar nẽ hã, waĩwtẽsi tĩzapar kõdi, dat ĩzatõrĩ za dure dazapa.
Wakwaĩmba krsipiĩ mnõ kõ nẽ hã, tô wannĩwĩm hãTazi nãt João Wakmãdkâkwa Jesus damã kãnẽ mrẽ:—Wamrowahtukwa, smĩsi wat ambâ kmãdkân. Tahãt anĩsizem nĩpttê nã hêpãr nõrĩ tkrê sãmr. Are wanõr mẽ krmõr kõ nmẽ, wat twi wẽ kõn.
Are Wakmãdkâkwa Jesus kãnẽ tmã tamrmẽn:—Twi wẽ kõ kba knã. Nõkwa ĩnĩsizem nĩpttê nã romwaihku kõ tê kmãnãr wa, taparimrê si za nhanẽ tĩwasku kunẽ kõdi.
Wakwaĩmba krĩsipiĩ mnõ kõ nẽ hã, tô wannĩwĩm hã.
Twa, tô ĩsenã waza aimã kba ĩmrẽm: Ĩnĩm akwẽ nẽ taikmã tom kba mnõzem hawi, nõkwa smĩsi kâ kamrãmzemrê wa kâ taim nnã kba mnõ wa, wazatô aisa rom pê tmã sõ.
Romkunẽ nã Wakmãdkâkwa Jesus ro dat waskuzeTazi nãt damrmẽ kmã wamhuin, kãnẽ:—Nõkwai hawi smĩsi ĩzazêĩkwairê nõrai sum hã tĩrmẽ wa, ĩpê tô arknẽ nõkwa tô tahã btu wa ktẽ zawre tê kmẽ kmã wassi, are kâ pore wa mẽ.
Twa, aisipkra romkunẽ ku taikmã zbre wa, shâri. Tô aisipkrta pisi re krdaromãdkâ wamhuire mnõzep ku aisbre pibumã psêd. Are ponkwanẽ aisipkrta re kunmã zawre za ĩdkâ kõ nẽ hã ku aisbre wa, kunẽd.
Tazi za romwaĩku, ĩnĩ kahurkwa, dkâ kõdi, are dure kunmã rko, sikutõr kõdi.
Are aipra romkunẽ ku taikmã zbre wa, shâri. Tô aipra pisi re krdaromãdkâ wamhuire mnõzep ku aisbre pibumã, psêd. Are, ponkwanẽ aipra re kunmã zawre ku dat aimẽ wa, kunẽdi tôkai mã.
Tazi za romwaĩku, ĩnĩ kahurkwa, dkâ kõdi, are kunmã rko, sikutõr kõdi.
Tazi za romwaĩku, ĩnĩ kahurkwa, dkâ kõdi, are dure kunmã rko sikutõr kõdi.
—Romzari Waptokwa Zawre damã dat krpro mnõ pibumã, kâkwarã nã dat warrĩ mnõ nẽ, za kunmã nã tô kbure akwẽ dat pês.
Kâkwarã psêd, are ĩwarrĩ sikutõr wa, nhanẽ tebza aipâ warrĩkw. Tanẽ dure tô kanõrĩkwa, kraisikmãdkâ wẽ kba mnõ snã krainmrõ kba mnõ wa, tô kâkwarã warrĩ psê nẽ teza kraihêmba kba mõn.
Damrõ rmẽ nã hã Wakmãdkâkwa Jesus damrmẽzeTazi nãt Wakmãdkâkwa Jesus tô ta hawi tawatbron, are Jordão kâ zrai nnĩwĩm hã Judéia tkai ku tamõrn. Tazi nãt dure akwẽ nõrĩ datmẽ tsikrãiktõ wawẽ. Are dat krdam rowahtu mnõ prabâ, dure tmã rowahdu kmã snãkrtan.
Tanẽ wi, nãt nha fariseu nõrĩ datmẽ tsimãsis, are nhanẽ dawasku kunẽze tê kmẽ sãmr zô tê dakmã stombo snã, kãnẽ dazdanã:—Bza kwaz romkmãdkâ prê wat krkmãdkâ mnõ tê wam wẽ, ambâ pikõi mã tê wapros pibumã?
Are Wakmãdkâkwa Jesus danĩnãr snã, kãnẽ kmã wakrãmn:—Nhanẽ mãp Dakmãdkâkwait Moisés romkmãdâ aim rmẽkw?
Are kãnẽ dam tmrmẽzus:—Dakmãdkâkwait Moisés tê wam wẽ, tô ambâ mrõ mã hêsuka kuĩkre snã tê tmã sõmr pari, tê tmã wapros pibumã.
Tazi nãt Wakmãdkâkwa Jesus kãnẽ tmã tamrmẽn:—Dakmãdkâkwait Moisés tâkãnẽ hã tê kuĩkre snã taim rmẽ kba mnõ, tô kraipkẽ sku kba mnõzem hawi.
Are ĩsnãkrta wa, Waptokwa Zawre tô kbure ro dat krãipus mnõ siwa, ro dat waskuze, tô kãnẽ: “Waptokwa Zawre mãt ambâ, kãtô pikõ smĩsi kmãnãrn.
<sup>(7-8)</sup> Tâkãnẽ mnõzem hawi, za ambâ ptokwa, kãtô dure separkwa rẽ, sĩm pikõi mẽ siwaptom pibumã. Tanẽ nmẽ, za tokto tô tahã ponkwanẽ hã smĩsi akwẽ nẽ krhêmba. Tâkãnẽzem hawi tokto tô tanõrĩ ponkwanẽ kõdi. Tô smĩsi.”
(-)
Twa, Waptokwa Zawre dat kmã wapto, ambâ tê kmã waĩzar pibumã, kunẽdi.
Are danrõwa wa sinã pari, nãt dakmã sasõmrkwai nõrĩ dure tâkãhã romkmãdkâ nã dazdanã.
Are Wakmãdkâkwa Jesus kãnẽ tmã tamrmẽn:—Nõkwa mrõ mã tê wapros wa, are aimõwi nã tmrõ, tô mrõ re tê kmã kwakbure nẽ.
Akwẽstô pikõ ambâ mã tê wapros wa, are ambâ kamõi nã mrõ wa, tô mrõ re ambâ kamõi mẽ krsisnã hêmba mnõ nẽ.
Wakmãdkâkwa Jesus aikte nõrĩ dat sapar psêzeTapari, nãt nõkwam nõrĩ sĩm aikte nõrĩ Wakmãdkâkwa Jesus datmẽ tê simrõ, nwa danĩpkra mnõ pibumã, kãtô dure Waptokwa Zawre dat kmã dawar pibumã. Are, dakmã sasõmrkwai nõrĩ nãt tê twi wẽ kõ snã, aikte nĩmrõikwai nõrai mã tmrmẽzus.
Are Wakmãdkâkwa Jesus tâkãnẽ hã dat kmãdkâ wi, nãt kmãdkâ wẽ kõ snã dakmã sasõmrkwai nõrai mã kãnẽ tamrmẽn:—Waptokwa Zawre dat krdakmãdkâ mnõze, tô tâkãhã aikte nõrai nẽ krsĩm romkmãdkâ mnõ nẽ hã mã. Tanẽ nmẽ, nwa mnĩ aikte nõrĩ nẽsi ĩtmẽ wahtu da, twi wẽ kõ kba knã.
Tô ĩsenã waza kãhã aimã kba ĩmrẽm: Aikde simã ro tkrê kmãdkâ mnõ nẽ, nõkwa Waptokwa Zawre dat krdakmãdkâ mnõze simã tkrê kmãdkâ mnõ kõ wa, sbre kõdi za hã.
Tazi nãt Wakmãdkâkwa Jesus aikte nõrĩ saparn, are ĩssĩwĩ danĩpkra dat nõmr snã, Waptokwa Zawre dat krkmãdkâ psê mnõ pibumã, tamrmẽn.
Wapte nĩm rom zawre nẽ hã Wakmãdkâkwa Jesus datmẽ mõrzeWakmãdkâkwa Jesus damõr mã, nãt smĩsi ambâ datmẽ war, are danõk pra hissinãi snã, kãnẽ dam mrẽ:—Wamrowahtukwa, wa apkẽ psê nã awaihkud. Mãrĩ wabza kmãnã, krĩromãdkâ wamhuire mnõ pibumã?
Are Wakmãdkâkwa Jesus kãnẽ kmã sdakbân:—Mãr wa tep ĩpkẽ psê nã ĩwamtẽr? Dapkẽ psê ktabi tô Waptokwa Zawre dawtẽsi.
Kãnẽ hã Waptokwa Zawre dat dam rmẽ mnõ, tôp aim waihkud: “Dakmẽ wrĩ knã, mrõ re daw kmãkwamãr knã, dawi aihêmzui knã, romkare nõkwa wasku kunẽ knã, ro daw kâr knã, kãtô dure aiptokwa kãtô aiseparkwa krwazem mõnõ”?
Are ambâ kãnẽ dam mrẽ:—Wamrowahtukwa, tô ĩwaptemrê re hawi, wat tô kbure tâkãnẽ hã ĩt krkmãdkâ pês.
Tazit Wakmãdkâkwa Jesus dat sawi zepku snã, tô tahã kmãdkân, are kãnẽ tmã tamrmẽn:—Are tetô adu smĩsi aiw srowaptâ, wi aimõrĩ, are aisĩm ro kbure ktâprezum zô sõmr mõn, are ĩsĩm mãr kõ nẽ hã mã prum mõn. Tanẽ wa, za hêwa nsĩ rom wẽ zawre kraisô saikwar. Tapari, teza wê aimõr, are ĩkmã sasõmr.
Are ambâ tâkãnẽ hã Wakmãdkâkwa Jesus kmã damrmẽ, tê wapar wi, ĩpkẽ kwaĩmba kõdi, sĩm rom zawre nmẽ. Twa, nãt pkẽ wadkâ snã aipâ krẽwa.
Tazi nãt Wakmãdkâkwa Jesus dasikrta wim hã dakmã sasõmrkwai nõrai tmẽ taromãdkân, are kãnẽ tmã tamrmẽn:—Rom zawre tdêkwai nõrai mã tui ktabdi, Waptokwa Zawre dat krdakmãdkâ mnõzep ku sbre pibumã.
Tâkãnẽ hã kmã damrmẽ tê wapar wi, nãt dakmã sasõmrkwai nõrĩ tmã tsikrãm. Are Wakmãdkâkwa Jesus kãnẽ damrmẽ kmã wamhuin:—Ĩkra nõrĩ, Waptokwa Zawre dat krdakmãdkâ mnõzep ku nõkwa sbre pibumã, tuiti!
Romzari, Camelo nã dat krwamtrẽ mnõ, kwamhi nnãkr krêpku mba watbro pibumã, tui zawredi, tô sza rom zawre tdêkwa Waptokwa Zawre dat krdakmãdkâ mnõzep ku sbre pibumã, za camelo kwamhi nnãkr krêpku mba watbroze tui nã kmã spa.
Tâkãnẽ kmã damrmẽ tê wapar wi, nãt dakmã sasõmrkwai nõrĩ sikrãm zawre snã, kãnẽ krsisdanãr:—Tâkãnẽ wa, nõkwa bza sa kwaz tsipkẽhir?
Tazi nãt Pedro kãnẽ dazdanã:—Wanõrĩ hãrê? Tô kbure wat wanĩm rom mnõ apra rmẽn, are akmã sasõmrn.
<sup>(29-30)</sup> Are Wakmãdkâkwa Jesus kãnẽ tmã tamrmẽn:—Tô ĩsenã waza kãhã aimã kba ĩmrẽm: Waĩpra, kãtô dure waĩkmã hã rowaskuwẽ pra, nõkwa kri, kãtô sdekba nõrĩ, kãtô pnãi nõrĩ, kãtô hidba nõrĩ, kãtô separkwa, kãtô ptokwa, kãtô kra nõrĩ, kãtô dure tka, tê rmẽ mnõ wa, za Waptokwa Zawre ĩsõkwakrê saktẽ zawre tmã sõmrn. Kri, ĩsdekba nõrĩ, ĩpnãi nõrĩ, ĩhidba nõrĩ, ĩseparkwai nõrĩ, kãtô ĩkra nõrĩ, kãtô tka, za Waptokwa Zawre tônmẽ krromãdkâ mnõ re, saktẽ zawre aisa dat tmã sõmr, akwẽ nõrĩ tkrê krui wapar mnõ krowi. Are, tâkãinnĩ krmõr pari, za krromãdkâ wamhuire mnõ pibumã, dat tmã nõmr.
(-)
Tazi za kahâ snã tônmẽ danõwam hã tsĩ dazakum hã, are saktẽ zawre dazakum hã za dure tsĩ danõwam hã.
Wakmãdkâkwa Jesus dadkâzem nã kãtô danõkrêptuizem nã dure kmã damrmẽzeWakmãdkâkwa Jesus tetô aire, 12 nã dakmã sasõmrkwai nõrai mẽ, bdâdi nã tamõrn, dazakru sĩ Jerusalém ku. Wakmãdkâkwa Jesus tô danõwat tamõrn. Are dakmã sasõmrkwai nõrĩ dam sikrãm snã, dakmã sasõ. Are tô tanõrai mẽ ĩwahtu wadi nõrĩ pahid mnõd. Tazi nãt Wakmãdkâkwa Jesus dure 12 nã dakmã sasõmrkwai nõrĩ dakupanã dasimẽ dat simrõ, are ro za dam krãiwatbro nã tmã wasku nnãkrtan, kãnẽ:
—Bûkã, dazakru sĩ Jerusalém ku tmã wamõr nã. Tazi za Waptokwa Zawre Dakra snĩ Ambâ Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai sipkra ku, kãtô dure romkmãdkâ prê waskukwai nõrai sipkra ku, dazakren. Tô tanõrĩ za dat dawrĩ pibumã, ro tê dam nõmr, are judeu kõ nõrai mã dazakre, tê dawrĩ pibumã.
Tô tanõrĩ za krdakmã snãro, are dure dansĩwĩ sdare tkrê sãmr, are dakazârn, are dawrĩn. Are mrẽpranẽ bdâ dakmã nẽm wi, za aipâ tanõkrêptuin.
Tiago kãtô João Wakmãdkâkwa tê dawarzeTapari nãt Zebedeu ãkra nõrĩ, Tiago kãtô João, Wakmãdkâkwa Jesus dakrta ku tsimãsis, are kãnẽ dam mrẽ:—Wamrowahtukwa, rom nã wanĩwari at wam kmã krãinĩsdu, kmã wazapa hã.
Tanẽ wi, nãt Wakmãdkâkwa Jesus kãnẽ sdanãrn:—Ĩt aim kmãnãr kba pibumãp, mãrĩ kmã aisapkadikwa?
Are tô tanõrĩ kãnẽ dam mrẽ:—Wanõrĩ kmã wazapa, tô at krdakmãdkâ mnõzem prê zawre wa anmrã wa, azabba wasimãssi pibumã, at wam wẽ da, smĩsi anmĩrê nnĩwĩ, are ĩkamõ anmĩkê nnĩwĩ.
Are kãnẽ tô tanõrai mã kmã wakrãmn:—Mãr nã aisiwarkwa waihku kba kõdi. Tebza kwaz rowẽ kõ ĩzô nmrõ, waĩnẽ kmãdkâkw? Za ĩsikrãikwanrẽzem nã aisikrãikwanrẽ kba mnõ pibumã, tebza kwaz kmã kahõskw?
<sup>(39-40)</sup> Are tô tanõrĩ kãnẽ dam mrẽ:—Waza.Tazi nãt Wakmãdkâkwa Jesus kãnẽ tô tanõrai mã tamrmẽn:—Tô ĩsenã, tezatô waĩnẽ rowẽ kõ kmãdkâkw, are za ĩsikrãikwanrẽzem nã teza dure aisikrãikwanrẽkw, tô sza, waĩnmĩrê nnĩwĩ, kãtô ĩnmĩkê nnĩwĩ, nõkwa smrã pibumã, waĩhawim kõdi. Ĩptokwa za kmã dazapka prabâ dat tmã nõmr mnõ nõrai mã ĩnmĩrê nnĩwĩ, kãtô dure ĩnmĩkê nnĩwĩ krsimãssi mnõ da, dat tmã wẽ.
(-)
—10 nã dakmã sasõmrkwai wadi nõrĩ tâkãnẽ hã kmã mrmẽze tê wapar wi, nãt Tiago kãtô João ãkwaĩmba sitikru.
Tazi nãt Wakmãdkâkwa Jesus dakmã sasõmrkwai nõrĩ tô kbure dasimã saihrân, are kãnẽ tmã tamrmẽn:—Waptokwa Zawre dawaihku kõ nẽ hã dakmãdkâkwai nõrĩ akwẽ nõrĩ prê snã tkrê kmãdkâ mnõ nã, kãtô dure damrmẽ prê wadi nõrĩ sipapram hã akwẽ nõrai mã ro tkrê krui mnõ nã, waihkudikwa.
Are aiwaikwam kba tâkãnẽ kõdi za hã. Twa, nõkwa aiwaikwam kba hã dawadi nõrĩ tê kmãdkâ prê pibumã kmã sapka wa, za kbure tkrê waihkâ pês.
Are nõkwa sĩ dawanã pibumã kmã sapka wa, za tô kbure mã tare krdam sipiĩ mnõ nẽ, krmõ.
Tô Waptokwa Zawre Dakra snĩ Ambâ dazemã, akwẽ nõrĩ ro tkrê dam sakra mnõ pibumã, mnĩ damõr kõd, are tô akwẽ nõrĩ kahâ snã dat pkẽhri mnõ pibumã, tô tanõrai sõkwakrê dadkâ da, mãt mnĩ tamõrn.
Wakmãdkâkwa Jesus Bartimeu dat tto psêzeWakmãdkâkwa Jesus nãt dakmã sasõmrkwai nõrai mẽ, dazakru sĩ Jericó ku tawsin. Are tanõrai mẽ, kãtô dure saktẽ zawre akwẽ wadi nõrai mẽ, dazakru sĩ Jericó hawi dawatbro wi, nãt sikrã kmẽ waikrãmn, Bartimeu nã ĩsisi. Tahã tô Timeu ãkra. Bdâdi zabba tetô nãmr, tê dawar snã.
Dazakru sĩ Nazaré hawim hã Jesus tô taĩnnĩ damõr nã tê wapar wi, nãt dazaihrâ nnãkrat, kãnẽ:—Jesus, dakmãdkâkwait Davi ãnĩhdu, wê ĩkmã apkẽ nã!
Saktẽ zawre nãt akwẽ nõrĩ tmã tsipar, hrâ rmẽ da. Tô tanẽ nã ret kãnẽ hrâ tê kmã se:—Dakmãdkâkwait Davi ãnĩhdu, wê ĩkmã apkẽ nã!
Tazi nãt Wakmãdkâkwa tanmĩ zazârn, are kãnẽ tamrmẽn:—Ĩm saihrâ kwaba wê, tô tahã sikrã.Are sikrã saihrân, kãnẽ tmã mrmẽzus snã:—Aipkẽ têtê! Aisamã! Tetô aisô hâ!
Tazi nãt sikrã sikupsbize mẽ, are azanã da, are Wakmãdkâkwa Jesus datmẽ mõ.
Tanẽ wi, nãt Wakmãdkâkwa Jesus kãnẽ sdanãrn:—Mãrĩp ĩt aim kmãnãrĩ kmã aisapkad?Are sikrã kãnẽ dam mrẽ:—Wamrowahtukwa, aipâ krĩromãdkâ mnõ kmã ĩzapa hã.
Tanẽ wi, nãt Wakmãdkâkwa Jesus kãnẽ tmã tamrmẽn:—Wi aimõrĩ, aismĩ zazê nmẽ, bâtô aipês.Tanẽ wi, nãt tto pês, are bdâdi nã Wakmãdkâkwa Jesus dakmã sasõ.
Wakmãdkâkwa Jesus dazakru sĩ Jerusalém wa dazbreze<sup>(1-2)</sup> Wakmãdkâkwa Jesus, dakmã sasõmrkwai nõrai mẽ, dazakru sĩ Jerusalém krta dawsi wi, nãt srã Oliveira nã dat krwamtrẽ mnõ ku tô tanõrai mẽ tamõrn. Tô tahã srã tô dazakruirê sĩ Betfagé, kãtô dure dazakruirê sĩ Betânia, krta. Tô ta hawi, nãt ponkwanẽ dakmã sasõmrkwai nõrĩ dasissõwa amõ satõrn, kãnẽ tmã damrmẽ snã:—Tô tahã wanõwam hã dazakruirê tmẽ ainẽm kwaba. Aisimãssi kba wi, teza sumzar npokr porê wrahku temrê krãi wazi snã srãrkw, adu nõkwa nwa ĩsako kõ nẽ hã. Tmã wassihui kwaba, are wê ĩm saprõnkw.
(-)
Are nõkwa mãrĩ zda tmã wassihui kba nã taisdanãr kba wa, kãnẽ teza tmã aimrmẽkw: Wamrowahtukwa tâkãhã nã kmã dazapkad, are tô azanã za mnĩ aipâ sãrn.
<sup>(4-5)</sup> Tazi nãt tinẽ, are sumzar npokr porê wrahku temrê sã, rowi sam re, kri zdawa krtamrê, krãi wazi snã. Are tê tmã wassihui re, nãt nõkwam nõrĩ kãnẽ sdanã:—Mãrĩ zda tep sumzar npokr porê wrahku temrê mã wassihuikw?
Tazi nãt dakmã sasõmrkwai nõrĩ, Wakmãdkâkwa Jesus dat tmã rowahtu prabâ, kmã wakrã. Are dakmã sasõmrkwai nõrai mã wẽ, sumzar npokr porê wrahku temrê tê saprõn da.
Tazi nãt sumzar npokr porê wrahku temrê Wakmãdkâkwa Jesus damã saprõ, are dasikuzaze ĩhâi zaktõ nẽ hã, sumzar npokr porê wrahku temrê nsĩwĩ dam sakra. Tapari, nãt Wakmãdkâkwa Jesus nwa tazakon.
Saktẽ zawre nãt akwẽ nõrĩ sĩm sikuza ĩhâi zaktõ mnõ nẽ hã nã bdâdi dam waptâ, are akwẽ wadi nõrĩ wdê nkra, aikuwa tê shâr nã, bdâdi dam waptâ.
Tazi nãt danõwam hã, kãtô dure dazakum hã ĩwahtu nõrĩ, kãnẽt hãs:—Arê, Waptokwa Zawre dakmã krwawta kba mõnõ! Waptokwa Zawre danĩsizem nã mnĩ damõrĩ, dat krdakmãdkâ psê mnõ pibumã, kmã wazapa hã!
Wahĩkwa Davi tkrê wakmãdkâ mnõ prabâ, za dat krwakmãdkâ mnõ nmẽ, arê Waptokwa Zawre, hêwa nsĩ krdasimãssi mnõ, dakmã krwawta kba mõnõ!
Dazakru sĩ Jerusalém wa dawsi wi, nãt Wakmãdkâkwa Jesus Waptokwa Zawre damã dat sabuzem wa tazbren, are tô tazim hã ro dat kmãdâk. Are daw hêwahâm psê nmẽ, nãt 12 nã dakmã sasõmrkwai nõrai mẽ dazakruirê sĩ Betânia ku tamõrn.
Wakmãdkâkwa Jesus figueira wdê mã damrmẽzeTahã awẽku, Wakmãdkâkwa Jesus dakmã sasõmrkwai nõrai mẽ dazakruirê sĩ Betânia hawi aipâ dat krẽwai wi, nãt mrã dazarot.
Tazi nãt romhâ hawi smĩsi romkrãi wdê, figueira nã dat krwamtrẽ mnõ, sui re sãmrn, are tmẽ tasipain, ĩkrãi zô dat kmãdkâ da. Are romkrãi wdê krta ku dawsi wi, romkrã dat kmẽ sãmr kõd. Tô ĩsui si, nãt kmãdkân, ĩkrãi preze adu nwa waptkã kõ nmẽ.
Tazi nãt figueira wdê mã kãnẽ tamrmẽn:—Tâkã hawi za nõkwa aikrã tê kmẽsiĩ kõdi.Are dakmã sasõmrkwai nõrĩ tâkãnẽ hã damrmẽ wapa.
Wakmãdkâkwa Jesus Waptokwa Zawre damã dat sabuzep ku damõrzeWakmãdkâkwa Jesus dakmã sasõmrkwai nõrai mẽ dazakru sĩ Jerusalém ku dawsi wi, nãt Waptokwa Zawre damã dat sabuzem wam hã warrĩ ku tazbren. Tazi nãt ktâprezum zô rom nõmrkwai nõrĩ, kãtô dure ktâprezum nã rom durkwai nõrĩ, tô tahawi smrãn. Are, aimõwi hã ktâprezum zô ktâprezum nõmrkwai nõrai sĩm rom zakraze, kãtô kaktõ ka ktâprezum zô tkrê sõmr mnõ nõrai sikburõze, nãt dure dat twi smõka.
Are Waptokwa Zawre damã dat sabuzem wam hã warrĩ mba, nõkwa mãrĩ tê dur pibumã, dat wẽ kõd.
Tô tazi nãt tô kbure mã kãnẽ rowahtun:—Waptokwa Zawre kmã damrmẽze danĩm hêsuka wa kuĩkre snã ĩnmrõ, tô kãnẽ: “Dat ĩm sabuze za kbure akwẽ nõrai mã tkrĩwar mnõzem nã dat krwamtẽr.” Are tô kanõrĩkwa bât dahêmzui simẽkurzem nẽ dat dam sabuze daw kmã tomkw.
Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ, tâkãnẽ hã tê wapar wi, nãt rowaihku zô krrĩt, nhanẽ Wakmãdkâkwa Jesus tê dawrĩ pibumã. Are tô tanõrĩ dam pahid, akwẽ nõrĩ danmĩ rowahdu tê sãmr wẽ zawre mnõzem hawi.
Are mãkrãzep ku, nãt Wakmãdkâkwa Jesus, dakmã sasõmrkwai nõrai mẽ, dazakrui hawi tawatbron.
Wakmãdkâkwa Jesus figueira wdê nã dat rowahtuzeTô tahã awẽku, romzakrãre, Wakmãdkâkwa Jesus dakmã sasõmrkwai nõrai mẽ figueira wdê krta wahtu re, nãt dakmã sasõmrkwai nõrĩ figueira wdê nã nõpre. Akwẽstô kred, ĩsnãkrta hawi.
Are Pedro, wdê mã kmã damrmẽzem nã spokrpku mnõ snã, nãt kãnẽ dam mrẽ:—Wamrowahtukwa, figueira wdê mã amrmẽ, mãtô tikre.
<sup>(22-23)</sup> Tazi nãt kãnẽ tmã tamrmẽn:—Waptokwa Zawre krdazazêĩ kba mõnõ! Tô ĩsenã waza aimã kba ĩmrẽm: Waptokwa Zawre krdazazêĩ kba mõnõ. Tanẽ wa, tâkãhã srã mã kãnẽ tmã aimrmẽ kba wa: “Wi aisamã, are kâ pore ku aisimẽ,” za, aipkẽ krê kba mba ĩsenã krdazazêĩ kba mnõ wa, srã mã aimrmẽ kba prabâ, ro tmã thêmba.
(-)
Tanẽ nmẽ, tô ĩsenã waza kãnẽ aimã kba ĩmrẽm: Waptokwa Zawre mãr nã krdawar kba mnõ wa, tô dat aim sõmr par kba mnõ nẽ, krdazazêĩ kba mõnõ. Tâkãnẽ wa, za dawar kba mnõzem prabâ, ro aim kmã krãinĩstu kban.
Are Waptokwa Zawre krdawar kba mnõ wa, ro taiw kmãnãrzem hawi, nõkwai kwaĩmba aipkẽ kunẽ kba snã krainmrõ kba mnõ wa, mãr kõ snã tmã rmẽ kba mõnõ, hêwa nsĩm hã aiptokwaĩkwa aisĩm romkmãkwamãr kunẽ mãr kõ snã dat aim rmẽ kba mnõ pibumã.
Are mãr kõ snã tmã rmẽ kba mnõ kõ wa, za dure hêwa nsĩm hã aiptokwaĩkwa aisĩm romkmãkwamãr kunẽkwa mãr kõ snã dat aim rmẽ kba mnõ kõdi.
Judeu ptokrta mrmẽ prê nõrĩ Wakmãdkâkwa Jesus daprêzem nã tê dazdanãrzeTapari, nãt Wakmãdkâkwa Jesus dakmã sasõmrkwai nõrai mẽ dazakru sĩ Jerusalém ku aipâ krẽwain. Waptokwa Zawre damã dat sabuzem wam hã warrĩ wa krdamõr re, nãt damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, romkmãdkâ prê waskukwai nõrai mẽ, kãtô dure judeu ptokrta mrmẽ prê nõrai mẽ, datmẽ tsinã.
Are kãnẽ dazdanãrkw:—Wi pe, wam wasku pêsê: Nmãhã daprêzem nã bâp tâkãnẽ hã kmãnãr? Nõkwa mãp tâkãhã pibumã aiprêze aim sõ?
Tanẽ wi, nãt Wakmãdkâkwa Jesus kãnẽ tmã tamrmẽn:—Wa waza dure aisdanãrkw, akwẽstô ĩm wasku psê kba wa, wazatô dure aimã kba ĩsiwasku pês, nmãhã ĩprêzem nã tâkãnẽ hã ro ĩt krkmãkwamãr mnõ nã.
Pe sa, ĩm wasku kwaba: João tkrê dakrãikwanrẽ mnõ pibumã, hãrê, nõkwa mãp ĩprêze tmã sõ? Bâ, Waptokwa Zawre mãp tmã sõmrn, bâ, akwẽ nõrĩ mãp tmã sõ?
Tazi nãt simã mrmẽzus nnãkrat, kãnẽ:—Waptokwa Zawre dahawim nã wamrmẽzus wa, za kãnẽ wazdanã: “Tanẽ wa, mãr wap sa João krsazêĩ kba mnõ kõd?”
Are, akwẽ nõrai hawim nã wamrmẽzus pibumã, za ro wam mõr psê kõd.Akwẽ nõrĩ João, Waptokwa Zawre damrmẽ waskukwai nã tkrê kmã tom mnõ nmẽ, tô tanõrĩ akwẽ nõrai mã pahid.
Tâkãnẽ mnõze mba, nãt kãnẽ dam tmrmẽzus:—Wanõrĩ waihku kõdi.Tanẽ wi, nãt Wakmãdkâkwa Jesus kãnẽ tmã tamrmẽn:—Tanẽ wa, za dure ĩt aim wasku kba kõdi, nmã hawi ĩprêze, tâkãnẽ hã ro ĩt krkmãkwamãr mnõ pibumã.
Wakmãdkâkwa Jesus romkrê kmãdkâkwai pkẽ kunẽ nõrai kmã ro dat waskuzeTapari, nãt Wakmãdkâkwa Jesus damrmẽ kmã snãkrtan, damrmẽ dat kmã tom snã. Tazi nãt kãnẽ tamrmẽn:—Smĩsi ambâ nãt uva wdê kahâ snã kmẽ krê, are re kurit. Tahã nãt dure uva krãi zumze sda kmãnã, tê sõkui pibumã. Are dure romkrê kmãdkâkwai mã dazakoze ĩkrãi nĩstu pa nẽ hã kmãnã. Tapari nãt nha bru mba sipi tkrê kmãkwamãr mnõ nõrai mẽ ro simã tê sakra, romkrê tkrê tmã kmãdkâ mnõ pibumã, are mõ, tkai kamõi ku.
Are uva kmãdkâkwai nõrĩ, uva tdêkwa tê satõrĩ kâ, are kazâ, are kba nã aipâ tmã wapros.
Tazi nãt dure smĩsi kmẽ wdaku. Tahã nãt dure uva kmãdkâkwai nõrĩ tê krãi puk, kãtô dure kmã kwakbure wawẽ.
Are dure aimõwi hã tmã kmẽ wdaku. Are uva kmãdkâkwai nõrĩ tahã wĩ. Tô tanẽ nãt dure kahâ snã aimõwi hã dat satõr nõrĩ romkrê kmãdkâkwai nõrĩ daw kmã kwakbure wawẽ. Nõkwam nõrĩ nãt kahâ, are dure nha pã.
Tazi nãt tokto uva krêzep tdêkwai mã ĩkra ĩtmã sawi ktab si tsirẽm, tê satõr pibumã. Tahã mãt dawadi nõrĩ dat satõr pari, amõ satõ, kãnẽ kmã simãzus snã: “Ĩkra nmẽ, za tô tanõrĩ wazem zepuk.”
Are romkrê kmãdkâkwai nõrĩ romkrê tdêkwai kra kmã sõpre wi, nãt kãnẽ krsimã mrmẽzus: “Tatô romkrê tdêkwai kra, tahã mã za ptokwa romkrê rẽ. Arê wat wrĩ kwaba, tazi waza romkrê nã wasitên.”
—Tazi nãt romkrê tdêkwai kra kârn, are wrĩn, are romkrê kupanã mẽn.
Tâkãnẽzem hawi, nãt Wakmãdkâkwa Jesus akwẽ nõrĩ kãnẽ sdanãrn:—Nhanẽ bza tokto romkrê tdêkwa romkrê kmãdkâkwai nõrai mã ro tê nõmr? Kãnẽ za kmãnã: Romkrê kmãdkâkwai nõrĩ za smrõ. Tapari, za romkrê kmãdkâkwai kamõi nõrai mã romkrê kru.
Bâ, Waptokwa Zawre danĩm hêsuka wa kuĩkre snã ĩnmrõ, kwaz adup sanãmr kba mnõ kõd? Tô tazi ĩkuĩkre tô kãnẽ: “Knẽ kri sabukwai nõrĩ tê wtawa, mãtô ktẽ kamõi mnõ psê nã kmã spa.”
Tâkãnẽ dat kmãnãrĩ, tô Waptokwa Zawre, twa, tô kmãdkâ wẽ snã, waza wat krkmãdâk!”
Wakmãdkâkwa Jesus Judeu kmãdkâkwai nõrai kmã damrmẽ dat kmã tom nã, tê waihkuzem hawi, aire tê danrẽ zêĩd. Are akwẽ wadi nõrai mã pahi nmẽ, nãt Wakmãdkâkwa Jesus mãr kõ snã darẽ, are tô tahawi wahud.
Akwẽ nõrĩ imposto wakbâzem nã Wakmãdkâkwa Jesus tê dazdanãrzeTapari nãt nha fariseu nõrĩ, dakmãdkâkwa Herodes ãnnĩwĩm hã akwẽ nõrai mẽ, Wakmãdkâkwa Jesus datmẽ satõ, siwakru damrmẽ zô, tê dawasku kunẽ pibumã.
Dat satõr nõrĩ Wakmãdkâkwa Jesus datmẽ sinã wi, nãt kãnẽ dam tmrmẽzus:—Wamrowahtukwa, ĩkwaĩmba ktabi ro at krkmãdkâ mnõ nã, kãtô danĩm romkmãdkâ wa krazas mnõ kõ nã, wam waihkud. Tô nõkwa hã wa, za nmõmõ amrmẽze at kdâi kõ nã, kãtô dure akwẽ krnmrõ mnõzem nã, Waptokwa Zawre danĩm romkmãdkâ pram si at krdam rowahtu mnõ nã, wam waihkud. Twa, pe at wam wasku nã: Romkmãdkâ prê wat krkmãdkâ mnõ prabâ, Roma wam hã dakmãdkâkwa mrmẽ prê zawre mã imposto wat wakbâ pibumã, bâ ĩkwaĩmbap kwaz? Bâ, ĩkwaĩmba kõd kwaz?
Are Wakmãdkâkwa Jesus tô tanõrai sĩm romkmãdkâ sikupsbi dat waihku mnõ nmẽ, nãt kãnẽ tmã tamrmẽn:—Mãr wa tep ĩkmã stombokw, ĩwasku kunẽ kba pibumã siwakru mãrĩ ĩt aim wasku kba zô? Pe sa hã, ktâprezum tmõ re, wê ĩm kâr kwaba, ĩt kmãdkâ da.
Are mnĩ ktâprezum tmõ re dam kmẽ kâ. Tazi nãt kãnẽ sdanãrn:—Nõkwai sisize, kãtô dure nõkwai kwanõkup tâkãhã ktâprezum tmõ re wam hã?Are kãnẽ dakmã wakrã—Tô Roma wam hã dakmãdkâkwai mrmẽ prê zawre tê, tâkãhã.
Tanẽ wi, nãt Wakmãdkâkwa Jesus kãnẽ tmã tamrmẽn:—Roma wam hã dakmãdkâkwai mrmẽ prê zawre tê, krtmã sõmr kba mõnõ, are Waptokwa Zawre datê, Waptokwa Zawre damã teza krsõmr kba mõn.Tazi nãt dam tsikrãm.
Dadkâ nõrĩ aipâ sõkrêptui mnõzem nã dat dazdanãrzeTazi nãt nha saduceu nõrĩ Wakmãdkâkwa Jesus datmẽ tsimãsis. Saduceu nõrĩ ro tkrê wasku mnõze, tô ĩdkâ nõrĩ za aipâ sõkrêptui kõ nã. Are tô tanõrĩ kãnẽ dam tmrmẽzus:
—Wamrowahtukwa, romkmãdkâ prê wat krkmãdkâ mnõ pibumã, dakmãdkâkwait Moisés tê wam kuĩkre, tô kãnẽ: “Ambâ mrõ sromã, pikõi wa krai kõ re dkâ wa, za ĩdkâ pnã tahã pikõi nã tmrõ. Are kra wa, tô sdekba dkâ mã kra nẽ, za tkra.”
Tetô aire sisdekba nõrĩ 7 nã krnõmr. Tazi nãt ĩdumkrda dawanã tmrõ, are krai kõ re dâr.
Are ĩdkâ nnãkrêm hã tô tahã pikõ nã tmrõ, are dure nwa krai kõ re dâr. Are ponkwanẽ parim hã dure kmã tmrõ, are dure dâr.
Twa, nãt 7 nã hã sisdekba nõrĩ kbure tô tahã pikõ nã tmrõ, are nwa krai kõ re kbure dâr. Kbure dkâ mnõ pari, nãt pikõ dure dâr.
Tâkãnẽ mnõze mba, tô kbure 7 nã kmã mrõ mnõ nmẽ, dadâ aipâ sõkrêptui mnõzem bdâ nwa waptkã wa, tô kbure dadkâ nõrĩ aipâ sõkrêptui mnõ wa, nmãhã mrõ bza sa pikõ?
Are Wakmãdkâkwa Jesus kãnẽ kmã wakrãmn:—Waptokwa Zawre danĩm hêsuka tê wam wasku, kãtô dure danĩpttê krwaihku kba mnõ kõzem hawi, tet siwakru rom nã kraisimãzus kba mõn.
Tâkãhã tô kãnẽ: Dadkâ nõrĩ aipâ sõkrêptui mnõ wa, tô hêwa nsĩm hã Waptokwa Zawre danĩm akwẽ nõrai nẽ za krnõmr. Tazi za nõkwa mrõ kõdi.
Are dadkâ nõrĩ aipâ sõkrêptui mnõzem nã, hêsuka dakmãdkâkwait Moisés tê kuĩkre wa, kwaz adup nĩwa sanãmr kba kõd? Wdêrê rko re nã ro tê wasku siwa, mãt Waptokwa Zawre tmã kmã damrmẽze dakmãdkâkwait Moisés tê kuĩkre, kãnẽ: “Wa tô Abraão ãkmãdkâkwai ktabi, kãtô Isaque ãkmãdkâkwai ktabi, kãtô dure Jacó ãkmãdkâkwai ktabi.”
Are Waptokwa Zawre ĩdkâ par mnõ nõrai kmãdkâkwai kõdi, tô danõkrêptu nõrai kmãdkâkwa, Waptokwa Zawre. Twa, tô siwakrum ktabi aisimãzuszepkwa!
Romkmãdkâ prê Waptokwa Zawre dat wam rmẽ mnõ ĩprê ktab nã hã Wakmãdkâkwa Jesus ro dat waskuzeSmĩsi tô tazim hã romkmãdkâ prê waskukwa nãt Wakmãdkâkwa Jesus saduceu nõrai mẽ simã mrmẽzus re wapa. Are ĩkwaĩmba damrmẽ nã tê wapar nmẽ, nãt kãnẽ dazdanã:—Romkmãdkâ prê Waptokwa Zawre dat wam rmẽ mnõ, nmãhã kwaz ĩprê ktabi?
<sup>(29-30)</sup> Tazi nãt Wakmãdkâkwa Jesus kãnẽ kmã wakrãmn:—Dat wam kru ĩprê ktabi, tô kãhã: “Israel wam hã akwẽ nõrĩ, pe, ĩwapar kwaba: Waptokwa Zawre dawtẽsi tô Wakmãdkâkwai ktabi. Twa, teza Waptokwa Zawre aipkẽ psê snã, kãtô dure aisĩm romkmãdkâ nã, kãtô dure aisimãzuszem nã, kãtô dure aisipttê nã, ĩsenã krdazawi mõn.”
(-)
Are tâkãhã nnãkrêm hã ĩprê, tô kãnẽ: “Kraisissawi mnõ nẽ, dawadi nõrĩ krsawi mõnõ.” Ro dat wam krui wadi mnõ, tâkãhã ponkwanẽ hã dat wam kru, prê nã tê kmã spai kõdi.
Tô ĩsenã, dat wam rmẽ mnõ, tô wapkẽ psê snã, kãtô wasimãzuszem nã kãtô dure wanĩpttê nã, ĩsenã Waptokwa Zawre wat krdazawi mnõ pibumã, kãtô dure wasikamõi nõrĩ wasiprabâ wat krsawi mnõ pibumã. Tâkãnẽ ro wat krkmãdkâ mnõze za Waptokwa Zawre damã romzari dat krpro mnõ, kãtô dure rom wadi nã dam krsĩmzar mnõze, romkmãkwamãr psê nã kmã spa.
Wakmãdkâkwa Jesus romkmãdkâ prê waskukwa ĩkwaĩmba mrmẽ nã dat wapar wi, nãt kãnẽ tmã tamrmẽn:—Waptokwa Zawre dat krdakmãdkâ mnõzep ku aisbre pibumã, srutkirê sit ro aiw srowaptâ.Tapari mãr nã tê dazdanãr pibumã, akwẽ nõrĩ pahid.
Dapkẽhrikwa Waptokwa Zawre dat kmã ropistu nã Wakmãdkâkwa Jesus dat sdanãrzeWakmãdkâkwa Jesus Waptokwa Zawre damã dat sabuzem wam hã warrĩ wa dat rowahtu re, nãt kãnẽ tanĩnãrn:—Mãr wa bza romkmãdkâ prê waskukwai nõrĩ tkrê dam rowahtu mnõ snã, Dapkẽhrikwa Waptokwa Zawre dat kmã ropisdu dakmãdkâkwait Davi anĩhdu nã tkrê dakmã to?
Tô ta dakmã nãt dakmãdkâkwait Davi kãnẽ kuĩkre, Waptokwa Zawre Dahêmba dat tmã rowahtu prabâ:“Mãtô Waptokwa Zawre ĩkmãdkâkwa damã kãnẽ tamrmẽn: ‘Waĩnmĩrê nnĩwĩ kraisimãssi mõnõ, aikrui waparkwai nõrĩ aipra krowi ĩt aim smẽ parzep ku.’”
Dakmãdkâkwait Davi ãzemã nãt Dapkẽhrikwa Waptokwa Zawre dat kmã ropisdu dakmãdkâkwai nã tkrê dawamtẽr. Twa, dakmãdkâkwait Davi Dapkẽhrikwa Waptokwa Zawre dat kmã ropisdu kmãdkâkwa nã tkrê dawamtrẽ mnõ kõ wam nẽ, nhanẽ bza dakmãdkâkwait Davi ãnĩhdu nẽ krdanẽ?Tazit dakahâ zawre Wakmãdkâkwa Jesus dat dam rowahtuze wapar wẽ snã tê wapar.
Wakmãdkâkwa Jesus romkmãdkâ prê waskukwai nõrai kmã damrmẽzeAre akwẽ nõrai mã damrmẽze, tô kãnẽ:—Romkmãdkâ prê waskukwai nõrai smĩ rowahtu mã kraisimã ropibui psê kba mõnõ. Tô tanõrĩt dapredum sikuzazem pa nã krnmrõ mnõ da, kãtô dure bdâdi nĩkrti wam hã dasikrãiktõ mnõze mba, akwẽ nõrĩ damrmẽ prê mã nẽ rowẽ zô tkrê sdanãr mnõ pibumã, krtmã wẽk mnõdi!
Judeu nõrĩ Waptokwa Zawre damã krsikrãiktõ mnõzem mba hã damrmẽ prê nõrai sikburõizem si, kãtô dure sa tê kahur pibumã krdasikrãiktõ mnõze mba, dasikburõizem psê si, tmã wẽk.
Tô tanõrĩ za pikõi nõrĩ ĩmrõ twi ĩdkâ nẽ hã tê krãikdâ, ĩsĩm rom mnõ zô, are dure ĩsĩm rom mnõ tê twi dur. Are tapari, pkẽ psê nã siwasku pibumã, za akwẽ nõka siwar pa zawre snã, Waptokwa Zawre dawa. Tâkãnẽzem hawi, za rowẽ kõ dawadi nõrĩ za tê kmãdkâ, tô tanõrai mã tmã kmã spain!
Pikõ ĩmrõ twi ĩdkâ sĩm mãr kõ nẽ hã Waptokwa Zawre damã sĩmzarzeWaptokwa Zawre damã dat sabuzem wam hã warrĩ wa danmrã re, nãt aimõ Wakmãdkâkwa Jesus akwẽ nõrĩ ktâprezu danĩmzar nmẽzem wa tê smẽ mnõ re, kmãdkâ psên. Tazit rom zawre tdêkwa ktâprezum zawre nẽs se.
Tanẽ re, nãt smĩsi pikõ, ĩmrõ twi ĩdkâ nẽ hã nĩm mãr kõ wi, are ponkwanẽ ktâprezum tmõ rerê nẽ hã za.
Tazi nãt Wakmãdkâkwa Jesus dakmã sasõmrkwai nõrĩ dasimã saihrân, are kãnẽ tmã tamrmẽn:—Tô ĩsenã waza aimã kba ĩmrẽm: Tâkãhã pikõ ĩmrõ twi ĩdkâ nĩm mãr kõ, mãt sĩmzar nã tô kbure tê dakmã spa.
Dawadi nõrĩ tô sõ sikazazâr nã mãt sĩmzar, are tâkãhã pikõ ĩmrõ twi ĩdkâ, tô sĩm mãr kõ nã re, mãt kbure sazem pibumã hã nã kmã nĩmzar.
Waptokwa Zawre damã dat sabu kunẽzem nã Wakmãdkâkwa Jesus kmã damrmẽzeWakmãdkâkwa Jesus Waptokwa Zawre damã dat sabuzem wam hã warrĩ hawi dawatbro re, nãt smĩsi dakmã sasõmrkwa kãnẽ dam mrẽ:—Wamrowahtukwa, kãhã ktẽ psê zawre mnõ, kãtô dure kãhã kri sabuzem pê, wê at kmãdâkâ!
Are kãnẽ kmã wakrãmn:—Tep tô tâkãhã kri zawre kmãdkâ mõn? Are tâkãhã kmã, kãnẽ za ro thêmba: Knẽ za tônmẽ sissĩwĩ smĩkwra mnõ kõdi. Tô kbure za dat kunẽ pês.
Dakmã kwakburezem nã kãtô dure rowẽ kõ nã Wakmãdkâkwa Jesus kmã damrmẽzeWakmãdkâkwa Jesus Oliveira wam hã srã wa danmrã re, nãt Waptokwa Zawre damã dat sabuzep kwaĩmba taromãdkân. Tanẽ re, nãt Pedro, kãtô Tiago, kãtô João, kãtô dure André, kãnẽ dakupanã dazdanã:
—Tô tahã kmã amrmẽzem nã, nmãnã za nwa waptkãze, at wam wasku nã. Nmãhã rowaihkuzem nã wabza tâkãnẽ hã ro za krãipus mnõ nã rowaihkun?
Tazi mãt Wakmãdkâkwa Jesus ro tmã wasku nnãkrtan, kãnẽ:—Kraisimã ropibui psê kba mõnõ, nõkwa taistokrãm kba kõ pibumã.
Tô saktẽ zawre za akwẽ nõrĩ romkare ĩnĩsizem nã krãiwaireb, are kãnẽ krsiwasku: “Wa tô Dapkẽhrikwa Waptokwa Zawre dat kmã ropistu hã!” Tazi za dakantokrãm wawẽ.
Dasikwape nã hã romzako, kãtô dure dasikwape nã hã rowasku krwapar kba mnõ wa, aipahi kba knã. Tô kbure tâkãnẽ hã rowẽ kõ za tkai wa krãiwatobr, are adu dasikutõr pibumã kõdi.
Zatô akwẽ nõrĩ sikapko kamõi nõrai mẽ krsikwape. Are dure smĩsi tkai hawim hã, za tkai kamõi ku zas, sikwapeĩ pibumã. Nmãhã tkai mba za tka tsiwaiwẽr, are mrãm zawre za dure krãiwatobr. Tâkãhã tô rowẽ kõ nnãkrda, pikõ krapre pibumã, ĩdki ze tê tmã kmã snãkrta nẽ, za tâkãhã krãiwatobr.
—Kraisimã ropibui psê kba mõnõ. Ro dam nõmrkwai krsimãssi mnõzep ku za dat aisimrõikw, are dure judeu nõrĩ Waptokwa Zawre damã krsikrãiktõ mnõzem wa, za daprkezem nã aikahârkw. Ĩkmã sasõmr kba mnõzem hawi, za dakmãdkâkwai mrmẽ prê ktab nõrai tmẽ, kãtô dure tô tanõrai papram hã dakmãdkâkwai nõrai tmẽ, tkraisimrõikw, ro taim nõmr kba mnõ pibumã. Are tazi teza waĩkmã hã rowaskuwẽ nã krtmã wasku kba mõn.
Tô ro sikutõr psê kõ re, za akâ akwẽ pâ Waptokwa Zawre dat hri prabâ, danĩm rowaskuwẽ ropore dat krwasku.
Twa, damrmẽ prê nõrai tmẽ dat aisimrõi kba pibumã, aikrui waparkwai kba nõrĩ taidur kba wa, tmã aisiwasku kba mnõ pibumã hã bdâ nwa waptkã kõ re, nhanẽ za tmã aimrmẽzus kbazem nã, kraipkẽ zako kba mnõ knã. Tmã aisiwasku kbaze nwa waptkã wa, tô Waptokwa Zawre damrmẽ dat aim sõmr kba mnõ prabâ, teza tmã aimrmẽkw. Tazi za aimrmẽzepkwa tô kanõrai hawim kba kõdi, are Waptokwa Zawre Dahêmba za aimrmẽzepkwa dat aim sõmrkw.
Saktẽ zawre za tô tahã btâ nã pnãi nõrĩ, kãtô dure sdekba nõrĩ, krĩzazêĩ kba mnõzem hawi kru, dat pãr pibumã, tô tanẽ za dure ptokwai nõrĩ kra nõrĩ kru. Dakra nõrĩ za ptokwai nõrai kwaĩmba sitikru, are tkrê smrõ.
Tô krĩkmã sasõmr kba mnõzem hawi za tô kbure dat kraikrui waparkw, are nõkwa ĩstõ ku ĩsenã aimõ tkrĩzazêĩ mnõ wa, zatô tsipkẽhir.
Rowẽ kõ zawre krãiwatbrozem nã Wakmãdkâkwa Jesus kmã damrmẽzeTazi nãt Wakmãdkâkwa Jesus damrmẽ kmã wamhuin, kãnẽ:—“Rom pipa zawre” krãiwatbro kõzem wa teza krãiwatbro snã kmã aisõprekw. (Tâkãhã ĩkuĩkre sanãmrkwa mãr nã Wakmãdkâkwa Jesus ro dat wasku mnõ, nwa tê samãr waihku da!) Ĩpê tô Judéia tkai mba krnmrõ mnõ nõrĩ srã mnõ tmẽ ssakrê mnõ da.
Nõkwa srõwa nsĩm hã dasikburõizem wa smrã re rowasku tê wapar wa, prare za sikra, are war. Mãrĩ tê kâr pibumã, kripra ku sbre kõ snã, za war.
Are dure nõkwa aikuwa mba krmõr re rowasku tê wapar wa, tô ta hawi za war. Sĩm sikuzazem zô kri tmẽ tê krẽwai kõ snã, za war.
Tô ta btâ nã za rowẽ kõdi dawasã nõrai mã, kãtô dure ĩkrapre nõrai mã.
Tô tahã btâ nã hã rowẽ kõ zawre nẽ, Waptokwa Zawre ro dat krãipus mnõzem hawi, tônmẽ tkai wa adu krãiwatbro kõdi. Are tâkãhã pari, za dure krãiwatbro kõdi.
Are mãtô Wakmãdkâkwa tâkãhã rowẽ kõ nĩm btâ mnõ dat kaprã. Tanẽ kõ kwaikâ, arknẽ nõkwa sipkẽhri kõdi. Are dasimã dat smĩstu mnõ nõrai sawi tê, mãtô Waptokwa Zawre tâkãhã rowẽ kõ nĩm btâ mnõ kaprãin.
—Twa, nõkwa kãnẽ aimã kba mrmẽ wa: “Bûkã, Dapkẽhrikwa Waptokwa Zawre dat kmã ropisdu kãnmẽ danmrã nã”, tanẽ kõ wa, kãnẽ aim mrmẽ kba wa: “Kunmẽt tanmrãn”, krsazêĩ kba mnõ knã.
Tâkãhã ĩt aim wasku kba mnõ, tô Waptokwa Zawre damrmẽ waskukwai nõrai nã, kãtô dure Dapkẽhrikwai nã, Waptokwa Zawre dat kmã ropistu nẽ, romkare krsiwasku mnõ nẽ hã za kahâ snã krãiwairbe mnõzem hawi. Romwaihku kõ zawre, kãtô dure rom wẽ zawre, za tkrê kmãkwamãr, akwẽ nõrĩ tkrê stokrãm mnõ pibumã. Are tê kmã kahõs kwaikâ, arknẽ Waptokwa Zawre dasimã dat smĩstu nõrai zemã stokrãmn.
Kraisimã ropibui psê kba mõnõ, tâkãnẽ hã ro krãipus mnõ kõ re, wat tô kbure aim waskukw.
Waptokwa Zawre Dakra snĩ Ambâ mnĩ dat krẽwaizeTazi nãt Wakmãdkâkwa Jesus kãnẽ tamrmẽn:—Tô tahã btâ nã hã rowẽ kõ pari, za bdâ twakût, are wa dure romkuiwẽ rẽ.
Tazi za hêwa nsĩ hawi dure wasi rêrê, are hêwa nsĩm hã kbure ro tres.
Tanẽ wi, za mnĩ Waptokwa Zawre Dakra snĩ Ambâ takrãiwatbron, ainãka wa mnĩ dat sikrai snã, daprê zawre nã, kãtô dure romkbuzi zawre waikwa.
Hêwa nsĩm hã danĩm akwẽ nõrĩ za tkai pâ amõ satõrn, Waptokwa Zawre dasimã dat smĩstu mnõ nõrĩ tê kburõi mnõ pibumã.
Wakmãdkâkwa Jesus figueira wdê nã damrmẽ dat kmã tomzeAre adu kãnẽ Wakmãdkâkwa Jesus tamrmẽn:—Figueira wdê tê wam rowahtuze, pe, samãr waihku kwaba. Figueira wdê aipâ panĩpti wamtki wa, kãtô dure suirã wa, teza rowakro sbrezep ku ro krturê nã krrowaihku kba mõn.
Tanẽ dure, tâkãhã rom mnõ ĩt aim waskukwa krãiwatbroze kmã aisõpre kba mnõ wa, Waptokwa Zawre Dakra snĩ Ambâ aipâ dawsize bdâ nwa waptkã pibumã, rom krturê nã teza waihkukw.
Tô ĩsenã waza aimã kba ĩmrẽm: Tô kbure tokto krdaromãdkâ mnõ nẽ hã dkâ mnõ kõ re, za tâkãhã rom mnõ nwa waptãr.
Hêwa kãtô tka za tsikutõr, are waĩmrmẽze za krsaikwar wamhuire.
Mnĩ dat krẽwaizem btâ nã rowaskuzeAre Wakmãdkâkwa Jesus kãnẽ damrmẽze kmã krãinĩstun:—Tâkãhã ĩt aim wasku kba mnõ nwa waptkãze, nmãhã bdâ kãtô bdâ nmãzi sam wi, nõkwa tê waihku kõdi. Hêwa nsĩm hã danĩm akwẽ nõrĩ, kãtô dure Dakra dazemã, dat waihku kõd. Tô Waptokwa Zawre dawtẽsi ĩwaihu hã.
Tâkãhã za nwa waptkãze waihku kba kõ nmẽ, kraisimã ropibui psê kba mõnõ, are dure kraitop sku kba mõn.
Tâkãhã tô smĩsi ambâ sĩm tkai hawi ĩwatbro, romhâ nã mõr pibumã nẽ. Mõr kõ re, za krtmã ĩsipiĩ mnõ nõrai mã sipi mnõ bâ ro tê tmã kru, are dure kri zdawa kmãdkâkwai mã mrẽ, kri zdawa tê kmãdkâ psê pibumã.
Tanẽ teza dure kraisimã ropibui psê kba mõn, kri tdêkwa za aipâ wsize, waihku kba kõ nmẽ. Amtpẽ kõ re rowahâ za wi, tanẽ kõ wa, amtpẽ kõ re tô mãra waikwa, tanẽ kõ wa tô sika hrâ wi, tanẽ kõ wa, kãte dure romzakrãre za aipâ wi.
Kraitop sku psê kba mõnõ, nõkwa smĩpar kõ re mnĩ dawsi wa, aistõ kba re taisrãr kba kõ pibumã.
Tâkãhã aimã kba kmã ĩmrmẽ, tô kbure mã waza kmã ĩmrẽm: Kraisimã ropibui psê kba mõnõ.
Judeu kmãdkâkwai nõrĩ Wakmãdkâkwa Jesus tê dawrĩ pibumã, ro simã tê krãikrta mnõzePáscoa nã hã dasĩpê nwa waptkã pibumã, tô ponkwanẽt bdâ daikwa. Tatô dasĩpê pão duptoizem nã ĩwazar kõ nẽ hã tkrê kahur mnõze. Tanẽ ret, Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, romkmãdkâ prê waskukwai nõrai mẽ, rowaihku zô krrĩt, simẽkur snã Wakmãdkâkwa Jesus tê dakâr pibumã, kãtô dure tê dawrĩ pibumã.
Are kãnẽ krsimã mrmẽzus:—Dasĩpsê nã hã dasikrãiktõ zawre re wat kâr kba knã, nwa akwẽ nõrĩ tê wakrui wapar kõ pibumã.
Wakmãdkâkwa Jesus dazakruirê sĩ Betânia wa danmĩ zazârzeWakmãdkâkwa Jesus tô dazakruirê sĩ Betânia wat aire krtamõrn, Simão ãnrõwa wa. Tâkãhã Simão tô aire romze nmĩ hâi zapto re hã. Wakmãdkâkwa Jesus dasa zakrazem krta danmrã re, nãt smĩsi pikõ datmẽ tkmẽ wis, dasisdazêzem re. Tô tahã dasisdazêze ĩse tô alabastro ktẽ nã hã. Dasisdazêze wakbâ zawred, tô nardo nã dat krwamtrẽ mnõ. Tazi nãt tô tahã pikõ dasisdazêzem ze siptu wẽkẽ, are dasisdazêze Wakmãdkâkwa Jesus dakrãi wa saikwa.
Tanẽ wi, nãt tô tazim hã nõkwam nõrĩ pikõi kwaĩmba nĩtikru, are kãnẽ krsimã mrmẽzus:—Mãr wap tô kũhã pikõ dasisdazêze tô tare saikwa?
Tâkãhã dasisdazêze ktâprezum zô sissõmr kwaikâ, arknẽ 300 nã prata nã hã ktâprezum tmõ re kmã spa. Are tâkãhã ktâprezu ĩsĩm mãr kõ nõrai mã wat sõmr pibumã, arknẽ psêd.Tanẽ nmẽ, nãt pikõi kwaĩmba krmrmẽzus wawẽ.
Are Wakmãdkâkwa Jesus kãnẽ tmã tamrmẽn:—Tônkã, tmã aimrmẽzus kba knã. Mãr wa tep pkẽ nĩpkruikw? Tâkãhã pikõ mãt rom pê ĩm kmãnã.
Ĩsĩm mãr kõ nõrĩ zatô aimẽ kba krnmrõ wamhuire, twa, nmãzi waihkâ zêĩ kba mnõ wa, tezatô waihkâkw. Are wa, za aimẽ kba krĩmõr wamhuire kõdi.
Tô tê kmã kahõs prabâ, mãt tâkãhã pikõ ĩm kmãnã. Adu ĩdkâ kõ re mãt ĩhêmba ĩm sdazê, dakru wa dat ĩnrẽ pibumã.
Kãhã za aimã kba ĩmrmẽze, tô ĩsenã: Tkai pâ waĩkmã hã rowaskuwẽ dat krdam wasku mnõ wa, za dure tâkãhã pikõ tĩm kmãnãrĩ, dat krwasku, tâkãhã pikõ nã akwẽ nõrĩ krkmã spokrpku mnõ pibumã.
Judas Wakmãdkâkwa Jesus damã tê sõihkâzeJudas, Iscariotes nã dat krwamtrẽ mnõ, tô 12 nã dakmã sasõmrkwai nõrai sum hã. Tahã nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai tmẽ mõ, nhanẽ Wakmãdkâkwa Jesus tê tmã sakreĩ pibumã, simã tê hri pibumã.
Wakmãdkâkwa Jesus Páscoa wam hã dasa dat kmẽsizeTazi nãt pão duptoizem nã ĩwazar kõ nẽ hã dasĩpsêze dawanã hã bdâ nwa waptãr. Tatô bdâ judeu nõrĩ ponkẽ zahi wapu krarê tkrê smrõi mnõze. Tanẽ nmẽ, nãt dakmã sasõmrkwai nõrĩ kãnẽ Wakmãdkâkwa Jesus dazdanã:—Páscoa wam hã dasa wat am kmãnãr pibumã, nmãzip kmã azapkad?
<sup>(13-14)</sup> Tazi nãt Wakmãdkâkwa Jesus ponkwanẽ dakmã sasõmrkwai nõrĩ dazakrui ku satõrn, kãnẽ tmã damrmẽ snã:—Dazakrui ku ainẽm kwaba! Tazi teza smĩsi ambâ ze nã hã kâ kamrãmze tê dur re aikuzuskw. Kmã sasõmr kwaba, are kri wa sbre wa, teza kri tdêkwai mã kãnẽ tmã aimrmẽkw: Wamrowahtukwa mãt mnĩ kãnẽ tanĩnãrn: “Nmãzip kripra, ĩkmã sasõmrkwai nõrai mẽ, Páscoa wam hã dasa wat kahur pibumã?”
(-)
Tanẽ wa, za kri tdêkwa smĩsi kripra kuipdu dasa zakrazem re hã, aim waskukw. Tazi teza wasazem pibumã kbure ro wam sakrakw.
Tahã nãt dakmã sasõmrkwai nõrĩ dazakrui ku tinẽ, are Wakmãdkâkwa Jesus tmã damrmẽzem prabâ, ro tmã thêmba. Are Páscoa wam hã dasa kmãnã.
Mãkrãzep ku, nãt Wakmãdkâkwa Jesus 12 nã dakmã sasõmrkwai nõrai mẽ tô tammõ tawsin.
Are sikburõi snã sa tê kahur re, nãt Wakmãdkâkwa Jesus kãnẽ tamrmẽn:—Kãhã za aimã kba ĩmrmẽze, tô ĩsenã: Smĩsi aisum kba hã, waĩmẽ dasa tê kmẽsi, za ĩm sõihâk.
Tazi nãt dakmã sasõmrkwai nõrĩ tpkẽ wadkâ wawẽ, are smĩsi si, kãnẽ tê dazdanãr:—Bâ, wa hã kwaz?
Are Wakmãdkâkwa Jesus kãnẽ tmã tamrmẽn:—Tô aisum kba hã smĩsi. Tô waĩzu dasa zaparzem wa pão tê wamtki hã.
Tô ĩsenã, Waptokwa Zawre Dakra snĩ Ambâ za tadkân, Waptokwa Zawre danĩm hêsuka wa ĩwaskuze krsmĩkwra mnõ prabâ. Are dam sõihkâkwai mã, za rowẽ kõ zawre krãiwatobr. Tahã mã ĩpê, tô arknẽ separkwai dki hawi nĩwa waptkã kõ kwaikâ.
Wakmãdkâkwa Jesus dakmã krwanpokrpku mnõ pibumã hã dasazeAdu sa tê kahur re, nãt Wakmãdkâkwa Jesus pão kârn, are dapkẽ to nã Waptokwa Zawre damã tasiwaskun. Tapari, nãt pão wẽkẽn, are dakmã sasõmrkwai nõrai mã sõmrn, kãnẽ tmã damrmẽ snã:—Kã kâr kwaba. Kãhã tô waĩnĩ.
Tapari, nãt dure vinho hêsize kârn, are dure Waptokwa Zawre damã dapkẽ to nã tasiwaskun. Tapari, nãt dakmã sasõmrkwai nõrai mã dat sõmr, are tô kbure sissu vinho kuikahu.
Tazi nãt Wakmãdkâkwa Jesus kãnẽ tamrmẽn:—Kãhã tô waĩwapru. Saktẽ zawre akwẽ mã romkunẽ Waptokwa Zawre dat tmã kutõr pibumã, waza ĩwapru saikwa. Tâkãhã ĩwapru nã za Waptokwa Zawre danĩm akwẽ nõrai mẽ ro dasimã dat sakram pês.
Tô ĩsenã waza aimã kba ĩmrẽm: Tâkãhã pari, za tâkãnẽ hã vinho aimẽ kba ĩt zêkrnẽ kõdi, tô Waptokwa Zawre dat krdakmãdkâ mnõzem wa, vinho te aimẽ kba ĩt zêkrnẽzep ku.
Tapari, nãt Waptokwa Zawre tê dawasku wẽ snã damã nõkrkaka, are tapari Oliveira srã ku wahud.
Wakmãdkâkwa Jesus Pedro dat spokrpkuzeTazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Tô kbure teza aissakrêĩ kba mõn, are ĩrmẽkw. Tâkãnẽ nã kãnẽt Waptokwa Zawre danĩm hêsuka wa kuĩkre snã nõmr: “Ponkẽ zahi wapu kmãdkâkwa waza wĩ, are ponkẽ zahi wapu za kbure tsĩpe.”
Are aipâ dat ĩnõkrêptui pari, waza aisõwam kba Galiléia tkai ku ĩmõr.
Tanẽ wi, nãt Pedro kãnẽ dam mrẽ:—Tô dawadi nõrĩ kbure tarmẽ za, za wa ĩt armẽ kõdi!
Are Wakmãdkâkwa Jesus kãnẽ tmã tamrmẽn:—Tô ĩsenã waza aimã ĩmrẽm: Tâkãhã mãra nã, sika krê re ponkwanẽ hrâ kõ re, mrẽpranẽ teza ĩwaihku kõ nã, damã aisikudâ.
Are Pedro mrmẽzem prabâ, ĩsenã kmã wamhu, kãnẽ:—Tô amẽ za ĩdkâ da nã re, za ĩt awaihku kõ nã, ĩsiwasku kõdi.Are dakmã sasõmrkwai wadi nõrĩ dure tâkãnẽ tmrmẽzus.
Wakmãdkâkwa Jesus Getsêmani rom wdê krêzem wa Waptokwa Zawre dat dawarzeTapari, nãt Wakmãdkâkwa Jesus dakmã sasõmrkwai nõrai mẽ Getsêmani nã rom nĩsi ku, tamõrn. Tazi nãt dakmã sasõmrkwai nõrai mã kãnẽ tamrmẽn:—Tônmẽ aisikburõi kwaba, akâ kũwa Waptokwa Zawre ĩt dawar re.
Tazi nãt tamõrn, are Pedro, kãtô Tiago, kãtô dure João dasimẽ dat simrõ. Tanẽ wi, nãt Wakmãdkâkwa Jesus ĩsenã tapkẽ wadkân, kãtô dure tapkẽ zakon.
Tâkãnẽ mnõze mba, nãt Pedro nõrai mã kãnẽ tamrmẽn:—Tô ĩpkẽ wadkâ tĩwrĩ da nẽ, ĩpkẽ wadkâdi. Twa, tônmẽ kraitop sku kba mõnõ.
Tazi nãt tô tahawi takasĩkren, are dakunhto snã dahikrã nã tazamn, are Waptokwa Zawre dawarn, kmã dazapka wa, rowẽ kõ za dam krãiwatbro hawi dat dawazrê da.
Dat dawarze, tô kãnẽ:—Ĩmmã, tô kbure ro at kmãnãr pibumã, anĩpttêd! Twa, ĩt awari, tô kãhã rowẽ kõ ĩzô nmrõ, ĩhawi at kasĩkre pibumã. Are wa kmã ĩzapka pram si, ro at ĩm nõmr mnõ pibumã, ĩt awar kõdi. Tô kmã azapka prabâ, ro at ĩm nõmr mõnõ.
Tapari nãt mrẽpranẽ dakmã sasõmrkwai nõrai tmẽ krẽwain, are stõ mnõ snã srãrn. Tanẽ nmẽ, nãt Pedro ãmã kãnẽ tamrmẽn:—Simão, bâ, tep aisõt? Nhanẽdip smĩsi hora nã si aikatop sku mnõ pibumã, kmã kahõs kõd?
Aitop sku kba mnõ snã Waptokwa Zawre krdawar kba mõnõ, Hêpãrwawẽ romkunẽ tmẽ taipkẽ kdâi kba mnõ kõ pibumã. Hêpãrwawẽ taikmã stombo kba mnõze krsazêĩ kba mnõ kõ pibumã, aihêmbakwa sipttêdi, are ainĩkwa sipttê prãirêki.
Tapari nãt Wakmãdkâkwa Jesus dure tamõrn, are danĩwar krta nẽ dure dawarn.
Dat dawar pari, nãt aipâ dakmã sasõmrkwai nõrai tmẽ krẽwain, are dure stõ mnõ re srãrn. Tmã aptkâ zawre nmẽ, nhanẽ krtop sku mnõ kõdi. Twa, dam mrmẽ pibumã, mrmẽze tê kmẽ waihku kõd.
Aisimãsam kwaba, arê kba. Bukõ, ĩm sõihkâkwa mnĩ mõr nã!
Wakmãdkâkwa Jesus dat dakârzeWakmãdkâkwa Jesus adu damrmẽ re, nãt mnĩ Judas wi. Tô tahã tô 12 nã hã dakmã sasõmrkwai nõrai mẽ hã. Dakahâ zawre snã mãt simẽ tê simrõ, smĩkezem kwa hi kwa pa re, kãtô dure kuiro re. Tô tanõrĩ tô Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ, kãtô dure judeu ptokrta mrmẽ prê wadi nõrĩ, tê wdakur pra, nãt datmẽ tsinã.
Wakmãdkâkwa Jesus damã sõihkâkwa tô tanõrai mẽ ro simã tê krãikrta mnõze tô kãnẽ: “Za ĩt sdamrmĩ, tatô ta. Kâr kwaba za hã, are tte psê kba mnõ snã, saprõnkw.”
Are Judas, Wakmãdkâkwa Jesus dakrta ku wsi wi, nãt kãnẽ mrẽ:—Wamrowahtukwa!Are dazdamrĩ.
Tazi nãt akwẽ nõrĩ Wakmãdkâkwa Jesus dakâ, are datet.
Tanẽ wi, nãt smĩsi Wakmãdkâkwa Jesus dakrta ĩsa, smĩkezem kwa hi kwa pa kuzazem hawi wazê, are Waptokwa damã dat sabuzep kmãdkâkwai ktab mã krĩsipiĩ mnõ spokr tõ.
Tazi nãt Wakmãdkâkwa Jesus dakârkwai nõrai mã kãnẽ tamrmẽn:—Romkunẽ kmãkwamãrkwai zô nẽ, bât ĩkâr kba da, wê ĩzô tmã aimõrkw, smĩkezem kwa hi kwa pa re, kãtô dure kuiro re.
Are wa, tô btâ bâ wat aimẽ kba nẽs ĩsimãsis, Waptokwa Zawre damã dat sabuzem wam hã warrĩ wa, ĩt krdam rowahtu mnõ snã. Tâkãnẽ kõ wam nẽ, tô tazi ĩkâr zêĩ kba kõd. Are tô kbure tâkãhã tô Waptokwa danĩm hêsuka wa kuĩkre snã ĩnmrõ nwa waptkã pibumã.
Tazi nãt dakmã sasõmrkwai nõrĩ kbure darẽ, are ssakrê.
Are smĩsi wapte nãt Wakmãdkâkwa Jesus dakmã sasõ, sikupsbizem nã si sikuikãs mnõ snã. Are dure nha tê kâr zêĩd.
Tanẽ wi, nãt wapte sikuzazem mã nmĩ rẽm, are aikrewi tisus.
Judeu ptokrta mrmẽ prê nõrĩ Wakmãdkâkwa Jesus tê dazdanãrzeTapari nãt dakârkwai nõrĩ Wakmãdkâkwa Jesus dazaprõ, Waptokwa Zawre damã dat sabuzep kmãdkâkwai ktab nrõwa ku. Tô tazit Waptokwa Zawre damã dat sabuzem wa sipi tkrê kmãkwamãr nõrai kmãdkâkwai nõrĩ, kãtô nha ĩptokrta mrmẽ prê nõrĩ, kãtô dure nha romkmãdkâ prê waskukwai nõrĩ simẽ tsikburõ.
Are Pedro tô romhâ snãt Wakmãdkâkwa Jesus dapra krmõ, Waptokwa Zawre damã dat sabuzep kmãdkâkwai ktab nrõwa ku. Tazi nãt warrĩ ku debr, are surta nõrai krta nãmr, hêĩkro pibumã.
Tazit Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, tô kbure judeu ptokrta mrmẽ prê ktab nõrai mẽ, Wakmãdkâkwa Jesus dat dawrĩ da tê dakrui pibumã, dawasku kunẽzem zô krrĩt. Are nhanẽ hã dat waskuze dakwaĩmba tê kmẽ sãmr kõd.
Saktẽ zawre nãt Wakmãdkâkwa Jesus dakwaĩmba simãzaĩ snã tmrmẽzus. Are dawaskukwai nõrai simãzaze siwam si ro tê wasku kõdi.
Tazi nãt nõkwam nõrĩ tsimãsa, are romkare Wakmãdkâkwa Jesus dakwaĩmba kãnẽ tmrmẽzus:
—Wanõrĩ wat kãnẽ mrmẽ re waparn: “Tâkãhã Waptokwa Zawre damã dat sabuze akwẽ nõrĩ tê sabu, waza kunẽ, are mrẽpranẽ btâ nã waza aimõwi hã sabu, tahã za akwẽ tê kunẽ kõdi.”
Tô tanẽ nã re, tô tanõrai simãzaze siwam si ro tê wasku kõdi.
Tazi nãt Waptokwa Zawre damã dat sabuzep kmãdkâkwai ktabi, dawaikwa da, are kãnẽ Wakmãdkâkwa Jesus dazdanã:—Bâ, kãhã aikwaĩmba ĩmrmẽzus nõrai wi, aisiwazrê pibumã, mãrĩ kwaza kmã aimrmẽ kõd?
Are Wakmãdkâkwa Jesus tô arkiwi tahêmban, mãrĩ kmã damrmẽ kõ snã. Tazi nãt Waptokwa Zawre damã dat sabuzep kmãdkâkwai ktabi dure dazdanã, kãnẽ:—Tôkap tô kwaz Dapkẽhrikwa Waptokwa Zawre dat kmã ropistu hã? Bâ, Waptokwa Zawre wat krdakmãdkâ prê mnõ Dakra ktabip kwaz, tôka?
Tanẽ wi, nãt Wakmãdkâkwa Jesus kãnẽ kmã wakrãmn:—Tô wa hã. Are tô kanõrĩkwa teza Waptokwa Zawre Dakra snĩ Ambâ Waptokwa Zawre, danĩpttê nã tô kbure dat krspai mnõ, danmĩrê nnĩwĩ danmrã re, kãtô dure hê hawi ainãka wa mnĩ dat sikrai re, dakmã aisõprekw!
Tazi nãt Waptokwa Zawre damã dat sabuzep kmãdkâkwai ktabi, stikrui tê, sĩm sikuza tê wazu, are kãnẽ mrẽ:—Mãrĩ zda wabza adu tâkãhã kwaĩmba nõkwa mãrĩ tê wam wasku zô krwarĩt?
Tô kbure bât Waptokwa Zawre dakwaĩmba mrmẽ kunẽ zawre snã mrmẽ re waparkw. Tâkãnẽ mnõze mba, nhanẽp tokto aisĩm romkmãdkâkwa?Tazi nãt tô tazim hã tô kbure Wakmãdkâkwa Jesus dakwaĩmba tmrmẽzus, are dat dawrĩ pibumã, ro dam hrin.
Tapari, nãt nõkwam nõrĩ sdare nã tê dakumtki nnãkrat. Are dure dakwanõkmõ kuzan, are nẽs dakwanõkmõ mba daprken, kãnẽ tê dazdanãr snã:—Pe sa hã, nõkwa taiprke waihuku!Are tô surta nõrai zemã nãt nẽs daprek.
Pedro Wakmãdkâkwa Jesus dakmã akwẽ nõrai mã sikudâzePedro adu Waptokwa Zawre damã dat sabuzep kmãdkâkwai ktab krsimãssi mnõzem wam hã warrĩ wa hêĩkro re, nãt smĩsi pikõ tmẽ wi. Tahã tô Waptokwa Zawre damã dat sabuzep kmãdkâkwai ktab mã krtmã ĩsipiĩ mnõ.
Tahã pikõ nãt Pedro kunmã krtamrê hêĩkro re sã. Are tê kmãdkâ psê snã, kãnẽ tmã mrẽ:—Tôka tô dure dazakru sĩ Nazaré hawim hã Jesus ãmẽ hã.
Are Pedro sikudâ, kãnẽ mrmẽ snã:—Wa, tô tahã Jesus ĩt waihku kõdi, kãtô dure mãr nã kmã aimrmẽ ĩt samãr waihku kõdi.Tazi nãt Pedro warrĩ hawi mõ, dawairbezep krta ku. Tanẽ wi, nãt sika krê re hâ.
Are tô tahã pikõ, Waptokwa Zawre damã dat sabuzep kmãdkâkwai ktab mã krtmã ĩsipiĩ mnõ, dure Pedro tê kmãdkâ wi, nãt sikrtam hã nõrai mã kãnẽ mrẽ:—Tô tahã ambâ tô dure tô tanõrai mẽ hã.
Are Pedro dure dam tsikudâ. Are, romsikârrê wi, nãt tô tazi ĩsikburõi nõrĩ dure Pedro ãmã kãnẽ tmrmẽzus:—Tô ĩsenã, tôka tô dure Galiléia tkai tdêkwa. Tanẽ nmẽ, tôka tô dure tô tanõrai mẽ hã.
Tanẽ wi, nãt sika krê re dure hâ. Tazi nãt Pedro Wakmãdkâkwa Jesus damrmẽzem nã npokrpuk, kãnẽ tmã damrmẽ siwa: “Sika krê re ponkwanẽ hrâ kõ re, teza mrẽpranẽ damã ĩkmã aisikudâ.”Tazi nãt Pedro tsikawakõ, are twwai nnãkrat.
Dakmãdkâkwa Pilatos ãtmẽ Wakmãdkâkwa Jesus dat dazaprõnzeAwẽ psê wi, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, judeu ptokrta mrmẽ prê wadi nõrai mẽ, kãtô dure romkmãdkâ prê waskukwai nõrai mẽ, kbure dakmãdkâkwai mrmẽ prê ktab wadi nõrai mẽ tsikrãikõt, Wakmãdkâkwa Jesus dakmã ro simã tê krãikrta mnõ pibumã. Tazi nãt tê dapawasis, are dakmãdkâkwa Pilatos ãtmẽ dazaprõ, are tmã dazakre.
Tazi nãt dakmãdkâkwa Pilatos Wakmãdkâkwa Jesus dazdanã, kãnẽ:—Tôkap tô kwaz judeu nõrai kmãdkâkwai ktabi?Are Wakmãdkâkwa Jesus kãnẽ dakmã wakrãmn:—Tôka tet tâkãnẽ kmã amrmẽn!
Tazi nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ saktẽ zawre rom nã tmrmẽzus, Wakmãdkâkwa Jesus dakwaĩmba.
Tâkãnẽzem hawi nãt dakmãdkâkwa Pilatos dure Wakmãdkâkwa Jesus kãnẽ dazdanã:—Bâ, mãrĩ bza kmã aimrmẽ kõd? Bûkã, saktẽ zawre rom nã aikwaĩmba mrmẽzus nã!
Are Wakmãdkâkwa Jesus tô arkiwi nãt tahêmban. Tâkãnẽzem hawi, nãt dakmãdkâkwa Pilatos dam tsikrãm wawẽ.
Wakmãdkâkwa Jesus dat dawrĩ pibumã, dakmãdkâkwa Pilatos tê dakruize<sup>(6-7)</sup> Are dakmãdkâkwa Pilatos za nẽs danmẽzem wa krĩsimãsam mnõ nẽ hã dasĩpsê sĩ Páscoa btâ nã smĩsi tmã kmẽ wapros, akwẽ nõrĩ tê smĩstu prabâ. Tô tahã btâ nã tetô smĩsi ambâ dazu da, danmẽzem wa, Barrabás nã dat krwamtrẽ mnõ. Tô tahã mãt simẽm nõrai mẽ nha dakmẽ pã, dakmãdkâkwai kwaĩmba ro tê sasõmr siwa.
(-)
Tazi nãt dakahâ zawre Pilatos ãtmẽ tmã mõ, are war nnãkrat, tkrê tmã kmãnãr mnõ prabâ, smĩsi ambâ dat srẽ mã tê wapros pibumã.
Tazi nãt Pilatos kãnẽ nĩnãr:—Bâ, judeu nõrai kmãdkâkwai ktabi ĩt aim wazrê kba pibumã, kmã aisapkadikwa?
Dakmãdkâkwa Pilatos tmã waihkud, Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, Wakmãdkâkwa Jesus tkrê dawẽ kõ mnõzem hawi, tê tmã dazakre nã.
Tazi nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ akwẽ nõrĩ tê kuihâze, Wakmãdkâkwa Jesus dakmã siwar kõ pibumã, nwa Barrabás tê tmã wazrê pibumã, tê smĩstu da.
Tazi nãt dakmãdkâkwa Pilatos dure kãnẽ nĩnãr:—Mãrĩp judeu nõrai kmãdkâkwai ktab nã krwamtrẽ kba mnõ mã ĩt kmãnãr pibumã, kmã aisapkadikwa?
Are akwẽ nõrĩ ĩsenã thãs kãnẽ:—Wdê passakrti wa dat sapku mnõ pibumã, at kru nã!
Tazi nãt Pilatos kãnẽ nĩnãr:—Mãr kunẽ mãp kmãnã?Are hãsi tê kmã se mnõ snã, kãnẽ thãs:—Wdê passakrti wa dat sapku mnõ pibumã, at kru nã! Wdê passakrti wa dat sapku mnõ pibumã, at kru nã!
Tâkãnẽ mnõze mba, akwẽ pkẽ kwaĩmba ro tê kmã krãinĩstu zêĩ nmẽ, mãt dakmãdkâkwa Pilatos Barrabás ãmã wapros. Tapari, nãt Wakmãdkâkwa Jesus daprkezem nã tê dakazâr pibumã, surta nõrai mã dakru, are tê dakazâr pari, wdê passakrti wa tê dazapku mnõ pibumã, dakru.
Surta nõrĩ Wakmãdkâkwa Jesus dakmã krsnãro mnõzeTapari, nãt surta nõrĩ Wakmãdkâkwa Jesus dazaprõ, are dakmãdkâkwai krsimãssi mnõzep kripra wam hã warrĩ ku dakmã zbren. Tazi nãt surta nõrĩ kbure dakmã tsikrãikõt.
Tapari nãt sikuza hâi pre psê nã Wakmãdkâkwa Jesus dakuzan, dakmãdkâkwai mrmẽ prê ktab nõrĩ krsikuza mnõ nẽ, kãtô dure sadu nẽ hã dakmãdkâkwa krãi prêzem nẽ romkrukwa nã dam kmãnãrn, are dakrãi wa dam srẽn.
Tazit hãs mnõ snã, kãnẽ dam tmrmẽzus:—Judeu nõrai kmãdkâkwai ktabi, krromãdkâ pa zawre mnõ pibumã, kmã wazapa hã!
Tahãt nẽs wdê hu nã dakrãi mba surta nõrĩ daprek, kãtô dure nẽs sdare nã tê dakumtik. Are dure tô tare nẽs danõk pra thissinã, tê dakmãdkâ prê nẽ.
Tâkãnẽ dakmã snãrom pari, nãt dasikuzazem hâi pre pê daw wazrên, are dasikuzazep ktab nã dakuzan. Tapari nãt romku dazaprõnn, wdê passakrti wa dat dazapku mnõ pibumã.
Wdê passakrti wa Wakmãdkâkwa Jesus dat dazapku mnõzeBdâdi nã nãt surta nõrĩ ambâ kmẽ waikrã, Simão nã ĩsisi. Aikuwa hawit aire dazakrui ku mnĩ mõ. Tô tahã tô dazakru sĩ Cirene hawim hã akwẽ, are Alexandre kãtô Rufo ãptokwa. Are surta nõrĩ Simão wdaku, sapka kõ nã re Wakmãdkâkwa Jesus danĩm wdê passakrdi tê dam dur da.
Tazi nãt surta nõrĩ Wakmãdkâkwa Jesus dazaprõ, Gólgota nã romnĩsi ku. (Tâkãhã Gólgota nã dat krwamtrẽ mnõ, tô “dakrãi hi nmrõze”.)
Dannĩ ze tê dam kaprãi pibumã, surta nõrĩ vinho mirra nã dat krwamtrẽ mnõ nã ĩwazari, tê dam nnã zêĩd, are Wakmãdkâkwa Jesus dat zêkrnẽ kõd.
Tapari, nãt surta nõrĩ wdê passakrti wa Wakmãdkâkwa Jesus tê dazapuk, are dasikuzaze nhanẽ simã tê prum mnõ pibumã, romwaihkuze simã kmãnã.
Tô romzakrãre, nãt wdê passakrti wa dat dazapuk, are nãtô bdâ dawte pês, tô 9 horas nã nãtô da.
Tazi nãt Wakmãdkâkwa Jesus dakrãnhâi nã wdê passakrti wa, wdê pkorê kmẽ zasõmrn. Tahã wa nãt mãr hawi dat dawrĩze nwa kuĩkre. Ĩkuĩkre tô kãnẽ: “Tâkãhã tô judeu nõrai kmãdkâkwai ktabi”.
Tazi nãt dure Wakmãdkâkwa Jesus dakrta ponkwanẽ akwẽ krĩhêmzui mnõ nẽ hã, wdê passakrti wa dat sapuk, smĩsi nãt danmĩrê nnĩwĩ sapkun, are ĩkamõ tô danmĩkê nnĩwĩ.
[Tâkãnẽ nãt kãhã Waptokwa Zawre danĩm hêsuka wa kuĩkre snã ĩnmrõ nwa waptãr: “Romkunẽ kmãnãrkwai mã nẽ, nãt ro dam saikwar.”]
Twa, arknẽ tokto wdê passakrti hawi sikra nã, nwa aisipkẽhri pibumã!
Are Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ, nãt dure dakmã tisnãro, kãnẽ mrmẽzus snã:—Dawadi nõrĩ nãt tkrê pkẽ nõmr, are nhanẽ aimã sipkẽhri kõdi!
Dapkẽhrikwa Waptokwa Zawre dat kmã ropisdu, Israel wam hã dakmãdkâkwai ktabi, wdê passakrti hawi sikra da, ar pe sa hã, tokto kmã wanõpre kwaba, tanẽ wa waza sazêĩn!Are krĩhêmzui mnõ nõrĩ, Wakmãdkâkwa Jesus dakrta wdê passakrti wa dat sapku mnõ zemã, mãt dure mrmẽ nã tê dawamrĩ.
Wakmãdkâkwa Jesus dadkâzeAmzumre bdâ sam wi, nãt rodakrã, are mrẽpranẽ horas bdâ samzep ku, mãt tkai pâ rodakrã.
Mrẽpranẽ horas sam wi, nãt Wakmãdkâkwa Jesus dahrâ tê hâ snã kãnẽ tahrân:—“Eloí, Eloí, lemá sabactani?” Tâkãhã damrmẽze, tô kãnẽ: Waptokwa Zawre, mãr wa bâp ĩmã abkan?
Nha tô tazim hã krĩnmrõ mnõ nõrĩ, tâkãnẽ hã tê wapar wi, nãt kãnẽ tmrmẽzus:—Wapar kwaba, Elias ãzô tetô hâ!
Tanẽ wi, nãt smĩsi tkmẽ war, are romkru krãi wapu vinho wamtpa nã tê wamtki pari, wdê ware nĩstu wa sasõ, are Wakmãdkâkwa Jesus damã sõ, dat wapsõm pibumã. Are kãnẽ mrẽ:—Akâ aismĩpar kwaba! Elias wdê passakrti hawi tê skra zô, pe kmã wanõpre kwaba!
Tazi nãt Wakmãdkâkwa Jesus ĩsenã tahrân, are tadkân.
Tô ta siwa, nãt Waptokwa Zawre damã dat sabuzem wam hã sikuza nã hã kri zdawa ntomze, ĩsõkmõ mba tsiwazu. Hê hawi nãt pikrêbba, ĩstõ ku, tsiwazu.
Are Roma tkai wam hã surta kmãdkâkwa, wdê passakrti nõwa ĩsa, Wakmãdkâkwa Jesus nhanẽ dadkâ re tê kmãdkâ wi, nãt kãnẽ mrẽ:—Tô ĩsenã, tâkãhã tô aire Waptokwa Zawre Dakra!
Are romhâ hawi Wakmãdkâkwa Jesus damã ro ĩkrãiwatbroze kmã sõpre mnõ snã, tetô dure nha pikõi nõrĩ tô tainnĩ krsimãsa. Tô tanõrai sum hã tô Maria Madalena, kãtô Salomé, kãtô Maria ãkamõ. Tô tahã, tô José, kãtô dure Tiago, waptem nã dat krwamtrẽ mnõ, separkwa.
Tahã pikõi nõrĩ nãt Wakmãdkâkwa Jesus adu Galiléia tkai mba krdanẽm mnõ re, tkrê dawaihkâ mnõ snã damẽ krnõmr. Tô tanõrai sut dure aimõwi hã pikõi nõrĩ kahâ snã krnõmr, Wakmãdkâkwa Jesus damẽ dazakru sĩ Jerusalém ku ĩwahtu mnõ nẽ hã.
Wakmãdkâkwa Jesus dakru wa dat danrẽze<sup>(42-43)</sup> Mãkrãzep ku, nãt smĩsi ambâ wi, José nã dat krwamtrẽ mnõ. Tô tahã tô dazakru sĩ Arimatéia hawim hã akwẽ. Tahã tô ambâ dam kmãdkâ prê, are tô dure ĩptokrta mrmẽ prê nõrai sum hã. Tahãt Waptokwa Zawre dat krdakmãdkâ mnõze krãiwatbro zô krsmĩpar. Are dasiwaktuzem btâ nwa sbrezep ku rom krturê nmẽ, nãt José mãr mã pahi kõ snã, dakmãdkâkwa Pilatos ãtmẽ mõ, are Wakmãdkâkwa Jesus dahêmba nã nĩwar.
(-)
Are Wakmãdkâkwa Jesus azanã dadkâ nã smĩpar wi, nãt dakmãdkâkwa Pilatos dam tsikrãm. Tazi nãt Roma tkai wam hã surta kmãdkâkwa zô hâ, are sdanã, Wakmãdkâkwa Jesus dadkâze romsikâr zô.
Are surta kmãdkâkwa dakmãdkâkwa Pilatos ãmã ro tê wasku psê pari, nãt Wakmãdkâkwa Jesus dahêmba José ãmã kru.
Tapari, nãt José mõ, are linho nã hã dasikupsbize ktâprezum nã tê kâr pari, nãt wdê passakrti hawi Wakmãdkâkwa Jesus dahêmba skra, are linho nã hã dasikupsbizem nã, dahêmba kuikãs. Tapari nãt ktẽ wa dakru pibumã dat krêzem wa, danẽ, are smĩsi ktẽ zawre dakru zdawa ku tê kdâ, ĩsdawa tê kmã stom da.
Are Maria Madalena, kãtô dure Maria ãkamõ, José ãzeparkwa, nãt nmãzi Wakmãdkâkwa Jesus dahêmba dat danrẽze kmãdâk.
Wakmãdkâkwa Jesus aipâ danõkrêptuizeDasiwaktuzem bdâ mõr pari, nãt Maria Madalena, kãtô dure Salomé, kãtô dure Maria, Tiago ãzeparkwa, dasiwamõze ktâprezum nã kmẽ kâ, Wakmãdkâkwa Jesus dahêmba tê kmã kukreĩ pibumã.
Are btâ ssõre nnãkrta btâ nã, nãt awẽzu dakru ku wahud.
Tazit bdâdi nã kãnẽ krsisdanãr:—Nõkwa bza kwaz knẽ, dakru zdawa ntomze, wam wazê?
Tâkãnẽ krsimã mrmẽzus mnõ, tô knẽ sawre nmẽ. Akwẽstô dakru zdawa ku sõpre wi, nãt knẽ kazakreĩ snã kmã nõpre.
Tahã nãt dakru wa zas. Are sikuzazem hêrã re, dakru nmĩrê nnĩwĩ smrã snã, smĩsi ambâ nã nõpre. Tazi nãt pikõi nõrĩ tmã tpahi wawẽ.
Tanẽ wi, nãt pikõi nõrai mã kãnẽ mrẽ:—Aipahi kba knã! Dazakru sĩ Nazaré hawim hã Jesus wdê passakrti wa dat dazapku mnõ zô krairtĩ kba mnõ nã, wa waihkudi. Tahã tônmẽm kõdi, mãtô aipâ danõkrêptuin. Pe sa, wê dat dahrize kmãdkâ kwaba.
Twa, wi aipâ tmã aimõr kwaba, are Pedro ãmã, kãtô dure dakmã sasõmrkwai wadi nõrai mã, kãnẽ rowasku kwaba: “Galiléia tkai ku za aisõwam kba tamõrn. Tazi teza dakmãdkâkw, aimã kba damrmẽzem prabâ.”
Tazi nãt pikõi nõrĩ dakru hawi waire, are pahi tê rẽrkẽ mnõ snã, ssakrê. Are tô pahi zawre mnõ nmẽ, nõkwai mã mãrĩ tê wasku kba kõdi.
Wakmãdkâkwa Jesus Maria Madalena ãmã dasihêĩkreze[Btâ ssõre nnãkrta awẽzu nãt Wakmãdkâkwa Jesus aipâ tanõkrêptuin, are Maria Madalena ãmã kumrẽ tasihêĩkren. Tô tahã Maria Madalena tô, Wakmãdkâkwa Jesus adu dadkâ kõ re hêpãrĩ 7 nã dat tmã smrã hã.
Tazi nãt Maria Madalena mõ, are Wakmãdkâkwa Jesus damẽ krĩnmrõ mnõ nõrai mã tsimãza, tmã dasihêĩkre nã. Tô tanõrĩt adu pkẽ wadkâ snã kãtô krkrûkrû mnõ snã krnõmr.
Are, Wakmãdkâkwa Jesus danõkrêptu nã, kãtô Maria Madalena ãmã dasihêĩkre nã, dakmã sasõmrkwai nõrĩ smĩpar mnõ wi, tê sazêĩ kõd.
Tazi nãt tô tanõrĩ aipâ krẽwa, are dakmã sasõmrkwai wadi nõrai mã tsimãzaĩkw, are simãzaze tê sazêĩ kõd.
11 nã dakmã sasõmrkwai nõrai mã Wakmãdkâkwa Jesus dasihêĩkrezeTô tanõrai mã dasihêĩkre pari, nãt Wakmãdkâkwa Jesus 11 nã dakmã sasõmrkwai nõrai mã tasihêĩkren, sa tê kahur snã, sikburõi re. Tazi nãt smĩ zazêĩ mnõ kõzem hawi, kãtô dure danõkrêptui pari dakmã ĩsõpre nõrai simãza tê sazêĩ kõzem hawi, tmã tamrmẽn.
Tapari, nãt kãnẽ dakmã sasõmrkwai nõrai mã tamrmẽn:—Tkai pâ kraisĩpeĩ kba mõnõ, are waĩkmã hã rowaskuwẽ tô kbure akwẽ nõrai mã krwasku kba mõn.
Nõkwa tĩzazê, are tsikrãikwanẽr, za tsipkẽhir, are waĩkmã hã rowaskuwẽ tê sazêĩ kõ nẽ hã, za rowẽ kõ sô nõmr.
<sup>(17-18)</sup> Tkrĩzazêĩ mnõ nõrai mã waza ĩnĩptdê tmã sõ, kãnẽ hã romwaihku kõ tkrê kmãkwamãr mnõ pibumã: Ĩnĩsizem nã za hêpãr nõrĩ tkrê sãmr, aimõwi hã damrmẽ nã za krmrmẽzus, amke nmãhã tê kupiĩ wa, kãtô dure romnõkui nmĩpãr nẽ hã, tê zêkrnẽ wa, za nhanẽ tê kunẽ kõdi. Dahâze nsĩwĩ sipkra tê nõmr mnõ wa, za dahâze mã trowẽ.
(-)
Wakmãdkâkwa Jesus hêwa nsĩ ku dat saikurzeTâkãnẽ dakmã sasõmrkwai nõrai mã kmã damrmẽ pari, nãt Waptokwa Zawre hêwa nsĩ ku Wakmãdkâkwa Jesus dakmã saikurn. Tazi nãt danmĩrê nnĩwĩ tanmrãn.
Are, dakmã sasõmrkwai nõrĩ wahud, are tkai pâ Wakmãdkâkwa Jesus dakmã hã rowaskuwẽ tkrê dam wasku. Are Wakmãdkâkwa nãt aimõ dakmã sasõmrkwai nõrĩ romwaihku kõ nã dat krwaihâk, tô tanõrai sĩm rowasku ĩsenã nã akwẽ nõrĩ tê waihku mnõ pibumã.]
<font color=teal>ROWASKUWẼ LUCAS TÊ KUĨKRE</font>Ĩsiwaikẽ Teófilo:Kahâ snã mãt akwẽ nõrĩ krsikwanĩ, ro wawaikwa ĩkrãipus mnõ tê kuĩkre pibumã.
Ro tê kuĩkre mnõ, tô ĩsnãkrta hawi tâkãhã rom mnõ tkrê kmãdkâ mnõ, kãtô dure Wakmãdkâkwa dakmã hã rowaskuwẽ tkrê wasku mnõ nõrai smĩ waskuzem prabâ.
Twa, ro ĩt am wasku psê pibumã, wat ĩsenã krĩsikwanĩ pês, ĩsnãkrta hawim hã ro ĩkrãipus mnõ ĩt waihku psê mnõ pibumã. Are ro krãiwatbrozem prabâ kuĩkre snã ĩt am wasku pibumã, wat ĩsimã hi.
Tô kbure dat kram rowahtu mnõ nnãkrda at waihku psê pibumã, wat am kuĩkre.
João Dakrãikwanrẽkwa waptkãzem nã hêwa nsĩm hã Waptokwa Zawre danĩm akwẽ ro tê waskuzeJudéia tkai wa Herodes tkrê dakmãdkâ mnõ re, tetô smĩsi Waptokwa Zawre damã dat sabuzem wa krsipi mnõ krmõ, Zacarias ĩsisize hã. Tô tahã tô ahâmre Abias tkrê kmãdkâ mnõ nõrai sakum hã Waptokwa Zawre damã dat sabuzem wa sipi tkrê kmãkwamãr mnõ nõrai mẽ hã. Zacarias ãmrõ nĩsize tô Isabel. Tahã tô dure Waptokwa Zawre damã dat sabuzem wa sipi tkrê kmãkwamãr mnõ nõrai hawim hã akwẽ.
Zacarias mrõ mẽ krnẽm mnõze psê ktabd, Waptokwa Zawre damã. Romkmãdkâ prê Waptokwa Zawre dat dam rmẽ mnõ, kãtô dure tô kbure rom wadi dat dam krui mnõ, tô pkẽ psê snã nãt tkrê kmãdâk.
Are tô tanõrĩ krai kõd, Isabel pikõi krai kõ nẽ hã nmẽ. Tanẽ nmẽ, mãt krai kõ snã sahure tsiwawẽ pês.
Smĩsi btâ nã, nãt Zacarias dazakru sĩ Jerusalém wam hã Waptokwa Zawre damã dat sabuzem wa sipi dam kmãdâk, simẽm nõrai mẽ sipi tkrê dam kmãdkâ mnõze nwa waptkã nmẽ.
Waptokwa Zawre damã dat sabuzem wa sipi tkrê kmãkwamãr mnõzem prabâ, nãt sipi tkrê dam kmãkwamãr mnõ nõrĩ Zacarias smĩsut, rom zdazê Waptokwa Zawre damã tê pro pibumã, rom zdazê prozem wa. Tanẽ nmẽ, nãt Zacarias damã dat sabuzep ku debr.
Waptokwa Zawre damã dat sabuzem wa Zacarias rom zdazê tê pro re, nãt akwẽ nõrĩ rowi aimõ dawa.
Tanẽ re, nãt smĩsi hêwa nsĩm hã Waptokwa Zawre danĩm akwẽ Zacarias ãmã tsihêĩkre, rom zdazê prozem nmĩrê nnĩwĩ sam snã.
Zacarias tê sãmr wi, nãt tmã tpahi, are dure nhanẽ mãrĩ tê kmãnãr pibumã, tê samãr waihku kõ snã thêmba.
Tazi nãt hêwa nsĩm hã Waptokwa Zawre danĩm akwẽ kãnẽ tmã mrẽ:—Zacarias, aipahi knã! Mãtô Waptokwa Zawre dawari waparn. Twa, za aimrõ ambârê nã tkra, are João nã teza sisi.
Aikte waptkãzem hawi teza aipkẽ toi snã kraimõr, kãtô dawadi nõrĩ za dure kahâ snã pkẽ toi snã krnõmr.
Dapredum nẽ za aikra Waptokwa Zawre damã krnẽ. Vinho, kãtô dure kâ nmĩ wadkâ nẽ hã, za tê zêkrnẽ kõdi. Tô waptkãzem hawi za Waptokwa Zawre Dahêmba tô tahã mẽ krdanẽ.
Twa za aikra kahâ snã Israel wam hã akwẽ nõrĩ Waptokwa Zawre, Israel kmãdkâkwai ktab datmẽ, aipâ tê pkẽ kdâ.
Waptokwa Zawre damrmẽ waskukwai nã za krsipi. Ahâmre hã Waptokwa Zawre damrmẽ waskukwa Elias nã dat krwamtrẽ mnõ, sipttê zawre snã, kãtô dure mrmẽ prê zawre snã, Waptokwa Zawre damrmẽze tkrê dam wasku mnõ nẽ, za dure tahã aikra ro tkrê dam wasku. Tahã za ptokwai nõrĩ kra nõrai mẽ aipâ simã pkẽ psê mnõ pibumã, ro tê tmã sakram pês. Waptokwa Zawre dazazêĩ kõkwai nõrĩ za dure romkmãdkâ psê tmẽ aipâ tê kmã krẽkẽ. Wakmãdkâkwa akwẽ nõrĩ tê dazapar psê mnõ pibumã, za tê pkẽ kdâ.
Tazi nãt Zacarias hêwa nsĩm hã Waptokwa Zawre danĩm akwẽ sdanã, kãnẽ:—Tâkãhã ro at ĩm wasku, nhanẽ wabza ĩsenã nã waihuk? Wa, kãtô ĩmrõ, watô wasiwawẽ psên.
Are Waptokwa Zawre danĩm akwẽ, kãnẽ tmã mrẽ:—Wa tô Gabriel, Waptokwa Zawre damã krĩnĩpiĩ mnõ hã. Are mãtô mnĩ ĩzatõrn, tâkãhã rowaskuwẽ ĩt aim wasku pibumã.
Tôka ĩmrmẽze sazêĩ kõd, are bdâ nwa waptkã wa, tô ro ĩt aim waskuzem prabâ za saikwar. Twa, ĩzazêĩ kõ nmẽ, teza aimrmẽ tõ, aimrmẽ kmã kahõs kõ snã teza kraimõr, aikra waptkãzep ku.
Tanẽ re, nãt aimõ rowi akwẽ nõrĩ Zacarias ãzô nmĩpar, are damã dat sabuzem wa kmã romsikâr nmẽ, nãt kmã tpkẽ zakokw.
Waptokwa Zawre damã dat sabuzem wam hã sipi tê dam kmãdkâ pari, nãt Zacarias aipâ srõwa ku krẽwa.
Srõwa ku aipâ tê krẽwai pari, nãt romsikâr kõ re, ĩmrõ twasã. Are pikõ wasã nã siwaihku wi, kri pra hawi watbro kõd. 5 nã wa kmã nẽm kõ re, nãt Isabel kri pram si nãmr. Tazi nãt kãnẽ mrẽ:
—Waptokwa Zawre dat ĩwaihkâ psê nmẽ, za tâkã hawi pikõi krai kõ nẽ hã nẽ akwẽ nõrĩ tĩkmãdkâ wapu mnõ kõdi.
Wakmãdkâkwa Jesus dawaptkãzem nã hêwa nsĩm hã Waptokwa Zawre danĩm akwẽ ro tê waskuzeIsabel wasã snã 6 nã wa kmã nẽm wi, nãt Waptokwa Zawre hêwa nsĩm hã danĩm akwẽ, Gabriel nã ĩsisi, wdakurn, dazakru sĩ Nazaré ku. Tô tahã tô Galiléia tkai wam hã dazakru.
Smĩsi bakrta mã ro tê wasku pibumã, nãt satõrn. Bakrta nĩsize tô Maria. Tô tahã bakrta tdêkwai nõrĩ mãtô ambâ José nã ĩsisi mã sõ, kmã mrõ pibumã. José tô dakmãdkâkwait Davi ãhawim hã akwẽ.
Are hêwa nsĩm hã Waptokwa Zawre danĩm akwẽ Maria ãtmẽ wi, are kãnẽ tmã mrẽ:—Aipkẽ nmrõ snã aihêmba nã! Wakmãdkâkwa dapkẽ psê snã dat kraikmãdkâ mnõ, tetô aimẽ krdanẽ.
Waptokwa Zawre danĩm akwẽ tâkãnẽ tmã mrmẽ wa, nãt Maria mãrĩ tê samãr waihku kõ snã thêmba. Are tmã sikrãm snã mãrĩ tê tmã wasku zê nã, kmã tsimãzus.
Tazi nãt hêwa nsĩm hã Waptokwa Zawre danĩm akwẽ, mrmẽ tê kmã wamhu, kãnẽ:—Aipahi knã! Mãtô Waptokwa Zawre aisĩm romkmãdâ sãmr wẽn.
Twa, teza aiwasã, are aikrapre, ambârê nã, are Jesus nã teza sisi.
Tô tahã za dapredum nẽ krnẽ, are Waptokwa Zawre tô kbure nsĩwĩ krdahêmba mnõ Dakra nã, za dat krwamtẽr. Tô tahã za aikra sãrn, sĩ dakmãdkâkwai pibumã, hĩkba Davi ãnẽ akwẽ nõrĩ tkrê kmãdkâ prê mnõ pibumã.
Aihĩkwa Jacó ãhawim hã akwẽ nõrĩ za tkrê kmãdkâ wamhuire. Tkrê dakmãdkâ mnõze za sikutõr kõdi.
Tazi nãt Maria hêwa nsĩm hã Waptokwa danĩm akwẽ mã kãnẽ mrẽ:—Nhanẽ bza tâkãnẽ ro ĩm thêmba, wa adu bakrta kõ wam nẽ?
Are hêwa nsĩm hã Waptokwa Zawre danĩm akwẽ kãnẽ kmã wakrã:—Waptokwa Zawre Dahêmba za aitmẽ sikrain, are Waptokwa Zawre, tô kbure nsĩwĩ krdahêmba mnõ danĩptdê, za amãpra nẽ aikupsbin. Tanẽ nmẽ, za tô tahã aikra Waptokwa Zawre dasimã dat wazrê nã, kãtô dure Waptokwa Zawre Dakra nã, dat krwamtẽr.
<sup>(36-37)</sup> Aisiwadi Isabel, siwawẽ psê kõ wam nẽ, mãtô twasã. Pikõi krai kõ nã, mãt akwẽ nõrĩ tkrê wamtẽr, tô sza, mãtô 6 nã wa wasã snã kmã tinẽ. Waptokwa Zawre tô kbure ro dat kmãnãr pibumã da wa, mãrĩ dam tui kõ nmẽ.
(-)
Tanẽ wi, nãt Maria kãnẽ tmã mrẽ:—Wa tô Waptokwa Zawre damã krĩnĩpiĩ mnõ hã. Tanẽ nmẽ, ĩm kmã amrmẽ prabâ, ro ĩm saikwar mnõ pibumã, psêdi tô!Tazi nãt hêwa nsĩm hã Waptokwa Zawre danĩm akwẽ aipâ hêwa nsĩ ku saiku.
Maria Isabel tê pibuizeNha bdâ kmã nẽm pari, nãt Maria sĩm ro kburõ, are topkuzui snã Judéia tkai wam hã dazakrui ku mõ. Dazakru tô Judéia tkai wam hã srã zawre wam hã.
Wsi wi, nãt Zacarias ãnrõwa ku debr, are Isabel rowẽ zô sdanã.
<sup>(41-42)</sup> Isabel, Maria ãmrmẽ tê wapar wi, nãt aikde ĩdki krê tres. Are Waptokwa Zawre Dahêmba Isabel dat sipttêzem nã, nãt mrmẽ tê hâ snã, kãnẽ mrẽ:—Waptokwa Zawre dat kraikmãdkâ wẽ mnõze, mãt pikõi wadi dat krkmãdkâ wẽ mnõ kmã spa. Are aikra, za dure dat krkmãdkâ wẽ mnõ snã dat krkmãdâk.
(-)
Nõkwap kwaz wa, ĩkmãdkâkwai zeparkwa tĩpibui pibumã?
Rowẽ zô ĩzdanãr nã ĩt aiwapar wi, mãt ĩkra tto, tanẽ nmẽ, mãt ĩdki krê tres.
Waptokwa Zawre ro za dat aim krãiwatbro mnõ sazê nmẽ, aipkẽ toi snã kraihêmba mnõze.
Maria sõkrêzeTazi nãt Maria kãnẽ mrẽ:
—Ĩpkẽ toi snã wat Wakmãdkâkwa daprêze ĩt krwasku wẽ. Waptokwa Zawre ĩpkẽhrikwai nmẽ, dakmã ĩpkẽ toi ktabdi.
Tô damã krĩnĩpiĩ mnõ wapurê nẽ hã kõ wam nẽ, mãt ĩkmã tanpokrpkun! Tâkãnẽzem hawi, za tâkã hawi tô kbure akwẽ nõrĩ pikõ Waptokwa Zawre dat krkmãdkâ psê mnõ nẽ hã nã tkrĩwamtẽr, danĩpttê zawre nã psê snã dat ĩm kmãnãr nmẽ.
Waptokwa Zawre, tô danĩpttê tdêkwai ktabi. Tahã rom prê zawre dat ĩm krãiwatbro nmẽ, dat krĩkmãdkâ psê mnõ nã za akwẽ nõrĩ ĩkmã to. Danĩsize tô tô kbure romkunẽ kmãkwamãrkwai nõrai sisizep kupanã ktabi.
Tô wahĩkba nõrai hawi, tetô tô kbure tkrê dawazem psê mnõ nẽ hã dapkẽ psê snã dat krwaihâk.
Danĩpkra prê zawre dat sartõ wa, za simã ĩprê nõrai siptdê, kãtô dure ro simã tê krãikrta mnõze, twi kutõrn.
Mrãm snã krnmrõ mnõ nõrĩ za dat dik, are rom zawre tdêkwai nõrĩ za mãr kõ snã tmã waprosn.
Wahĩkba nõrai mã dat tmã kmã ropisdu, mãt tmã kmã krãinĩstu psên, are damã sipi tkrê kmãkwamãr mnõ, Israel wam hã akwẽ nõrĩ, dat krwaihâk.
Wahĩkwa Abraão ãmã mãt dapkẽ psê snã tasihêĩkren. Are dure wahĩkwa Abraão ãhawim hã akwẽ nõrai mã dapkẽ psê snã tmã tasihêĩkre wamhuiren!
Amtpẽ kõ re mrẽpranẽ wa kmã nẽmzep ku, nãt Maria Isabel ãkmã nãmr. Tapari nãt srõwa ku aipâ krẽwa.
João Dakrãikwanrẽkwa waptkãzeIsabel krapreze bdâ nwa waptkã wi, nãt ambârê nã tkrapre.
Isabel ãkrta krĩsikburõi mnõ nõrĩ, kãtô dure ĩsiwadi nõrĩ, nãt rowasku tê wapar, Waptokwa Zawre kmã dapkẽ nã. Tanẽ nmẽ, nãt Isabel ãmẽ pkẽ to.
Aikterê 8 nã bdâ kmã nẽm wi, nãt akwẽ nõrĩ tsikrãikõt, tê shâi hâi nĩsku pibumã. Tazi ptokwai nĩsizem nã aire tê sisi zêĩd, Zacarias nã.
Are aikte zeparkwa kãnẽ mrẽ:—Ãzê! João nã waza sisin.
Tazi nãt kãnẽ tmã tmrmẽzus:—Adu aisiwadi tâkãnẽ kmẽ nĩsi kõdi!
Tanẽ wi, nãt sipkra nã tê sdakbâ snã, aikte ptokwa sdanã, nhanẽ aikde tê sisi zêĩ zô.
Are Zacarias wdê pkorê nã nĩwar, tê nwa kuĩkre pibumã. Are kãnẽ kuĩkre: “Ĩsisize tô João.” Tâkãnẽzem hawi, nãt tô kbure akwẽ nõrĩ tmã tsikrãm wawẽ.
Are, tô tanẽ wi, nãt Zacarias aipâ mrmẽ dure kmã sbirã, are Waptokwa Zawre dawasku wẽ.
Tâkãnẽ mnõzem hawi, nãt ĩkrtawim hã krĩsikburõi mnõ nõrĩ tpahi wawẽ. Tazi nãt tâkãhã ĩkrãiwatbrozem nã rowasku Judéia tkai wam hã srã zawre mnõ mba tsĩpe wawẽ, dazakrui mnõ pâ.
Are ĩwaparkwai nõrĩ rom nã krkmã simãzus mnõ nẽ hã, nãt kãnẽ krsisdanãr:—Wrahku pari, nhanẽ bza kwaz tâkãhã aikde thêmba?Are tô ĩsenã tetô Waptokwa Zawre danĩptdê aikterê kmã krhêmba.
Zacarias ro za krãiwatbro mnõ nã ro tê waskuzeTapari, nãt Waptokwa Zawre Dahêmba, Zacarias, João ãptokwa, sipttên, are Waptokwa Zawre damrmẽ waskukwai nẽ mrmẽ snã, kãnẽ mrẽ:
—Arê, Waptokwa Zawre, Israel wam hã akwẽ nõrai kmãdkâkwai ktabi, wat krdawasku wẽ kba mõnõ! Danĩm akwẽ nõrĩ dat krwaihkâ mnõ pibumã, kãtô dure romkunẽ hawi dat smrã mnõ pibumã, mnĩ damõr nmẽ, arê wat krdawasku wẽ kba mõnõ!
Wapkẽhrikwa danĩpttê zawre nẽ hã mãt wam dazatõrn. Tahã tô Waptokwa Zawre damã krsipiĩ mnõ hã, Davi nã dat krwamtrẽ mnõ, ãhawim hã akwẽ.
Damrmẽ waskukwai nõrĩ dasimã dat smĩstu nõrai sdawa nã, mãt ahâmre hawi krdamrẽm, Wapkẽhrikwa dakrãiwatbrozem nã.
Wakrui waparkwai nõrai sipkra hawi, kãtô dure tô kbure wawẽ kõkwai nõrai sipttê hawi, dat wanmrã pibumã, mãt wam ropistun.
Dapkẽ psê nã za wahĩkba nõrai mã dasiwasku nã, kãtô dure ĩsenã ktabi ro tô tanõrai mẽ dasimã dat sakra mnõzem nã, za kmã danmĩ zaksê sikutõr kõ nã, mãt tmã kmã ropistun.
<sup>(73-74)</sup> Wakrui waparkwai nõrai sipkra hawi za dat wanmrã nã, mãt ropistu prê snã wahĩkba Abraão damã ropistun, are dure mãr nã wapkẽ zako kõ snã danĩm romkmãdkâ nã krwanmrõ mnõ pibumã, za ro dat wam nõmr mnõ nã.
(-)
Wadkâ mnõzep ku, tô btâ bâ romkunẽ kupanã, danĩm romkmãdkâ pram si wapkẽ psê snã krwanmrõ mnõ pibumã, mãt tâkãnẽ dam ropistun.
Tapari nãt Zacarias aikte mã kãnẽ mrẽ:—Ĩkra, Waptokwa Zawre, tô kbure nsĩwĩ krdahêmba mnõ, damrmẽ waskukwai nã, za dat kraiwamtẽr. Wakmãdkâkwa danõwa teza aimõr, bdâdi dam psê mnõ pibumã.
Waptokwa Zawre tô tanõrai sĩm romkunẽ mãr kõ snã dat tmã rmẽ mnõzem hawi za sipkẽhri mnõ nã, teza danĩm akwẽ nõrĩ spokrpku mõn.
Tô Waptokwa Zawre danmĩ zawi nmẽ, kãtô dure dapkẽ psê nmẽ, za tâkãnẽ wam kmãnãrn, kãtô dure danĩm romkuiwẽ nã dat wam kuiwẽ.
Tô kbure dkâ mã pahi snã romzakrã wa krnmrõ mnõ nõrai mã, za hêwa nsĩ hawi tmã kuiwẽn, wapkẽ nmrõ psê snã krwanmrõ mnõ pibumã.
Are aikde dawer, are nĩptêt, kãtô dure krãi waihkuzem nã hêmõ saiku. Are tô Israel wam hã akwẽ nõrai mã sihêĩkrezep ku, nãt aikuwa mba krmõ.
Wakmãdkâkwa Jesus dawaptkãzeTô tahã btâ nã nãt dakmãdkâkwai ktabi, Augusto nã dat krwamtrẽ mnõ, sĩm akwẽ nõrai mã ro kru, kbure sisize tê sakra mnõ pibumã, ĩsĩm tkai wa krĩnmrõ mnõ nha hêmba zô tê waihku pibumã.
Tazi nãt tô kbure akwẽ nõrĩ sakrui mnõ pâ aipâ tê krẽkẽ, rêrkê mnõzep ku, sisize tê sakra mnõ pibumã.
Tâkãnẽzem hawi, nãt José Galiléia tkai wam hã dazakru, Nazaré nã dat krwamtrẽ mnõ hawi, Judéia tkai wam hã dazakru sĩ Belém ku mõ. Tô tahã dazakru tô dakmãdkâkwait Davi ãwaptkãze. Are José dakmãdkâkwait Davi ãnĩhdu nmẽ, nãt tô tammõ mõ, sisize tê hri da.
<sup>(5-6)</sup> Are Maria dure simẽ saprõ. Tahã tô José amã dat tmã sõmrĩ hã, za kmã mrõ pibumã. Maria wasãd, are dazakru sĩ Belém wa krnẽm re, nãt aikte waptkãze nwa waptãr.
(-)
Are Maria sĩm wakbunĩkwa sĩ ambârê nã tkrapre, are sikuza nã kuikãs, are ktâkmõ mã dat sabuzem wam hã ktâkmõ sa kahurzem wa kra hi, dazakrui wam hã danmĩ zazârzem wa smĩ zazârze tê kmẽ sãmr kõ nmẽ.
Ponkẽ zahi wapu kmãdkâkwai nõrai mã ro dat waskuzeTô tahã tkai wat ponkẽ zahi wapu kmãdkâkwai nõrĩ, aikuwa ponkẽ zahi wapu tkrê kmãdâk, mãra nã.
Tanẽ re, nãt hêwa nsĩm hã Waptokwa Zawre danĩm akwẽ tmã tsihêĩkre, are Waptokwa Zawre danĩm romkuiwẽ zawre ponkẽ zahi wapu kmãdkâkwai nõrĩ kuiwẽ. Tazi nãt tpahi wawẽ.
Are Waptokwa Zawre danĩm akwẽ kãnẽ tmã mrẽ:—Aipahi kba knã! Rowaskuwẽ ĩt aim wasku kba pibumã, wat wê ĩmõr. Are tô kbure akwẽ nõrĩ za dure tâkãhã rowaskuwẽ nã toit mnõdi!
Tâkãnã mãt aipkẽhrikwaĩkwa waptãr, dakmãdkâkwait Davi ãzakrui wa. Tahã tô Dapkẽhrikwa Waptokwa Zawre dat kmã ropistu hã, kãtô dure Wakmãdkâkwa!
Are tâkãnẽ nã teza dawaihkukw: Ktâkmõ sa kahurzem wa teza aikte snĩ ambârê nã kmã aisõprekw, sikuza nã kuikãs snã.
Tô tanẽ wi, nãt hêwa nsĩm hã Waptokwa Zawre danĩm akwẽ zabba, hêwa nsĩm hã danĩm akwẽ wadi nõrĩ, kahâ zawre snã tsimãsa, surta nõrĩ krsõre mnõ nẽ. Tô tanõrĩt tê dawasku wẽ snã nõkrkaka, kãnẽ:
—Waptokwa Zawre hêwa nsĩ ktab wa krdasimãssi mnõ, arê wat krdawasku wẽ kba mõnõ! Tkai wam hã akwẽ dam sawi nõrai mã mãt ĩpkẽ nmrõze tmã kãwsin!
Danĩm akwẽ nõrĩ aipâ hêwa nsĩ ku tê krẽkẽ mnõ pari, nãt ponkẽ zahi wapu kmãdkâkwai nõrĩ krsimã mrmẽzus, kãnẽ:—Arê, dazakru sĩ Belém ku tmã wamõr kwaba, tâkãhã ro ĩkrãiwatbro, Waptokwa Zawre dat wam wasku, wat kmãdkâ kba pibumã.
Tazi nãt azanã tmã mõ, are Maria kãtô José ãtmẽ tsinã. Are aikteprerê nã nõpre, ktâkmõ mã dat sabuzem wam hã sa kahurzem wa nmrõrê re.
Tazi nãt tokto tô kbure hêwa nsĩm hã Waptokwa Zawre danĩm akwẽ nõrĩ tê tmã wasku mnõ, waskukw.
Are kbure ponkẽ zahi wapu kmãdkâkwai nõrĩ ro tê wasku tê wapar mnõ, tmã sikrãm.
Are Maria tô kbure aikte kmã hã ro ĩkrãiwatbro, krãi wa tkrê kburõi pês. Are dure krkmã simãzus pês.
Tapari nãt ponkẽ zahi wapu kmãdkâkwai nõrĩ aipâ tê krẽkẽ, romzari tkrê kmãdkâ mnõzep ku. Hêwa nsĩm hã Waptokwa Zawre danĩm akwẽ ro tê tmã wasku hawi, kãtô dure ro krkmã sõpre mnõ hawi, nãt pkẽ to nã damã siwasku mnõ pibumã, dam sõkrkaka mnõ snã aipâ tê krẽkẽ.Tô hêwa nsĩm hã Waptokwa Zawre danĩm akwẽ ro tê tmã wasku prabâ, nãt ro kmã nõpre.
Jesus nã aikde dat sisizeSmĩsi btâ ssõre kmã nẽm pari, nãt bdâ nwa waptãr, aikde tê shâi hâi nĩsku pibumã. Tazi nãt Jesus nã danĩsin, adu dawaptkã kõ re, hêwa nsĩm hã Waptokwa Zawre danĩm akwẽ Jesus nã dat danĩsi pibumã, tê krui nmẽ.
Waptokwa Zawre damã dat sabuzep ku Wakmãdkâkwa Jesus dat dazaprõnzeTazi nãt romkmãdkâ prê dakmãdkâkwait Moisés tê dam rmẽ mnõ prabâ, Waptokwa Zawre danõka sipsê pibumã hã Maria kãtô José ro tê kmã krãinĩstu pibumã, bdâ nwa waptãr. Tanẽ nmẽ, nãt aikde dazakru sĩ Jerusalém ku du, Waptokwa Zawre damã tê wasku pibumã.
Tâkãnẽ nã Waptokwa Zawre danĩm romkmãdkâ prê re hã hêsuka wa kuĩkre snã ĩnmrõ, tô kãnẽ: “Waptokwa Zawre damã teza tô kbure wakbunĩkwa krsmrã kba mõn, are dam krsakreĩ kba mõn.”
Tô ta pibumã mãt tinẽ, kãtô dure romkmãdkâ prê tê dam krui mnõ prabâ, romzari tê dam pro pibumã. Tê tmã kruize, tô ponkwanẽ kaktõ ka, tanẽ kõ wa, ponkwanẽ tuitkurê romzar prozem wa tê dam pro pibumã.
Dazakru sĩ Jerusalém wat smĩsi ambâ krsrõwa, Simeão nã ĩsisize hã. Tô tahã tô ambâ pkẽ pê, kãtô dure krdakmã pkẽ mnõ nẽ hã. Waptokwa Zawre Israel wam hã akwẽ nõrĩ dat pkẽhri zôt krsmĩpar. Are Waptokwa Zawre Dahêmbat Simeão ãmẽ krdanẽ.
Tô aimã mãt Waptokwa Zawre Dahêmba tmã ropistun, dkâ kõ re, Dapkẽhrikwa dat wam kmã ropisdu, za tê kmãdkâ nã.
Romkmãdkâ prê tê dam krui mnõ prabâ, ro tê kmã krãinĩstu pibumã, José kãtô Maria Wakmãdkâkwa Jesus Waptokwa Zawre damã dat sabuzep ku tê dur siwa, nãt Simeão Waptokwa Zawre Dahêmba dat tmã nõmr mnõ prabâ, Waptokwa Zawre damã dat sabuzep ku mõ.
Tazi nãt Simeão aikde sakra, are Waptokwa Zawre tê dawasku wẽ snã, kãnẽ mrẽ:
—Ĩkmãdkâkwa, at ĩm kmã ropisdu bât tokto kmã krãinĩstun. Twa, tokto kram sipiĩ mnõ pkẽ nmrõ snã mõr da, at tmã wẽ nã.
Wapkẽhrize at wam kãwsi mnõ, ĩsitmõ nã watô kmãdâk.
Akwẽ pâ nõrai mã bât ĩpkẽhrize tmã kãwsin.
Are Simeão aikte nã kmã mrmẽzem hawi, nãt Maria kãtô José tmã tsikrãm.
Tazi nãt Simeão Waptokwa Zawre José nõrĩ dat krkmãdkâ psê mnõ nã, mrẽ. Tapari nãt Wakmãdkâkwa Jesus dazeparkwa, Maria nã dat krwamtrẽ mnõ mã, kãnẽ mrẽ:—Waptokwa Zawre mãt tâkãhã aikde dasimã smĩstun, Israel wam hã akwẽ nõrĩ kahâ snã tê kutõr pibumã, kãtô dure kahâ snã tê pkẽhri mnõ pibumã. Tâkãhã aikde tô Waptokwa Zawre dakmã hã rowaihkuzem nẽ za krhêmba, are dakahâ snã za dat krwasku kunẽ.
Tâkãnẽ nã za tô tanõrai pkẽ krêm hã romkmãdkâ kunẽ tê hêĩkre. Are aipkẽ wadkâ za dure aipẽ tê shâr, smĩkezem kwa hi kwa pa kwa psê nẽ.
Tazit dure smĩsi Waptokwa Zawre damrmẽ waskukwa sĩ pikõ ĩsiwawẽ ktab nẽ hã krmõ. Tatô ĩmrõ twi ĩdkâ nẽ hã. Ĩsisize tô Ana. Tô tahã tô ambâ, Fanuel nã dat krwamtrẽ mnõ, kra. Fanuel tô Aser ãsĩpko hawim hã akwẽ. Tahã Ana, mrõ pari 7 nã wahu kmã nẽm wi, nãt ĩmrõ twi dâr.
Are mãtô Ana ãkmã 84 nã wahu kmã tinẽ. Tô tahã pikõ Waptokwa Zawre damã dat sabuzem wam hã warrĩ tê rmẽ kõdi. Tetô aimõ Waptokwa Zawre tkrê dakmãdkâ prê, awẽ re, kãtô dure mãra nã. Saĩ kõ snã, kãtô dure tkrê dawar mnõ snã, tetô tkrê dakmãdkâ prê.
Tahã nãt Ana aikte tmẽ wi, are Waptokwa Zawre dawasku wẽ, are dure aikte kmã hã ro wasku. Tô kbure dazakru sĩ Jerusalém wam hã akwẽ nõrĩ romkunẽ hawi Waptokwa Zawre dat smrã zô krsmĩpar mnõ nõrai mã, mãt aikte nã hã ro wasku.
José nõrĩ aipâ tê krẽwaize dazakru sĩ Nazaré kuRomkmãdkâ prê Waptokwa Zawre dat dam rmẽ mnõ prabâ ro tê kmã krãinĩstu psê pari, nãt José nõrĩ aipâ tinẽ, Galiléia tkai wam hã dazakru sĩ Nazaré wam hã srõwa ku.
Tazit kwatbremĩ tkuiput, sipttê snã, kãtô dure krãi waihku psê snã. Are Waptokwa Zawre dat krkmãdkâ pês.
Waptokwa Zawre damã dat sabuzem wa Wakmãdkâkwa Jesus krdamõrzeWahum pâ Wakmãdkâkwa Jesus daptokwai nõrĩ dazakru sĩ Jerusalém ku krnẽm mnõze, dasĩpsê sĩ Páscoa tê kmãdkâ pibumã.
Wakmãdkâkwa Jesus 12 nã wahu dakmã nẽm wi, nãt José nõrĩ, wahum pâ krnẽm mnõzem prabâ, dazakru sĩ Jerusalém ku wahud, dasĩpê tê kmãdkâ da.
Dasĩpê sikutõr pari, nãt akwẽ nõrĩ aipâ tê krẽkẽ, srõwa mnõ ku. Are Wakmãdkâkwa Jesus dazakru sĩ Jerusalém wa nãt tanmĩ zazârn, José kãtô Maria danmĩ zazâr nã tê waihku kõ snã.
Dasiwaikẽ nõrai mẽ aipâ dat krẽwai dizô sĩmnãs nmẽ, nãt nẽm re, hêwahâ. Hêwahâ wi, nãt tokto krdazô rĩt, siwadi kãtô siwaikẽ nõrai waĩmba.
Are tê dasãmr kõ hare, nãt dazakru sĩ Jerusalém ku aipâ tinẽ, krdazô rtĩ mnõ pibumã.
Mrẽpranẽ bdâ kmã nẽm pari, nãt dawaikrã, Waptokwa Zawre damã dat sabuzem wam hã warrĩ wa, romkmãdkâ prê waskukwai nõrai mẽ danmrã re. Tazi nãt nẽs romkmãdkâ prê waskukwai nõrĩ waparn, are nẽs dure sdanãrn.
Tazit danĩnãrĩ tê wapar nõrĩ, psê snã dat tmã wasku psêzem hawi, dakrãi waihku mã tsikrãm.
Are dawrahkukwa, kãtô dure dazeparkwa tê dawaikrãm wi, nãt dure dam tsikrãm. Tazi nãt dazeparkwa kãnẽ dam mrẽ:—Ĩkra, tahai wa tep tâkãnẽ hã wam kmãkwamãr? Wapkẽ zako snã wat wa zahure aisô krwarĩt.
Are Wakmãdkâkwa Jesus kãnẽ tmã tamrmẽn:—Nhanẽ wa tep nmãinnĩ krĩzô airtĩ kba mõn? Ĩptokwa danrõwa wa nwa krĩmõr nã, waihku kba kõd, te?
Are tâkãnẽ kmã damrmẽze, José kãtô Maria tê samãr waihku kba kõdi.
Tazi nãt José nõrai mẽ aipâ krẽwain, dazakru sĩ Nazaré ku. Are dawrahkukwa, kãtô dure dazeparkwa, dam sazêĩ psêd. Are dazeparkwa nãt tô kbure tâkãhã rom mnõ tkrê kburõi pês, krãi wa.
Are Wakmãdkâkwa Jesus takuiptun, kãtô dakrãi waihkuzet dure aimõ hêmõ sĩkre. Are krkmã danẽm mnõze Waptokwa Zawre dam kmãdkâ wẽk, kãtô dure akwẽ nõrĩ tô wẽ snã krdakmã sõpre.
João Dakrãikwanrẽkwa tkrê dam rowahtu mnõzeDazakru sĩ Roma hawim hã tô tahã tkai mba hã dakmãdkâkwa tô Tibério nã dat krwamtrẽ mnõ. Tahã tkrê dakmãdkâ mnõ re, mãtô 15 nã wahu kmã tinẽ. Tô ta siwa tetô dakmãdkâkwa Tibério ãprêzem papra, dakmãdkâkwa, Pôncio Pilatos nã dat krwamtrẽ mnõ, Judéia tkai wa tkrê dakmãdâk. Herodes tô Galiléia tkai wa dakmãdkâkwa, are Herodes ãpnã, Filipe nã dat krwamtrẽ mnõ, tô Ituréia kãtô Traconites tkai wam hã dakmãdkâkwa. Are ambâ Lisânias nã dat krwamtrẽ mnõ, tô Abilene tkai wa dakmãdkâkwa.
Waptokwa Zawre damã dat sabuzep kmãdkâkwai ktab nõrĩ tô Anás, kãtô dure Caifás. Tô tanõrĩ tkrê dakmãdkâ mnõ re, nãt Waptokwa Zawre João, Zacarias ãkra mã aikuwa damrmẽze tmã sõmrn.
Are João, tô kbure Jordão kâ krtam hã tkai mba krmõr snã, nãt Waptokwa Zawre damrmẽze akwẽ nõrai mã tkrê wasku, kãnẽ:—Aisĩm romkmãdkâ kunẽ kba hawi aipkẽ sĩkdâi kba mõnõ, are dure aisikrãikwanrẽ kba mõn. Tanẽ wa, za Waptokwa Zawre aisĩm romkunẽkwa mãr kõ snã dat aim rmẽkw.
Tâkãhã ro ĩkrãiwatbroze, tô ahâmre hã Waptokwa Zawre damrmẽ waskukwa, Isaías nã dat krwamtrẽ mnõ, sĩm hêsuka wa tê kuĩkre prabâ. Tê kuĩkre tô kãnẽ:“Kãnẽt aikuwa mba nõkwa mrmẽ tê hâ snã, krhâr: Wakmãdkâkwa nwa damõr pibumã dam bdâdi kwaba! Awkawi dam bdâdi kwaba!
Waptokwa Zawre za sipda tô kbure dat kmã sĩs, srã mnõ za tô kbure dat wapeĩ pês, sõpom psê pibumã. Bdâdi nĩkto nẽ hã za dat wamhui pês, are bdâdi ĩkmã apkrê nẽ hã za dure dat stom pês.
Tazi za akwẽ pâ Waptokwa Zawre dat dapkẽhrize kmã nõpre.”
Tazi tô dakahâ zawre snã nẽs João ãtmẽ tawahtun, sikrãikwanrẽ mnõ pibumã. Are João tô kbure mã kãnẽ mrẽ:—Tô kanõrĩkwa tô amke nmĩ pãrĩ sissu krsmĩkwra mnõ nẽ hã nẽ. Nõkwa mãp kwaz aim waskukw, za aisismrã kba mnõ nã, rowẽ kõ zawre za Waptokwa Zawre ĩpkẽ kunẽ nõrai mã dat tmã nõmr mnõzem hawi?
Ĩsenã romkunẽ hawi pkẽ sĩkdâi mnõ nẽ hã akwẽ nẽ kraisiwasku kba mnõ pibumã, rom pê, pe, krkmãkwamãr kba mõnõ. Mãrĩz da tep tô tare kãnẽ kraisimã aimrmẽzus kba mõn: “Wanõrĩ tô wahĩkwa Abraão ãhawim hã akwẽ”? Tô ĩsenã waza aimã kba ĩmrẽm: Waptokwa Zawre danĩpttêdi, tâkãhã ktẽ hawim zemã wahĩkwa Abraão ãhawim hã akwẽ aimõwim hã dat kmãnãr pibumã!
Mãtô smĩzapu wdê nnãkrta nã tsikupar, ĩsnãkrta wa wdê dat shâr pibumã. Romkrãi wdê krãi psê kõ nẽ hã, za shârn, are kunmã ku mẽn.
Are João nẽs kãnẽ tmã mrẽ:—Nõkwa sikuza ponkwanẽ sĩm mãr wa, za smĩsi ĩsĩm mãr kõ nẽ hã mã sõ. Are nõkwa saze sĩm mãr wa, za ĩsĩm mãr kõ nẽ hã mã kmã tsĩpok.
Tazi nãt dure nha imposto nã hã ktâprezum kburõikwai nõrĩ João ãtmẽ tsimãsis, are kãnẽ sdanã:—Wamrowahtukwa, nhanẽ wabza ro kmãkwamãrn?
Are João kãnẽ tmã mrẽ:—Romkmãdkâ prê taim wẽ kba mnõ pram si, teza imposto nã hã ktâprezu akwẽ nõrai sipkra hawi krkburõi kba mõn. Kmã spai kba snã, twi kâr kba knã!
Are dure nha surta nõrĩ kãnẽ nĩnãr:—Wanõrĩ hãrê, nhanẽ wabza ro kmãkwamãrn?Are João nẽs kãnẽ tmã mrẽ:—Aiprê kbazem nã, kãtô dure romkare dawasku kunẽ kbazem nã, ktâprezu krdaw dur kba mnõ knã. Aisipiĩkwa dat kraim wakbâ kba mnõ nã si, aipkẽ toi kba snã krainmrõ kba mõnõ.
Tazit tokto akwẽ nõrĩ rom psê zawre krãiwatbrozem zô krsmĩpar, are João amtpẽ kõ re Dapkẽhrikwa, Waptokwa Zawre dat kmã ropistu hã dizô, krsimnãs.
Tâkãnẽzem hawi, nãt João tô kbure mã kãnẽ mrẽ:—Wa, tô kâ nã wat ĩt aikrãikwanrẽkw, are damrmẽ prê nã dat ĩkmã spai nẽ hã tetô mnĩ tamõrn. Danĩm prakuza kmã wassize ĩt dam wassihui pibumã, ĩsimã ĩwapurêk. Tahã, tô Waptokwa Zawre Dahêmba nã, kãtô dure kunmã nã, za dat kraikupsbikw.
Danĩm rom zaparze dat kâr nã za romzâ kãtô trigo têhi dat kmã waĩzar. Trigo ktabi za danĩm rom zakrazem wa kburõin, are ĩtêhi za romku smrãn, kunmã dkâ kõ nã dat sarõr pibumã.
João rowaskuwẽ tkrê dam wasku mnõ re, tô kahâ snã tkrê dam rowahtu mnõze. Are dure ĩsenã tmã mrẽ, sĩm romkunẽ tê rmẽ mnõ da.
Are João Dakrãikwanrẽkwa nãt dure dakmãdkâkwa Herodes ãkwaĩmba mrẽ, pnãi mrõ tê twi smrĩ nmẽ, kmã mrõ pibumã. Pikõi nĩsize tô Herodias. Saktẽ zawre romkunẽ wadi dakmãdkâkwa Herodes tkrê kmãkwamãr mnõzem hawi, nãt dure tahã kwaĩmba João mrẽ.
Tâkãnẽzem hawi, nãt Herodes João dat srẽ da kru. Tâkãnẽ nã, nãt kbure sĩm romkunẽ wadi mnõ, kunẽ nã kmã spa.
Wakmãdkâkwa Jesus dasikrãikwanrẽze<sup>(21-22)</sup> João tô kbure tô tazim hã akwẽ nõrĩ tê krãikwanrẽ mnõ pari, nãt dure Wakmãdkâkwa Jesus dakrãikwanẽ. Are Wakmãdkâkwa Jesus Waptokwa Zawre dat dawar re, nãt hêwa tsisdâhu, are Waptokwa Zawre Dahêmba kaktõ ka nẽ Wakmãdkâkwa Jesus dansĩwĩ sikrain. Tanẽ wi, nãt hêwa nsĩ hawi damrmẽ kãnẽ dat wapar:—Tôka tô ĩkra, ĩm sawi ktabi hã, tôka tet sawre snã krĩpkẽ toi mõn.
(-)
Wakmãdkâkwa Jesus dahĩkba nõrai waskuzeWakmãdkâkwa Jesus danĩpi dat kmã snãkrta siwa, nãtô kãte 30 nã wahu dakmã tinẽ. Are akwẽ nõrĩ tô José ãkra dizô nãt krsĩmnãs. José tô Eli ãkra,
Eli tô Matate ãkra, Matate tô Levi ãkra, Levi tô Melqui ãkra, Melqui tô Janai ãkra, Janai tô José ãkra,
José tô Matatias ãkra, Matatias tô Amós ãkra, Amós tô Naum ãkra, Naum tô Esli ãkra, Esli tô Nagai ãkra,
Nagai tô Maate ãkra, Maate tô Matatias ãkra, Matatias tô Semei ãkra, Semei tô José ãkra, José tô Jodá ãkra,
Jodá tô Joanã ãkra, Joanã tô Resa ãkra, Resa tô Zorobabel ãkra, Zorobabel tô Salatiel ãkra, Salatiel tô Neri ãkra,
Neri tô Melqui ãkra, Melqui tô Adi ãkra, Adi tô Cosã ãkra, Cosã tô Elmadã ãkra, Elmadã tô Er ãkra,
Er tô Josué ãkra, Josué tô Eliézer ãkra, Eliézer tô Jorim ãkra, Jorim tô Matate ãkra, Matate tô Levi ãkra,
Levi tô Simeão ãkra, Simeão tô Judá ãkra, Judá tô José ãkra, José tô Jonã ãkra, Jonã tô Eliaquim ãkra,
Eliaquim tô Meleá ãkra, Meleá tô Mená ãkra, Mená tô Matatá ãkra, Matatá tô Natã ãkra, Natã tô Davi ãkra,
Davi tô Jessé ãkra, Jessé tô Obede ãkra, Obede tô Boaz ãkra, Boaz tô Sala ãkra, Sala tô Naasom ãkra,
Naasom tô Aminadabe ãkra, Aminadabe tô Admim ãkra, Admim tô Arni ãkra, Arni tô Esrom ãkra, Esrom tô Peres ãkra, Peres tô Judá ãkra
Judá tô Jacó ãkra, Jacó tô Isaque ãkra, Isaque tô Abraão ãkra, Abraão tô Tera ãkra, Tera tô Naor ãkra,
Naor tô Serugue ãkra, Serugue tô Reú ãkra, Reú tô Pelegue ãkra, Pelegue tô Éber ãkra, Éber tô Selá ãkra,
Selá tô Cainã ãkra, Cainã tô Arpaxade ãkra, Arpaxade tô Sem ãkra, Sem tô Noé ãkra, Noé tô Lameque ãkra,
Lameque tô Matusalém ãkra, Matusalém tô Enoque ãkra, Enoque tô Jarede ãkra, Jarede tô Maalalel ãkra, Maalalel tô Cainã ãkra
Cainã tô Enos ãkra, Enos tô Sete ãkra, Sete tô Adão ãkra, are Adão tô Waptokwa Zawre dakra.
Hêpãrwawẽ Wakmãdkâkwa Jesus tê dakmã stombo mnõzeWaptokwa Zawre Dahêmba Wakmãdkâkwa Jesus dat dawãittê psê pari, nãt Wakmãdkâkwa Jesus Jordão kâ hawi krẽwain, are Waptokwa Zawre Dahêmba aikuwa dazaprõ.
Tazi nãt Hêpãrwawẽ kãnẽ dam mrẽ:—Tôka Waptokwa Zawre Dakra hã wa, pe, tâkãhã knẽ sĩ pão pibumã, wdakuri.
Are Wakmãdkâkwa Jesus kãnẽ kmã wakrãmn:—Waptokwa Zawre danĩm hêsuka wa kuĩkre snã ĩnmrõ, tô pão nã si akwẽ krromãdkâ mnõ kõ nã.
Tazi nãt Hêpãrwawẽ Wakmãdkâkwa Jesus hêmõ dazasõ, are hê hawi azanãrê tô kbure tkai mba hã dazakrui mnõ dam wasku.
<sup>(6-7)</sup> Are kãnẽ dam mrẽ:—Tô kbure tâkãhã rom mnõ dat ĩm sõmr nmẽ, nõkwai mã ĩzapka nmẽ waza sõ. Twa, tô kbure tâkãhã krkmãdkâ mnõ pibumã, waza aiprêze aim sõ, are dure tô kbure tâkãhã rom wẽ zawre aim sõ, ĩkmãdkâ prê snã, ĩnõk pra aihikrã nã aisam wa.
(-)
Are Wakmãdkâkwa Jesus kãnẽ kmã wakrãmn:—Waptokwa Zawre danĩm hêsuka ro tê wam wasku, tô kãnẽ: “Waptokwa Zawre, aikmãdkâkwai ktab dawtẽsi teza krdakmãdkâ prê mõn, tô ta danĩm romkmãdkâ prabâ si teza ro krkmãdkâ mõn.”
<sup>(9-10)</sup> Tapari, nãt Hêpãrwawẽ dazakru sĩ Jerusalém ku Wakmãdkâkwa Jesus dazaprõ, are Waptokwa Zawre damã dat sabuzem nsĩwĩ dazasõ. Tazi nãt kãnẽ dam mrẽ:—Tôka Waptokwa Zawre Dakra hã wa, pe, tâkã hawi aisarõtõ. Waptokwa Zawre danĩm hêsuka wa kuĩkre snã ĩnmrõ, tô kãnẽ:“Zatô Waptokwa Zawre hêwa nsĩm hã danĩm akwẽ nõrĩ wdakurn, tkraikmãdkâ psê mnõ pibumã.”
(-)
“Tanõrĩ za pa wa aidu, knẽ taipra nĩssi kumnãstê.”
Tanẽ wi, nãt Wakmãdkâkwa Jesus kãnẽ kmã wakrãmn:—Waptokwa Zawre danĩm hêsuka tê wam wasku, tô kãnẽ: “Waptokwa Zawre, aikmãdkâkwai ktabi, tare dakmã stombo knã.”
Tô kbure tâkãnẽ hã rom nã Hêpãrwawẽ Wakmãdkâkwa Jesus tê dakmã stombo mnõ pari, nãt mõ, amtpẽ kõ re dure nmãzi tê dakmã stombo pibumã.
Wakmãdkâkwa Jesus Galiléia tkai wa danĩpi dat kmã snãkrtazeTapari, nãt Wakmãdkâkwa Jesus Galiléia tkai ku krẽwain, are Waptokwa Zawre Dahêmba danĩptdê tetô damẽ krhêmba. Tazi nãt Wakmãdkâkwa Jesus dakmã hã rowaskuze tô tahã tkai wa tsĩpe wawẽ.
Are Wakmãdkâkwa Jesus nãt judeu nõrĩ Waptokwa Zawre damã krsikrãiktõ mnõzem mba dat krtmã rowahut. Are tô kbure dakmã krwat.
Wakmãdkâkwa Jesus dazakru sĩ Nazaré wa dat dam rowahtuzeTazi nãt Wakmãdkâkwa Jesus dazakru sĩ Nazaré ku tamõrn. Tatô nwa dawrahkuze. Are dasiwaktuzem btâ nã, nãt krdanẽm mnõzem prabâ, judeu nõrĩ Waptokwa Zawre damã krsikrãiktõ mnõzep ku tamõrn. Tazi nãt Waptokwa Zawre danĩm hêsuka dat sanãmr pibumã, danõwa tazamn.
Tanẽ wi, nãt hêsuka Waptokwa Zawre damrmẽ waskukwa, Isaías nã dat krwamtrẽ mnõ tê kuĩkre, dam sõmrn. Tahã mãt sdâhuin, kãnẽ hã ĩkuĩkre wa:
“Wakmãdkâkwa mãt Dahêmba ĩm dazatõrn, ĩmẽ krdanẽm mnõ pibumã. Ĩsĩm rom kõ nõrai mã danĩm rowaskuwẽ ĩt krwasku mnõ pibumã, mãt ĩnmĩstun. Are dure ĩzatõrn, danmẽzem wa krĩsimãsam mnõ nõrai mã ĩwairbeze ĩt tmã wasku mnõ pibumã, kãtô sikrã nõrĩ aipâ ĩt tmõ psê mnõ pibumã, kãtô dure dat krkmã kwakbure mnõ nẽ hã, rowẽ kõ hawi ĩt pkẽhri mnõ pibumã.
Waptokwa Zawre danĩm akwẽ nõrĩ dat pkẽhri mnõ pibumã hã bdâ nwa waptkã nã, ĩt krtmã wasku mnõ pibumã, mãt dure mnĩ ĩzatõrn.”
Tâkãnẽ hã dat tmã sanãmr pari, nãt Wakmãdkâkwa Jesus hêsuka sdân, are judeu nõrĩ Waptokwa Zawre damã krsikrãiktõ mnõzem wa krĩsipiĩ mnõ mã sõmrn, are tanmrãn. Tazit tô tazim hã kbure dakmã nõpre pês.
Tanẽ wi, nãt kãnẽ damrmẽ kmã snãkrtan:—Tâkãhã durerê nã si waparkwa, Waptokwa Zawre danĩm hêsuka wa dat wam wasku mnõ, tâkãnã mãt aisõkam kba nwa waptãr.
Tazit kbure dawaparkwai nõrĩ dakmã wat. Damrmẽ warem psê snã ro dat tmã wasku nmẽ, nãt dam tsikrãmkw. Are kãnẽ krsisdanãr:—Tô tahã tô te José ãkra kõd, te?
Tazi nãt Wakmãdkâkwa Jesus kãnẽ tmã tamrmẽn:—Tô ĩsenã, tezatô tokto kãte akwẽ nõrĩ krmrmẽzus mnõzem prabâ, kãnẽ ĩmã aimrmẽzuskw: “Dakunmõkwa, wi tô aimã aisikunõmõ.” Are dure kãnẽ ĩwdakurkw: “Dazakru sĩ Cafarnaum wa ro krkmãkwamãr mnõ, wam waihkudi, twa tô ta prabâ, tônmẽ aiwrahkuzem wa romwaihku kõ wam kmãkwamãrĩ.”
Are damrmẽ kmã wamhuin, kãnẽ:—Tô ĩsenã waza aimã kba ĩmrẽm: Waptokwa Zawre damrmẽ waskukwa, wrahkuzem wa za dat krsazêĩ psê mnõ kõdi.
Are wa aimã kba ĩmrmẽze, tô kãnẽ: Waptokwa Zawre damrmẽ waskukwa, Elias nã dat krwamtrẽ mnõ, nĩm btâ nã, mrẽpranẽ wahu, kãtô dure smĩsi wahu ĩsõkmõ ku tã tka kõ snã sikutõr siwa, nãt tô tahã tkai wa mrãm zawre krãiwatobr. Are tô ĩsenã, tô tahã btâ nã Israel tkai wam hã pikõ ĩmrõ twi ĩdkâ nẽ hã kahâki.
Tô sza, Israel tkai wam hã nmãhã pikõ ĩmrõ twi ĩdkâ nẽ hã tmẽ, Waptokwa Zawre Elias dat satõr kõd. Tô dazakru sĩ Sidom krtamrê hã wam hã dazakru sĩ Sarepta wam hã pikõ ĩmrõ twi ĩdkâ nẽ hã tmẽ si, mãt satõrn.
Tô tanẽ dure ahâmre hã Waptokwa Zawre damrmẽ waskukwa, Eliseu nã dat krwamtrẽ mnõ nĩm btâ nã, Israel wam hã akwẽ nõrai sĩm tkai wa, dahâze nmĩ hâi zapto nẽ hã mãr zawredi. Tô sza, Eliseu Israel wam hã tê kmẽ psê kõd. Síria tkai hawim hã ambâ hâze, Naamã nã dat krwamtrẽ mnõ mã si, mãt aipâ tmã kwapês.
Tâkãnẽ hã Wakmãdkâkwa Jesus kmã damrmẽze tê wapar kba wi, nãt Waptokwa Zawre damã krsikrãiktõ mnõzem wa ĩsikburõi nõrĩ stikrui wawẽ.
Tâkãnẽzem hawi nãt dazô tsimãsa, are dakârn, are dazakrui zdakre ku dasarn, tazi srã hawi dat damẽ pibumã, tô tanõrai sakru srã nsĩ nmẽ.
Are Wakmãdkâkwa Jesus amtpẽ kõ re ktabi dakahâ zawre waikwa hawi tawatbron, are tamõrn.
Wakmãdkâkwa Jesus ambâ ĩkmã hêpãr mã dat kwapsêzeGaliléia tkai wam hã dazakru sĩ Cafarnaum ku nãt Wakmãdkâkwa Jesus tamõrn. Are dasiwaktuzem btâ mnõ nã, nẽs tazi dam rowahtun.
Tahãt judeu nõrĩ Waptokwa Zawre damã krsikrãiktõ mnõzem wa, smĩsi ambâ ĩkmã hêpãr nẽ hã nãmr. Tahã mãt kãnẽ hâ:
—Dazakru sĩ Nazaré hawim hã Jesus, nhanẽp wakwaĩmba aisĩm romkmãdâ? Bâ, wakutõr pibumã bâp wê aimõr? Wa ĩt aiwaihkudi, tôka tô Waptokwa Zawre dasimã dat aiwazrê hã, tô kummã mnĩ dat aisatõr pibumã!
Tazi nãt Wakmãdkâkwa Jesus kãnẽ hêpãr mã tamrmẽn:—Aimrmẽ knã, tô tahã ambâ hawi aiwatobro!Tanẽ wi, nãt hêpãrĩ tô tazim hã akwẽ nõrai sõka ambâ kmã rowĩ, are mãrĩ tê hâi wapsi kõ snã, ambâ hawi watobr.
Tazi nãt tô kbure tô tazim hã akwẽ dam tsikrãm wawẽ, are kãnẽ krsimã mrmẽzus:—Nhanẽ bza tô tahã tâkãnẽ mrẽ? Sipttê zawre snã, kãtô mrmẽ prê zawre snã, tetô hêpãr nõrĩ tkrê wdakur, are krwaireb.
Tazi nãt Wakmãdkâkwa Jesus dakmã hã rowasku tô tahã tkai mba tsĩpe wawẽ.
Wakmãdkâkwa Jesus saktẽ zawre akwẽ mã dat rowẽzeTapari, nãt Wakmãdkâkwa Jesus judeu nõrĩ Waptokwa Zawre damã krsikrãiktõ mnõzem hawi tawatbron, are Simão ãnrõwa ku tamõrn. Simão ãmãprêbba sĩ pikõ aire hâzek, dahâi wakro zawre nã. Twa, nãt pikõi hâze Wakmãdkâkwa Jesus damã waskun.
Tanẽ nmẽ, nãt Wakmãdkâkwa Jesus pikõi tmẽ tamõrn, are ĩnmrõzem zabba tazamn, are dahâi wakro mã tamrmẽn. Tanẽ wi, nãt dahâi wakro tmã tsitar. Are pikõ azanã da, are tô tanõrai mã dasaĩ zakra nã kmã snãkrat.
Mãkrã pari, nãt tô kbure ĩsiwaikẽ hâze nẽ hã Wakmãdkâkwa Jesus datmẽ kmã tsinã. Pto mnõ pâ nãt dahâze dam kmã tsinã. Tazi nãt danĩpkra dahâze nsĩwĩ smĩsi si dat nõmr mnõ snã, dat pês.
Tô ta siwa, nãt hêpãrĩ saktẽ zawre akwẽ hawi waire, kãnẽ krhãs mnõ snã:—Tôka tô Waptokwa Zawre dakra!Tô tanõrĩ Wakmãdkâkwa Jesus Dapkẽhrikwa Waptokwa Zawre dat kmã ropistu nã, tmã waihkud. Tanẽ nmẽ, nãt Wakmãdkâkwa Jesus tmã tasiparn, are mrmẽzus pibumã dat tmã wẽ kõdi.
Wakmãdkâkwa Jesus rowaskuwẽ dat waskuzeAwẽ wi, nãt Wakmãdkâkwa Jesus dazakrui hawi tawatbron, are romnĩwas ku tamõrn. Tazi nãtô akwẽ nõrĩ krdazô rĩt, are tê dasãmr wi, damõr pibumã aire tê dam wẽ kõd.
Tazi nãt Wakmãdkâkwa Jesus kãnẽ tmã tamrmẽn:—Ĩnĩpi ĩt kmãdkâ da hã, tô dure dazakrui kamõi mba Waptokwa Zawre dat krdakmãdkâ mnõzem nã hã rowaskuwẽ ĩt krdam wasku mnõ pibumã. Tô ta pibumã, mãt mnĩ ĩzatõrn.
Tâkãnẽ mnõze mba, nãt judeu nõrĩ Waptokwa Zawre damã krsikrãiktõ mnõzem mba rowaskuwẽ dat krdam wasku, Judéia tkai pâ.
Wakmãdkâkwa Jesus tê dakmã sasõmr pibumã, akwẽ dat saihrâ mnõzeSmĩsi btâ nãt Galiléia tkai wam hã pku zawre zdakre wam hã tkai tmõrã wa Wakmãdkâkwa Jesus tazamn, are kahâ zawre snã akwẽ nõrĩ tê dabbate, Waptokwa Zawre damrmẽze tê wapar mnõ pibumã.
Tazi nãt Wakmãdkâkwa Jesus ponkwanẽ kuba kmãdkân, kâ zdare wa saikwar snã. Are kuba krêm hã tpê nõkwai nõrĩ nãtô waire, tpê durze tê kupsõi mnõ da.
Smĩsi kuba tô Simão ãtê. Tô tahã krê nãt Wakmãdkâkwa Jesus tazbren, are Simão ãmã tamrmẽn, kuba kâ zdare waikwarê ku tê dare kazakre da. Tazi nãt kuba krê tanmrãn, are rowahdu dam kmã snãkrtan.
Dat dam rowahtu pari, nãt Simão ãmã kãnẽ tamrmẽn:—Kâ krêhâ ku kuba kâri, tazi teza aisikamõi nõrai mẽ tpê durze kâ mba wamzurkw.
Are Simão kãnẽ dakmã wakrã:—Wamrowahtukwa, saktẽ zawre wat mãra nã krwanĩpi, tpê durze wamzur nã, tô tanẽ kõ wam nẽ, mãt tare wakmã awẽ. Are tpê durze tokto dure wat wamzur da, at wawdakur nmẽ, wazatô dure wamzurn.
Tazi nãt tpê durze sô wamzurkw, are saktẽ zawre tbê tê kadur nmẽ, mãt ar tpê durze tê snãr.
Tazi mãt kuba kamõi wam hã simẽm mnõ nõrĩ, tê waihkâ pibumã, saihâ. Are kuba tô tanõrai tmẽ sire kâ. Tazi nãt kuba tpê nã ssĩ psê nmẽ, mãt ar tpê prê tê tizas.
Simão Pedro tâkãnẽ hã tê kmãdkâ wi, mãt Wakmãdkâkwa Jesus danõk pra thissinã, are kãnẽ dam mrẽ:—Wakmãdkâkwa, wa tô romkunẽ kmãkwamãrkwa, tanẽ nmẽ, amõ ĩmã akasĩkre nã!
Tazi nãt Simão, sikamõi nõrai mẽ, tbê kahâ zawre snã tê kadur kba nmẽ, tmã tsikrãm.
Zebedeu ãkra nõrĩ Tiago, kãtô João nã dat krwamtrẽ mnõ, tô Simão ãsimẽm nõrĩ hã. Tanõrĩ nãt dure tpê kahâ zawre mã tsikrãm wawẽ. Tazi nãt Wakmãdkâkwa Jesus Simão ãmã kãnẽ tamrmẽn:—Aipahi knã! Tbê krkburõi mnõ nẽ, teza tâkã hawi akwẽ nõrĩ krĩm kburõi mõn.
Tazi nãt tô tanõrĩ kuba tkai tmõrã ku tê kwanĩ, are kbure sĩm ro tê rmẽ mnõ snã, Wakmãdkâkwa Jesus dakmã sasõ.
Wakmãdkâkwa Jesus ambâ ĩkmã romze nmĩ hâi zapto re hã mã dat tmã rowẽzeWakmãdkâkwa Jesus smĩsi dazakrui wa krdamõr re, nãt smĩsi ambâ romze nmĩ hâi zapto re hã waikrãmn. Are tê dasãmr wi, nãt danõk pra thissinã, are kunhto snã kãnẽ dam mrẽ:—Wakmãdkâkwa, wa waihkudi, ĩpsê pibumã kmã azapka wa, teza ĩpsên!
Tazi nãt Wakmãdkâkwa Jesus danmĩzu wamhuin, are ambâ kupin, kãnẽ tmã damrmẽ snã:—Ĩhĩ, aipê kmã ĩzapkadi, watô aipsê pa.Tanẽ wi, nãt romze nmĩ hâi zapdo tmã tsikutõr.
Tapari nãt Wakmãdkâkwa Jesus tô tahã kunãn, kãnẽ:—Tâkãhã ro aim saikwar mnõ nã, nõkwai mã wasku knã! Are wi, Waptokwa Zawre damã dat sabuzem wa dahâze tkrê kmãdkâ mnõ tmẽ aimõrĩ, taisabui pibumã. Are tmã aisiwasku pari, teza romkmãdkâ prê dakmãdkâkwait Moisés Waptokwa Zawre damã romzar pro nã tê wam rmẽ mnõ prabâ, kmã krãinĩsut, tô kbure akwẽ aipsê nã taiwaihku pibumã.
Tô tanẽ nã re, nãt Wakmãdkâkwa Jesus dakmã hã rowasku kmã tsĩpe wawẽ, are tê dawapar pibumã, kãtô dure ĩhâze nõrĩ dat tmã psê mnõ da, tetô dakahâ snã datmẽ tsinã.
Are Wakmãdkâkwa Jesus nẽs romnĩwas ku tanẽmn, are nẽsi tô tazi Waptokwa Zawre dawarn.
Wakmãdkâkwa Jesus ambâ hittê mã dat kwapsêzeSmĩsi btâ nã Wakmãdkâkwa Jesus dat rowahtu re, tetô nha fariseu nõrĩ, romkmãdkâ prê waskukwai nõrai mẽ, dakrta tsikburõ. Tô tanõrĩ tô tô kbure Galiléia tkai wam hã dazakrui mnõ hawim hã, kãtô dure Judéia tkai hawim hã, kãtô dure dazakru sĩ Jerusalém hawim hã. Are Waptokwa Zawre danĩptdê tetô Wakmãdkâkwa Jesus damẽ krhêmba, akwẽ hâze nõrĩ aipâ dat psê mnõ pibumã.
Are dakahâ zawre nmẽ, nhanẽ tê kmã zbreze tê kmẽ sãmr kba kõd. Tâkãnẽzem hawi, nãt dahâze kri nsĩ ku kmã saiku, are kri zabuzem nsĩ hawi krêpkukw, are dahâze, nmrõzem re, akwẽ waikwa kmã sikraikw, are Wakmãdkâkwa Jesus danõk pra hi.
Tô tanõrĩ ĩsenã tê dazazê nã Wakmãdkâkwa Jesus dat waihku nmẽ, mãt ambâ hi ttê mã kãnẽ tamrmẽn:—Waptokwa Zawre dakwaĩmba romkunẽ krkmãkwamãr mnõ, watô mãr kõ snã aim rẽ!
Tâkãnẽ kmã damrmẽzem hawi, nãt romkmãdkâ prê waskukwai nõrĩ fariseu nõrai mẽ, kãnẽ tsimãzus:—Nhanẽp tô tahã ambâ, tâkãnẽ Waptokwa Zawre dakwaĩmba mrmẽ kunẽ zawre pibumã? Nõkwa prê kõdi, Waptokwa Zawre dakwaĩmba romkunẽ dat krkmãkwamãr mnõ, mãr kõ snã tê tmã rmẽ pibumã. Tô Waptokwa Zawre dawtẽsi tô ta pibumã daprêdi.
Are Wakmãdkâkwa Jesus tô tanõrai simãzusze dam waihku nmẽ, nãt kãnẽ sdanãrn:—Nhanẽ wa tep tâkãhã ambâ hi ttê mã ĩmrmẽzem nã aisimãzuskw?
Nmãhãp kwaz tô kanõrai mã kba ĩwapurê? Bâ, dure nã ambâ mã kãnẽ kmã ĩmrmẽ: “Waptokwa Zawre dakwaĩmba romkunẽ krkmãkwamãr mnõ, watô mãr kõ snã aim rẽ?” Bâ, kãnẽ tmã ĩmrmẽ wa: “Wi aisamã, are ainmrõze kâr, are aimõr?”
Are wa, Waptokwa Zawre Dakra snĩ Ambâ, tônmẽ tkai wa, Waptokwa Zawre dakwaĩmba romkunẽ dat krkmãkwamãr mnõ, mãr kõ snã ĩt tmã rmẽ pibumã ĩnĩpttê nã, waza tokto aim wasku psêkw.Tanẽ wi, nãt Wakmãdkâkwa Jesus ambâ hittê mã kãnẽ tamrmẽn:—Wi tô, aisamã, are ainmrõze kâr, are aisrõwa ku aimõr.
Tanẽ wi, nãt azanã akwẽ nõrai sõka da, are nmrõze kâ, are Waptokwa Zawre tê dawasku wẽ snã, srõwa ku mõ.
Tazi nãt tô kbure dam tsikrãm wawẽ, are pahi zawre snã, Waptokwa Zawre tê dawasku wẽ, kãnẽ krmrmẽzus mnõ snã:—Tâkãnã wat romwaihku kõ zawre kmãdkân!
Wakmãdkâkwa Jesus Levi dat saihrâzeTapari, nãt Wakmãdkâkwa Jesus tô ta hawi tamõrn, are smĩsi ambâ imposto kakburõizem wa smrã re kmãdkân. Tô tahã tô imposto nã hã ktâprezum kburõikwa, ĩsisize tô Levi. Are Wakmãdkâkwa Jesus kãnẽ tmã tamrmẽn:—Wê ĩkmã sasõmrĩ.
Tanẽ wi, nãt Levi da, are tô kbure sĩm ro tê rmẽ snã, Wakmãdkâkwa Jesus dakmã sasõ.
Tapari, nãt Levi srõwa wa, Wakmãdkâkwa Jesus damã dasa kahri wawẽ. Tazit imposto nã hã ktâprezum kburõikwai nõrĩ kahâ zawre snã, akwẽ wadi nõrai mẽ, Wakmãdkâkwa Jesus damẽ tsikburõ.
Tâkãnẽzem hawi, nãt fariseu nõrĩ, ĩsnĩwĩm hã romkmãdkâ prê waskukwai nõrai mẽ, Wakmãdkâkwa Jesus dakmã sasõmrkwai nõrai kwaĩmba nĩtikru. Tanẽ nmẽ, nãt kãnẽ sdanã:—Mãr wa tep imposto nã hã ktâprezum kburõikwai nõrai mẽ, kãtô dure aimõwi hã akwẽ tmã ĩwasku kunẽ nõrai mẽ, aisa kahurkw, are dure kui kahurkw?
Are Wakmãdkâkwa Jesus kãnẽ tmã tamrmẽn:—Akwẽ hâze kõ nẽ hã dakunmõkwai nã kmã sapka kõdi. Tô ĩhâze nõrai wtẽsi za kmã dapak.
Are wa, ĩpkẽ psê nõrĩ ĩt saihrâ mnõ da, wê ĩmõr kõdi. Tô romkunẽ kmãkwamãrkwai nõrĩ ĩt saihrâ mnõ pibumã, wat wê ĩmõr, sĩm romkmãdkâ kunẽ hawi pkẽ sĩkdâi mnõ pibumã.
Wakmãdkâkwa Jesus Waptokwa Zawre damã akwẽ saĩ kõ snã krnmrõ mnõzem nã dat rowahtuzeTazi nãt nõkwam nõrĩ Wakmãdkâkwa Jesus damã kãnẽ tmrmẽzus:—João Dakrãikwanrẽkwai kmã sasõmrkwai nõrĩ za Waptokwa Zawre tê dakmãdkâ prê mnõ pibumã, nẽs saĩ kõ snã, kãtô dure tkrê dawar mnõ snã, nẽs bdâ kmã waire. Tô tanẽ dure fariseu nõrai kmã sasõmrkwai nõrĩ krnmrõ mnõze. Are akmã sasõmrkwai nõrĩ saĩ kõ snã za krnmrõ mnõ kõdi.
Tazi nãt Wakmãdkâkwa Jesus kãnẽ kmã wakrãmn:—Bza kwaz dasisnã damrõzem wa ĩsikrãiktõ mnõ nõrĩ, saĩ kõ snã krnõmr, ambâ za ĩmrõ da hã tô tanõrai mẽ krmõr re? Ãre! Dasa zatô tkrê kahur.
Are zatô bdâ nwa waptãr, ambâ za ĩmrõ da hã dat twi wazrêze. Tazi za saĩ kõ snã, krnõmr!
Tazi nãt Wakmãdkâkwa Jesus kãnẽ damrmẽze kmã tomn:—Sikuza hâi krta siwazu nõkwa tê stom pibumã, sikuzazem hâi te nõkwa tê sda katar kõdi. Tâkãnẽ nõkwa tê kmãnãr wa, za sikuzazem hâi te kunẽ, are dure sikuzarê hâi te sikuza hâi krda tê kmã stom pibumã, psê kõdi.
Nõkwa za dure vinho te romzar hâi nã hã kukrẽ krta krê tê kanrẽ kõdi. Vinho te romzar hâi nã hã kukrẽ krta krê nõkwa tê kanrẽ wa, za vinho te nĩpttêzem hawi kukrẽ krda tsiwazu, are vinho te tissaikwar, are dure romzar hâi nã hã kukrẽ krda tsikunẽ pês.
Twa, ĩpê tô romzar hâ nã hã kukrẽ tem krê vinho te dat krsmẽ mnõ pibumã.
Nõkwa vinho krda tê zêkrnẽ pari, vinho te tmã sêĩ kõdi. Tazi za kãnẽ mrẽ: “Vinho krda za psê nã vinho te kmã spa, waĩmã.”
Wakmãdkâkwa Jesus dasiwaktuzem btâ nã dat rowahtuzeSmĩsi dasiwaktuzem btâ nã nãt Wakmãdkâkwa Jesus trigo krê mba tamõrn. Tazi nãt dakmã sasõmrkwai nõrĩ trigo tê kẽ, are tê hâi wazui pibumã, tê bbakre, are trigo zâ tê kahur.
Tanẽ wi, nãt nha fariseu nõrĩ dakmã sasõmrkwai nõrĩ kãnẽ kmã sdanã:—Mãr wa tep dasiwaktuzem btâ nã hã romkmãdkâ prê wat krkmãdkâ mnõ tê wam wẽ kõ, kmãkwamãrkw?
Tazi nãt Wakmãdkâkwa Jesus kãnẽ tmã tamrmẽn:—Dakmãdkâkwait Davi simẽm nõrai mẽ mrã tê sarto mnõ siwa, nhanẽ ro tê kmãnãr nã, bâ, adup sanãmr kba kõd?
Waptokwa Zawre damã dat sabuzep ku mãt debr. Tazi nãt Waptokwa Zawre danõkam hã pão ĩsmĩkwra du, are kmẽsi, are dure simẽm nõrai mã tê ka. Tô sza, nõkwa tô tahã pão tê kahur mnõ pibumã, romkmãdkâ prê wat krkmãdkâ mnõ tê wam wẽ kõdi. Tô Waptokwa Zawre damã dat sabuzem wa sipi tkrê kmãkwamãr mnõ nõrai mã si, mãt tmã wẽn.
Tazi nãt Wakmãdkâkwa Jesus kãnẽ damrmẽze kmã wazrên:—Waptokwa Zawre Dakra snĩ Ambâ dasiwaktuzem btâ nã romkmãdâ dat hri pibumã, daprêdi.
Wakmãdkâkwa Jesus ambâ nĩpkra kunẽ mã dat kwapsêzeDasiwaktuzem btâ kamõ nã, nãt Wakmãdkâkwa Jesus judeu nõrĩ Waptokwa Zawre damã krsikrãiktõ mnõzem wa tazbren, are dam rowahdu kmã snãkrtan. Tazit smĩsi ambâ ĩsmĩrê hawim hã ĩsipkra kunẽ tkmẽ nãmr.
Tanẽ re, nãt nha romkmãdkâ prê waskukwai nõrĩ, nha fariseu nõrai mẽ, Wakmãdkâkwa Jesus dakmã nõpre pês, dasiwaktuzem btâ nã nõkwa dat psê zô. Tanẽ snã nãt nmĩpar, mãrĩ siwakru dat kmãnãr zô, romkmãdkâ prê dat kmãdkâ psê kõzem hawi, tê dawasku kunẽ pibumã.
Are Wakmãdkâkwa Jesus kmã simãzus mnõ dat waihku nmẽ, nãt ambâ nĩpkra kunẽ mã kãnẽ tamrmẽn:—Wi aisamã, are wê akwẽ nõwa aisa.Are ambâ danõwa da.
Tazi nãt Wakmãdkâkwa Jesus kbure dakrtam hã kmãdkâ psên, are ambâ nĩpkra kunẽ mã kãnẽ tamrmẽn:—Aisipkra wamhu nã!Tazi nãt sipkra wamhu, are tmã tpês.
Tâkãnẽzem hawi nãt romkmãdkâ prê waskukwai nõrĩ, fariseu nõrai mẽ, dam nĩtikrui wawẽ, are nhanẽ Wakmãdkâkwa Jesus dakwaĩmba ro tê kmãkwamãr pibumã, simã tê krãikrat.
Wakmãdkâkwa Jesus 12 nã dakmã sasõmrkwai nõrĩ damrmẽ waskukwai pibumã dat satõr pibumã, dat smĩstuzeTô tahã btâ nã, nãt Wakmãdkâkwa Jesus srã nsĩ ku saikurn, Waptokwa Zawre dat dawar pibumã. Tazi nãt dat dawar snã, dakmã awẽ.
Awẽ wi, nãt dakmã sasõmrkwai nõrĩ dasimã saihrân, are 12 nã dasimã smĩstun. Tô tanõrĩ tô damrmẽ waskukwai pibumã dat satõr nã dat krwamtrẽ mnõ.
Dat smĩstu nõrĩ tô kãnõrĩ: Simão, ta tô dure Pedro nã dat sisi hã, kãtô dure Simão ãpnã, André nã ĩsisi, kãtô dure Tiago, kãtô dure João, kãtô dure Filipe, kãtô dure Bartolomeu,
kãtô dure Mateus, kãtô dure Tomé, kãtô dure Tiago, kãhã tô Alfeu ãkra, kãtô dure Simão, Zelote nã dat krwamtrẽ mnõ hawim hã,
kãtô dure Judas, Tiago ãkra, kãtô dure Judas Iscariotes nã dat krwamtrẽ mnõ, tahã tô za tê dam sõihkâ hã.
Wakmãdkâkwa Jesus dat krdam rowahtu mnõze kãtô dure dat krdam rowẽ mnõzeTapari, nãt Wakmãdkâkwa Jesus tô tanõrai mẽ srã hawi aipâ sikrain, are saktẽ zawre dakmã sasõmrkwai nõrai mẽ tkai nõpom psê wa tanmĩ zazârn. Tazi nãt dakahâ zawre snã datmẽ tsikrãikõt. Tô kbure Judéia tkai hawim hã, kãtô dure dazakru sĩ Jerusalém hawim hã, kãtô dure dazakru sĩ Tiro hawim hã, kãtô dure dazakru sĩ Sidom hawim hã. Tâkãhã Tiro kãtô Sidom tô kâ pore zdawa wam hã dazakru.
Wakmãdkâkwa Jesus tê dawapar pibumã, kãtô dure ĩhâze nõrĩ dat psê mnõ pibumã, nãt mnĩ datmẽ tmã mõ. Are dure saktẽ zawre akwẽ hêpãrĩ, tkrê kmã kwakbure mnõ nẽ hã, datmẽ tmã mõ, are dat pês.
Dahâze mnõ pâ dat psê mnõ pibumã, Wakmãdkâkwa Jesus dahawi danĩptdê kmẽ watbro nmẽ, tô kbure tê dakupi zêĩ ktabd mnõdi.
Dapkẽ to nã kãtô dapkẽ wadkâ nã Wakmãdkâkwa Jesus dat dam rowahtu mnõzeDakmã sasõmrkwai nõrai tmẽ Wakmãdkâkwa Jesus daromãdkâ snã, nãt kãnẽ tmã tamrmẽn:—Ĩpê tô tô kanõrai mã kba, aisĩm rom kba kõ nẽ hã mã, Waptokwa Zawre dat krdakmãdkâ mnõzep ku aisbre kba da, dat aim wẽ kba mnõ nmẽ.
—Ĩpê tô tô kanõrai mã kba, mrãm snã tokto krainmrõ kba mnõ nẽ hã mã, sawre snã za dat aim kai kba mnõ nmẽ.—Ĩpê tô dure tô kanõrai mã kba, tokto kraikrûkrû kba mnõ nẽ hã mã, za dat aipkẽ toi kba mnõ nmẽ.
—Ĩpê tô tô kanõrai mã kba, Waptokwa Zawre Dakra snĩ Ambâ krdakmã sasõmr kba mnõzem hawi dat aikrui wazrê kba mnõ wa, kãtô dure dat aiwtawai kba mnõ wa, kãtô dure dat kraim sdapre kba mnõ wa, kãtô dure aipkẽ kunẽ kba nã dat aikmã tom kba mnõ wa.
Tâkãnẽ hã rowẽ kõ aim krãiwatbro kba mnõ wa, hêwa nsĩ rom psê zawre aisô kba nmrõ nmẽ, kraipkẽ toi kba mõnõ. Tâkãinnĩ hã akwẽ nõrĩ rowẽ kõ tkraim krãipus kba mnõ nẽ, mãt dure tô tanõrai hĩkba nõrĩ ahâmre hã Waptokwa Zawre damrmẽ waskukwai nõrai mã rowẽ kõ tkrê tmã krãipus.
—Are za kunẽ zawredi, tô kanõrai mã kba, tokto aisĩm rom kba zawre nẽ hã mã, aitoi kbaze aim krãiwatbro par kba nmẽ.
—Are za kunẽ zawredi, tô kanõrai mã kba, tônmẽ aidki zawre snã krainmrõ kba mnõ nẽ hã mã, mrãm zawre snã za krainmrõ kba mnõ nmẽ. Are za kunẽ zawredi dure tô kanõrai mã kba, tônmẽ kraisĩsri kba mnõ nẽ hã mã, rowẽ kõ zawre krowi za kraikrûkrû kba mnõ nmẽ, kãtô dure kraisikrui kba mõn.
—Tô kbure akwẽ nõrĩ aikmã kba krwta mnõ wa, tô kanõrai mã kba psê kõdi. Tô tanẽ mãt dure tô tanõrai hĩkba nõrĩ ahâmre hã Waptokwa Zawre damrmẽ waskukwai nẽ romkare krĩsiwasku mnõ nõrai kmã krwat.
Wakrui waparkwai nõrĩ wat krsawi mnõzem nã rowahtuze—Ĩwaparkwai nõrĩ, kãnẽ waza ro ĩt aim nõmrkw: Tkraikrui wapar kba mnõ nõrĩ krsawi zepku kba mõnõ. Tkraiwẽ kõ kba mnõ nõrai mã rom pê krkmãkwamãr kba mõnõ.
Tkraim sdapre kba mnõ nõrai mã rom pê tmã krãiwatbro pibumã, krtmã kuzêĩ kba mõnõ. Tkraikmã kwakbure kba mnõ nõrai kmã, Waptokwa Zawre krdawar kba mõnõ.
Nõkwa aikukrta wa taiprke wa, aikukrta kuiwa hawi dure taiprke da wa, tmã kdâ nã. Nõkwa aisikuzazem hâi zaktõ nẽ hã taiw kâr wa, aisikuzazem hâi baihâi nẽ hã dure taiw kâr da wa, tmã rẽmẽ.
Nõkwa mãr nã siwar wa, tmã sõmrĩ. Are nõkwa mãrĩ taiw kâr wa, aipâ taim sõmr da, sô aisinãr knã.
Akwẽ wadi nõrĩ aisa ro tkraim kmãkwamãr kba mnõ da, krkmã aisapka kba mnõ prabâ, ro krtmã kmãkwamãr kba mõnõ.
—Tkraisawi kba mnõ nõrai wtẽsi, krsawi kba mnõ wa, tep kwaz akwẽ wadi nõrĩ romkmãdkâ psê nã krkmã spai kba mõn? Tô dapkẽ kunẽ nõrai zemã za tkrê sawi mnõ nẽ hã aisa tkrê sawi.
Are rom pê tkraim kmãkwamãr kba mnõ nõrai mã si, rom pê aisa kmãkwamãr kba mnõ wa, tep kwaz akwẽ wadi nõrĩ romkmãdkâ psê nã krkmã spai kba mõn? Tô dapkẽ kunẽ nẽ dat krkmã tom mnõ nõrai zemã, za rom pê tkrê tmã kmãkwamãr mnõ nõrai mã, aisa rom pê tkrê tmã kmãkwamãr.
Aipâ ĩsõkwakrê tkraim sõmr kba mnõ nẽ hã mã si, ro krsõmr kba mnõ wa, tep kwaz akwẽ wadi nõrĩ romkmãdkâ psê nã krkmã spai kba mõn? Tô romkunẽ kmãkwamãrkwai nõrai nẽ dat krkmã tom mnõ zemã, za romkunẽ kmãkwamãrkwai nẽ dat krkmã tom mnõ wadi nõrai mã mãrĩ tmã sõ, ĩsõkwakrê aipâ tê tmã sõmr pibumã.
Tâkãnẽ mnõze mba, aimõwi teza ro krkmãdkâ kba mõn: Tkraikrui wapar kba mnõ nẽ hã teza krsawi kba mõn, kãtô dure rom pê krtmã kmãkwamãr kba mõn. Ĩsõkwakrê taim sõmr kba da mãr nã tkraiwar kba mnõ mã, krtmã sõmr kba mõnõ, aipâ taim sõmr kba da, krsô aismĩpar kba mnõ kõ snã. Tâkãnẽ wa, za rom psê zawre aisa dat kraim sõmrkw, are dure Waptokwa Zawre, tô kbure nsĩwĩ krdahêmba mnõ dakra nã, za dat kraikmã tomkw. Waptokwa Zawre tô dakmã krpkẽ toi mnõ kõ nõrai mã zemã, kãtô dure ĩpkẽ kunẽ nõrai mã zemã, dapkẽ psê nmẽ, teza dure tô kanõrĩkwa rom pê krtmã kmãkwamãr kba mõn.
Hêwa nsĩm hã Aiptokwaĩkwa dapkẽ psê snã dat kraikmãdkâ kba mnõ nẽ, dure aisikamõi nõrĩ aipkẽ psê kba snã krkmãdkâ kba mõnõ.
Dakmã tomzem nã Wakmãdkâkwa Jesus damrmẽzeAkwẽ wadi nõrĩ krkmã tom kba mnõ knã. Tâkãnẽ wa, za dure Waptokwa Zawre dat kraikmã tom kba mnõ kõdi. Dawadi nõrai mã rowẽ kõ krtmã nõmr kba mnõ knã. Tâkãnẽ wa, za dure Waptokwa Zawre rowẽ kõ dat aim nõmr kba mnõ kõdi. Romkunẽ tkraim kmãkwamãr kba mnõ nõrai mã, mãr kõ snã krtmã rmẽ kba mõnõ. Tâkãnẽ wa, za dure Waptokwa Zawre dakwaĩmba romkunẽ krkmãkwamãr kba mnõ, mãr kõ snã dat aim rmẽkw.
Aisĩm rom kba hawi dawadi nõrai mã krsõmr kba mõnõ. Tâkãnẽ wa, za dure Waptokwa Zawre dapkẽ psê snã saktẽ zawre rom pê aisa dat kraim sõmrkw. Tô dur kba mnõ pibumã kmã kahõs kba mnõzep ku, za dat kraim sõmrkw. Tô rom pê aisikamõi nõrai mã kmãkwamãr kba mnõ prabâ, za dure Waptokwa Zawre rom pê aisa dat kraim kmãkwamãrkw.
Ro za adu tê waihku da hã, rowaihku nã dam rowahtukwa tê kmã spai kõdi. Are ro za adu tê waihku da hã, dat tmã rowahtuze, ĩstõ ku tê kmãdkâ pari, za dam rowahtukwai siwa tkrãi ntõ.
—Aitmõ wam hã wdê ware sãmr kõ snã, mãr wa tep aisikamõi tmõ wam hã ro prumrê zô krairtĩ mõn?
Aitmõ wam hã wdê ware sãmr kõ wa, nhanẽ tebza aisikamõi mã kãnẽ aimrẽm: “Pe sa hã, ro prumrê aitmõ wam hã ĩt aim wazrê da.” Tôka tô tare pkẽ psê nã krsiwasku zêĩ nẽ hã! Akâ teza aitmõ wam hã wdê ware wazêr. Taparim si, teza ro sãmr pês, aisikamõi tmõ wam hã ro prumrê tmã wazrê pibumã.
Romkrãi wdê nã dat rowahtuze—Romkrãi wdê pê, romkrãi kunẽ nã krãi kõd, are romkrãi wdê kunẽ, dure romkrãi psê nã krãi kõdi.
Tô romkrãi hawi za nõkwa romkrãi wdê waihuk. Wdê ĩkwa nẽ hã hawi, nõkwa romkrã, figo nã dat krwamtrẽ mnõ, nhanẽ tê kannãr kõd, are dure romkru ro hawi, nõkwa uva tê kannãr kõdi.
Ambâ pkẽ pê, tô pkẽ krê rom pê tkrê kburõi mnõzem hawi, za rom pê kmãnã. Are ambâ pkẽ kunẽ, tô romkunẽ pkẽ krê tkrê kburõi mnõzem hawi, za romkunẽ tkrê kmãkwamãr. Tô ĩpkẽ krê krsmĩkwra mnõ prabâ, za nõkwa sdawa nã mrẽ.
Ponkwanẽ kri nnãkrta nã hã rowahtuze—Mãr wa tep ro ĩt aim kruikwa krkmãdkâ kba mnõ kõ snã, aikmãdkâkwai kba nã krĩwamtrẽ kba mõn?
Nõkwa waĩtmẽ mnĩ ĩmõrĩ, are ĩmrmẽze tê wapari, tkrê kmãdkâ psê mnõ nẽ hã, nõkwai nẽ ĩt kmã to, waza aim waskukw.
Tô kri zabukwa krãi waihku psê nẽ, tô tahã. Kri zabukwa krãi waihku pê mãt krêhâ snã kwakrê, are ktẽ po tê sãmr wi, ktẽ nsĩwĩ sabu. Tapari nãt kâ tpre wawẽ, are kâ wra sku kri waĩmba twra wawẽ. Tô sza, tê sabu psê nmẽ, nhanẽ tê kmã rowrĩ kõdi.
Are ĩmrmẽze tê wapari tê kmãdkâ kõ nẽ hã, tô kri zabukwa kamõi nẽ waza kmã to. Tahã nãt kri nnãkrta mã tê kwakrêĩ psê kõ snã, sabu. Are kâ wra sku kri waĩmba wra wi, nãt prare kmã rowĩ, are tsikunẽ pês.
Wakmãdkâkwa Jesus surta kmãdkâkwa nĩm akwẽ hâze mã dat rowẽzeWakmãdkâkwa Jesus tâkãnẽ hã akwẽ nõrai mã dat wasku pari, nãt dazakru sĩ Cafarnaum ku tamõrn.
Tô tazit smĩsi surta kmãdkâkwa krsrõwa. Tô tahã tô dazakru sĩ Roma wam hã akwẽ nõrai sum hã. Tahã smĩsi krtmã sipiĩ mnõ nẽ hã sĩm mãrd. Krtmã sipiĩ mnõ tmã sawi ktabdi. Tazi nãt krtmã ĩsipiĩ mnõ thâze pês, are tô dkâ da nẽ, rowẽ kõ snã tnõmr.
Surta kmãdkâkwa, Wakmãdkâkwa Jesus dakmã smĩpar wi, nãt nha judeu ptokrta nõrĩ datmẽ satõ, tê dawar pibumã, ĩsrõwa ku damõr da, krtmã sipiĩ mnõ dat tmã rowẽ pibumã.
Tanẽ nmẽ, nãt wahud Wakmãdkâkwa Jesus tê dazdakbâ pibumã. Are mrmẽ kre kõ snã dakuzu, surta kmãdkâkwai nrõwa ku damõr pibumã, kãnẽ dam mrmẽzus snã:—Azô hrâ at tmã kmã krãinĩstu wa, wanõr mã tô wapkẽ kwaĩmba.
Tetô wanĩm akwẽ tkrê sawi pês. Tô Waptokwa Zawre damã krwasikrãiktõ mnõzem zemã mãt wam sabu.
Tazi nãt Wakmãdkâkwa Jesus tô tanõrai mẽ tamõrn. Are kri tmẽ dawsizep ku, nãt surta kmãdkâkwa nha siwaikẽ Wakmãdkâkwa Jesus datmẽ satõ, kãnẽ dam mrmẽ pibumã:—Wakmãdkâkwa, ĩt akwakru zêĩ kõdi, are dure ĩnrõwa ku azbre pibumã, ĩsimã ĩwapurêki.
Ĩt azdakbâ pibumã, dure ĩsimã ĩwapurêki. Smĩsi amrmẽ at tmã sõmr wa, za ĩnĩm akwẽ aipâ tpês.
Wa, tô ĩnsĩwĩm hã surta kmãdkâkwai nõrai prê papra krĩnẽm mnõ hã, are ĩprê papra tetô dure surta nõrĩ krnõmr. Tô tanõrĩ za ĩt tmã krui prabâ, ro kmãkwamã. Are smĩsi mã kãnẽ ĩmrmẽ wa: “Wi aimõrĩ”, zatô mõ. Are dure ĩkamõi mã kãnẽ ĩmrmẽ wa: “Êwi”, zatô waĩtmẽ mnĩ mõ. Are akwẽ krĩm sipiĩ mnõ mã kãnẽ ĩmrmẽ wa: “Kãhã kmãkwamãrĩ”, zatô kmãkwamã.
Tâkãnẽ hã surta kmãdkâkwa kmã mrmẽ nã Wakmãdkâkwa Jesus dat wapar wi, nãt tmã tasikrãmn. Tazi nãt kahâ snã dakmã sasõmrkwai nõrai tmẽ tasĩkdâin, are kãnẽ tmã tamrmẽn:—Tô ĩsenã waza aimã kba ĩmrẽm: Tâkãhã ambâ tĩzazê nẽ, tô Israel wam hã akwẽ nõrai waikwam zemã, adu ĩt kmẽ sãmr kõdi!
Kãnẽ kmã damrmẽ pari, nãt surta kmãdkâkwai siwaikẽ nõrĩ kri tmẽ aipâ tê krẽkẽ. Are sinã wi, nãt akwẽ aire ĩhâze rowẽ snã srã.
Wakmãdkâkwa Jesus pikõ ĩmrõ twi ĩdkâ kra aipâ dat sõkrêptuizeNha bdâ nẽm pari, nãt Wakmãdkâkwa Jesus dazakru sĩ Naim ku tamõrn. Tahã nãt dure dakmã sasõmrkwai nõrĩ, kãtô dure saktẽ zawre akwẽ, damẽ wahud.
Dazakrui ku hã dazbreze dat sati mnõ wi, mãt mnĩ dadâ wazrên. Dadâ tô pikõ ĩmrõ twi ĩdkâ kra pisirê. Tahãt saktẽ zawre akwẽ nõrĩ pikõi mẽ tmã mõ.
Wakmãdkâkwa Jesus pikõ dat sãmr wi, nãt kmã tapkẽ wawẽn, are kãnẽ tmã tamrmẽn:—Aiwwai knã.
Tazi nãt dadkâ durkwai krta ku tamõrn, are dadâ dat nwa durzem nã tanĩpkran. Tanẽ wi, nãt ĩdurkwai nõrĩ nmĩ zazâr. Are Wakmãdkâkwa Jesus kãnẽ tamrmẽn:—Wapte, aimã ĩmrmẽze, tô kãnẽ: Wi aikutu!
Are wapte nãmr, are mrmẽ nã kmã snãkrat. Tazi nãt ĩseparkwai mã aipâ tmã sãrn.
Tâkãnẽzem hawi, nãt kbure akwẽ nõrĩ tpahi wawẽ. Are Waptokwa Zawre tê dawasku wẽ, kãnẽ krmrmẽzus mnõ snã:—Waptokwa Zawre damrmẽ waskukwa nĩpttê zawre nẽ hã mãt wawaikwa krãiwatobr. Mãtô Waptokwa Zawre mnĩ tamõrn, danĩm akwẽ nõrĩ dat pkẽhri mnõ pibumã!
Tazi nãt Wakmãdkâkwa Jesus tâkãnẽ ro dat kmãnãr nã hã rowasku tsĩpe wawẽ, Judéia tkai wa, kãtô dure Judéia krtawim hã tkai mba hã dazakrui mba.
João Dakrãikwanrẽkwai kmã sasõmrkwai nõrĩ Wakmãdkâkwa Jesus datmẽ simãssize<sup>(18-19)</sup> João Dakrãikwanrẽkwai kmã sasõmrkwai nõrĩ nãt kbure ro Wakmãdkâkwa Jesus dat krkmãkwamãr mnõ João ãmã tê wasku. Tanẽ nmẽ, nãt João ãkmã sasõmrkwai nõrĩ ponkwanẽ simã saihâ, are Wakmãdkâkwa datmẽ satõ, kãnẽ tê dazdanãr pibumã: “Tôkap tô kwaz azô krwanmĩpar mnõ hã, bâ, akamõi zô wabza kwaz adu krwanmĩpar?”
(-)
Tazi nãt Wakmãdkâkwa Jesus saktẽ zawre dahâze nõrĩ, kãtô dure rowẽ kõ tkrê kmãdkâ mnõ nẽ hã, kãtô dure ĩkmã hêpãr nẽ hã, aipâ dat tmã kwapês, are dure saktẽ zawre akwẽ nĩkrã nõrĩ dat to pês.
Tapari, nãt Wakmãdkâkwa Jesus João ãkmã sasõmrkwai nõrai mã kãnẽ tamrmẽn:—Wi, João ãtmẽ aipâ krẽwai kwaba, are kbure ro kmãdkâ kba mnõ, kãtô dure wapar kba mnõ, tmã wasku kba mõnõ. Kãnẽ teza tmã waskukw: Sikrã nõrĩ mãtô aipâ to pês, dahittê nõrĩ mãt aipâ krnõmr, romze nmĩ hâi zapto nã ĩhâze nõrĩ mãt aipâ hâi pês, danpokrêp tõ nõrĩ tetô aipâ tê wapar pês, kãtô ĩdkâ nõrĩ mãtô dure aipâ sõkrêptu, are ĩsĩm rom kõ nõrĩ tetô Waptokwa Zawre danĩm rowaskuwẽ tkrê wapar.
Twa, tkrĩzazêĩ psê mnõ nẽ hã, tô pkẽ toi snã za krmõ!
João ãkmã sasõmrkwai nõrĩ aipâ nẽm pari, nãt Wakmãdkâkwa Jesus João ãkmã, kãnẽ damrmẽ kmã snãkrtan:—João ãtmẽ aikuwa aiwahtu kba siwa, mãrĩ kmã aisõpre kba da, bâp tmã aimõrkw? Bâ, rowakku kupkrnã tê waiwrẽ re nẽ hã ambâ kmã aisõpre kba pibumã, bâp tmã aimõrkw?
Bâ, ambâ sikuzam psê snã kmã aisõpre kba pibumã, bâp kwaz tmã aimõrkw? Ãre! Krĩsikuzam psê mnõ nõrĩ, kãtô dure rom psê mba si krnmrõ zêĩ mnõ nẽ hã, tô krim psê zawre mba krsikburõi mnõze hã!
Tanẽ nmẽ, wi pe, ĩm wasku kwaba: Mãrĩ kmã aisõpre kba mnõ da, bâp tmã aimõrkw? Bâ, Waptokwa Zawre damrmẽ waskukwa kmã aisõpre kba da, kwaz? Ĩhĩ, tô ta pibumã. Are tô ĩsenã waza aimã kba ĩmrẽm: Waptokwa Zawre damrmẽ waskukwai wadi nõrĩ prê nã tê kmã spai nẽ hã bât kmã aisõprekw.
Tô João ãkmã Waptokwa Zawre kmã damrmẽze danĩm hêsuka wa kuĩkre snã ĩnmrõ, tô kãnẽ: “Kãhã tô ĩmrmẽ waskukwa. Kãhã waza aisõwa satõ, bdâdi taisô psê mnõ pibumã.”
Are Wakmãdkâkwa Jesus damrmẽ kmã wamhuin, kãnẽ:—Are wa aimã kba ĩmrmẽze, tô kãnẽ: Tô kbure tônmẽ tkai wa ĩrêrkê mnõ, prê nã tê kmã spa, tô João Dakrãikwanrẽkwa. Are Waptokwa Zawre dat krdakmãdkâ mnõzem wam hã ĩmrmẽ wapurê ktab nẽ hã, tetô prê nã João kmã spa.
Tazi nãt imposto nã hã ktâprezum kburõikwai nõrĩ, kãtô tô kbure akwẽ wadi nõrĩ, Wakmãdkâkwa Jesus kmã damrmẽze tê wapar. Tô tanõrĩ tô romkmãdkâ prê Waptokwa Zawre dat dam rmẽ mnõ tkrê kmãdkâ psê mnõ nẽ hã, João tê krãikwanrẽ mnõ.
Are fariseu nõrĩ, kãtô dure romkmãdkâ prê waskukwai nõrĩ, João tê krãikwanrẽ mnõ pibumã, kmã sapka mnõ kõdi. Tâkãnẽzem hawi, mãt romkmãdâ Waptokwa Zawre dat tmã nõmr mnõ, wtawaikw.
Are Wakmãdkâkwa Jesus damrmẽ kãnẽ kmã krãinĩstun:—Nõkwam nõrai nẽ wabza kwaz tâkãinnĩ hã akwẽ nõrĩ kmã to? Tâkãinnĩ hã akwẽ nõrĩ, nõkwai nẽ kwaz ĩsĩm romkmãdâ?
Tâkãinnĩ hã akwẽ nõrĩ tô dazakru bdâdi nĩkrti mba hã warrĩ wa, aikte nõrĩ krsikburõi mnõ nẽ. Tazi za nmãhã aikte nõrĩ tare sihâzum snã, aikte kamõi nõrai mã kãnẽ krhãs:“Dasisnã damrõ pibumã hã danĩm hrâzem nã wat wanĩm hãsn, are kmã aiprba kba mnõ kõd. Are dure dadâ dat wazrêzem mã wat wakrûkrûn, are wamẽ aikrûkrû kba kõdi!”
João Dakrãikwanrẽkwa tetô nẽsi saĩ kõ snã bdâ kmã mõ, are dure vinho nĩwa tê zêkrnẽ kõd. Tô tanẽ nã re, krkmã aimrmẽzus kba mnõze, tô kãnẽ: “Tô kũhã tô hêpãrĩt krsaprõ.”
Are Waptokwa Zawre Dakra snĩ Ambâ za krdasa, kãtô dure vinho dat krhêsi. Tâkãnẽzem hawi, teza dure kãnẽ krdakmã aimrmẽzus kba mõn: “Wi pe, kmã aisõpre kwaba, sai zawredi, kãtô dure kuiptu snã tkrê hêsi mnõ, tmã wẽk! Tô tahã imposto nã hã ktâprezum kburõikwai nõrai siwaikẽ, kãtô dure krdam mrmẽzus kunẽ wadi mnõ nõrai siwaikẽ.”
Are Waptokwa Zawre danĩm romkmãdkâ pê tê sazêĩ nẽ hã za Waptokwa Zawre danĩm romkmãdâ ĩkwaĩmba nã tkrê samãr waihuk.
Wakmãdkâkwa Jesus Simão ãnrõwa wa dasazeSmĩsi fariseu nãt Wakmãdkâkwa Jesus dazô hâ, kmã dasaĩ pibumã. Are ĩsrõwa ku tamõrn, are tanmrãn, dasaĩ pibumã.
Tô tahã dazakrui wat smĩsi pikõ dam wasku kunẽ nẽ hã krsrõwa. Tahã nãt Wakmãdkâkwa Jesus fariseu ãnrõwa wa dasa nã nmĩpar. Tazi nãt dasisdazêzem ze ssĩ psê snã kmẽ kâ. Ĩse tô ktẽ sĩ alabastro nã.
Tazi nãt mõ, are Wakmãdkâkwa Jesus dabbarãi hawi wwai snã dakrtamrê da. Kuĩpnĩ nã nãt dapra wamtik, are sahi nã dam kre. Are dapra sdamrĩ, are dasisdazêze dapra wa saikwa.
Fariseu tâkãnẽ hã tê kmãdkâ wi, nãt kãnẽ kmã tsimãzus: “Tô tahã Waptokwa Zawre damrmẽ waskukwai kwaikâ, arknẽ pikõ tê kupi nhanẽ hã zô waihuk, are dure romkunẽ tkrê kmãkwamãr mnõ kmã waihuk.”
Tazi, nãt Wakmãdkâkwa Jesus fariseu mã kãnẽ tamrmẽn:—Simão, adu mãrĩ smĩsi aimã kmã ĩmrmẽ zêĩd.Are Simão mrẽ:—Wamrowahtukwa, wi tô, amrẽmẽ!
Tazi nãt kãnẽ tmã tamrmẽn:—Smĩsit ambâ ktâprezu aipâ ĩsõkwakrê dat tmã sõmr pibumã, tkrê dam sõmr mnõ nẽ hã krmõ. Tô tahã nãt ponkwanẽ akwẽ ĩsõkwakrê tê tmã sõmr kõ snã krtinẽ. Smĩsi tô 500 nã prata nã hã ktâprezum tmõ re ĩsõkwakrê tê tmã sõmr kõ snã, nãt krmõ. Are ĩkamõ, tô 50 nã nãt dure ĩsõkwakrê tê tmã sõmr kõ snã krmõ.
Are sahure sĩm ktâprezum kõd, tê tmã wakbâ pibumã. Tanẽ nmẽ, nãt ktâprezum tdêkwa sahure mã mãr kõ snã tmã rmẽ pês. Are aisĩm romkmãdkâ mã, tô tahã ponkwanẽ nõrĩ, nmãhã bza kwaz ktâprezum tdêkwai kmã pkẽ to nã danpa?
Are Simão kãnẽ mrẽ:—Ĩto mã, pkẽ to nã tê danpa, tô sawre snã ktâprezu mãr kõ snã tê tmã rmẽ hã!Are Wakmãdkâkwa Jesus kãnẽ tmã tamrmẽn:—Tô ĩkwaĩmba bât kmã aisimãzus!
Tazi nãt Wakmãdkâkwa Jesus pikõi tmẽ tasĩkdâin, are Simão ãmã kãnẽ tamrmẽn:—Teptô tâkãhã pikõ kmãdâk? Tônmẽ aisrõwa wa ĩzbre wi, ĩpra ĩt kupsõi pibumã, kâ ĩm kakâr kõd, are kãhã pikõ mãt kuĩpnĩ nã ĩpra ĩm kupsõ, are sahi nã ĩm kre.
Ĩwsi wi, ĩzdamrmĩ kõd, are tâkãhã pikõ ĩpra tê sdamrmĩ rmẽ kõd.
Tôka ĩzahi wamze ĩm kmẽ sãmr kõd, are tâkãhã mãt dasisdazêze ĩpra mba tê saikwar.
Twa, tô ĩsenã waza aimã ĩmrẽm: Kbure ĩsĩm romkmãkwamãr kunẽ zawre mãr kõ snã ĩt tmã rmẽ mnõzem hawi, tâkãhã pikõ tĩzawi ktabdi. Are nõkwa ĩsĩm romkmãkwamãr kunẽ srurê nã sikmã to mãr kõ snã nõkwa tê tmã rmẽ wa, za dure prãirê snã tpkẽ to.
Tazi nãt Wakmãdkâkwa Jesus pikõi mã kãnẽ tamrmẽn:—Waptokwa Zawre dakwaĩmba hã aisĩm rom kmãkwamãr kunẽ, watô kbure mãr kõ snã aim rẽ.
Tazi nãt dasa zakrazem krta ĩsikburõi nõrĩ, kãnẽ krsisdanãr:—Nhanẽp sa tâkãhã ambâ, Waptokwa Zawre dakwaĩmba hã rom kmãkwamãr kunẽ zemã mãr kõ snã nõkwai mã tê rmẽ pibumã?
Pikõi nõrĩ Wakmãdkâkwa Jesus tê dakmã sasõmr nã hã rowaskuzeNha bdâ dakmã mõr pari, nãt Wakmãdkâkwa Jesus dazakrui zawre mba, kãtô dure dazakruirê mba, krtamõrn, Waptokwa Zawre dat krdakmãdkâ mnõzem nã hã rowaskuwẽ dat krdam wasku mnõ snã. Are 12 nã hã dakmã sasõmrkwai nõrĩ dure damẽ krnõmr.
Nha nãt dure pikõi nõrĩ damẽ krtinẽ. Tô tanõrĩ tô hêpãr hawi, kãtô dure dahâze hawi, dat tmã rowẽ nõrĩ hã. Pikõi nõrai sum hã smĩsi, tô Maria, Madalena nã dat krwamtrẽ mnõ hã. Tô ta hawi nãt Wakmãdkâkwa Jesus hêpãrĩ 7 nã tmã smrãn. Pikõi kamõ nĩsize tô Joana.
Tô tahã Joana tô ambâ, Cuza nã dat krwamtrẽ mnõ, mrõ. Cuza tô dakmãdkâkwa sĩ Herodes ãmã sipi tkrê kmãkwamãr mnõ mrmẽ prê nõrai sum hã. Pikõi kamõ nĩsize tô Susana. Are dure saktẽ zawre pikõi wadi nõrĩ tô tanõrai mẽ wahud. Tô tanõrĩ tô Wakmãdkâkwa Jesus kãtô dure dakmã sasõmrkwai nõrĩ sĩm rom nã tkrê waihkâ mnõ nõrĩ.
Romzâpkrêkwai nã Wakmãdkâkwa Jesus kmã damrmẽzeDazakrui mnõ hawi nãt dakahâ zawre snã wahud, Wakmãdkâkwa Jesus dakmã sõpre pibumã. Kbure sikrãiktõ mnõ wi, nãt Wakmãdkâkwa Jesus damrmẽ dat kmã tom snã, kãnẽ tamrmẽn:
—Mãtô smĩsi ambâ mõ, romzâ tê smrã mnõ da. Romzâ tê smrã mnõ snã, nãt nha romzâ bdâdi zdakre wa waptãr. Tahã nãt nẽs akwẽ nõrĩ ĩssĩwĩ tmã mõ, are dure sirê romzâ tê kahur.
Are dure nha romzâ ktẽ waĩmba waptãr. Are kwanpre pari, nãt romkre nmẽ, azanã tikre.
Are dure romzâ kamõ krãnhu waikwa mba rêrêk. Tazi nãt kranhu romkrê zu sawer, are romkrê tê kupsib.
Are nha nãt tkai psê wa waptãr, are sawer, are krã. Smĩsi ĩpto hawi nãt 100 nã tkrã.Are Wakmãdkâkwa Jesus kãnẽ damrmẽ kmã wazrên:—Nõkwa ĩwapar zêĩ wa, ĩwapari!
Wakmãdkâkwa Jesus romzâpkrêkwai nã hã kmã damrmẽze dat wasku psêzeTazi nãt dakmã sasõmrkwai nõrĩ dazdanã, damrmẽ dat kmã tomzem nã, mãrĩ dat wasku zêĩ zô.
Are kãnẽ tmã tamrmẽn:—Tetô Waptokwa Zawre dat krdakmãdkâ mnõzem nã hã rom kupsbi dat aim hêĩkrekw, are dawadi nõrai mã waza ĩmrmẽ ĩt kmã tom snã ĩmrẽm, kmã sõpre wa, tê sãmr kõ pibumã, are dure tê wapar wa, tê samãr waihku kõ pibumã.
Romkmãdâ ĩmrmẽzem nã ĩt kmã to, tô kãnẽ: Romzâ tô Waptokwa Zawre damrmẽze.
Bdâdi zdakre mba ĩrêrkê mnõ nẽ, za nõkwam nõrĩ Waptokwa Zawre damrmẽze wapa. Are tê dazazêĩ kõ pibumã, kãtô dure sipkẽhri mnõ kõ pibumã, za Hêpãrwawẽ mnĩ mõ, are tô tanõrai pkẽ hawi Waptokwa Zawre damrmẽze tê twi sãmr.
Romzâ ktẽ waĩmba ĩrêrkê mnõ nẽ, za nõkwam nõrĩ Waptokwa Zawre damrmẽze wapa, are pkẽ toi snã tê sapar pês. Are sipkẽ krê ĩsenã tê dazazêĩ kõ nmẽ, tkrê dazazêĩ wamhuire mnõ kõd. Twa, ĩsenã tê dazazêĩ zô dakmã stombokwa nmãzi tê kmã stombo wa, za smĩ zazê tê rẽm.
Krãnhu waikwa mba ĩrêrkê mnõ nẽ, za nõkwam nõrĩ Waptokwa Zawre damrmẽze wapa, are rom nã krpkẽ zako mnõze, kãtô dure rom zawre waikẽ tê, kãtô dure tâkãinnĩ hã ro tkrê sãmr wẽ mnõze, tmã sawre wa, za tê kwakru. Twa, tâkãnẽzem hawi, Waptokwa Zawre damã ro tkrê dam kmã krãinĩstu psê mnõ kõdi.
Tkai psê wa romzâ ĩrêrkê mnõ nẽ, za nõkwam nõrĩ Waptokwa Zawre damrmẽze wapa, are pkẽ psê snã ĩsenã tkrê dazazêĩ mnõ snã krnõmr. Tô tanõrĩ za Waptokwa Zawre damã sipi tkrê kmãkwamãr pês, romkrê krãi psê nẽ.
Romkuiwẽ nã hã rowahtuzeAre Wakmãdkâkwa Jesus kãnẽ damrmẽ kmã wamhuin:—Nõkwa romkuiwẽze tê sarõr kõdi, siktõ krowi, tanẽ kõ wa, stõzem krowi, tê sãr pibumã. Are tô romkuiwẽzem zasõmrzep ktab wa za nõkwa sasõ, tô kbure kripra ku ĩzas mnõ romkuiwẽ tê sãmr pibumã.
Tô kbure rom simẽkuri za nmãzi dat waihuk, are tô kbure rom sikupsbi za dure nmãzi tsikupsbi nãmr, are tsihêĩkre.
—Twa, tâkãhã ĩt aim wasku kba nã, kraisimã ropibui psê kba mõnõ. Tô nõkwa sĩm mãr wa, zatô dure ĩssĩwĩ Waptokwa Zawre tmã kazakran, are ĩsĩm mãr kõ nẽ hã, tô sĩm mãrrê nã krkmã sikmã tom mnõ nã zemã, za twi wazrên.
Wakmãdkâkwa Jesus dazeparkwa dapnãi nõrai mẽ datmẽ sinãzeTazi nãt Wakmãdkâkwa Jesus dazeparkwa, dapnãi nõrai mẽ tsinã. Are dakahâ zawre nmẽ, dakrta ku nhanẽ zas mnõ kõd.
Tanẽ wi, nãt nõkwa kãnẽ dam mrẽ:—Tetô azeparkwa, apnãi nõrai mẽ, rowi tsimãsa, tazdakbâ pibumã.
Tazi nãt Wakmãdkâkwa Jesus tô kbure mã kãnẽ tamrmẽn:—Ĩzeparkwai nã, kãtô ĩpnãi nõrai nã, ĩt kmã to, tô Waptokwa Zawre damrmẽ tê wapar mnõ nõrĩ, kãtô danĩm romkmãdkâ prabâ ro tkrê kmã krãinĩstu nẽ hã.
Wakmãdkâkwa Jesus kâ ssamrĩ dat reskõzeSmĩsi btâ nã nãt Wakmãdkâkwa Jesus dakmã sasõmrkwai nõrai mẽ kuba krê tazbren, are kãnẽ tamrmẽn:—Arê, pku zra ku watbro kwaba.Tazi nãt wahud.
Tbro re, nãt Wakmãdkâkwa Jesus tantõn. Tanẽ re, nãt rowakku zawre krãiwatobr, are nãt ar kuba krê kâ nĩs. Tanẽ nmẽ, nãt ro tmã tkunẽ pês.
Tâkãnẽzem hawi, nãt dakmã sasõmrkwai nõrĩ dakrta ku tkasĩkre, are dakut, kãnẽ dam mrmẽ snã:—Wamrowahtukwa, watôza wadâk!Tazi nãt Wakmãdkâkwa Jesus tazamn, are rowakku mã, kãtô dure kâ ssamrĩ mã, tamrmẽn. Tanẽ wi, nãt prare tres rẽm, are ro twapu.
Tapari nãt dakmã sasõmrkwai nõrai mã kãnẽ tamrmẽn:—Bâ, ĩzazêĩ kba kõd, kwaz?Are tô tanõrĩ dam sikrãm wawẽ nmẽ, nãt pahi snã kãnẽ krsimã mrmẽzus:—Nhanẽp kwaz tâkãhã ambâ? Tô rowakku mã zemã, kãtô kâ ssamrĩ mã zemã, mrmẽ prêdi, ro tê tmã krui wa, zatô sazê!
Wakmãdkâkwa Jesus ambâ ĩkmã hêpãr mã dat kwapsêzeTazi nãt Galiléia tkai wam hã pku zawre zrai nnĩwĩ tsinã, Gerasa tkai wa.
Wakmãdkâkwa Jesus kuba hawi dawatbro wi, nãt smĩsi tô tazim hã dazakrui wam hã ambâ dakuzus. Tô tahã ambâ kmã hêpãr zawredi. Aikrewi krnẽm mnõ snã, kãtô dure kri mba krsrõwa mnõ kõ snã, mãtô kmã ro tsikâr. Tô dakru mba si krsimãssi mnõze hã.
Wakmãdkâkwa Jesus tê dakmãdkâ wi, nãt ĩsenã hâ, are danõk pra tsimẽ, are hrâ snã kãnẽ dam mrẽ:—Jesus, tôka tô hêwa nsĩm hã Waptokwa Zawre dakra! Mãrĩp ĩkmã kmã azapkad? Tô rowẽ kõ at ĩm hri kõ pibumã, wat awa!
Wakmãdkâkwa Jesus hêpãrĩ ambâ hawi watbro da dat wdakurzem hawi, mãt tâkãnẽ dam mrẽ. Tô saktẽ zawre nãt hêpãrĩ tô tahã ambâ tkrê kmã kwakbure. Tanẽ nmẽ, nãt akwẽ nõrĩ târa pra nã zemã tê pawasis, kãtô dure tê prawazi. Tô sza, nãt tê snãr. Târa pra tê snãr mnõ pari, za hêpãrĩ aikuwa nẽs kmã pra.
Tazi nãt hêpãr nõrĩ siwar kre kõ snã dawa, apkrê krêhâ zawre ku dat tmã wapros kõ pibumã.
Tô tazi ĩkrtamrê srã mbat saktẽ zawre kuhâbâ krnõmr, sa tkrê kahur mnõ snã. Are hêpãr nõrĩ kre kõ snã Wakmãdkâkwa dawa, kuhâbâ tmẽ zas mnõ da, dat tmã wẽ pibumã. Are tmã wẽn.
Tazi nãt hêpãr nõrĩ ambâ hawi waire, are kuhâbâ mba zas. Tanẽ wi, nãt kuhâbâ prare srã hawi ssakrê mnõ snã rêrêk, pku zawre ku. Are pku zawre wa dâk.
Kuhâbâ kmãdkâkwai nõrĩ kuhâbâ rêrkê re kmã sõpre wa, nãt ssakrê, are dazakrui wa, kãtô dure aikuwa mba hã kri mba, rowasku kmã tsĩpe.
Tâkãnẽ mnõzem hawi nãt kahâ snã akwẽ wahud, ro ĩkrãiwatbro nã kmã sõpre mnõ pibumã. Are Wakmãdkâkwa Jesus dakrta sinã wi, nãt ambâ aire ĩkmã hêpãrĩ kmã nõpre, sikuzam psê snã, kãtô dure krãi psê snã. Are psê snã Wakmãdkâkwa Jesus danõk pra smrã re kmã sõpre nmẽ, nãt tmã sikrãm wawẽ.
Are Wakmãdkâkwa Jesus ambâ dat tmã kwapsê kmã ĩsõpre nõrĩ, nãt ro ĩkrãiwatbro akwẽ wadi nõrai mã wasku.
Tazi nãt tô kbure Gerasa tkai wam hã akwẽ nõrĩ tpahi wawẽ. Tanẽ nmẽ, nãt ĩsĩm tkai hawi dawatbro da, dawa. Are Wakmãdkâkwa Jesus kuba krê ku tazbren, damõr pibumã.
Tanẽ wi, nãt ambâ hêpãrĩ tmã ĩwairbe, kãnẽ sisnã dawa:—Amẽ ĩmõr da, at ĩm wẽ nã!Are Wakmãdkâkwa Jesus dat tmã wẽ kõ snã, aipâ tê krẽwa da wdakurn, kãnẽ tmã damrmẽ snã:
—Aisrõwa ku aipâ krẽwa nã, are tô tazi Waptokwa Zawre dat aim kmãnãrĩ aisĩm akwẽ nõrai mã wasku mõn. Tazi nãt ambâ mõ, are tô tazim hã dazakrui wa, tô kbure akwẽ nõrai mã Wakmãdkâkwa Jesus dat tmã kmãnãrĩ tê dam wasku.
Wakmãdkâkwa Jesus pikõi mã dat rowẽze kãtô dure bakrda dat sõkrêptuizeWakmãdkâkwa Jesus pku zawre zra hawi aipâ dawsi wi, nãt akwẽ nõrĩ kahâ zawre snã dazô nmĩpar, are pkẽ toi snã dazapa.
Tazi nãt smĩsi ambâ Jairo nã ĩsisi datmẽ wi. Tô tahã tô tô tazim hã judeu nõrĩ Waptokwa Zawre damã krsikrãiktõ mnõzep kmãdkâkwa. Tahã nãt danõk pra hissinãi snã, dawa, ĩsrõwa ku damõr pibumã.
Jairo ãkra tô pikõi pisirê. Tô tahã tô bakrda, 12 nã mãtô wahu kmã tinẽ. Are tô dkâ da nẽ hâze ktabdi. Tazi nãt Jairo kra nã Wakmãdkâkwa Jesus dawa.Are tô tammõ damõr snã, tô dat dabbate mnõ snã, nãt tamõrn.
Tanẽ re, nãt smĩsi pikõ datmẽ wi. Krwaprui kaka mnõ snã nãt 12 nã wahu kmã tinẽ, tmã sikutõr kõ snã. Tô tahã nãtô kbure sĩm rom mnõ dakunmõkwai nã kutõ. Tô tanẽ kõ wam nẽ, nõkwa tê tmã kwapsê kõdi.
Tahã nãt dabbarãi hawi Wakmãdkâkwa Jesus datmẽ mõ, are danĩm sikuzazem nsĩwĩm hã zdakre wa kupi. Tanẽ wi, nãt azanã ĩwapru tmã tsikutõr.
Tanẽ wi, nãt Wakmãdkâkwa Jesus kãnẽ tanĩnãrn:—Nõkwa mãp ĩkupi?Are tô kbure waihku kõ nã tmrmẽzus. Tazi nãt Pedro kãnẽ dam mrẽ:—Wamrowahtukwa, dakahâ snã tetô akuirĩn, dat abbate mnõ snã.
Are Wakmãdkâkwa Jesus kãnẽ tamrmẽn:—Waĩhawi ĩnĩptdê kmẽ watbrozem hawi, wat nõkwa tĩkupi nã waihuk.
Are, pikõ, nhanẽ simẽkurze tê waihku kõ nmẽ, nãt rẽrkẽ snã datmẽ mõ, are danõk pra kunhto snã thissinã, are akwẽ nõrai sõka dam tsiwasku pês. Mãr pibumã tê dakupi nã kãtô dure ĩwapru tmã sikutõr nã, mãt dam tsiwasku.
Tazi nãt Wakmãdkâkwa Jesus kãnẽ tmã tamrmẽn:—Ĩkra, ĩzazêĩ nmẽ, bâtô aipâ aipês! Wi tô, aipkẽ nmrõ snã aimõrĩ.
Adu Wakmãdkâkwa Jesus damrmẽ re, nãt Jairo ãnrõwa hawi smĩsi ambâ krtmã ĩsipi mnõ, tkmẽ wis, are Jairo amã kãnẽ mrẽ:—Mãtô akra tdkâ par, tanẽ nmẽ, Wakmãdkâkwa aimõ at dakwakru knã.
Are Wakmãdkâkwa Jesus tâkãnẽ hã dat wapar wi, nãt Jairo ãmã kãnẽ tamrmẽn:—Aipkẽ knã, are ĩzazê nã, aikra zatô aipâ tpês.
Are kri tmẽ sinã wi, kbure dazbre pibumã, dat wẽ kõd. Tô Pedro ãwtẽsi, kãtô João, kãtô Tiago, kãtô dure bakrta ptokwa, kãtô dure ĩseparkwai nõrai mã si, nãt sbre da tmã wẽn.
Are tô kbure krim hã, bakrda dkâ pibumã kmã sapka kõzem nã mrmẽzus snã tkrûkrû. Tazi nãt Wakmãdkâkwa Jesus kãnẽ tmã tamrmẽn:—Aikrûkrû kba knã, bakrda dkâ kõdi, taret nõt.
Are bakrda dkâ par nã tê waihku nmẽ, nãt dakmã sihâ snã, dakmã tisnãro.
Are Wakmãdkâkwa Jesus tamõrn, are bakrta nĩpkra kârn, are ĩsenã kãnẽ tmã tamrmẽn:—Bakrda, wi, aisamã!
Tazi nãt bakrda aipâ nõkrêptu, are ĩsenã ktabi da. Are Wakmãdkâkwa Jesus tamrmẽn, bakrta mã dat tmã kai pibumã.
Tanẽ nmẽ, nãt bakrta ptokwa, kãtô ĩseparkwa, dam tsikrãm wawẽ. Are Wakmãdkâkwa Jesus tmã tamrmẽn, nõkwai mã tâkãnẽ hã tê wasku kba kõ pibumã.
Wakmãdkâkwa Jesus 12 nã dakmã sasõmrkwai nõrai mã ĩsipi dat tmã hrizeTazi nãt Wakmãdkâkwa Jesus 12 nã dakmã sasõmrkwai nõrĩ dasimã saihrân, are ĩsiptdê, kãtô dure ĩprêze dat tmã sõmr, akwẽ nõrai hawi hêpãrĩ tkrê smrã mnõ pibumã, kãtô dure ĩhâze nõrĩ aipâ tkrê psê mnõ pibumã.
Tapari nãt satõrn, Waptokwa Zawre dat krdakmãdkâ mnõzem nã akwẽ nõrĩ tê spokrpku mnõ da, kãtô dure ĩhâze nõrĩ aipâ tê psê mnõ pibumã.
Are dat satõr nõrai mã, kãnẽ tmã tamrmẽn:—Mãrĩ aisimẽ kwasar kba kõ snã, teza tmã aimõrkw. Aisiwazuszep kba kõ snã, kãtô rom nmẽzep kõ snã, kãtô aisazep kba kõ snã, kãtô ktâprezum kõ snã, kãtô dure aisikuza kamõi kõ snã, teza tmã aimõrkw.
Are dat aisapar psê kba mnõ kõ wa, prare dazakrui hawi aiwairbe kba mõnõ. Are tô ta hawi tmã aimõr kba mã, aipra kuzazem zazu tmã wamrĩ kba mõnõ, nwa sĩm romkmãdkâ kunẽ nã siwaihku mnõ pibumã.
Tazi nãt dakmã sasõmrkwai nõrĩ wahud, are dazakruirê mnõ pâ Waptokwa Zawre danĩm rowaskuwẽ akwẽ nõrai mã tê wasku, kãtô dure ĩhâze nõrĩ aipâ tê pês.
Dakmãdkâkwa Herodes krsiwaihku kõ mnõzeTazi nãt Galiléia tkai wam hã dakmãdkâkwa, Herodes nã dat krwamtrẽ mnõ, tô kbure tâkãnẽ hã rowasku nã krnmĩpar, are dat krwasku mnõzem hawi, ĩsiwaihku kõ kâ. Tô nõkwam nõrĩ krĩmrmẽzus mnõze, tô João Dakrãikwanrẽkwa aipâ sõkrêptui nã.
Are nõkwam nõrĩ Waptokwa Zawre damrmẽ waskukwa Elias nã dat krwamtrẽ mnõ, aipâ krãiwatbro nã tkrê wasku. Are dure nõkwam nõrĩ aimõwi hã ahâmre hã Waptokwa damrmẽ waskukwa aipâ sõkrêptui nã, simã tkrê wasku.
Are Herodes kãnẽ mrẽ:—Wa wat João dat krãitõ da kru. Twa, nõkwai kmã hãp sa tâkãhã rowasku nẽs ĩt wapari.Tazi nãt dakmãdkâkwa Herodes Wakmãdkâkwa Jesus tê dakmãdkâ pibumã, krdazô rĩt.
Wakmãdkâkwa Jesus dakahâ zawre mã dat kaizeWakmãdkâkwa Jesus damrmẽ waskukwai pibumã dat satõr nõrĩ aipâ tê krẽkẽ mnõ wi, nãt kbure ro tkrê kmãkwamãr mnõ tê dam wasku. Tazi nãt Wakmãdkâkwa dat satõr nõrĩ dakupanã dat simrõ, dazakruirê sĩ Betsaida ku.
Are akwẽ nõrĩ, kahâ zawre snã damõr nã tê rowaihuk, are dapra wahud. Are datmẽ sinã wi, nãt sapar psên. Tazi nãt Waptokwa Zawre dat krdakmãdkâ mnõzem nã ro tmã waskun, kãtô dure ĩhâze nõrĩ aipâ dat tmã kwapês.
Tanẽ re, mãt bdâ tsĩpra pês. Tanẽ nmẽ, nãt 12 nã damrmẽ waskukwai pibumã dat satõr nõrĩ datmẽ tsinã, are kãnẽ dam tmrmẽzus:—Tâkãhã akwẽ nõrai mã at tmã waprosi, sazem zô sĩpe pibumã. Tônmẽ tô aikuwa, twa, wakrtawim hã dazakrui mba, kãtô dure dazakrui krtawim hã krirê mba, sazem zô, kãtô smĩ zazârze, simã tê sãmr mnõ da, tâkãhã akwẽ nõrai mã at tmã wapros mõnõ.
Are Wakmãdkâkwa Jesus kãnẽ tmã tamrmẽn:—Tô kanõrĩkwa teza tmã kaikw.Tazi nãt kãnẽ dakmã wakrã:—Wasaze wasimẽ wat krduri tô 5 nã pão si, kãtô dure ponkwanẽ tbê. Bâ, dakahâ zawre kõ wam nẽp, kwaz ktâprezum nã dasa nmõmõ wat kmẽ sãmr pibumã tmã wamõr da, kmã azapkad?
Tô tazim hã ambâ nõrĩ nãtô aire 5 mil nã tê sati. Are Wakmãdkâkwa Jesus dakmã sasõmrkwai nõrai mã kãnẽ tamrmẽn:—50 nã si sikupstã mnõ snã sikburõi mnõ da, wdakur kwaba.
Are dakmã sasõmrkwai nõrĩ dakmã sazê, are akwẽ nõrai mã tmrmẽzus, sikupstã mnõ snã sikburõi mnõ pibumã.
Tapari, nãt Wakmãdkâkwa Jesus 5 nã pão durn, are dure ponkwanẽ tbê mrãmn. Tazi nãt hêwa nsĩ ku taromãdkân, are Waptokwa Zawre damã dapkẽ to nã tasiwaskun. Tapari, nãt pão mnõ dat kẽ, are dure tbê prumn, are dakmã sasõmrkwai nõrai mã dat sõmr, akwẽ nõrai mã tê prum mnõ pibumã.
Tazi nãt tô kbure sa tkrê kahur pês, are kmã dik. Are dasaĩ sikazazâr nã nãt dakmã sasõmrkwai nõrĩ 12 nã siknõ kmã sĩs.
Pedro Wakmãdkâkwa Jesus Waptokwa Zawre Dakra nã tê dawaskuzeSmĩsi btâ nã Wakmãdkâkwa Jesus dakupanã Waptokwa Zawre dat dawar re, nãt dakmã sasõmrkwai nõrĩ dakrta ku tsinã, are kãnẽ sdanãrn:—Akwẽ nõrĩ nõkwa hã nãp tkrĩkmã to?
Are kãnẽ dam wasku:—Nhat nõkwam nõrĩ João Dakrãikwanrẽkwa hã nã tkrakumnãs, are dure nha nõkwam nõrĩ Elias hã nã tkrakumnãs, are dure nha nõkwam nõrĩ ahâmre hã Waptokwa Zawre damrmẽ waskukwa aipâ kmẽ nõkrêptu nã, tkrakumnãs.
—Are kãnẽ sdanãrn:—Tô kanõrĩkwa hãrê, nõkwa hã zô tep krĩkumnãs kba mõn?Are Pedro kãnẽ dam mrẽ:—Tôka tô Wapkẽhrikwa Waptokwa Zawre dat kmã ropisdu, dat wam dazatõrĩ hã.
Wakmãdkâkwa Jesus dadkâzem nã kãtô dure aipâ danõkrêptuizem nã damrmẽzeTazi nãt Wakmãdkâkwa Jesus dakmã sasõmrkwai nõrĩ kunãn, tâkãnẽ hã nõkwai mã tê wasku kõ pibumã.
Are damrmẽ kmã wamhuin, kãnẽ:—Waptokwa Zawre Dakra snĩ Ambâ za rowẽ kõ zawre kmãdkân. Judeu ptokrta mrmẽ prê nõrĩ, kãtô Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ, za tê dawẽ kõdi. Tô tanõrĩ za dawĩ, are mrẽpranẽ bdâ dakmã nẽm wi, za aipâ danõkrêptuin.
Tapari, nãt Wakmãdkâkwa Jesus kbure mã kãnẽ tamrmẽn:—Nõkwa tĩkmã sasõmr zêĩ wa, za sĩm romkmãdkâ krta nã nmĩ zaksê sikutõr, are za ĩdkâ nẽ, waĩpra dkâ pibumã kmã pkẽ kõ snã, za btâ bâ ĩkmã sasõ.
Tô nõkwa sĩm romkmãdkâ pra aimõ krmõr zêĩ wa, krromãdkâ mnõzep ktabi za simã tê sãmr kõdi, are waĩpra krmõrzem hawi, nõkwa tônmẽm hã krromãdkâ mnõze tê kutõr wa, za krromãdkâ mnõzep ktabi simã sã.
Mãr mãp kwaz psêd, nõkwa tkai wam hã rom mnõ pâ simã tê kakburõi pibumã, are krromãdkâ mnõzep ktabi siw kwakru, kãtô dure tsikunẽ pês?
Twa, nõkwa akwẽ nõrai mã waĩkmã, kãtô dure waĩnmĩ rowahtu hawi, krdam ssem mnõ wa, za dure Waptokwa Zawre Dakra snĩ Ambâ tô tahã kmã tassemn, dakbuzi zawre wa, kãtô dure Ptokwa dakbuzi zawre wa, kãtô dure hêwa nsĩm hã danĩm akwẽ nõrai kbuzi zawre wa, mnĩ aipâ damõr wa.
Kãhã za aimã kba kmã ĩmrmẽze krkmã aispokrpku psê kba mõnõ: Tô ĩsenã waza aimã kba kãhã kmã ĩmrẽm: Tônmẽm hã za nõkwam nõrĩ dkâ kõdi, Waptokwa Zawre dat krdakmãdkâ mnõze nwa waptkã snã kmã sõpre kõ re.
Moisés kãtô Elias Wakmãdkâkwa Jesus damẽ sisdakbâzeTâkãnẽ hã kmã damrmẽ pari, smĩsi btâ ssõre kãte sikutõr pari, nãt Wakmãdkâkwa Jesus, Pedro, kãtô João, kãtô dure Tiago dasimẽ saprõnn, srã nsĩ ku, Waptokwa Zawre dat dawar pibumã.
Waptokwa Zawre dat dawar re, nãt dakwanõku aimõwi thêmba, are dasikuzaze hâirã ktab snã tkbuzi.
Tanẽ wi, nãt amtpẽ kõ re ponkwanẽ ambâ tsihêĩkre, are damẽ tsisdakâ. Ambâ nõrĩ tô Moisés, kãtô dure Elias.
Hêwa nsĩ hawim hã romkbuzi wat tsimẽkwrakw. Tazi nãt Waptokwa Zawre kmã dazapka prabâ, Wakmãdkâkwa Jesus dazakru sĩ Jerusalém wa za dadkâzem nã, simã tmrmẽzus.
Tanẽ ret Pedro nõrĩ stõ psê snã sõt. Tô sza, nãt kut, are Wakmãdkâkwa Jesus dakmã nõpre, dakbuzi wa dazam re, are dure ponkwanẽ ambâ nõrĩ damẽ simẽkwra re, kmãdâk.
Tô tahã ponkwanẽ hã ambâ nẽm pibumã dam kasĩkre wi, nãt Pedro kãnẽ dam mrẽ:—Wamrowahtukwa, tônmẽ wanõr mã rowẽ ktabdi! Twa, mrẽpranẽ awã waza tônmẽ kmãnãrn: Smĩsi tô tôka amã, smĩsi tô Moisés ãmã, kãtô dure smĩsi tô Elias ãmã. Are Pedro tô waihku kõ snã, nãt tâkãnẽ hã kmã mrẽ.
Tazi nãt ainãka hawi damrmẽ kãnẽ waparkw:—Tâkãhã tô ĩkra ĩsimã ĩt smĩstu hã, krkmã mrmẽ mnõze krwapar psê kba mõnõ!
Tô tahã damrmẽ sikutõr pari, nãt tokto Wakmãdkâkwa Jesus dakmã si nõpre. Tazi nãt arkiwi thêmbakw, are tô tahã btâ nã ro kmã sõpre mnõ nã, nõkwai mã tê wasku kba kõdi.
Wakmãdkâkwa Jesus waptem mã dat rowẽzeTahã hâre nãt srã hawi sikrain, are dakahâ zawre snã Wakmãdkâkwa Jesus datmẽ tsinã.
Tazi nãt dawaikwa wam hã ambâ, hrâ snã, kãnẽ dam mrẽ:—Wamrowahtukwa, tâkãhã ĩkra pisirê nã wat awa!
Hêpãrĩt nẽs nwa tizas, tazi za amtpẽ kõ re tizdari, are tê sihut, are dure tê samproi pus. Hêpãrĩ za nẽs kmã kwakbure, are ĩkra hawi watbro pibumã, tmã smĩ rmẽ zêĩ kõdi.
Akmã sasõmrkwai nõrĩ wat wa, hêpãrĩ ĩkra hêmba hawi tê wazrê da, are tê kmã kahõs kba kõdi.
Tazi nãt Wakmãdkâkwa Jesus kãnẽ tamrmẽn:—Tô kanõrĩkwa tô aipkẽ kunẽ ktabdikwa, kãtô dure ĩzazêĩ kba kõ ktabd! Nmãhã btâ ku wabza kwaz aimẽ kba krĩmõr? Nmãhã btâ ku wabza kwaz ĩhâipre pa snã aimẽ kba krĩnẽ?Tazi nãt ambâ mã kãnẽ tamrmẽn:—Wi, wê aikra ĩm saprõnĩ.
Kwatbremĩ Wakmãdkâkwa Jesus dakrta ku wsi wi, nãt hêpãrĩ tkai ku wapsak. Tanẽ wi, nãt Wakmãdkâkwa Jesus hêpãr mã tasiparn, are kwatbremĩ mã kwapsên, are ĩptokwai mã aipâ sakren.
Tâkãnẽzem hawi nãt tô kbure tô tazim hã Waptokwa Zawre danĩpttê zawre mã sikrãm.Tô kbure Wakmãdkâkwa Jesus ro dat kmãnãrzem hawi dam sikrãm mnõ re, nãt dakmã sasõmrkwai nõrai mã kãnẽ tamrmẽn:
Wakmãdkâkwa Jesus dure dadkâzem nã damrmẽze—Tâkãhã za aimã kba kmã ĩmrmẽzem nã, krkmã aismĩ zaksê sikutõr kba mnõ knã. Dakrui waparkwai nõrĩ za Waptokwa Zawre Dakra snĩ Ambâ ambâ pkẽ kunẽ nõrai sipkra ku dazakre.
Are dakmã sasõmrkwai nõrĩ tâkãhã Wakmãdkâkwa Jesus kmã damrmẽze tê samãr waihku kõd. Tô tê samãr waihku kõ pibumã, damrmẽ sikupsbi snã tmã damrmẽ nmẽ. Are kmã damrmẽ nã tê dazdanãr pibumã, pahid.
Wakmãdkâkwa Jesus nõkwa daprê nã kmã damrmẽzeTazit dakmã sasõmrkwai nõrĩ simã krmrmẽzus, nõkwa mrmẽ prê nã tê danpai zô.
Are kmã simãzus mnõ Wakmãdkâkwa Jesus dat waihku nmẽ, nãt aikde kmẽ kârn, are dasissabba sãrn.
Tazi nãt kãnẽ tamrmẽn:—Nõkwa ĩkmã sasõmrzem hawi, tâkãhã aikde tê sapar wa, za dure wa ĩzapa, are nõkwa tĩzapar wa, za dure dat ĩzatõrĩ dazapa. Tô aisum kba hã simã ĩwapurê ktabi, za mrmẽ prê nã tê danpa.
Wannĩwĩm hã nã kãtô dure wakwaĩmbam hã nã rowaskuzeTazi nãt João kãnẽ dam mrẽ:—Wamrowahtukwa, smĩsi wat ambâ kmãdkân, tahãt anĩsizem nĩpttê nã hêpãrĩ tkrê sãmr. Are wanõr mẽ krmõr kõzem hawi, wat twi wẽ kõn.
Tazi nãt Wakmãdkâkwa Jesus João ãmã, kãtô dure dakmã sasõmrkwai wadi nõrai mã, kãnẽ tamrmẽn:—Twi wẽ kõ kba knã. Tô aikwaĩmba kba krsipiĩ mnõ kõ nẽ hã, tô aisnĩwĩm kba hã.
Samaria tkai wam hã akwẽ nõrĩ Wakmãdkâkwa Jesus tê dazapar kõzeWakmãdkâkwa Jesus hêwa nsĩ ku aipâ dat krẽwai tmẽ ro krturê nmẽ, mãt dasimã hrin, dazakru sĩ Jerusalém ku damõr pibumã.
Tazi nãt danõhuĩkwai nõrĩ dasissõwa satõrn. Wahtu snã nãt tô tanõrĩ Samaria tkai wam hã dazakruirê wa debr, Wakmãdkâkwa Jesus damã danmĩ zazârze tê kmẽ sãmr pibumã.
Are tahã Samaria tkai wam hã dazakruirê tdêkwai nõrĩ, dazakru sĩ Jerusalém ku Wakmãdkâkwa Jesus damõr nã, tê wapar mnõ nmẽ, nãt judeu nõrai mẽ sikmãdkâ wẽ kõzem hawi, kmã danmĩ zazâr pibumã, tê dawẽ kõd.
Ponkwanẽ hã dakmã sasõmrkwai nõrĩ, Tiago kãtô João, tâkãnẽ hã tê waihku wi, nãt kãnẽ dazdanã:—Tôp hêwa nsĩ hawi kuzâ wat kmã sikra da, kmã azapkad, tâkãhã akwẽ nõrĩ wat kutõr pibumã?
Are Wakmãdkâkwa Jesus tô tanõrai tmẽ dasĩkdâi snã, nãt dat sãmr wẽ kõ snã, twi wẽ kõn.
Tazi nãt dakmã sasõmrkwai nõrai mẽ dazakrui kamõirê ku tamõrn.
Nha akwẽ Wakmãdkâkwa Jesus tê dakmã sasõmr zêĩdDakmã sasõmrkwai nõrai mẽ bdâdi nã damõr re, nãt smĩsi ambâ kãnẽ dam mrẽ:—Tô nmõmõ za kramõrzep ku, waza akmã sasõ.
Are Wakmãdkâkwa Jesus tmã tamrmẽn, kãnẽ:—Wapsã wara mã apkrê mãrd, krsmĩkwra mnõ pibumã, are dure si mnõ mã ĩsasi mnõ mãrd, krnwa smĩkwra mnõ pibumã. Are Waptokwa Zawre Dakra snĩ Ambâ mã nmãzi danmĩ zazârzep kõdi, dasiwaktu pibumã.
Tapari nãt ambâ kamõi mã kãnẽ tamrmẽn:—Ĩkmã sasõmrĩ.Are kãnẽ dam mrẽ:—Wakmãdkâkwa, akâ ĩptokwa ĩt danrẽ pibumã, aipâ ĩt krẽwa da, at ĩm wẽ nã.
Tazi nãt Wakmãdkâkwa Jesus kãnẽ tmã tamrmẽn:—Nwa dadkâ nẽ krĩnmrõ mnõ nõrĩ sĩm dadâ tê smẽ mnõ da, are tôka teza aimõr, are Waptokwa Zawre dat krdakmãdkâ mnõzem nã hã rowasku krdam wasku mõn.
Are dure ambâ kamõ kãnẽ dam mrẽ:—Wa waza akmã sasõ, are adu ĩnĩm akwẽ nõrai mã ĩsikurrĩ da, at ĩm wẽ nã.
Tazi nãt kãnẽ tmã tamrmẽn:—Nõkwa tka tê spikrai mnõ snã siwakâ mã romãdkâ wa, Waptokwa Zawre dat krdakmãdkâ mnõzep ku sbre pibumã, psê kõdi.
Wakmãdkâkwa Jesus 72 nã dakmã sasõmrkwai nõrĩ dat satõrzeTâkãnẽ pari, nãt Wakmãdkâkwa dakmã sasõmrkwai wadi nõrĩ 72 nã dasimã smĩstun. Are ponkwanẽ si dasissõwa dat satõr, dazakru za dat pibui mnõzep ku.
Wi tô, tmã aimõr kwaba! Ponkẽ zahi wapu, romsiwamnãrĩ lobo nã dat krwamtrẽ mnõ waikwa ku, nõkwa tê satõr nẽ, watza aisatõrkw.
Ktâprezum nmẽzem knã, kãtô dure rom durzem knã teza tmã aimõrkw. pra kuza kamõ aisimẽ kmẽ kâr kba knã dure. Are dure bdâdi nã rowẽ zô nõkwa sdanãr kba pibumã, aismĩ zazâr kba knã.
Nmã hã kri wa aizas kba wa, teza akâ kãnẽ aimrmẽkw: “Tâkãhã krim hã Waptokwa Zawre dat pkẽ nõmr psê mnõ pibumã, kmã wazapa hã.”
Tô tahã kri wa akwẽ nĩm romkmãdkâ psê nẽ hã krsimãssi mnõ wa, za aimrmẽzep kba prabâ dapkẽ nmrõze tmã krãiwatobr, are ĩsĩm romkmãdkâ psê kõ nẽ hã mã za tmã krãiwatbro kõdi.
Nmãhã kri wa aizas kba mnõ wa, tazi kraismĩ zazâr kba mõnõ, are mãrĩ taim kai zêĩ kba wa, wi tô kahur kwaba, are dure mãrĩ taim nnã zêĩ kba wa, wi tô dure kuikahur kwaba. Kãnẽ teza ro krkmãdkâ kba mõn, sipi tkrê dam kmãkwamãr mnõ mã nõkwa tê wakbâ pibumã, ĩkwaĩmba nmẽ. Are tahã dazakrui hawi aipus kbazep ku, aismĩ zazârzep kba wa kraihêmba kba mõnõ, tahã dazakrui wam hã kri kamõi mba za nẽs aismĩ zazâr kba mõnõ knã.
—Are nmãhã dazakrui wa aizas kba wa, dat aisapar psê kba mnõ wa, tô mãrĩ dat aim kaikwa, krkahur kba mõnõ.
Tô tazim hã dahâze nõrĩ krpsê kba mõnõ, are dure tô tazim hã akwẽ nõrĩ kãnẽ spokrpku kba mõn: “Waptokwa Zawre dat krdakmãdkâ mnõze mãtô aim tkrãiwatbrokw.”
Are nmãhã dazakrui wa dat aisapar psê kba mnõ kõ wa, teza tkraisazêĩ kba mnõ kõzem hawi kri nĩkrti mba tmã aimõr kba snã, kãnẽ tmã aimrmẽzuskw:
“Aisakrui kba zazu wapra nã krsĩmntã mnõ zemã, aipâ aikwaĩmba kba wat wamrĩ mnõ nã re, wat kãnẽ aispokrpkukw: Waptokwa Zawre dat krdakmãdkâ mnõze mãtô aim tkrãiwatbrokw.”
Are dure kãnẽ tmã tamrmẽn:—Tô ĩsenã waza aimã kba ĩmrẽm: Tô kbure ahâmre hã dazakru sĩ Sodoma wam hã akwẽ pkẽ kunẽ mnõ nã re, za Waptokwa Zawre ro dat dam nõmr mnõze bdâ nwa waptkã wa, kmã tapkẽ psên. Are taisapar kõ nõrai sakrui wam hã akwẽ nõrai kmã za dapkẽ prãirêki!
Tê dazazêĩ kõ nõrai zakrui kwaĩmba Wakmãdkâkwa Jesus kmã damrmẽzeAre kãnẽ Wakmãdkâkwa Jesus damrmẽ kmã wamhuin:—Dazakru sĩ Corazim wam hã akwẽ nõrĩ, kãtô dure dazakru sĩ Betsaida wam hã akwẽ nõrĩ, pe ĩwapar kwaba: Zatô aimã kba rowẽ kõ zawre aim tkrãiwatbrokw. Tô dazakru sĩ Tiro wa, kãtô dure dazakru sĩ Sidom wa, tô kanõrai waikwam kba nẽ, romwaihku kõ ĩt krkmãnãr mnõ kwaikâ, arknẽ tô tahã dazakrui wam hã akwẽ nõrĩ, sĩm romkmãkwamãr kunẽ tê sahâr mnõze kmã ro tsikâr wawẽ. Are sĩm romkunẽ hawi pkẽ sĩkdâi mnõ nã siwasku mnõ pibumã, arknẽ tkai wa krsikburõ, kãtô sikuza hâi ro nẽ hã nã sikuza, kãtô dure krãi mba smĩka tê kamẽ.
Twa, Waptokwa Zawre za tô kbure akwẽ nõrai mã ro dat nõmr mnõze bdâ nwa waptkã wa, za dazakru sĩ Tiro, kãtô dure dazakru sĩ Sidom wam hã akwẽ nõrai kmã dapkẽ, aikmã kba dapkẽze sawre nã kmã spain.
Are kanõrĩkwa, dazakru sĩ Cafarnaum wam hã akwẽ nõrĩ, pe, ĩwapar kwaba: Hêwa nsĩ ku saikur kba dizô tep kmã aisimãzuskw? Tô sza, dadâ krnwa smĩkwra mnõzep ku za aismrã kban!
Tazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Nõkwa taiwapar kba wa, zatô dure wa ĩwapa. Are nõkwa taiwapar kba kõ wa, wa za dure tĩwapar kõdi. Are nõkwa tĩwapar kõ nẽ hã, tô dat ĩzatõr zemã tê dawapar kõdi.
72 nã hã Wakmãdkâkwa Jesus dat satõr nõrĩ aipâ tê krẽkẽ mnõzeMãtô 72 nã dat satõr nõrĩ pkẽ toi zawre snã aipâ datmẽ tsinã, are Wakmãdkâkwa Jesus damã kãnẽ tmrmẽzus:—Tô hêpãr nõrai zemã mãt tkrê wazazê, akwẽ hawi krwairbe mnõ pibumã anĩsizem nã wat krwdakur mnõ wa!
Are Wakmãdkâkwa Jesus kãnẽ tmã tamrmẽn:—Tô ĩsenã, watô Hêpãrwawẽ tãi kbuzi nẽ hê hawi waptkã re kmãdâk.
Are wa wat ĩnĩptdê aim sõmrkw, mãr kunẽ kmãdkâ kba mnõ kõ snã, amke nsĩwĩ, kãtô skrãzase nsĩwĩ, kraipra kba mnõ pibumã, kãtô dure wakrui waparkwai nĩptdê kmã kahõs kba mnõ pibumã.
Tô tanẽ nã re, hêpãr nõrĩ tkraisazêĩ kba mnõzem hawi, aipkẽ toi kba mnõ knã. Tô hêwa nsĩ wa aisisizepkwa kuĩkre snã smĩkwra mnõ nã, teza kraipkẽ toi kba mõn.
Wakmãdkâkwa Jesus dapkẽ to nã Waptokwa Zawre damã dasiwaskuzeTazi nãt Waptokwa Zawre Dahêmba Wakmãdkâkwa Jesus dapkẽ nĩpttê psên, are Wakmãdkâkwa Jesus dapkẽ toi zawre snã, kãnẽ tamrmẽn:—Ĩmmã, tôka tô hêwa, kãtô dure tka, kmãdkâkwa. Romkmãdâ ĩkrãi waihku psê nõrai wi, kãtô dure romwaihku psê nõrai wi, at kupsbi mnõ, ĩsĩm romwaihku krturê nõrai mã at tmã hêĩkre mnõ nmẽ, wat ĩpkẽ to nã amã ĩsiwasku. Ĩmmã, tô tapkẽ kâr psê prabâ, bât tâkãnẽ kmãnãrn.
—Ĩptokwa mãt tô kbure ro ĩm sakren. Nõkwa Waptokwa Zawre Dakra tê dawaihku kõdi, tô Waptokwa Zawre dawtẽsi dakra dam waihu hã. Are dure nõkwa Waptokwa Zawre tê dawaihku kõdi, tô Dakra dawtẽsi tê dawaihu hã. Are Dakra nõkwai mã Daptokwa dat wasku wam si, za dure dawaihuk.
Tazi nãt dakmã sasõmrkwai nõrai tmẽ tasĩkdâin, are kãnẽ tô tanõrai mã si tamrmẽn:—Ĩpê tô ro krkmã aisõpre kba mnõ, kmã ĩsõpre mnõ nõrai mã!
Ĩt aim wasku kbaze tô kãnẽ: Saktẽ zawre aiwanã kba hã Waptokwa Zawre damrmẽ waskukwai nõrĩ, kãtô dure dakmãdkâkwai mrmẽ prê zawre nẽ hã, ro kmã aisõpre kba mnõ, aire kmã sõpre mnõ zêĩd, are nhanẽ kmã sõpre mnõ kõdi. Are dure ro wapar kba mnõ, aire tê wapar mnõ zêĩd, are tê wapar mnõ kõdi.
Samaria tkai wam hã akwẽ pkẽ psê nã Wakmãdkâkwa Jesus ro dat waskuzeTahã nãt smĩsi romkmãdkâ prê waskukwa da, are Wakmãdkâkwa Jesus siwakru mãr nã kmã damrmẽzem hawi dawasku kunẽze tê kmẽ sãmr pibumã, nãt kãnẽ dazdanã:—Wamrowahtukwa, krĩromãdkâ wamhuire mnõ pibumã, mãrĩ wabza kmãnã?
Are Wakmãdkâkwa Jesus kãnẽ tmã tamrmẽn:—Nhanẽp sa tâkãnẽ nã Waptokwa Zawre danĩm hêsuka wa kuĩkre snã ĩnmrõ tê wam wasku? Nhanẽ tep tâkãnẽ hã krkmãdkâ mõn?
Are ambâ kãnẽ dam mrẽ:—Waptokwa Zawre danĩm hêsuka wa kuĩkre snã ĩnmrõ, tô kãnẽ: “Waptokwa Zawre, aikmãdkâkwai ktabi, aipkẽ psê snã, kãtô dure aisĩm romkmãdkâ nã, kãtô dure aisipttêzem nã, kãtô dure tô kbure aikrãi waihkuzem nã, ĩsenã krdazawi mõnõ. Are kraisissawi mnõ nẽ, aisikamõ krsawi mõnõ.”
—Tanẽ wi, nãt Wakmãdkâkwa kãnẽ tmã tamrmẽn:—Tô ĩkwaĩmba bât aimrẽm! Tâkãnẽ ro krkmã krãinĩstu psê mnõ wa, teza krairomãdkâ mõn.
Are romkmãdkâ prê waskukwa, siwazrêze tê kmẽ sãmr pibumã, kãnẽ dazdanã:—Nõkwap sa ĩsikamõ?
Are Wakmãdkâkwa Jesus kãnẽ ro tmã waskun:—Smĩsi ambât aire dazakru sĩ Jerusalém hawi sikra, dazakru sĩ Jericó ku. Tahã nãt, bdâdi nã, sahĩ snã ro daw durkwai nẽ hã kâ, are ĩsikuzaze twi wazê, are dure kazâr pês, are dkâzep ku rẽ.
Akwẽstôt dure smĩsi Waptokwa Zawre damã dat sabuzem wa krsipiĩ mnõ tô tahã bdâdi nã sikra. Ambâ dat kazâri tê sãmr wi, nãt bdâdi pko kuiwa ku ttobr, are prare mõ.
Tahã nãt dure smĩsi Samaria tdêkwa nmõmõ mõr snã tô tahã bdâdi nã mõ. Are ambâ hâze tê kmãdkâ wi, nãt ĩsenã kmã tpkẽ.
Tanẽ nmẽ, nãt ĩkrta ku tkasĩkre, are dat kazârzep kwakrê mnõ tmã kunõm, rom wam nã, kãtô dure vinho nã. Are tapari sikuza nã tê tmã kuikãs. Tapari nãt tô tahã Samaria wam hã akwẽ dahâze sĩm sumzar nsĩ sasõ, are danmĩ zazârzep ku du. Tazi nãt aimõ akâ kmãdâk.
Tahã awẽku, nãt ponkwanẽ prata nã hã ktâprezum tmõ re danmĩ zazârzep tdêkwai mã sõ, kãnẽ tmã mrmẽ snã:—Tâkãhã ambâ hâze ĩm kmãdâkâ. Tâkãhã ktâprezu ĩt aim sõmrĩ tê kawakõi kõ wa, aipâ ĩt krẽwai wa, wazatô dure aim wakâ.
Tazi nãt Wakmãdkâkwa Jesus romkmãdkâ prê waskukwa kãnẽ sdanãrn:—Aisĩm romkmãdkâ mã, nmãhãp mrẽpranẽ hã ambâ dat kazâr sikamõ?
Are romkmãdkâ prê waskukwa kãnẽ dam mrẽ:—Tô tê waihkâ hã!Tanẽ wi, nãt Wakmãdkâkwa Jesus kãnẽ tmã tamrmẽn:—Tanẽ wa, wi tô tahã prabâ, ro krkmãkwamãr mõnõ.
Wakmãdkâkwa Jesus Marta kãtô Maria ãnrõwa ku damõrzeWakmãdkâkwa Jesus kãtô dakmã sasõmrkwai nõrĩ nãt aimõ tmã mõrĩ tê kmã wamhu, are dazakruirê wa tsinã. Tazi nãt smĩsi pikõ Marta nã ĩsisi, srõwa wa dazapa.
Marta ãpnã tô Maria. Tahã nãt Maria Wakmãdkâkwa Jesus dakrta nãmr, dat dam rowahdu tê wapar pibumã.
Tanẽ re, nãt aimõ Marta krim hã danĩpi kmãdâk. Tazi nãt Wakmãdkâkwa Jesus datmẽ mõ, are kãnẽ dam mrẽ:—Tâkãhã danĩpi zawre nã ĩpnã tĩwaihkâ kõzem nã, te ĩkmã apkẽ kõd? Tĩwaihkâ da, at wdakuri.
Are Wakmãdkâkwa kãnẽ tmã tamrmẽn:—Marta, pe wê ĩwapar pêsê: Aipkẽ zako snã tet saktẽ zawre ro krkmãdkâ mõn.
Are tô smĩsi kmãdkâ mnõ pibumã, tô ĩkwaĩmba! Are Maria tô ĩpsê ktabi mãt simã smĩsut, tahã za nõkwa tê twi wazrê kõdi.
Wakmãdkâkwa Jesus Waptokwa Zawre dawarzem nã dat rowahtuzeSmĩsi btâ nã nãt Wakmãdkâkwa Jesus Waptokwa Zawre tô tazi dawarn. Dat dawari dat kmã wazrê wi, nãt smĩsi dakmã sasõmrkwa kãnẽ dawa:—Wakmãdkâkwa, João Dakrãikwanrẽkwa kmã sasõmrkwai nõrai mã Waptokwa Zawre dawarze tê tmã rowahtu nẽ, wat krdawar mnõ pibumã, at wam rowahutu.
Tazi nãt Wakmãdkâkwa Jesus kãnẽ tmã tamrmẽn:—Krdawar kba mnõ wa, kãnẽ teza krdawar kba mõn:“Hêwa nsĩm hã Waptokwa, tô kbure akwẽ nõrĩ anĩsize prê snã simã krkmã sõpre mnõ pibumã, kmã wazapa hã. At krdakmãdkâ mnõze at wam krãiwatobro.
Wasaze krwaw srowaptkâ mnõ, btâ bâ at krwam sõmr mõnõ.
Akwẽ nõrĩ wakwaĩmba romkunẽ tkrê kmãkwamãr mnõ mãr kõ snã wat krtmã rmẽ mnõ nẽ, dure akwaĩmba romkunẽ wat krkmãkwamãr mnõ, mãr kõ snã at wam rmẽ mõnõ. Romkunẽ tmẽ wazbre pibumã, at wam wẽ knã.”
Tazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Kãnẽ hã za ĩt aim wasku kba nã, pe, kmã aisimãzus psê kwaba: Aisiwaikẽ tmẽ amtpẽ kõ re kãte mãra waikwa nõkwa aimõr wa, are kãnẽ aisiwar: “Ĩsiwaikẽ, mrẽpranẽ pão pe wê ĩm sõmrĩ, wazatô ĩsõkwakrê aipâ aim sõ.
Romhâ hawi mãt smĩsi ĩsiwaikẽ wi, are ĩnĩm mãr kõ ktabd, ĩt tmã kai pibumã.”
—Tazi amtpẽ kõ re kãte aisiwaikẽ kri pra hawi kãnẽ aim mrmẽ wa: “Wê ĩzaihrâ knã! Kri zdawa watô sdâ, are watô dure ĩkra nõrai mẽ ĩnõmr. Tanẽ nmẽ, pão ĩt aim sõmr pibumã, ĩzam zêĩ kõdi.”
Are Wakmãdkâkwa Jesus kãnẽ tamrmẽn:—Tô ĩsenã waza aimã kba ĩmrẽm: Amtpẽ kõ re siwaikẽzem hawi, tmẽ watbro zêĩ kõ wa, tô tê kuzur kre kõ hawi, za tmẽ watobr, are tê kmã wari, kbure tmã sõ.
Tanẽ nmẽ, aimã kba ĩmrmẽze, tô kãnẽ: Waptokwa Zawre krdawar kba mõnõ, tanẽ wa, zatô ro dat kraim sõmrkw. Ro krkmã aisapka kba mnõ zô krairtĩ kba mõnõ, tanẽ wa, teza kmẽ sãmrkw. Kri zdawa krkwapssi kba mõnõ, tanẽ wa, zatô dat aim sdâhuikw.
Tô tô kbure mãr nã tkrê dawar mnõ nõrai mã, zatô tmã kmã krãinĩstun. Rom zô krrtĩ mnõ nẽ hã, zatô sã. Are nõkwa kri zdawa tê kwapsi nẽ hã mã, zatô tmã sdâhuin.
Tebza kwaz tô kanõrĩ nõkwa aikra tpê nã taiwar wa, amke tmã sõmr?
Tanẽ kõ wa, aikra sika krê nã taiwar wa, tebza kwaz skrãzase tmã sõmr?
Tô aipkẽ kunẽ kba nã re, aikra kba mã rom pê aim sõmr waihkudikwa. Are hêwa nsĩm hã Aiptokwaĩkwa dapkẽ psê ktab nmẽ, za tkrê dawar mnõ nõrai mã Dahêmba tmã dazatõrn.
Romkmãdkâ prê waskukwai nõrĩ Hêpãrwawẽ Wakmãdkâkwa Jesus danĩptdê tê dam sõmr nã krmrmẽzus mnõzeSmĩsi btâ nã nãt Wakmãdkâkwa Jesus ambâ hawi hêpãrĩ wdakurn. Tô tahã hêpãrĩ ambâ nhanẽ mrmẽ pibumã, tê tmã wẽ kõdi. Are hêpãrĩ watbro wi, mãt ambâ mrmẽ nã kmã snãkrat. Tazi nãt dakahâ zawre tmã tsikrãm wawẽ.
Tô szat nõkwam nõrĩ kãnẽ krsimã mrmẽzus:—Hêpãr nõrai kmãdkâkwa, Belzebu nã dat krwamtrẽ mnõ, mãt siptdê tmã sõ, hêpãr nõrĩ tkrê smrã mnõ pibumã.
Are dure nõkwam nõrĩ siwakru mãrĩ dat kmãnãrzem hawi tê dawasku pibumã, mãt romwaihku kõ dat kmãnãr pibumã, dam mrẽ, danĩptdê Waptokwa Zawre dahawim nã, dat wasku pibumã.
Are Wakmãdkâkwa Jesus kmã simãzus mnõ dat waihku nmẽ, nãt kãnẽ tamrmẽn:—Smĩsi tkai wam hã akwẽ nõrĩ krsikwape mnõ pibumã, simã sĩpko mnõ wa, tô aimã za krsikutõr. Tanẽ dure smĩsi kri wam hã akwẽ nõrĩ simã sĩpko mnõ snã krsikwape mnõ wa, aimã za simã tsĩpe.
Twa, Hêpãrwawẽ papram nõrĩ simã sĩpko mnõ snã krsikwapeĩ mnõ wa, nhanẽ bza aimõ sissu krhêmba? Tô tanẽ kõ wam nẽ, tep hêpãrĩ ĩt krsmrã mnõ pibumã, Belzebu siptdê tĩm sõmr nã, kmã aisimãzus kba mõn?
Are tâkãnẽ wa, nõkwa mãp sa aikmã sasõmrkwai kba nõrai mã siptdê tkrê sõmr, hêpãrĩ tkrê smrã mnõ pibumã? Twa, tô aikmã sasõmrkwai kba nõrĩ krkmã nmrõ mnõzem hawi teza siwakru ro krkmã aisimãzus kba mnõ nã, waihkukw.
—Ambâ zahĩ nẽ hã, sĩmnkãs psê re srõwa tê kmãdkâ re, za nõkwa ĩsĩm ro nhanẽ tê twi res kõdi.
Are sipttê nã tê kmã spai nẽ hã tê kmã sbirãi wa, za kmã kahõs. Tazi za sĩmnkã snã krwta mnõ twi du, are dure ĩsĩm rom wadi tê twi dur mnõ, simẽm nõrai mẽ simã pru.
—Waĩnnĩwĩm kõ nẽ hã, tô wa ĩkwaĩmbat krsipi. Are nõkwa dakburõi nã tkrĩwaihkâ mnõ kõ wa, tetô akwẽ tkrĩw wasi.
Hêpãrĩ akwẽ tmẽ tê krẽwaizem nã Wakmãdkâkwa Jesus dat rowahtuzeTazi nãt Wakmãdkâkwa Jesus damrmẽ kmã wamhuin, kãnẽ:—Hêpãrĩ nõkwai hawi watbro wa, za aikuwa rom kre mba krmõ, siwaktuze simã tê kmẽ sãmr zô. Are tê kmẽ sãmr kõ wa, kãnẽ za simã mrẽ: “krĩsimãssi mnõze ĩt rmẽ tmẽ waza aipâ krẽwa.”
Twa za aipâ krẽwa. Tazi za krsimãssi mnõze wamrõi snã, kãtô dure ro krsmĩkwram psê mnõ snã srã.
Tapari za 7 nã kunẽ nã tê kmã spai nẽ hã hêpãr wadi nõrai sô krmõ. Are tô kbure za tô tahã ambâ kmã krhêmba. Tâkãnẽ mnõze mba, za ĩstõ ku tô tahã ambâ mã ro tkunẽ pês, are ĩsnãkrta wam hã romkunẽ kunẽ nã kmã spa.
Dapkẽ toi ktab nã Wakmãdkâkwa Jesus damrmẽzeTâkãnẽ Wakmãdkâkwa Jesus kmã damrmẽ pari, nãt smĩsi dakahâ zawre wam hã pikõ, kãnẽ hrâ snã dam mrẽ:—Ĩpê tô pikõ akmã krapre mã, kãtô dure tawapsõmr mã!
Are Wakmãdkâkwa Jesus kãnẽ tmã tamrmẽn:—Ĩpsê ktabi tô Waptokwa Zawre damrmẽ tkrê wapar psê mnõ snã tkrê sazêĩ psê mnõ nõrai mã.
Romwaihku kõ dat tmã kmãnãr pibumã, Wakmãdkâkwa Jesus dat dawarzeDakahâ zawre Wakmãdkâkwa Jesus tê dakuirĩ wi, nãt kãnẽ tmã tamrmẽn:—Tâkãinnĩ hã akwẽ pkẽ kunẽ zawredi. Waptokwa Zawre dat krĩkmãdkâ wẽ mnõ nã tê waihku pibumã, tetô romwaihku kõ ĩt tmã kmãkwamãr pibumã, ĩwa. Are tĩwaihku pibumã, rowaihkuze za nõkwa tê tmã kmãnãr kõdi, tô romwaihku kõ Jonas ãmã ĩkrãiwatbro si, za krtmã saikwar.
Waptokwa Zawre damrmẽ waskukwa, Jonas nã dat krwamtrẽ mnõ, dazakru sĩ Nínive wam hã akwẽ nõrai mã rowaihkuzem nẽ krhêmba mnõ nẽ, za dure Waptokwa Zawre Dakra snĩ Ambâ tâkãinnĩ hã akwẽ nõrai mã rowaihkuzem nẽ krdahêmba.
Tka sĩ Saba wam hã dakmãdkâkwa sĩ pikõ, tô romhâ hawi nãt mnĩ mõ, dakmãdkâkwait Salomão ãnmĩ rowahdu tê wapar pibumã. Tanẽ nmẽ, za dure tô tahã pikõ tkraiwasku kunẽkw, Waptokwa Zawre ro dat dam nõmr mnõze bdâ nwa waptkã wa. Are wa, tô ĩsenã waza aimã kba ĩmrẽm: Tetô tônmẽ smĩsi krmõ, krãi waihku nã dakmãdkâkwait Salomão ãkrãi waihu tê kmã spai nẽ hã.
Tô tahã Waptokwa Zawre ro dat dam nõmr mnõze btâ nã, za dazakru sĩ Nínive wam hã akwẽ nõrĩ tsimãsa, are aiwasku kunẽkw, Jonas ãmrmẽze kmã smĩpar wi, romkunẽ hawi pkẽ sĩkdâ mnõ nmẽ. Are wa, ĩsenã za ĩt aim waskukwa, tô kãnẽ: Tô ĩsenã, Jonas prê nã tê kmã spai nẽ hã tetô tônmẽ aimẽ kba krmõ.
Wakmãdkâkwa Jesus romkuiwẽ nã kmã damrmẽzeAre Wakmãdkâkwa Jesus kãnẽ damrmẽ kmã wamhuin:—Dawairbezep kupanã, tanẽ kõ wa siktõ krowi tê sãr pibumã, nõkwa romkuiwẽze tê sarõr kõdi. Tô ĩsmĩkwrazep ktab wa tê sasõmr pibumã, za sarõ, ĩsbre nẽ hã ro tê sãmr psê pibumã.
Wato, wahâi mã, tô romkuiwẽ nẽ. Twa, aitmõ psê wa, za tô kbure aihâ romkuiwẽ wa krhêmba. Are aitop kunẽ wa, tô romzakrã wa za tô kbure aihâ krhêmba.
Twa, kraisimã ropibui psê mõnõ, aihâi krowim hã romkuiwẽ sĩ romzakrã kõ pibumã.
Twa, aihâ kbure romkuiwẽ psê wa krhêmba mnõ wa, romzakrã wa mãrĩ sirmẽ kõ wa, romkuiwẽze taikuiwẽ psê nẽ, za aihêmba kbure kbuzi.
Fariseu nõrai kmã, kãtô dure romkmãdkâ prê waskukwai nõrai kmã, Wakmãdkâkwa Jesus damrmẽzeTâkãnẽ hã kmã damrmẽ pari, nãt smĩsi fariseu Wakmãdkâkwa Jesus dazaihâ, ĩsrõwa wa dasaĩ pibumã. Tazi nãt tamõrn, are dasazem zakrazep krta tanmrãn.
Are fariseu nõrai nẽ danmĩ sõi kõ snã, dasaĩ pibumã danmrã nmẽ, nãt fariseu tê dakmãdkâ wi, dam tsikrãm.
Tazi nãt Wakmãdkâkwa Jesus kãnẽ tmã tamrmẽn:—Kanõrĩkwa, fariseu nõrĩ, kãnẽ tet ro krkmãdkâ kba mõn: Dasa zaparze, kãtô dure kâ kamrãmze, ĩmnãwa hawi tet krkupsõi psê kba mõn, are aipkẽ krê kba mba tetô aistikruikwa, kãtô dure aisĩm romkmãdkâ kunẽkwa, krhêmba wawẽ.
Tô kanõrĩkwa aismĩ zaksê kõ ktabdikwa. Bâ, ĩmnãwa hawim si mãp kwaz Waptokwa Zawre akwẽ kmãnãrn? Bâ, ĩkrowim zemãp dat kmãnãr kõd, te?
Twa, aisĩm kâ kamrãmzem kba wam hã, kãtô dure aisĩm dasa zaparzem kba wam hã, ĩsĩm rom kõ nõrai mã krsõmr kba mõnõ, tâkãnẽ wa, za tô kbure ro aim tpsêkw.
—Fariseu nõrĩ, tô kanõrai mã kba za rowẽ kõ zawre aim tkrãiwatbrokw! Tô aisĩm hortelã, kãtô aisĩm arruda hawim zemã, kãtô wdê zakrta mba hã kbure romkrê wadi hawim zemã, tet Waptokwa Zawre damã kraisimzar kba mõn. 10 nã romkrãi hawi, tet smĩsi damã krsmrã kba mõn. Tô tanẽ nã re, tet ĩkwaĩmba kõ snã, dawadi nõrai mã romkmãdâ krnõmr kba mõn, kãtô dure Waptokwa Zawre krdazawi kba mnõ kõd. Are ĩpê tô, ro dat wam krui mnõ kbure krkmãdkâ psê kba mnõ snã, damã kraisĩmzar kba mnõ pibumã.
—Fariseu nõrĩ, rowẽ kõ zawre za aim tkrãiwatbrokw! judeu nõrĩ Waptokwa Zawre damã krsikrãiktõ mnõzem mba hã damrmẽ prê sikburõizem mba kraisikburõi kba mnõ pibumã, kãtô dure kri nĩkrti mba hã warrĩ mba, akwẽ nõrĩ tkraiwazem psê kba mnõ snã rowẽ zô taisdanãr kba mnõ pibumã, tet krkmã aisapka kba mõn.
—Zatô rowẽ kõ zawre aim tkrãiwatbrokw! Tô kanõrĩkwa tô dakru nõkwa tê sãmr kõ nẽ hã nẽ. Tê sãmr kõ snã, za dakru nsĩwĩ akwẽ nõrĩ krnõmr.
Tazi nãt smĩsi romkmãdkâ prê waskukwa, kãnẽ dam mrẽ:—Wamrowahtukwa, tâkãhã amrmẽzem nã bât wanõr zemã at wapkẽ waĩkrê mõn.
Are Wakmãdkâkwa Jesus kãnẽ kmã wakrãmn:—Romkmãdkâ prê waskukwai nõrĩ, pe ĩwapar kwaba: Tô kanõrai mã kba, za dure rowẽ kõ zawre aim tkrãiwatbrokw! Tô tê kmã kahõs kõzep ku, tet rom prê zawre dawadi nõrai mnãwa nã krsakra kba mõn. Tô sza, smĩsi aisipkrahirê nã waihkâ kba mnõ kõd, sĩm ro tê dur pibumã.
Rowẽ kõ zawre za aim tkrãiwatbrokw! Aihĩkba nõrĩ mãt ahâmre hã Waptokwa Zawre damrmẽ waskukwai nõrĩ smrõ, are tô kanõrĩkwa tet tê smrõi mnõ nõrai kru krtmã kwapsê kba mõn.
Tâkãnẽ nã, tet aihĩkba kba nõrĩ ro tkrê kmãkwamãr mnõ, aipkẽ kwaĩmba kba nã kraisiwasku kba mõn. Tô tanõrĩ mãt Waptokwa Zawre damrmẽ waskukwai nõrĩ smrõ, are kanõrĩkwa tet tô tanõrai kru krtmã kwapsê kba mõn.
Tanẽ nmẽ, nãt Waptokwa Zawre, dakrãi waihkuzem nã kãnẽ tamrmẽn: “Ĩmrmẽ waskukwai nõrĩ, kãtô dure ĩnĩm danõhuĩkwai nõrĩ, waza ĩt tmã wapros. Tazi za nha pãrn, are ĩwadi nõrĩ dat kmã kwakbure pibumã, krpra nõmr.”
Tô tahã rowẽ kõ za taim krãiwatbrokwa ĩkmã snãkrtaze, tô ambâ Abel nã dat krwamtrẽ mnõ, wrĩzem hawi, are tô Zacarias ãwrĩzep ku. Tô tahã Zacarias, dat wrĩze tô, Waptokwa Zawre damã dat sabuzem warrĩ wam hã romzar proze kãtô Waptokwa Zawre romkunẽ kupanã hã kriprarê dasimã dat rmẽ, siwaikwa. Twa, tô ĩsenã waza aimã kba ĩmrẽm: Tô kbure tâkãhã tkrê smrõi mnõzem hawi, za Waptokwa Zawre tâkãinnĩ hã akwẽ nõrai mã rowẽ kõ dat nõmr.
—Romkmãdkâ prê waskukwai nõrĩ, tô kanõrai mã kba za rowẽ kõ zawre aim tkrãiwatbrokw! Waptokwa Zawre danĩm romkmãdâ akwẽ nõrĩ tkrê waihku mnõ pibumã hã krsikrãiktõ mnõzem kmã tteze tet aisikmã krsakra kba mõn. Tô sza, tô kanõrĩkwa aizas kba mnõ pibumã, kmã aisapka kba mnõ kõd, are dure dawadi nõrĩ sbre da, tmã wẽ kba mnõ kõdi.
Tô ta hawi Wakmãdkâkwa Jesus dawatbro siwa, nãt romkmãdkâ prê waskukwai nõrĩ, fariseu nõrai mẽ pkẽ nĩpkrui snã dakwaĩmba tmrmẽzus, are dure saktẽ zawre rowasku nã dazdanã.
Wakmãdkâkwa Jesus tê dawasku kunẽ pibumã, damrmẽzem hawi mãrĩ tê dakmã sãmr zô, nãt nẽs danmĩ rowahtuzem nã sisdanãr.
Wakmãdkâkwa Jesus ĩpkẽ psê nẽ romkare ĩsiwasku nõrai kmã damrmẽzeAkwẽ kahâ zawre snã sikrãiktõ nmẽ, nãt sibbate mnõ snã sipra wati. Tazi nãt Wakmãdkâkwa Jesus akâ dakmã sasõmrkwai nõrai mã kãnẽ tamrmẽn:—Fariseu nõrai sĩm romkmãdkâ mã, kraisimã ropibui psê kba mõnõ. Tâkãhã kmã ĩmrmẽ tô sĩm romkmãdkâ sikupsbi snã ro tkrê kmãkwamãr mnõzem hawi.
Tô kbure ro ĩsikupsbi nẽ hã za nmãzi tsikupsbi nãmr, are ro ĩsimẽkur nẽ hã, za dure nmãzi tsihêĩkre.
Twa, romzakrã mba kraisimã aimrmẽzus kba mnõ, za awẽ re akwẽ nõrĩ tê wapar, kãtô dure kri ntom psê mba, dakupanã kraisimã aimrmẽzus kba mnõ, za sõkawi dat wasku.
Nõkwai mã krwapahi mnõ nã Wakmãdkâkwa Jesus kmã damrmẽzeTazi nãt Wakmãdkâkwa Jesus damrmẽ kmã wamhuin, kãnẽ:—Ĩsiwaikẽ nõrĩ, tô ĩsenã waza kãhã aimã kba ĩmrẽm: Tê dakmẽ wrĩ pari, nhanẽ dadkâ mã tê kmãnãr pibumã, sipttê mnõ kõ nẽ hã mã kraipahi kba mnõ knã.
Are nõkwai mã kraipahi kba mnõ da hã, waza tokto aim waskukw: Waptokwa Zawre damã teza kraipahi kba mõn. Tahã danĩpttêdi, akwẽ hâ dat wrĩ pari, dure ĩhêmba kunmã zawre ku dat satõr pibumã. Tâkãnẽ mnõze mba, waza dure ĩmrmẽ kmã sahu: Waptokwa Zawre damã teza kraipahi kba mõn.
—Nharê ktâprezum tmõ rerê zô, bza kwaz 5 nã sirê dat krsõmr mnõ kõd? Tô tanẽ kõ wam nẽ, Waptokwa Zawre smĩsi sirê nã kmã danmĩ zaksê sikutõr kõdi.
Tô aikrãi kba mba hã aisahi kba zemã, mãtô Waptokwa Zawre kbure dat kmã mrõ. Twa, kraipahi kba mnõ knã. Waptokwa Zawre dat kraikmãdkâ kba mnõze, mãtô sirê dat krkmãdkâ mnõze kmã spai wawẽ!
Wakmãdkâkwa Jesus danĩm akwẽ nẽ krsiwasku mnõzem nã rowaskuzeTazi nãt Wakmãdkâkwa Jesus damrmẽ kmã wamhuin, kãnẽ:—Tô ĩsenã waza aimã kba ĩmrẽm: Nõkwa ĩnĩm akwẽ nã akwẽ nõka siwasku wa, za dure Waptokwa Zawre Dakra snĩ Ambâ hêwa nsĩm hã Waptokwa Zawre danĩm akwẽ nõrai sõka danĩm akwẽ nã waskun.
Are nõkwa akwẽ nõka ĩnĩm akwẽ kõ nã siwasku wa, za dure Waptokwa Zawre Dakra snĩ Ambâ, hêwa nsĩm hã Waptokwa Zawre danĩm akwẽ nõrai sõka, danĩm akwẽ kõ nã dat wasku.
—Nõkwa Waptokwa Zawre Dakra snĩ Ambâ dakwaĩmba mrmẽ kunẽ mnõ wa, zatô mãr kõ snã Waptokwa Zawre tmã rmẽn. Are nõkwa Waptokwa Zawre Dahêmba dakwaĩmba mrmẽ kunẽ wa, za Waptokwa Zawre mãr kõ snã dat tmã rmẽ kõdi.
—Nmãzi ro dat aim nõmr kba mnõ pibumã, judeu nõrĩ Waptokwa Zawre damã krsikrãiktõ mnõzep ku, kãtô dure dakmãdkâkwai nõrai tmẽ, kãtô dure damrmẽ prê nõrai tmẽ, dat aisimrõi kba mnõ wa, aisismrã kba mnõ pibumã, nhanẽ za tmã aimrmẽ kbazem nã kraipkẽ zako kba mnõ knã.
Tâkãnẽ hã ro nwa waptkã wi, zatô Waptokwa Zawre Dahêmba nhanẽ kmã aimrmẽ kba pibumã, aim rowahtu kban.
Rom zawre tdêkwai nmĩ zaksê kõ nã Wakmãdkâkwa Jesus damrmẽzeSmĩsi ambâ mãt dazaktõ zawre waikwa, Wakmãdkâkwa Jesus damã mrẽ, kãnẽ:—Wamrowahtukwa, ĩzdekwa at wdakuri, ro waptokwaĩdi tê wam rmẽ mnõ, kmã wasĩpko pibumã.
Are kãnẽ kmã wakrãmn:—Nõkwa mãp ro dam nõmrkwai pibumã ĩnã, aiptokwa ro taim rmẽ kba mnõ, aimã kba kmã ĩsĩpko pibumã?
Tazi nãt Wakmãdkâkwa Jesus damrmẽ kmã wamhuin, are kãnẽ tô tazim hã akwẽ nõrai mã tamrmẽn:—Aisõiti mã ĩsenã kraisimã ropibui psê kba mõnõ! Akwẽ krromãdkâ mnõzep ktabi sĩm rom hawim kõdi. Tô sĩm rom zawre nã re, nhanẽ za sĩm rom nã krromãdkâ mnõzep ktabi simã tê sãmr kõdi.
Tazi nãt Wakmãdkâkwa Jesus kãnẽ damrmẽ kmã tomn:—Nãtô smĩsi ambâ rom zawre tdêkwa krmõ. Tô tahã nãt ĩsĩm bru wa saktẽ zawre amnõ tmã tkrã.
Tanẽ nmẽ, nãt kãnẽ kmã tsimãzus: “Tâkãhã bru wam hã romkrã kbure ĩt sakra pibumã, ĩnĩm rom zakraze tê kawakõi kõdi. Nhanẽ wabza tokto kmãnã?”
Tazi nãt kãnẽ simã mrẽ: “Nhanẽ za ĩt kmãnãrze watô waihuk: Tâkãhã rom zakrazep krda waza kunẽ, are aimõwi hã sawre snã kmãnã. Tazi waza tâkãhã romkrãi mnõ se, romkrãi krta zu.
Tâkãnẽ ĩt kmãnãr pari, waza kãnẽ ĩsimã ĩmrẽm: ‘Ambâ, tokto mãrĩ aiw srowaptkâ kõdi. Aisĩm rom pê kahâ zawred, saktẽ zawre wahum nã taim kawakõi psê pibumã. Twa, wi tô aisiwakutu, are aisaĩ snã, kãtô dure krêhêsi mnõ snã, aipkẽ toi snã kraimõr.’”
Are Waptokwa Zawre nãt kãnẽ tmã tamrmẽn:—“Tôka tô akwẽ nmĩ zaksê kõ! Tâkãhã mãra nã teza aitâ, are ro aisimã krsakra mnõ, nõkwai mã tebza rẽm?”
Tazi nãt Wakmãdkâkwa Jesus kãnẽ damrmẽ kmã krãinĩstun:—Tâkãnẽ za ro tmã thêmba, tô kbure tônmẽ rom zawre simã tkrê kburõi mnõ nõrĩ Waptokwa Zawre damã sĩm mãr kõ nẽ hã mã.
Waptokwa Zawre wat krdazazê mnõzem nã Wakmãdkâkwa Jesus damrmẽzeTazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Tanẽ nmẽ, aimã kba ĩmrmẽze, tô kãnẽ: Krairomãdkâ kba mnõ pibumã hã dasa nã, kãtô dure aisikuzazep kba nã, kraipkẽ zako kba mnõ knã.
Krairomãdkâ kba mnõze za aisazepkwa prê nã kmã spai wawẽ, are aihâikwa za dure aisikuzazepkwa prê nã kmã spa.
Sipahtu nã, pe, krkmã aisõpre kba mõnõ: Mãrĩ tê kmẽ krê kõd, mãrĩ dure bru hawi tê kmẽ kẽ kõd, kãtô dure rom zakrazem wa saze tkrê sakra mnõ kõdi. Tô sza, za Waptokwa Zawre tmã kain. Bâ, aiprê nãp si mnõ kwaz kmã spai kba mnõ kõd, Waptokwa Zawre damã?
Tô kanõrai waikwam kba hã, bza kwaz nõkwa krpkẽ zako mnõzem nã, tônmẽm hã krromãdkâ mnõze nha wahumrê simã kazakre?
Aikuwa mba hã romnĩrnã krwrahku mnõzem nã, pe, krkmã aisimãzus kba mõnõ. Romnĩrnã sipiĩ kõd, are dure sikuza simã tê kazapku kõdi. Are wa, kãnẽ waza aimã kba ĩmrẽm: Dakmãdkâkwait, Salomão nã dat krwamtrẽ mnõ, rom zawre tdêkwai nã re, romnĩrnã psê snã krsikuza mnõ nẽ, krsikuza mnõ kõdi.
Aikuwa mba hã wadu kãtô dure dui kuzakwa, tô Waptokwa Zawre. Tô tanẽ hã tâkãnã tetô tsimãsa, are hâre za kunmã ku smrãn, pro pibumã. Tô tanẽ nã re, tetô Waptokwa Zawre aikuwa mba hã wadu kãtô du dat krkmãdkâ pês. Tâkãnẽzem hawi, tet ro krwaihku psê kba mõn, tô prãirê snã krdazazêĩ kba mnõ nã re, za Waptokwa Zawre dat kraikuza kba mnõ nã.
Tanẽ nmẽ, aisazep kba nã, kãtô dure za kuikahur kba nã, aimõ kraipkẽ zako kba mnõ snã, krainmrõ kba mnõ knã.
Tkai wam hã Waptokwa Zawre dawaihku kõkwai nõrĩ tetô tâkãnẽ hã rom nã, aimõ pkẽ zako snã krnõmr. Are Aiptokwaĩkwa tâkãnẽ hã ro kraiw srowaptkâ kba mnõ dam waihku psêd.
Tanẽ nmẽ, Waptokwa Zawre dat krdakmãdkâ mnõzem nã hã romkmãdâ, aisĩm romkmãdkâ kba wadi mnõ wanã krkmãdkâ kba mõnõ. Tâkãnẽ wa, za Waptokwa Zawre tâkãnẽ hã ro kraiw srowaptkâ kba mnõ, tô kbure dat kraim sõmrkw.
Hêwa nsĩm hã rom wẽ zawre nã, Wakmãdkâkwa Jesus damrmẽzeAre Wakmãdkâkwa Jesus kãnẽ damrmẽ kmã wamhuin:—Waĩnĩm akwẽ nõrĩ, pe, ĩwapar kwaba! Tô aiprãirê kba nã re, kraipahi kba mnõ knã. Mãtô Waptokwa Zawre dat krdakmãdkâ mnõzem wa damẽ ro krkmãdkâ kba mnõ pibumã, dapkẽ toi snã aim wẽ kban.
Aisĩm rom kba mnõ ktâprezum zô kbure sõmr kba mõnõ, are ktâprezu akwẽ ĩsĩm mãr kõ nõrai mã sõmr kba mõn. Romkwapeze za sikunẽ kõ nẽ hã, aisimã smĩstu kba mõnõ. Aisĩm rom wẽ zawrekwa hêwa nsĩ krsakra kba mõnõ. Tazi za danõhurkwa nhanẽ taiw dur kba kõ nmẽ, kãtô dure rom zaprumkwa za sikuza nhanẽ tê saprum mnõ kõ nmẽ, za aisĩm rom wẽ sikutõr mnõ kõdi.
Tô aisĩm rom wẽ zawrekwa krsakra kba mnõzep tmẽ si, za aisimãzuszepkwa krsmĩkwar.
Krdam sipiĩ krtop sku mnõ nẽ hã nã Wakmãdkâkwa Jesus kmã damrmẽzeTazi nãt Wakmãdkâkwa Jesus damrmẽ kmã wamhuin, kãnẽ:—Azanã tmã aimõr kba pibumã, aisikussizem nã aisikuzaze hêmõ tte kba mõnõ, are aisĩm romkuiwẽ kbaze rko snã sõre kba mõn.
Kri tdêkwa damrõzep tmẽ mõr re, sipi tkrê tmã kmãkwamãr mnõ nõrĩ krsô smĩpar mnõ nẽ, ro krkmãdkâ kba mõnõ. Kri tdêkwa aipâ wsi wa, kri zdawa tê kwapssi wi, za krtmã ĩsipiĩ mnõ nõrĩ azanã kri zdawa tmã sdâhu.
Ĩpê tô kri tdêkwa krtmã ĩsipiĩ mnõ nõrĩ top sku snã kãtô sikuzam psê snã, tê srãr nõrai mã. Tô ĩsenã waza aimã kba ĩmrẽm: Tanẽ wa, za kri tdêkwa krtmã ĩsipiĩ mnõ nõrai mã mrẽ, dasa zakrazem krta sikburõi pibumã, are aimã za dasa tmã sakra.
Tô tanõrai mã ĩpê, tô mãra waikwa, tanẽ kõ wa awẽhâ waikwa, kri tdêkwa wsi wa, krtmã ĩsipiĩ mnõ nõrĩ top sku snã tê srãr wa.
Tâkãhã za aimã kba ĩmrmẽze, krkmã aismĩ zaksê sikutõr kba mnõ knã: Kri tdêkwa dahêmzu wsize tê waihku kwaikâ, arknẽ kri tmẽ sbre pibumã, tê tmã wẽ kõdi.
Tanẽ dure kraisimã ropibui psê kba mõnõ, aismĩpar kba kõ re, za Waptokwa Zawre Dakra snĩ Ambâ aipâ mnĩ krẽwain.
Krdam sipiĩ mnõ pkẽ psê nẽ hã nã kãtô dure krdam sipiĩ mnõ pkẽ kunẽ nẽ hã nã Wakmãdkâkwa Jesus damrmẽzeTazi nãt Pedro dazdanã, kãnẽ:—Wakmãdkâkwa, dure nã amrmẽ at kmã tom snã kmã amrmẽ, bâ, wanõr mã si, bâ, tô kbure mã, kwaz?
Are Wakmãdkâkwa Jesus kãnẽ kmã wakrãmn:—Nmãhãp kwaz krdam sipiĩ mnõ pkẽ pê, kãtô dure ĩkrãi waihku pê? Tô kri tdêkwa tê sãrĩ hã, kri tkrê tmã kmãdkâ mnõ pibumã, kãtô dure sipi tkrê tmã kmãkwamãr mnõ wadi nõrai mã tkrê tmã kai psê mnõ pibumã.
Are danĩpi tdêkwa wsi wa, krdam sipiĩ mnõ danĩpi psê snã tê tmã kmãnãr re, tê srãr wa, za krdam sipiĩ mnõ tpkẽ to.
Tô ĩsenã waza aimã kba ĩmrẽm: Zatô danĩpi tdêkwa tô tahã sĩm akwẽ sã, tô kbure ĩsĩm rom mnõ, tkrê tmã kmãdkâ mnõ pibumã.
Are krdam sipiĩ mnõ, kãnẽ krkmã simãzus mnõ wa: “Ĩkmãdkâkwa aipâ mnĩ tê krẽwai pibumã, zatô kmã ro tsikâr wawẽ”, are krkmã simãzus mnõzem hawi, krdam sipiĩ mnõ wadi nõrai snĩ ambâ, kãtô dure pikõi nõrai zemã, tê kahâr nã tê kmã snãkrta wa, kãtô dure sa tkrê kahur zawre mnõ wa, kãtô dure krsiwadkâ mnõ pibumã, tkrê kuikahur mnõ wa, nhanẽ bza ro tmã thêmba?
Tazi za smĩsi btâ nã, krdam sipiĩ mnõ mãr zô smĩpar kõ re, danĩpi tdêkwa aipâ wi. Tanẽ wa, za danĩpi tdêkwa krdam sipiĩ mnõ wadi nõrai mã kru, krdam sipiĩ mnõ pkẽ kunẽ tê shâr prumrê mnõ snã tê wrĩ da, are dazazêĩ kõkwai nõrai mẽ rowẽ kõ tkrê kmãdkâ mnõ pibumã, tmã hi.
—Krdam sipiĩ mnõ, danĩpi tdêkwa kmã sapa tê waihku nã re, danĩpi tdêkwa nĩm romkmãdkâ kupanã ro siwakru tê kmãnãr wa, za ĩsenã dat kazâr da kru.
Are krdam sipiĩ mnõ, danĩpi tdêkwa kmã sapa tê waihku kõ snã, mãrĩ siwakru tê kmãnãr wa, za dat kazâr prãirê pibumã kru. Twa, Waptokwa Zawre nõkwai mã sawre snã mãrĩ dat sõmr wa, sawre snã za aipâ sô sdanãrn. Twa, sawre snã mãrĩ nõkwai mã dat tmã sakre wa, tô dat tmã sakre nsĩwĩm zemã, za aipâ sô sdanãrn.
Wakmãdkâkwa Jesus dahawi akwẽ simã sĩpko mnõzeTazi nãt kãnẽ damrmẽ kmã wamhuin:—Tka ĩt sarõr pibumã, wat wê ĩmõr, are kuzâ tka tê kâr par kwaikâ, arknẽ psêd, waĩmã!
Ĩsikrãikwanrẽze tetô smĩsi ĩzô nõmr. Are ĩm krãiwatbro pibumã, watô nẽs kmã ĩkrã nõmr!
Tkai pâ akwẽ psê snã krsimã nmrõ mnõ pibumã, wê ĩmõr nã, tep kwaz krkmã aisimãzus kba mõn? Ãre, tanẽ da wê ĩmõr kõdi. Waĩhawi za akwẽ nõrĩ krsimã sĩpok.
Tâkã hawi smĩsi kri wa, 5 nã akwẽ hêmba wa, kãnẽ za simã tsĩpok: Mrẽpranẽ za aimõwi romkmãdâ tkrê kwape, are ponkwanẽ dure aimõwi hã romkmãdâ tkrê kwape.
Daptokwai nõrĩ za aimõwi romkmãdâ tkrê kwape, are dure dakra nõrĩ aimõwi hã romkmãdâ tkrê kwape. Dazeparkwai nõrĩ za aimõwi romkmãdâ tkrê kwape, are ĩkra sĩ pikõi nõrĩ dure aimõwi hã romkmãdâ tkrê kwape. Damãprêbba sĩ pikõi nõrĩ za aimõwi romkmãdâ tkrê kwape, are dasanĩkba nõrĩ za dure aimõwi hã romkmãdâ tkrê kwape.
Ro za krãiwatbrozem nã Wakmãdkâkwa Jesus kmã damrmẽzeTazi nãt Wakmãdkâkwa Jesus kãnẽ akwẽ nõrai mã tamrmẽn:—Btâ zaszem hawi tãi zakrã nã aisõpre kba wi, tezatô prare kãnẽ kraimrmẽzus kba mõn: “Zatô titak.” Are tô ĩsenã, zatô titak.
Are btâ krãipuszem nmĩrê nnĩwĩm hawi rowakku tê waipãr re wapar kba wa, teza kãnẽ kraimrmẽzus kba mõn: “Zatô ro twakro.” Are tô ĩsenã, zatô ro twakro.
Sikrui mẽ ro simã dat sakram psê mnõzem nã rowahtuzeAre Wakmãdkâkwa Jesus kãnẽ damrmẽ kmã wazrên:—Mãr wap sa ro aisimã krnõmr kba mnõ kõd, ĩkwaĩmba hã ro krkmãkwamãr kba mnõ pibumã?
Nõkwa mãr nã taikmã tom snã, dam rom nõmrkwai simãssizep ku taisaprõn zêĩ wa, bdâdi nã ainẽm kba snã, ro aisimã sakram psê kba mnõ pibumã, ĩsenã kraisikwanĩ mõnõ, dam rom nõmrkwai tmẽ taisaprõn kõ pibumã. Ĩsenã aisikwanĩ kõ wa, zatô dam rom nõmrkwai tmẽ aisaprõ, are dam rom nõmrkwa za surta nõrai mã aisakre, are danmẽzep ku aisẽ.
Tô ĩsenã waza aimã ĩmrẽm: Tâkãnẽ wa, za dam rom nõmrkwa ro taim nõmr mnõ ĩstõ ktab ku wakbâ kõ re, aiwatbro da taim wẽ kõdi.
Romkunẽ hawi akwẽ pkẽ sĩkdâizem nã Wakmãdkâkwa Jesus dat rowahtuzeTô tahã btâ nã nãt nha akwẽ datmẽ tsinã, are Wakmãdkâkwa Jesus damẽ sisdakâ, dakmãdkâkwa Pilatos nha Galiléia tkai wam hã akwẽ nõrĩ tê pãrzem nã, Waptokwa Zawre damã romzar prozem wa romzari tê pro mnõ re.
Are Wakmãdkâkwa Jesus kãnẽ tamrmẽn:—Tâkãhã Galiléia tkai wam hã akwẽ nõrĩ tâkãnẽ dat pãr nmẽ, tep kwaz kmã aisimãzuskw, Galiléia tdêkwai wadi nõrĩ sĩm romkmãkwamãr kunẽ nã tê kmã spai nã?
Ãre! Tô tanõrĩ Galiléia tkai wam hã akwẽ wadi nõrĩ sĩm romkmãkwamãr kunẽ nã tê spai mnõ kõdi. Are tô ĩsenã waza aimã kba kãnẽ ĩmrẽm: Romkunẽ hawi aipkẽ sĩkdâi kba mnõ kõ wa, tô tanõrĩ dkâ mnõ nẽ, teza aidkâ kba mõn.
Are dure dazakru sĩ Jerusalém krtam hã romnĩsi, Siloé nã dat krwamtrẽ mnõ, 18 nã akwẽ mã ro ĩkrãiwatbro nã krkmã aispokrpku kba mõnõ. Tô tanõrai ssĩwĩ mãtô kri dum zawre tsimẽ, are smrõ. Tâkãnẽzem hawi, bâ, tô tanõrĩ sĩm romkunẽ nã dazakru sĩ Jerusalém wam hã akwẽ wadi nõrĩ tê kmã spai nã, tep kwaz dure kmã aisimãzuskw?
Ãre! Tê kmã spai kõdi. Are tô ĩsenã waza aimã kba ĩmrẽm: Romkunẽ hawi aipkẽ sĩkdâi kba mnõ kõ wa, tezatô tô tanõrai nẽ aidkâ kba mõn.
Figo wdê krãi kõ nã Wakmãdkâkwa Jesus damrmẽ dat kmã tomzeTazi nãt Wakmãdkâkwa Jesus damrmẽ kmã tomn, kãnẽ:—Smĩsi ambâ nĩm uva krêzem wat dure smĩsi figueira wdê da. Are figo krãi zô krrtĩ mnõ pibumã mõr siwa, ĩkrã tê kmẽ sãmr kõd.
Tanẽ nmẽ, nãt rom krê kmãdkâkwai mã kãnẽ mrẽ: “Mrẽpranẽ wahum nã watô wê figo krãi zô ĩrĩt, are mãrĩ ĩt kmẽ sãmr kõd. Wi, tâkãhã figo wdê shâri! Mãrĩ zda bza tô tare ĩnĩm tka tkrĩw kwakru?”
Are romkrê kmãdkâkwa kãnẽ tmã mrẽ: “Ĩkmãdkâkwa, tâkãhã wahum nã akâ sam da, at rẽmẽ. Ĩsnãkrta wa waza kwakrê, are romzar nnã nã snãkrta zadâ.
Wahum kamõ nã krãi wa, tô psêdi tô, are krãi kõ wa, tezatô dat shâr da kruin.”
Dasiwaktuzem btâ nã Wakmãdkâkwa Jesus pikõi mã dat rowẽzeSmĩsi dasiwaktuzem btâ nã, nãt Wakmãdkâkwa Jesus dam rowahtun, judeu nõrĩ Waptokwa Zawre damã krsikrãiktõ mnõzem wa.
Tanẽ re, nãt smĩsi pikõi hâze tkmẽ wis. Tahã mãt hêpãr hawi 18 nã wahu hâze snã kmã mõ. Dumã ĩnẽmze hã, awkawi krmõr pibumã, nhanẽ waihku kõd.
Wakmãdkâkwa Jesus pikõ dat sãmr wi, mãt dasimã saihrân, are kãnẽ tmã tamrmẽn:—Bâtô aipâ aipês.
Tazi nãt danĩpkra pikõi nsĩwĩ nõmrn, are azanãrê tmã tpês. Tazit pkẽ toi snã Waptokwa Zawre tkrê dawasku wẽ.
Are Wakmãdkâkwa Jesus dasiwaktuzem btâ nã pikõ dat psê nmẽ, mãt judeu nõrĩ Waptokwa Zawre damã krsikrãiktõ mnõzep kmãdkâkwa nĩtikru. Tanẽ nmẽ, nãt kãnẽ akwẽ nõrai mã mrẽ:—Kraisipiĩ kba mnõ pibumã, 6 nã bdâ mãrd. Tâkãhã btâ mnõ nã teza wê kraiwairbe kba mõn, tkraipsê kba mnõ pibumã. Are dasiwaktuzem btâ nã, tkraipsê kba mnõ pibumã, wê nẽs tmã aimõr kba knã!
Tazi nãt Wakmãdkâkwa kãnẽ tmã tamrmẽn:—Tô kanõrĩkwa tô pkẽ psê nã ĩsiwasku zêĩ nẽ hã! Dasiwaktuzem btâ nã teza aisĩm romzar kba nrõwa ku kraiwairbe kba mõn, are aisĩm ktâkmõ krêzanĩ mã, kãtô dure aisĩm sumzar npokr porê mã krwassihui kba mõn, are dure kâ krtmã nnã kba mõn.
Tâkãhã pikõ tô wahĩkwa Abraão ãhawim hã akwẽ, are Hêpãrwawẽ tkrê tte mnõ snã mãt 18 nã wahu kmã tinẽ. Mãr wap sa dasiwaktuzem btâ nã ĩt tmã kwapsê pibumã, psê kõd?
Tazi nãt Wakmãdkâkwa dakrui waparkwai nõrĩ tâkãhã kmã damrmẽze hawi tsiwaze. Are dazaktõ zawre nõrĩ romwaihku kõ zawre dat krkmãkwamãr mnõzem nã toi ktabd mnõdi.
Mostarda ptozemrê nã Wakmãdkâkwa Jesus damrmẽ dat kmã tomzeTazi nãt Wakmãdkâkwa Jesus kãnẽ tamrmẽn:—Waptokwa Zawre dat krdakmãdkâ mnõze mãr nẽp kwaz? Mãr nã wabza kwaz kmã to?
Waptokwa Zawre dat krdakmãdkâ mnõze, tô mostarda ptozemrê nẽ, ambâ sĩm tkai wa tê kmẽ krê nẽ. Tahã nãt romkrê sawer, are tsĩ rom wdê, are sirê za ĩskra mba tê sasi.
Pão duptoizem nã Wakmãdkâkwa Jesus damrmẽ dat kmã tomzeAre kãnẽ damrmẽ kmã wamhuin:—Mãr nã wabza Waptokwa Zawre dat krdakmãdkâ mnõze kmã to?
Waptokwa Zawre dat krdakmãdkâ mnõze tô pão duptoize, fermento nã dat krwamtrẽ mnõ nã, waza kmã to. Smĩsi pikõ za mrẽpranẽ kukawi trigo nã kmã sĩs, are pão duptoizem nã kmã waza. Tazi za trigo wamsrẽ kbure tê dupto.
Kri zdawa bbaterê nã Wakmãdkâkwa Jesus damrmẽzeDazakru sĩ Jerusalém ku damõr snã, nãt Wakmãdkâkwa Jesus dazakrui zawre mba, kãtô dure dazakruirê mba, dat krdam rowahtu mnõ snã tamõrn.
Tazi nãt nõkwa kãnẽ dazdanã:—Wakmãdkâkwa, tô nharê bza kwaz akwẽ tsipkẽhir?Are Wakmãdkâkwa Jesus kãnẽ kmã wakrãmn:
—Ĩsenã kraisikwanĩ kba mõnõ, kri zdawa bbaterê mba, aizas kba mnõ pibumã. Tô ĩsenã waza aimã kba ĩmrẽm: Saktẽ zawre za zas mnõ pibumã kmã sapkad mnõd, are nhanẽ za zas mnõ kõdi.
Tazi za kri tdêkwa da, are kri zdawa sdâ. Tanẽ wa, teza rowi kraisimãsam kba mnõ snã, kri zdawa nẽs kwapsikw, are kãnẽ dazaihrâkw: “Wakmãdkâkwa, wazbre pibumã, at wam wẽ nã!” Tazi za kãnẽ aimã kba mrẽ: “Wa, nmã hawim hã akwẽ nã, ĩt aiwaihku kba kõdi.”
Tazi teza kãnẽ tmã aimrmẽkw: “Wanõrĩ wat amẽ wasa wat krkahur, kãtô dure amẽ wat kuikahur, are wazakrui wa bât dure at krwam rowahtu mõn.”
Are kanõrĩkwa rowi krainmrõ kba mnõ snã, Waptokwa Zawre dat krdakmãdkâ mnõzem wa Abraão, kãtô Isaque, kãtô Jacó, kãtô dure tô kbure Waptokwa Zawre damrmẽ waskukwai wadi nõrai kmã aisõpre kba wa, teza kraikrûkrû kba mõn, kraikwa kras kba mnõ snã.
Btâ krãipuszem hawi, kãtô btâ zaszem hawi, kãtô dure btâ krãipuszem nmĩkê hawi, kãtô dure btâ krãipuszem nmĩrê hawi, za saktẽ zawre akwẽ nõrĩ mnĩ tmã mõ. Tô tanõrĩ za Waptokwa Zawre dat krdakmãdkâ mnõzem wa dasa zakrazem krta tsikburõ.
Tô tahã btâ nã za toktorê hã dazakum hã tsĩ danõwam hã, are danõwam hã za tsĩ dazakum hã.
Wakmãdkâkwa Jesus dazakru sĩ Jerusalém dat sawi zepkuzeTazi nãt nha fariseu nõrĩ datmẽ tsimãsis, are kãnẽ dam tmrmẽzus:—Wi tâkã hawi aiwatobro, dakmãdkâkwa Herodes taiwrĩ kõ pibumã.
Are Wakmãdkâkwa Jesus kãnẽ tmã tamrmẽn:—Herodes waĩmã tô wapsã wara nẽ. Are tô kanõrĩkwa teza waĩmrmẽze ĩt tmã kburõ, kãnẽ tmã waskukw: “Tâkãnã wat adu hêpãrĩ akwẽ nõrai hawi ĩt krsatõr, are dure dahâze nõrĩ aipâ ĩt krpês. Are hâre waza adu tâkãhã ĩnĩpi ĩt kmã wamhu. Are kũhâre waza kmã wazê.”
Are Wakmãdkâkwa Jesus damrmẽ kmã wamhuin:—Dazakru sĩ Jerusalém kupanã Waptokwa Zawre damrmẽ waskukwa dat wrĩ pibumã, ĩkwaĩmba kõ nmẽ, waĩmã ĩkwaĩmba tô, tô tammõ ĩmõr snã, aimõ krĩnĩpi tâkãnã, kãtô hâre, kãtô dure kũhâre.
Tazi nãt Wakmãdkâkwa Jesus kãnẽ tamrmẽn:—Dazakru sĩ Jerusalém wam hã akwẽ nõrĩ, tô kanõrĩkwa bâtô Waptokwa Zawre damrmẽ waskukwai nõrĩ krsmrõi kba mõn, are dure danõhuĩkwai nõrĩ dat kraim satõr kba mnõ, bât ktẽ nã krsampko kba mõn, krpãr kba mnõzep ku. Sika krapre kra sikrowi tkrê smẽ mnõ nẽ, ĩt kraikburõi psê kba mnõ pibumã, wat krkmã ĩzapak. Tô tanẽ kõ wam nẽ, krkmã aisapka kba mnõ kõdi.
Tâkãnẽzem hawi, za tokto aisrõwakwa bba snã krsimẽkwar. Are tô ĩsenã tô kanõrai mã kba waĩmrmẽze, tô tâkã hawi za krĩkmãdkâ kba mnõ kõ nã. Tô “Waptokwa Zawre danĩsizem nã mnĩ damõrĩ psê snã dat krdakmãdkâ mnõ pibumã, kmã wazapa hã,” kraimrmẽzus kba mnõ wam si, teza dure krĩkmãdkâ kba mõn.
Wakmãdkâkwa Jesus dure dahâze mã dat rowẽze, dasiwaktuzem btâ nãSmĩsi dasiwaktuzem btâ nã, nãt Wakmãdkâkwa Jesus fariseu nõrai kmãdkâkwai nrõwa ku tazbren, tô tahã mẽ dasaĩ pibumã. Are tô tazim hã tê dakmã sabui snã, mãrĩ dat kmãnãr zô, dakmã nõpre.
Tazi nãt smĩsi ambâ hâze Wakmãdkâkwa Jesus dakrta ku tkasĩkre. Tô tahã ambâ painõ, kãtô dure ĩzda, duptoi zawredi.
Tanẽ wi, nãt Wakmãdkâkwa Jesus romkmãdkâ prê waskukwai nõrĩ, kãtô dure fariseu nõrĩ, kãnẽ sdanãrn:—Bza kwaz romkmãdkâ prê wat krkmãdkâ mnõ wam wẽ, dasiwaktuzem btâ nã akwẽ mã wat tmã rowẽ pibumã?
Are nhanẽ tê dakmã sdakbâ kõdi. Tazi nãt Wakmãdkâkwa Jesus dahâze kârn, are psên, are mõr da wdakurn.
Tapari nãt kãnẽ tamrmẽn:—Smĩsi aikrakwa, tanẽ kõ wa, smĩsi aisĩm ktâkmõ krêzanĩ, dasiwaktuzem btâ nã re apkrê wa waptkã wa, bza kwaz tô tahã btâ nã wazrê kba kõd?
Tazi nhanẽ tê dakmã wakrãm pibumã, mrmẽze tê kmẽ waihku kba kõdi.
Akwẽ simã wapuzem nã Wakmãdkâkwa Jesus ro dat waskuzeWakmãdkâkwa Jesus tetô smĩsi btâ nã sa tê kahur da dat saihrâ mnõ nõrĩ kmãdkân, dasa zakrazem wam hã danmrãzem pê simã tê smĩstu mnõ re. Tazi nãt damrmẽ kãnẽ kmã tomn:
—Nõkwa dasisnã damrõzep ku dat aisaihrâ wa, damrmẽ prê ktab simãssizem wa aismrã wa, amtpẽ kõ re kãte, nõkwa prê nã taikmã spai nẽ hã dure dat saihrâ nmẽ.
Tâkãnẽ wa, damrmẽ prê ktab simãssizem wa aismrã wa, za kri tdêkwa taisaihrâ, kãtô dure aikamõ tê saihrâ, amtpẽ kõ re kãnẽ aim mrẽ: “Wi aisamã, are tâkãhã danmrãze damrmẽ prê mã rẽm.” Tâkãnẽ ro aim nmrõ wa, teza aisse, are dazakum ktab hã danmrãzem wa aisãmr.
Are nmãzi dasikrãiktõzep ku dat aisaihrâ wa, dazakum ktab wam hã danmrãzem wa teza aisãmr. Tanẽ wa, za taisaihrâ kãnẽ aim mrẽ: “Ĩsiwaikẽ, wi tô, kummã wê, danmrãzem psê wa aisãmrã.” Tazi za dat saihrâ wadi nõrai sõka hêmõ aisãrn.
Twa, aimã krsimã prê mnõ nẽ hã pikrêbba za sãrn, are simã ĩwapurê mnõ nẽ hã za hêmõ sãrn.
Tapari, nãt Wakmãdkâkwa Jesus tê dazaihrâ mã kãnẽ tamrmẽn:—Tôka nmãzi dasa dam kahri wa, aisiwaikẽ nõrĩ, kãtô dure aipnãi nõrĩ, kãtô dure aisiwadi nõrĩ, kãtô dure rom zawre tdêkwai nõrĩ aisrõwa krtamrê krĩsrõwa mnõ nẽ hã, saihrâ knã. Tô tô tanõrĩ za nmãzi dure aisa da aisaihâ, tmã kmãnãrĩ aisa taim kmãnãr pibumã.
Are nmãzi dam kahri wa, ĩsĩm rom kõ nõrĩ, kãtô dure ĩhêmba mba mãrĩ twi ĩkunẽ nẽ hã, kãtô dure ĩkrta kunẽ nõrĩ, kãtô dure sikrã nõrĩ, saihârâ, tê kmẽsi da.
Tâkãnẽ wa, za Waptokwa Zawre aikmãdkâ psên. Tô tmã kmãkwamãr mnõ prabâ aisa taim kmãnãr pibumã, tô tanõrĩ sĩm mãr kõd, are Waptokwa Zawre za ĩwakbâze aim sõmrn, dapkẽ psê nẽ hã aipâ sõkrêptui mnõ btâ nã.
Wakmãdkâkwa Jesus dasĩpsê zawre nã damrmẽzeAre smĩsi dazu ĩsmrã, tâkãnẽ hã Wakmãdkâkwa Jesus kmã damrmẽ re wapa, are kãnẽ dam mrẽ:—Ĩpê tô Waptokwa Zawre dat krdakmãdkâ mnõzem wam hã dasa zakrazem wa za ĩsikburõi nõrai mã!
Tazi nãt Wakmãdkâkwa Jesus kãnẽ tmã tamrmẽn:—Smĩsi ambâ dasa zawre tê dam kmãnãr pibumã, nãt saktẽ zawre akwẽ saihâ.
Are bdâ nwa waptkã wi, nãt krtmã ĩsipiĩ mnõ satõ, tê saihrâ mnõ nõrĩ tê spokrpku tem mnõ pibumã, kãnẽ mrmẽze tê tmã kburõi mnõ snã: “Wi tô, wê tmã aimõr kwaba, watô tô kbure ro aisô kba kmãkwamãr pa.”
—Are tô tanõrĩ nãt smĩsi si siwazrêze tê kmẽ sãmr, nmãhã mõr kõ pibumã. Tazi nãt dawanã hã dat satõr mã kãnẽ mrẽ: “Dazakru kupanã wat tkairê kmẽ kâ, tahã ĩt kmãdkâ zêĩd. Twa, za ĩmõr kõdi. Are tĩwẽ kõ kõ pibumã, tmã aisimãza nã.”
—Are dat saihrâ kamõ kãnẽ mrẽ: “Ktâkmõ krêzanĩ wat 10 nã mrã, ktâprezum nã. Tahã waza kmã stombo, sipiĩ psê zô. Twa, za amõ ĩmõr kõdi. Are tĩwẽ kõ kõ pibumã, tmã aisimãza nã.”
—Are dure ĩkamõ kãnẽ tmã mrẽ: “Durerê nã si wat ĩmrõ, tanẽ nmẽ, amõ ĩmõr kõdi za hã.”
—Tazi nãt krtmã ĩsipiĩ mnõ, dasaĩ tdêkwai tmẽ aipâ krẽwa, are kbure ro tmã wasku. Twa, nãt dasaĩ tdêkwa nĩtikrui wawẽ, are kãnẽ tmã mrẽ: “Wi, azanã aimõrĩ, kri nĩkrti mba hã bdâdi mnõ mba, kãtô dure kri nĩkrti zase mnõ mba, are tô tazim hã ĩsĩm rom kõ nõrĩ, kãtô ĩhêmba mba mãrĩ twi ĩkunẽ nẽ hã, kãtô ĩsikrã nõrĩ, kãtô ĩkrta pâi nõrĩ, wê kbure ĩm saihrâ mõnõ.”
—Tazi nãt dasaĩ tdêkwa kãnẽ tmã mrẽ: “Tanẽ wa, wi tokto kri kupanã hã bdâdi mba, kãtô dure bdâdi wapsirê mba, kraimõrĩ, are tô tainnĩ hã waikrãm mnõ, mnĩ tmã mõr da kuzur mõnõ, ĩnrõwa ssĩ psê pibumã.
Are wa, tô ĩsenã waza ĩmrẽm: Dawanã hã ĩt saihrâ nõrĩ za dasa ĩt kmãnãrĩ tê tewaĩ kõdi!”
Dakmã sasõmrkwai pibumã, nhanẽ krnẽm mnõzem nã rowahtuzeSmĩsi btâ nã, mãt dakahâ zawre Wakmãdkâkwa Jesus dakmã sasõ. Tazi nãt akwẽ nõrai tmẽ tasĩkdâin, are kãnẽ tmã tamrmẽn:
—Nõkwa tĩkmã sasõmr zêĩ wa, ptokwai zawi nã ĩzawi tê kmã spai wa, kãtô dure separkwa zawi nã, kãtô dure mrõ zawi nã, kãtô dure kra mnõ zawi nã, kãtô dure sdekba nõrai sawi nã, kãtô dure pnãi nõrai sawi nã, kãtô hidba nõrai sawi nã, kãtô dure aimã krsissawi mnõ nã zemã, ĩzawi tê kmã spai wa, ĩkmã sasõmrkwai nã, za ĩt waihku kõdi.
Za ĩdkâ nẽ dkâ da, nõkwa sisnã pkẽ kõ snã tĩkmã sasõmr zêĩ kõ wa, ĩkmã sasõmrkwai nã za ĩt waihku kõdi.
Tô kanõrai waikwam kba hã nõkwa kri dum zawre tê sabu zêĩ wa, ĩsabu tê kmã snãkrta kõ re, za akâ nãmr, kmã simãzus psê pibumã, nha ĩwakâ tê waihku psê pibumã, ĩsĩm ktâprezu tê tmã kawakõi zô.
Tâkãnẽ nõkwa akâ tê kmãnãr kõ wa, za kri nnãkrda sã, are nhanẽ kri dum zawre zabu tê kmã wazrê kõdi. Tazi za tô kbure tâkãnẽ hã ro ĩkrãiwatbro kmã ĩsõpre nõrĩ kmã tisnãro, kãnẽ mrmẽzus snã:
“Tâkãhã ambâ mãt kri kmã snãkrat, are nhanẽ tê kmã krãinĩstu kõdi!”
—Smĩsi dakmãdkâkwa, dakmãdkâkwai kamõi mẽ sikwapeĩ pibumã, sikru 20 mil nã hã sĩm surta nõrai mẽ mõr wa, bza kwaz dakmãdkâkwai kamõ 10 mil nã sĩm surta nõrai mẽ sikwapeĩ pibumã, sikuzus da mõ? Bâ, sikwape da mõr kõ re, bza kwaz smrã kõd, kmã simãzus psê pibumã, ĩsĩm surta nõrĩ sikru nõrĩ tê kmã kahõs zô?
Are za tê kmã kahõs kõ nã tê waihku wa, za ĩsikru adu romhâ nã sikburõi re danõhuĩkwai nõrĩ satõ, sikwape tê kmã snãkrta kõ re, sikrui mẽ ro simã tê hri psê zô.Tazi nãt Wakmãdkâkwa Jesus kãnẽ damrmẽ kmã krãinĩstun:
—Twa, tô kanõrai hawim hã nõkwa sĩm ro kbure tê rmẽ kõ wa, ĩkmã sasõmrkwai nã za ĩt waihku kõdi.
Kâkwarã warrĩ sikutõr nã rowaskuze—Kâkwarã psêd, are ĩwarrĩ sikutõr wa, kâkwarã nẽ za aimõ krhêmba mnõ kõdi.
Kâkwarã warrĩ sikutõr pari, bru mba hã tka tê kmã wazar pibumã, psê kõdi, are dure romzar nnã nã tê kmã wazar pibumã, psê kõd, tô tare za aikuwa saikwarn. Ĩwapar kba pibumã, aispokrê kba wa, ĩwapar kwaba.
Ponkẽ zahi wapu sikutõr nã Wakmãdkâkwa Jesus dat rowaskuzeSmĩsi btâ nã nãt imposto nã hã ktâprezum kburõikwai nõrai mẽ kahâ snã akwẽ tmã ĩwasku kunẽ nõrĩ Wakmãdkâkwa Jesus dakrta ku tsinã, tê dawapar pibumã.
Tâkãnẽ wa, nãt fariseu nõrĩ, romkmãdkâ prê waskukwai nõrai mẽ, Wakmãdkâkwa Jesus dakwaĩmba tmrmẽzus, kãnẽ:—Tô tahã ambâ tô akwẽ tmã ĩwasku kunẽ nõrai mẽ zemã za tsiwazar, are dure tô tanõrai mẽ dasa tkrê kmẽsi.
Tâkãnẽzem hawi, nãt Wakmãdkâkwa Jesus damrmẽ kmã tomn, kãnẽ:
—Tô kanõrai sum kba hã nõkwa 100 nã ponkẽ zahi wapu sĩm mãr wa, are smĩsi twi sikutõr wa, bza kwaz krsô rtĩ mnõ kõd? Are kãnẽ za kmãnã: 99 nã za aikuwa sissô rẽ, are ĩsikutõr zô krrĩt, nmõmõ tê sãmrzep ku.
Are tê sãmr wa, za pkẽ toi zawre snã kmã krẽwa, mnãwa wa tê dur snã.
Are srõwa ku aipâ wsi wa, za siwaikẽ nõrĩ, kãtô ĩsrõwa krtawi krĩsikburõi mnõ nõrĩ saihâ, are kãnẽ tmã mrẽ: “Ponkẽ zahi wapu ĩw sikutõrĩ aipâ ĩt sãmr nmẽ, ĩzu aipkẽ toi kwaba.”
Tâkãnẽ nã, aimã kba ĩmrmẽze, tô kãnẽ: Tônmẽm hã 99 nã pkẽ psê snã krnmrõ mnõ nõrĩ, nhanẽ romkmãdkâ psê tmẽ pkẽ sĩkdâi mnõ pibumã, nõkwa sô smĩpar kõ zemba, tô tanõrai kmã hêwa nsĩm hã toi prãirêk. Are smĩsirê romkunẽ kmãkwamãrkwa tônmẽm hã romkunẽ hawi kmẽ pkẽ sĩkdâi wa, za hêwa nsĩm hã pkẽ toi wawẽ.
Ktâprezum tmõ re ĩsikutõr nã Wakmãdkâkwa Jesus dat rowaskuzeTazi nãt kãnẽ damrmẽ kmã wamhuin:—Smĩsi pikõ tô 10 nã ktâprezu ĩtmõ re nẽ hã sĩm mãr wa, are smĩsi twi sikutõr wa, bza kwaz krsô rtĩ mnõ kõd? Ãre, zatô krsô rĩt, are tê sãmr pibumã, za romkuiwẽze sarõ, are dure kri sô wamrõ, aitemã snã krsô rtĩ mnõ snã. Tê sãmr kõ re, za sô rtĩ rmẽ kõdi.
Are tê sãmr wa, za siwaikẽ nõrĩ, kãtô dure sikrtam hã krĩsrõwa mnõ pikõi nõrĩ saihâ, are kãnẽ tmã mrẽ: “Ĩnĩm ktâprezu ĩtmõ re ĩw sikutõrĩ, watô aipâ sã, tanẽ nmẽ, pe, ĩmẽ aipkẽ toi kwaba.”
Tâkãnẽ mnõze mba, aimã kba ĩmrmẽze, tô kãnẽ: Tô tanẽ za dure hêwa nsĩm hã Waptokwa Zawre danĩm akwẽ nõrĩ pkẽ to, smĩsi akwẽ romkunẽ kmãkwamãrkwa sĩm romkunẽ hawi pkẽ sĩkdâi wa.
Smĩsi akwẽ kra nẽm kunẽ nã Wakmãdkâkwa Jesus damrmẽzeAre Wakmãdkâkwa Jesus dure tamrmẽn, kãnẽ:—Smĩsi ambâ aire ponkwanẽ ĩkra snĩ ambâ.
Tahã nãt smĩsi btâ nã asare ptokwai mã kãnẽ mrẽ: “Anĩm rom hawim hã waĩtê tokto at ĩm kapko da, wa kmã ĩzapa hã.”Are ĩptokwa sĩm rom mnõ kra nõrai mã kmã tsĩpok.
—Tapari, nha bdâ kmã nẽm wi, nãt asare kbure sĩm ro kburõ, are mõ, romhâ zawre nã hã tkai kamõi ku. Tô tazi nãt sĩm romkmãdkâ kunẽ pra krmõr snã, kbure sĩm ro tare kutõ.
Kbure sĩm ro tê kutõr pari, nãt tô tahã tkai wa mrãm zawre krãiwatobr, are waptem wi dasa srowaptâ.
Tanẽ nmẽ, nãt tô tazim hã krĩsrõwa mnõ tmẽ mõ, are tê waihkâ da, nĩwar. Are tô tahã tkai wam hã ambâ krsimãssi mnõ, kuhâbâ zarzep ku tmã rowasku, kuhâbâ tkrê kmãdkâ mnõ da, kãtô dure tkrê tmã kai mnõ pibumã.
Are mrãm tê, aire kuhâbâ saze tê kmẽsi zêĩd, are dat tmã wẽ kõdi.
Ĩptokwa danrõwa ku waza aipâ krẽwa, are kãnẽ damã ĩmrẽm: Ĩmmã, Waptokwa Zawre dakwaĩmba wat romkunẽ kmãnã, kãtô dure akwaĩmba.
Tanẽ nmẽ, tokto akra nã aimõ at krĩwamtrẽ mnõ pibumã, ĩt awar kõdi, sipi tkram kmãkwamãr mnõ nõrai nẽ, at ĩzapari.ã”
Tazi nãt tô tahawi mõ, are ptokwai nrõwa ku aipâ krẽwa.—Are tô adu romhâ re nãt ĩptokwa kra sã, are kmã pkẽ zawre snã tmẽ war, are kâ, are kmã tsiwakõ.
Are wapte ptokwai mã kãnẽ mrẽ: “Ĩmmã, Waptokwa Zawre dakwaĩmba wat romkunẽ kmãnã, kãtô dure akwaĩmba, tanẽ nmẽ, tokto akra nã aimõ at krĩwamtrẽ mnõ pibumã, sô ĩnmĩpar kõdi.”
Are daptokwa sipi tkrê tmã kmãkwamãr mnõ nõrai mã, kãnẽ mrẽ: “Azanã wê, sikuza hâĩ psê nã kuza kwaba, danĩpkrahi wam hã târa kbuzi zapdo, kãtô prakuza dure tmã srẽ kwaba.
Are ktâkmõ kra ĩhêpto zawre nẽ hã dure wê kmẽ kârkw, are wrĩkw, wasihâzu wat kmã snãkrta pibumã.
Tâkãhã ĩkra aire dkâdi, are mãtô aipâ nõkrêptu. Sikutõrdi aire, are watô aipâ sã.”—Tanẽ nmẽ nãt dasihâzu kmã snãkrat.
—Tô tanẽ ret, ĩkra dumkrda aikuwa krmõ. Are aipâ tê krẽwai snã, srõwa tê sati mnõ wi, nãt danĩm hrâ, kãtô dure dasihâzum wam hã rowaparka wapa.
Tanẽ wi, nãt krtmã ĩsipi mnõ smĩsi saihâ, are sdanã, kãnẽ: “Mãrĩp tô kũhã?”
—Are krtmã ĩsipi mnõ kãnẽ tmã wasku: “Aipnã mãt rowẽ snã aipâ wi. Tanẽ nmẽ, mãt aiptokwa ktâkmõ kra ĩhêpto zawre nẽ hã wat kmẽ wrĩ da, wam kruin.”
—Tanẽzem hawi, nãt ĩdumkrda tpkẽ nĩpkru, tazi aire sbre zêĩ kõd. Are ĩptokwa romku sô watobr, are sbre pibumã, kuzu.
Tazi nãt ptokwai mã kãnẽ mrẽ: “Saktẽ zawre wahum nã wat tô tare amã krĩnĩpi. Ro at krĩm krui mnõ, adu nĩwa ĩt aw kmã pnĩ kõdi. Tô tanẽ kõ wam nẽ, adu nĩwa smĩsi ponkẽ kuze krarê at ĩm kamõi kõd, ĩsiwaikẽ nõrai mã dasihâzu ĩt tmã kmãnãr pibumã.
Are tô tahã akra mãt kbure anĩm ro mrõtõ nã tare kutõ. Tô tanẽ kõ wam nẽ, mnĩ aipâ tê krẽwai nmẽ, bât ktâkmõ kra ĩhêpto zawre nẽ hã tmã kmẽ wrĩn.”
—Tazi nãt ĩptokwa kãnẽ tmã mrẽ: “Ĩkra, tôka tet ĩkmã kraimõr wamhuire, tâkãnẽ mnõze mba, ĩnĩm rom mnõ kbure tô tôkai tê.
Are aipnã aire dkâdi, are mãtô aipâ nõkrêptu, sikutõrdi aire, are watô aipâ sã. Tanẽ nmẽ, wat watoi tê tâkãhã dasihâzu kmãnãrn.”
Romkmãdkâkwa sipiĩ kunẽ nẽ hã nã Wakmãdkâkwa Jesus damrmẽ dat kmã tomzeTazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Smĩsi rom zawre tdêkwa ĩsĩm rom kmãdkâkwai nẽ hã sĩm mãrd. Are nõkwam nõrĩ rom zawre tdêkwai tmẽ tmã mõ, are ro tmã wasku, ĩsĩm rom kmãdkâkwa tô tare ĩsĩm ktâprezu tê twi kutõr nã.
Tanẽ nmẽ, mãt sĩm rom kmãdkâkwai zô hâ, are kãnẽ tmã mrẽ: “Ro aikmã ĩt krwapar mnõzem hawi, pe, ro ĩt aim sakre mnõ nhanẽ krkmãdkâ mnõze, ĩm wasku pêsê. Tokto, tâkã hawi ro krĩm kmãdkâ mnõ pibumã, aikmã ĩzapka kõdi.”
—Tazi, nãt krtmã ĩsipiĩ mnõ kãnẽ kmã tsimãzus: “Ĩkmãdkâkwa ĩkmã sapka kõd, nhanẽ wabza tokto ĩhêmba? Bru zda tka ĩt spikrai pibumã, ĩnĩpttê kõd, are krĩnĩwar mnõ pibumã, ĩssemdi.
Are nhanẽ ĩt kmãnãr pibumã, watô ĩsimã waihuk, tokto. Tâkãnẽ ĩt kmãnãr wa, zatô ĩsiwaikẽ nõrĩ srõwa mnõ mba tĩzapar pês, ĩkmãdkâkwa tĩm wapros pari.”
—Twa, nãt kbure za kri tdêkwai mã ro tê sõmr mnõ da hã zô hâ. Are dawanã hã ĩwsi kãnẽ sdanã: “Nhap ĩkmãdkâkwai mã ro sõmr pibumã, srowaptâ?”
—Are kãnẽ kmã wakrã: “Tô 100 nã kukrẽ ĩsawre nẽ hã, romwam re hã!”—Tazi nãt romkmãdkâkwa kãnẽ tmã mrẽ: —“Kãhã tô hêsuka za dam wakbâ re hã 100 nã kukrẽ romwam re hã. Wi tô aisãmrã, are kukrẽ romwam re hã 50 nã kuĩkre.”
—Tapari, nãt ĩkamõ kãnẽ sdanã: “Tôka hãrê, nhap ĩkmãdkâkwai mã ro sõmr pibumã, srowaptâ?”—Are kãnẽ mrẽ: “Tô mil nã kukrẽ ĩsawre nẽ hã, trigo re hã!”—Tazi nãt kãnẽ tmã kru: —“Wi tô, 800 nã kuĩkre nã!”
—Tâkãnẽzem hawi, nãt rom zawre tdêkwa romkmãdkâkwai kunẽ krãi waihkuzem nã twat.Are Wakmãdkâkwa Jesus damrmẽ kmã wamhuin, kãnẽ:—Tâkãnẽ za dure tâkãinnĩ hã akwẽ nõrĩ ro simã tkrê krãipus mnõ pibumã, krãi waihkuzem nã Waptokwa Zawre danĩm romkuiwẽ nã krnmrõ mnõ tkrê kmã spa.
Tanẽ nmẽ, aimã kba kmã ĩmrmẽze tô kãnẽ: Tâkãinnĩ hã rom zawre nã, kraisiwaikẽ kba mnõ pibumã, kraisikuzur kba mõnõ, nwa, aiw srowaptkâ kba wa, krdanmrõ wamhuire mnõzem wa dat aisapar psê kba mnõ pibumã.
Nõkwa rom zrurê nẽ hã pkẽ psê snã tkrê dam kmãdkâ psê mnõ wa, za dure ĩsawre nẽ hã tkrê dam kmãdkâ pês. Are nõkwa rom zrurê tê kmãdkâ psê kõ wa, za dure rom zawre tê kmãdkâ psê kõdi.
Tâkãinnĩ hã rom zawre nõkwa taim sakre kba mnõ wa, aipkẽ psê kba snã krtmã kmãdkâ psê kba mnõ kõ wa, bza kwaz nõkwa rom zawre ĩkuitab nẽ hã krtmã kmãdkâ kba mnõ pibumã, simã aikmãdkâkw?
Dawadi nõrai sĩm ro aipkẽ psê kba snã krtmã kmãdkâ kba mnõ kõ wa, nhanẽ bza nõkwa ro aim sakreĩkw, kmã aisitê kba mnõ pibumã?
—Tare krdam sipiĩ mnõ, ponkwanẽ danĩpi tdêkwai wa, nhanẽ sahure mã sipiĩ psê pibumã, za tê kmã kahõs kõdi. Tâkãnẽ wa, za smĩsi simã sãmr wẽ, are ĩkamõ tê sãmr wẽ kõdi. Twa, za smĩsi nĩm romkmãdâ tmã kmãdkâ pês, are ĩkamõ nĩm romkmãdâ za tê tmã kmãdkâ psê kõdi. Waptokwa Zawre danĩm romkmãdâ krkmãdkâ psê kba mnõ pibumã, kãtô dure ktâprezum pra kraidkâ kba mnõ pibumã, sahure za nhanẽ kmã kahõs kba mnõ kõdi.
Waptokwa Zawre ro dat dam nõmr mnõ nã Wakmãdkâkwa Jesus dat rowaskuzeAre fariseu nõrĩ Wakmãdkâkwa Jesus kmã damrmẽ tê wapar wi, nãt dakmã tisnãro, ktâprezu tmã wẽ zawre nmẽ.
—Romkmãdkâ prê dakmãdkâkwait Moisés kuĩkre snã tê rmẽ mnõ, kãtô dure ahâmre hã Waptokwa Zawre damrmẽ waskukwai nõrai smĩ rowasku, tô João Dakrãikwanrẽkwa krãiwatbrozep ku mãt krhêmba. Are João krãiwatbrozem hawi, tetô Waptokwa Zawre dat krdakmãdkâ mnõzem nã hã rowaskuwẽ aim wasku kban. Twa, dat krdakmãdkâ mnõzep ku sbre pibumã, za tokto akwẽ nõrĩ smĩsi si krsikwanĩ.
—Are romkmãdkâ prê Waptokwa Zawre danĩm hêsuka wa kuĩkre snã dat rmẽ mnõ hawi, nõkwa smĩsi ĩkuĩkrerê tê kmẽ wazrê pibumã, za hêwa kãtô tka sikutõrze prê nã spa.
—Ambâ mrõ tê rmẽ wa, are aimõwi nã tmrõ, tô pikõ mrõ re tê daw res nẽ, are nõkwa pikõ tê rmẽ nã kmã mrõ wa, tô dure pikõ mrõ re tê daw res nẽ.
Rom zawre tdêkwa kãtô LázaroAre Wakmãdkâkwa Jesus kãnẽ damrmẽ kmã wamhuin:—Smĩsi ambâ aire sĩm rom zawredi. Sikuza hâĩ psê nã si ĩsikuzaze hã, dasaĩ psê si dure tkrê kmẽsiĩ mnõze hã.
Are ambâ kamõ tô ĩsĩm rom kõ, ĩhâipku zawre nẽ hã, Lázaro nã ĩsisize. Tahã nãt nẽs rom zawre tdêkwai nĩm kri zdawa wa hrin.
Dasaĩ pru, rom zawre tdêkwai nĩm dasa zakrazem papra nẽs ĩrêrkê mnõ, tê kmẽsi zêĩd. Are wapsã zemãt nẽs ĩhâipku tê twi suk.
Tahã nãt Lázaro dâr, are hêwa nsĩm hã Waptokwa Zawre danĩm akwẽ saprõ, hêwa nsĩm hã krsikburõi mnõzep ku, Abraão ãzabba smrã pibumã. Are dure rom zawre tdêkwa dâr, are srẽn.
Tahã nãt dadâ krnwa hêmba mnõzem wa rowẽ kõ tkrê kmãdkâ wawẽ. Tazi nãt romãdâ, are Lázaro romhâ nã sã, Abraão ãzabba smrã re.
Are kãnẽ hâ: “Ĩmmã Abraão, ĩkmã apkẽ nã! Tâkãhã kunmã wa rowẽ kõ ĩt kmãdkâ wawẽ nmẽ, Lázaro kâ nã sipkrahi tê wamtki da, kãtô dure mnĩ mõr da, ĩnõito tĩm wahâ pibumã, wê at wdakuri!”
—Are Abraão kãnẽ tmã mrẽ: “Ĩkra, rom psê si tkai wa aim krãipus mnõ nã, kmã aispokrpku psê mõnõ, are Lázaro ãmã, tô rowẽ kõ si mãt tmã krãipus. Are tônmẽ tokto tô rom psê sit tkrê kmãdâk, are tôka tô romkunẽ si tet krkmãdkâ mõn.
Are wasiwaikwa dure apkrê krêhâ zawre mãrd, tanẽ nmẽ, amõ nõkwa sapka wa, nhanẽ tbro kõdi, are dure tô ta hawi mnĩ mõr zêĩ wa, nhanẽ mnĩ mõr kõdi.”
—Tazi nãt rom zawre tdêkwa tokto kãnẽ mrẽ: “Ĩmmã Abraão, tanẽ wa, waza awa, Lázaro ĩptokwai nrõwa ku at satõr pibumã.
Ĩpnãi nõrĩ tô 5 nã ĩhêmba hã. Tô tanõrĩ tĩm spokrpku mnõ pibumã, Lázaro at satõr da, wat awa, tâkãnmẽm hã rowẽ kõ ku mnĩ tmã mõr kõ pibumã.”
Are Abraão kãnẽ tmã mrẽ: “Romkmãdkâ prê Moisés tê kuĩkre mnõ, kãtô dure ahâmre hã Waptokwa Zawre damrmẽ waskukwai wadi nõrai smĩ kuĩkre, tetô adu krsmĩkwar, aipnãi nõrai sô, tê sazêĩ mnõ pibumã!”
Are rom zawre tdêkwa dure mrẽ, kãnẽ:—“Ĩmmã Abraão, tô tanõrai smĩ kuĩkre si wa, nhanẽ za tê sazêĩ mnõ kõdi! Are dadkâ hawi nõkwa sõkrêptui wa, kãtô ro tê tmã wasku wa, za tê sazê, are sĩm rom kmãkwamãr kunẽ hawi pkẽ sĩkdâ.”
—Tazi nãt Abraão kãnẽ tmã mrẽ: “Moisés, kãtô dure ahâmre hã Waptokwa Zawre damrmẽ waskukwai wadi nõrĩ tê sazêĩ kõ wa, tô nõkwa aipâ sõkrêptui nã re, za tê sazêĩ kõdi.”
Romkunẽ akwẽ nõrĩ wakwaĩmba tkrê kmãkwamãr mnõzem nã rowahtuzeTazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Zatô nõkwam nõrĩ romkunẽ tkrê kmãkwamãr mnõzem hawi, nẽs akwẽ wadi romkunẽ tmẽ tkrê kmã zas. Are romkunẽ tmẽ dakmã zaskwai nõrai mã za rowẽ kõ zawre tmã krãiwatobr!
Tô tahã mã ĩpê, tô arknẽ smĩsi ĩkmã sasõmrkwairê romkunẽ tmẽ tê kmã zbre kõ re, ĩbtu wa nõkwa ktẽ prê zawre tê kmẽ wassi wa, are re mẽ, kâ pore waikwa.
Kraisimã ropibui psê kba mõnõ: Aisimẽ hã mãr kunẽ taim kmãnãr wa, ro tmã wasku pêsê. Kmã sikawakõi wa, mãr kõ snã tmã rẽmẽ.
Aisimẽ hã, smĩsi btâ nã, 7 nã mãr kunẽ taim kmãnãr wa, are tê kmãnãr dibâ si, nẽs kmã sikawakõi wa, are pkẽ sĩkdâi nã nẽs aim kmã siwasku wa, mãr kõ snã teza tmã rmẽ psê mõn.
Waptokwa Zawre wat krdazazê mnõ nã rowahtuzeTazi nãt damrmẽ waskukwai pibumã dat satõr pibumã dat smĩstu nõrĩ, kãnẽ Wakmãdkâkwa Jesus dawa:—Wakmãdkâkwa, Waptokwa Zawre wat dazazêze at wam kuiputu.
Are kãnẽ tmã tamrmẽn:—Krdazazêĩ kba mnõze arknẽ mostarda ptozemrê nẽ hêmba kwaikâ, arknẽ kãhã rom wdê, aikuwa mba hã figueira nã dat krwamtrẽ mnõ, aisazêĩkw, kãnẽ tmã aimrmẽ kba wa: “Wi tô, aisnãkrta re aiwatobro, are kâ pore ku aisa!”
Krdam ĩsipiĩ mnõ ro tkrê dam kmãdkâ mnõzem nã rowahtuzeTazi nãt Wakmãdkâkwa Jesus kãnẽ tmã tamrmẽn:—Tô kanõrĩkwa nõkwa kraim sipi mnõ nẽ hã aisĩm mãr nã, pe, ro krkmã aisimãzus kba mõnõ. Tô bru mba za kraim sipi, tanẽ kõ wa, za ponkẽ zahi wapu tkraim kmãdâk. Are sipizem hawi aipâ tê krẽwai wa, tebza kwaz kãnẽ tmã aimrẽm: “Azanã wê aimõrĩ, dasa zakrazem wa aismrã pibumã”?
Ãre! Tanẽ za tmã aimrmẽ kõdi. Tmã aimrmẽze za hã, tô kãnẽ: “Wi pe, dasa ĩm kmãnãrĩ, are sikuza hâirã kmẽ nẽrẽ, are ĩsaĩ re, kãtô dure ĩt zêkrnẽ re, wê dasa ĩm sakra nã. Tapari, teza dure tôka kmẽsi, kãtô dure zêkrẽn.”
Tô ro tmã krui mnõ prabâ, kraim sipiĩ mnõ taim kmãkwamãr nmẽ, bzatô kwaz kmã aiwta da, sô nmĩpar? Ãre, tê kmãnãr pibumã hã tô ĩsipi.
Tô ta prabâ teza dure rom nã krkmã aisimãzus kba mõn. Tô kbure ro Waptokwa Zawre dat aim krui kba mnõ krdam kmã krãinĩstu kba mnõ pari, kãnẽ teza aimrmẽzuskw: “Tô dat wam krui mnõ prabâ si ro wat krdam kmãdkâ mnõ nmẽ, damã krwanĩpiĩ mnõze psê prãirêki.”
Wakmãdkâkwa Jesus 10 nã dahâze nmĩ hâi zapto re mã dat rowẽzeWakmãdkâkwa Jesus nãt aimõ damõrĩ kmã wamhuin, dazakru sĩ Jerusalém ku. Are damõrze tô Samaria, kãtô dure Galiléia tkai mba.
<sup>(12-13)</sup> Dazakruirê ku dawsizep ku, nãt 10 nã dahâze nmĩ hâi zapto re hã nõrĩ, datmẽ wahud. Twa, nãt rom pa snã smĩ zahâr, are kãnẽ thãs:—Wamrowahtukwa Jesus, wakmã apkẽ nã!
(-)
Tô tanõrai sum hã smĩsi, tô Samaria tkai wam hã akwẽ. Tô tahã psê nã siwaihku wi, nãt ĩsenã Waptokwa Zawre tê dawasku wẽ snã Wakmãdkâkwa Jesus datmẽ aipâ krẽwa.
Tazi nãt Wakmãdkâkwa Jesus danõk pra hikrã nã da, are pkẽ to nã dam tsiwasku.
Are Wakmãdkâkwa Jesus kãnẽ tamrmẽn:—Ambâ nõrĩ ĩt pê, tô 10 nã ĩhêmba, nmãta sa 9 nã hã ĩwadi nõrĩ?
Mãr wap sa kwaz tâkãhã tkai kamõi hawim hã akwẽ si mnĩ waĩtmẽ krẽwa, pkẽ toi snã Waptokwa Zawre tê dawasku wẽ pibumã?
Tazi nãt Wakmãdkâkwa Jesus kãnẽ tmã tamrmẽn:—Wi tô, aisamã, are aimõrĩ. Ĩzazê nmẽ, bâtô aipê.
Waptokwa Zawre dat krdakmãdkâ mnõzem nã Wakmãdkâkwa Jesus dat rowahtuzeTazi nãt nha fariseu nõrĩ Wakmãdkâkwa Jesus dazdanã, Waptokwa Zawre dat krdakmãdkâ mnõze za krãiwatbrozem nã. Are kãnẽ tmã tamrmẽn:—Waptokwa Zawre dat krdakmãdkâ mnõzem krãiwatbroze, za nõkwa tmõ nã tê sãmr kõdi.
Twa, za kãnẽ nõkwa tê wasku kõdi: “Bûkã, tônmẽ krãiwatbro nã.” Are dure kãnẽ za nõkwa tê wasku kõdi: “Bukõ, tô kũnmẽ Waptokwa Zawre dat krdakmãdkâ mnõze krãiwatbro nã.” Waptokwa Zawre dat krdakmãdkâ mnõze, tô aipkẽ krê kba mbat krhêmba.
Tazi nãt dakmã sasõmrkwai nõrai mã kãnẽ tamrmẽn:—Waptokwa Zawre Dakra snĩ Ambâ aimẽ kba krdanẽm mnõ nẽ, smĩsi btâ nã dure aimẽ kba damõr pibumã, kmã aisapka kba mnõ pibumã, zatô bdâ nwa waptãr, are za dakmã aisõpre kba kõdi.
Tazi za nõkwam nõrĩ kãnẽ aimã kba krmrmẽzus: “Bûkã, tônmẽ krdahêmba mnõ nã.” Are dure dawadi nõrĩ kãnẽ krmrmẽzus: “Bukõ, tô kũnmẽ krdahêmba mnõ nã.” Krsazêĩ kba mnõ knã, are dure krpra ainmrõ kba mnõ knã.
Tô tãi kbuzi hêwa nĩstu hawi, sistu kamõi ku, kbuzi wa, akwẽ nõrĩ krkmã sõpre mnõ nẽ, za Waptokwa Zawre Dakra snĩ Ambâ mnĩ aipâ dat krẽwai wa, tô kbure akwẽ dakmã nõpre.
Are tâkãnẽ hã nwa waptkã kõ re, za akâ Waptokwa Zawre Dakra snĩ Ambâ rowẽ kõ kmãdkân, are tâkãinnĩ hã akwẽ za dure dam sdaikẽ sikutõr.
Noé ãnõka re hã ro saikwar mnõ prabâ, za tkai mba ro krãipus, Waptokwa Zawre Dakra snĩ Ambâ mnĩ aipâ dat krẽwaize bdâ nwa waptkã pibumã.
Noé kuba zawre krê sbrezep ku, nãt akwẽ nõrĩ kbure sa tkrê kahur, kãtô dure tkrê kuikahur, kãtô dure ambâ nõrĩ kãtô pikõi nõrĩ krsisnã mrõ. Are Noé kuba zawre krê sbre pari, nãt tokto kâ tpre wawẽ, are kbure smrõ.
Tô tanẽ nãt dure Ló ãnõka re akwẽ nõrai mã ro krãiwatobr. Adu mãrĩ krãiwatbro kõ re, nãt tô kbure sa tkrê kahur, kãtô dure tkrê kuikahur, ktâprezum nã nãt ro tkrê dur, are dure ktâprezum zô ro tkrê sõmr, are dure bru tkrê krê, kãtô dure kri simã tkrê sabu.
Are Ló dazakru sĩ Sodoma hawi watbro btâ nã, nãt hêwa hawi, tãi nẽ kuzâ kãtô enxofre rêrêk, are kbure smrõ.
Tô tanẽ za dure akwẽ nõrai mã ro krãiwatobr, Waptokwa Zawre Dakra snĩ Ambâ aipâ mnĩ dat krẽwaize bdâ nwa waptkã pibumã.
Tô tahã btâ nã nõkwa kri nsĩ aismrã wa, aipâ kripra ku aisĩm rom zô, aisbre knã. Are dure bru mba nõkwa kraimõr wa, kri tmẽ aipâ krẽwai knã.
Ló ãmrõ nã, krkmã aispokrpku kba mõnõ.
Nõkwa tônmẽm hã rom mã sipkẽhri zêĩ wa, za dâr, are nõkwa waĩpra dkâ wa, za krromãdâk.
Tahã mãra nã za ponkwanẽ akwẽ sissabba nõtõ. Are tô ĩsenã waza aimã kba ĩmrẽm: smĩsi za saprõnn, are ĩkamõ rmẽn.
Ponkwanẽ pikõ za sissu trigo kazu. Smĩsi za saprõnn, are ĩkamõ rmẽn.
[Tô tahã btâ nã ponkwanẽ ambâ bru mba krsipiĩ mnõ re, za smĩsi saprõnn, are ĩkamõ rmẽn.]
Tazi nãt dakmã sasõmrkwai nõrĩ kãnẽ dazdanã:—Wakmãdkâkwa, nmãzi bza kwaz tô tahã ro krãiwatobr?Are Wakmãdkâkwa Jesus kãnẽ tmã tamrmẽn:—Nmãzi romdkâ nmrõzem wa za sipahdu tsimãsa.
Pikõ ĩmrõ twi ĩdkâ nẽ hã nã kãtô dure dam rom nõmrkwai nã Wakmãdkâkwa Jesus dat rowaskuzeDakmã sasõmrkwai nõrĩ pkẽ waptui sikutõr kõ snã Waptokwa Zawre tkrê dawar mnõzem nã tkrê kmã wamhui mnõ pibumã, nãt Wakmãdkâkwa Jesus kãnẽ damrmẽ dat kmã to:
—Smĩsi dazakrui wat dam rom nõmrkwa krsrõwa. Tô tahã Waptokwa Zawre tê dazazêĩ kõd, are dure nõkwa tê wazem kõdi.
Are tô tahã dazakrui wat dure smĩsi pikõ ĩmrõ twi ĩdkâ krsrõwa. Tô tahã nãt nẽs dam rom nõmrkwai tmẽ tinẽm kai kõ, ĩkwaĩmba ro tê tmã nõmr mnõ pibumã. Tahãt nẽs nĩwar, kãnẽ: “At ĩwaihâkâ, ĩkrui waparkwa nĩm romkmãdâ at ĩm kmãdâkâ!”
—Tahã nãt ro tê tmã kmãdkâ zêĩ kõ snã, kmã ro tsikâr. Tô hudukõ nãt dam rom nõmrkwa kãnẽ kmã tsimãzus: “Tô ĩsenã, Waptokwa Zawre ĩt dazazêĩ kõd, are dure nõkwa ĩt wazem kõdi.
Are tô tahã pikõi mã ĩwaka nmẽ, waza ĩsĩm romkmãdâ tmã kmãdâk. Ĩt tmã kmãdkâ kõ wa, za mnĩ ĩtmẽ nẽm rmẽ kõdi, are ĩwaka pês.”
—Tazi nãt Wakmãdkâkwa damrmẽ kmã wamhuin kãnẽ:—Tô tahã dam rom nõmrkwai pkẽ kunẽ mrmẽzem nã, pe, kmã aisimãzus psê kwaba.
Are tô ĩsenã waza kãnẽ aimã kba ĩmrẽm: Danĩm akwẽ dat waihkâ pibumã, azanã za Waptokwa Zawre ro dat tmã nõmr. Are, Waptokwa Zawre Dakra snĩ Ambâ mnĩ aipâ dat krẽwai wa, bza kwaz tkai wa tkrê dazazêĩ mnõ nẽ hã kmẽ sãmrn?
Fariseu nã kãtô dure imposto nã hã ktâprezum kburõikwai nã Wakmãdkâkwa Jesus kmã damrmẽzeNõkwam nõrĩ pkẽ psê ktab nã, krsikmã tom mnõzem hawi dawadi nõrĩ tkrê kmãdkâ wapu mnõ nõrai kmã, nãt Wakmãdkâkwa Jesus damrmẽ kãnẽ kmã tomn:
—Ponkwanẽ mãt ambâ Waptokwa Zawre damã dat sabuzep ku tinẽ, tê dawar pibumã. Smĩsi tô fariseu, are ĩkamõ tô imposto nã hã ktâprezum kburõikwa.
Tanẽ wi, nãt fariseu da, are tê dawar da nẽ, kãnẽ simã mrẽ: “Waptokwa Zawre, akwẽ wadi nõrai nẽ kõ nmẽ, wat ĩpkẽ to nã amã ĩsiwasku. Dawadi nõrai nẽ ĩnõiti kõ nmẽ, kãtô dure ĩt dakrãi kdâi kõ nmẽ, kãtô dure ĩssem kõ snã ro ĩt krkmãkwamãr mnõ kõ nmẽ, kãtô dure tô tahã imposto nã hã ktâprezum kburõikwai nẽ kõ nmẽ, wat ĩpkẽ to nã amã ĩsiwasku.
Btâ ssõre pâ wat ponkwanẽ bdâ ĩt krrẽm, tôka amã ĩsaĩ kõ snã krĩmõr pibumã, are dure tô kbure ro ĩt kadur hawi, waza am sõ. 10 nã rom hawi, waza smĩsi si ĩt krsãmr, are ĩt am sakre.”
—Tanẽ ret imposto nã hã ktâprezum kburõikwa romhâ nã da, are simã wapu nmẽ, hêmõ romãdkâ kõdi. Are sõknõ tkrê kwapsi mnõ snã, kãnẽ mrẽ: “Waptokwa Zawre, wa tô romkunẽ kmãkwamãrkwa, ĩkmã apkẽ nã!”
Are Wakmãdkâkwa Jesus kãnẽ damrmẽ kmã wazrên:—Tô ĩsenã waza aimã kba ĩmrẽm: Tâkãhã imposto nã hã ktâprezum kburõikwa mãt Waptokwa Zawre damẽ ro simã tê sakram psê pari, pkẽ nmrõ snã srõwa ku aipâ krẽwa, tanẽ kõdi ĩkamõ hã. Tô nõkwa simã prê wa, za pikrêbba sãrn, are nõkwa simã wapu wa, za hêmõ sãrn.
Wakmãdkâkwa Jesus aikte nõrĩ dat sapar psêzeTapari, nãt nõkwam nõrĩ Wakmãdkâkwa Jesus datmẽ sĩm aikte nõrĩ tê simrõ, Waptokwa Zawre dat krkmãdkâ psê mnõ da, Wakmãdkâkwa Jesus nwa danĩpkra mnõ pibumã. Are dakmã sasõmrkwai nõrĩ tâkãnẽ hã kmã sõpre wi, nãt aikte nĩmrõikwai nõrai mã tmrmẽzus, tê sãmr wẽ kõ snã.
Tazi nãt Wakmãdkâkwa Jesus aikte nõrĩ dasimã saihrân, are kãnẽ dakmã sasõmrkwai nõrai mã tamrmẽn:—Waptokwa Zawre dat krdakmãdkâ mnõze tô tâkãhã aikte nõrai nẽ krsĩm romkmãdkâ mnõ nẽ hã mã. Tanẽ nmẽ, nwa mnĩ aikte nõrĩ nẽsi ĩtmẽ wahtu da, twi wẽ kõ kba knã.
Tô ĩsenã waza kãhã aimã kba ĩmrẽm: Aikde simã ro tkrê kmãdkâ mnõ nẽ, nõkwa Waptokwa Zawre dat krdakmãdkâ mnõze simã tkrê kmãdkâ mnõ kõ wa, sbre kõdi za hã.
Ambâ nĩm rom zawre nẽ hã Wakmãdkâkwa Jesus datmẽ mõrzeTazi nãt smĩsi judeu nõrai kmãdkâkwa Wakmãdkâkwa Jesus kãnẽ dazdanã:—Wamrowahtukwa, wa apkẽ psê nã awaihkudi. Mãrĩ wabza kmãnã krĩromãdkâ wamhuire mnõ pibumã?
Are Wakmãdkâkwa Jesus kãnẽ kmã wakrãmn:—Mãr wa tep ĩpkẽ psê nã ĩwamtẽr? Nõkwa pkẽ psê kõdi. Dapkẽ psê ktabi, tô Waptokwa Zawre dawtẽsi.
Kãnẽ hã Waptokwa Zawre dat dam rmẽ mnõ, tôp aim waihkud: “Mrõ re daw kmãkwamãr knã, dakmẽ wrĩ knã, dawi aihêmzui knã, romkare nõkwa wasku kunẽ knã, kãtô dure aiptokwa kãtô aiseparkwa krwazem mõnõ”?
Tanẽ wi, nãt ambâ kãnẽ dam mrẽ:—Tô ĩzrurê re hawi, wat tô kbure tâkãnẽ hã ĩt krkmãdkâ pês.
Wakmãdkâkwa Jesus tâkãnẽ hã dat wapar wi, nãt kãnẽ tmã tamrmẽn:—Are tetô adu smĩsi aiw srowaptâ. Aisĩm ro teza kbure ktâprezum zô sõmr mõn, are ktâprezu ĩsĩm rom kõ nõrai mã prum mõn. Tâkãnẽ wa, za hêwa nsĩ rom wẽ zawre kraisô saikwar. Are tapari, teza wê aimõr, are ĩkmã sasõmr.
Ambâ tâkãnẽ hã tê wapar wi, nãt tpkẽ wadkâ wawẽ, sĩm rom zawre nmẽ.
Wakmãdkâkwa Jesus pkẽ wadkâ snã dat kmãdkâ wi, nãt kãnẽ tamrmẽn:—Rom zawre tdêkwai nõrai mã tui ktabdi, Waptokwa Zawre dat krdakmãdkâ mnõzep ku sbre pibumã!
Romzari, camelo nã dat krwamtrẽ mnõ, kwamhi nnãkr krêpku mba watbro pibumã, tui zawredi, tô sza, rom zawre tdêkwa Waptokwa Zawre dat krdakmãdkâ mnõzep ku sbre pibumã, za camelo kwamhi nnãkr krêpku mba watbroze tui nã kmã spa.
Tazi nãt dawaparkwai nõrĩ kãnẽ dazdanã:—Tâkãnẽ wa, nõkwa bza sa kwaz tsipkẽhir?
Are kãnẽ tmã tamrmẽn:—Akwẽ nõrĩ tê kmãnãr pibumã hã, nhanẽ tê kmã kahõs kõ nẽ hã, za Waptokwa Zawre kmã kahõs psên.
Tazi nãt Pedro kãnẽ dazdanã:—Wanõrĩ hãrê? Watô wanõrĩ wanĩm akwẽ mnõ wat rẽm, are akmã sasõmrn!
<sup>(29-30)</sup> Are Wakmãdkâkwa Jesus kãnẽ tmã tamrmẽn:—Tô ĩsenã! Are wa waza kãnẽ aimã kba ĩmrẽm: Nõkwa Waptokwa Zawre dat krdakmãdkâ mnõzem pra, kri, kãtô dure mrõ, kãtô sdekba nõrĩ, kãtô pnãi nõrĩ, kãtô siwadi, kãtô dure kra mnõ tê rmẽ mnõ wa, za tônmẽ tkai wa krromãdkâ mnõ re, dat tmã kmã spai mnõ snã aisa ĩsõkwakrê dat tmã sõmr, are tâkãinnĩ krmõr pari, za dure krromãdkâ wamhuire mnõ pibumã, dat tmã nõmr.
(-)
Wakmãdkâkwa Jesus dadkâzem nã kãtô aipâ danõkrêptuizem nã dure damrmẽzeTazi nãt Wakmãdkâkwa Jesus 12 nã dakmã sasõmrkwai nõrĩ dakupanã dasimẽ dat simrõ, are kãnẽ tmã tamrmẽn:—Bûkã, dazakru sĩ Jerusalém ku tmã wamõr nã. Tazi za ahâmre hã Waptokwa Zawre damrmẽ waskukwai nõrai smĩ kuĩkre prabâ, Waptokwa Zawre Dakra snĩ Ambâ mã ro saikwar.
<sup>(32-33)</sup> Dakrui waparkwai nõrĩ za Waptokwa Zawre Dakra snĩ Ambâ Judeu kõ nõrai sipkra ku dazakre. Tanõrĩ za krdakmã snãro, kãtô dure tê dawamrĩ, are dure dansĩwĩ sdare tkrê sãmr. Zatô dakazâ, are tapari za dawĩ. Are mrẽpranẽ bdâ dakmã nẽm wi, zatô aipâ tanõkrêptuin.
(-)
Are dakmã sasõmrkwai nõrĩ tâkãhã damrmẽze tê samãr waihku kõdi. Damrmẽze tô tanõrai wi dat kupsbi nmẽ, Wakmãdkâkwa Jesus dat wasku zê tê samãr waihku kba kõdi.
Wakmãdkâkwa Jesus akwẽ nĩkrã kãtô dawarkwa dat tto psêzeWakmãdkâkwa Jesus nãtô aire dazakru sĩ Jericó krta ku tawsin. Tazit smĩsi ambâ nĩkrã bdâdi zabba siwar mã nãmr.
Akwẽ kahâ zawre snã wahtu re romzako tê wapar wi, nãt mãr zô tê waihku pibumã, nĩnãr.
Tanẽ wi, nãt sikrã hrâ nã kmã snãkrat, kãnẽ:—Jesus, dakmãdkâkwait Davi ãnĩhdu, wê ĩkmã apkẽ nã!
Tanẽ wi, nãt Wakmãdkâkwa Jesus danõwam hã ĩnẽm nõrĩ tmã tsipar, hrâ rmẽ pibumã. Tô tanẽ nã ret hrâ tê kmã se, kãnẽ:—Dakmãdkâkwait Davi ãnĩhdu, wê ĩkmã apkẽ nã!
Tanẽ wi, nãt Wakmãdkâkwa Jesus tanmĩ zazârn, are sikrã datmẽ tê saprõn da, tamrmẽn.
Sikrã datmẽ wsi wi, nãt kãnẽ sdanãrn:—Mãrĩp ĩt aim kmãnãrĩ kmã aisapkad?Are kãnẽ dam mrẽ:—Wakmãdkâkwa, aipâ krĩromãdkâ mnõ pibumã, kmã ĩzapa hã!
Tanẽ wi, nãt Wakmãdkâkwa Jesus kãnẽ tmã tamrmẽn:—Wi airomãdâkâ, aismĩ zazêĩ nmẽ, bâtô aitmõ pês.
Tâkãnẽ kmã damrmẽ wi, mãt aipâ ro ĩsãmrĩ kmã snãkrat, are Waptokwa Zawre tê dawasku wẽ snã, nãt Wakmãdkâkwa Jesus dakmã sasõ. Are tô kbure tâkãnẽ hã kmã ĩsõpre nõrĩ nãt tazi Waptokwa Zawre tê dawasku wẽ.
Zaqueu Wakmãdkâkwa Jesus tê dawaikrãmzeWakmãdkâkwa Jesus nãt dazakru sĩ Jericó ku tazbren, are dazakru waikwa mba tamõrn.
Tô tahã dazakrui wat smĩsi ambâ nĩm rom zawre, Zaqueu nã dat krwamtrẽ mnõ, krsrõwa. Tô tahã tô imposto nã hã ktâprezum kburõikwai nõrai kmãdkâkwa.
Zaqueu Wakmãdkâkwa Jesus tê dakmãdkâ zêĩd, are dum krturê nmẽ, dazaktõ zawre waikwa ku, nhanẽ tê dasãmr kõd.
Tanẽ nmẽ, nãt dakahâ zawre nõwa war, are Wakmãdkâkwa Jesus za damõrzem nõwa, wdê, aikuwa mba hã figueira nã dat krwamtrẽ mnõ nã saiku, tê dakmãdkâ pibumã.
Tô tahã wdê papra Wakmãdkâkwa Jesus dawsi wi, nãt hêmõ tanmĩ zawrẽn, are kãnẽ Zaqueu ãmã tamrmẽn:—Zaqueu, wi azanã sikra nã, waĩmã ĩpê tô tâkãnã aisrõwa wa ĩnmĩ zazâr wa.
Are Zaqueu azanã sikra, are pkẽ toi snã Wakmãdkâkwa Jesus srõwa wa dazapa.
Tazit dakmã ĩsõpre nõrĩ sdaĩ krowi krsimã mrmẽzus, kãnẽ:—Tahã ambâ mãt za romkunẽ kmãkwamãrkwai nrõwa wa nmĩ zazâr!
Tapari, nãt Zaqueu da, are Wakmãdkâkwa Jesus damã kãnẽ mrẽ:—Wakmãdkâkwa, kbure ĩnĩm ro waza ĩsõkmõ mba ĩt pok. Tapari, waza smĩsi ĩt kapko ĩsĩm mãr kõ nõrai mã ĩt pru. Are dure nõkwai wi kmã spai snã mãrĩ ĩt kâr wa, waza aipâ ĩsõkwakrê sikwaĩpsê tmã sõ.
Tazi nãt Wakmãdkâkwa Jesus kãnẽ tamrmẽn:—Tâkãnã mãt dasipkẽhrize tâkãhã kri wa debr, tâkãhã ambâ tô dure Abraão ãhawim hã akwẽ nmẽ.
Waptokwa Zawre Dakra snĩ Ambâ tô ĩsikutõr mnõ nẽ hã zô mãt mnĩ tamõrn, dat pkẽhri mnõ da.
Wakmãdkâkwa Jesus 10 nã ouro nã hã ktâprezum tmõ re nã damrmẽze<sup>(11-12)</sup> Dazakru sĩ Jerusalém krta Wakmãdkâkwa Jesus dahêmba wi, nãt dakmã sasõmrkwai nõrĩ kmã simãzus, Waptokwa Zawre dat krdakmãdkâ mnõze nwa waptkã pibumã, rom krturê nã. Tanẽ nmẽ, nãt damrmẽze tê wapar mnõ nõrai mã damrmẽ dat kmã tom snã, kãnẽ tamrmẽn:—Smĩsi ambâ dam kmãdkâ prê nẽ hã nãt romhâ nã hã tkai ku mõ, sĩm tkai wa sĩ dakmãdkâkwai pibumã dat sãr da, are tapari, aipâ sĩm tkai ku tê krẽwai pibumã.
(-)
Mõr mã, nãt 10 nã hã sipi tkrê tmã kmãkwamãr mnõ nõrĩ simã krãikõt, are smĩsi si ouro nã hã ktâprezum tmõ re tmã kmã tsĩpe, kãnẽ tmã mrmẽ snã: “Tâkãhã ktâprezu tô ĩm kuiptu kba da, aipâ ĩt krẽwaizep ku, kraisikwanĩ kba mõnõ.”
—Are ĩsĩm tkai wam hã akwẽ nõrĩ tmã kruit. Tanẽ nmẽ, mãt nha ĩsaku pra satõrn, tkai kmãdkâkwai ktab mã kãnẽ tmã mrmẽzus pibumã: “Wanõrĩ tô tahã ambâ tkrê wakmãdkâ mnõ pibumã, kmã wazapka kõdi.”
—Are dakmãdkâkwai pibumã, dat sãr pari, nãt tô tahã ambâ srõwa ku aipâ krẽwa. Wsi pari, nãt sipi tkrê tmã kmãkwamãr mnõ, ktâprezu tê tmã sõmr mnõ, simã saihâ, ktâprezu tmã kuiptu mnõ zô, tê sdanãr mnõ pibumã.
Tazi nãt dawanã hã wi, are kãnẽ tmã mrẽ: “Ĩkmãdkâkwa, ouro nã hã ktâprezu at ĩm sõmr nã, wat ĩssĩwĩ 10 nã ktâprezu am kmã spa.”
Tanẽ wi, nãt kãnẽ tmã mrẽ:—“Tanẽ wa psêdi! Tôka bât psê snã krĩmã aisipiĩ mõn! Srurê snã ĩt aim sõmrĩ krkmãdkâ psê mnõ nmẽ, 10 nã dazakru krkmãdkâ mnõ pibumã, waza aisã.”
—Are dawanã hã parim hã dure wi, are kãnẽ mrẽ: “Ĩkmãdkâkwa, ouro nã hã ktâprezu at ĩm sõmr nã, watô ĩssĩwĩ 5 nã ktâprezu am kmã spa.”
—Tazi nãt kãnẽ tmã mrẽ: “5 nã dazakru teza krkmãdkâ mõn!”
<sup>(20-21)</sup> —Tapari, nãt dure ĩkamõ wi, are kãnẽ mrẽ: “Bûkã, kãhã tô ktâprezu at ĩm sõmrĩ. Wa anĩm romkmãdâ ĩm waihkudi. Ambâ pkẽ sku nmẽ, mãrĩ at dam sõmr kõ nã re, teza daw kârn, are at kazâpkrê kõ zemba, teza dure at krdaw kmẽ kẽ mõn. Tanẽ nmẽ, wat amã ĩpahi, are anĩm ktâprezu sikuza nã kuikãs, are smĩku.”
(-)
—Tazi nãt kãnẽ tmã mrẽ: “Tôka bât ĩmã aisipiĩ kunẽ! Twa, tô aimrmẽzem prabâ, waza ro ĩt aim kmã krãinĩsut. Tôka ambâ pkẽ sku nã ĩwaihkud. Mãrĩ ĩt krdam sõmr mnõ kõ, ĩt krdaw kburõi mnõ nã, kãtô dure romzâ ĩt smrã kõ zemba, ĩt krdaw kmẽ kẽ mnõ nã, aim waihkudi.
Twa, mãr wap sa ĩnĩm ktâprezu, ktâprezum nmĩkwraze, banco nã dat krwamtrẽ mnõ wa, srẽ kõd? Tanẽ kmãnãr kwaikâ, arknẽ aipâ ĩwsi wa, ĩnĩm ktâprezu kuiptu snã aipâ ĩm sõmrn.”
Tazi nãt kãnẽ tmã tmrmẽzus:—“Wakmãdkâkwa, tô tahã 10 nã ktâprezu sĩm mãrd, tô tanẽ kõ wam nẽ, wabza dure ĩssĩwĩ tmã sõmrn?”.
—Tazi nãt dakmãdkâkwa kãnẽ kmã wakrã:—“Tô ĩsenã waza aimã kba ĩmrẽm: Nõkwa sĩm rom zawre wa, tô ĩsĩm rom nsĩwĩ za dure tmã kazakran, are ĩsĩm mãr kõ nẽ hã, tô ĩsĩm mãrrê nẽ hã zemã za twi wazrên.
Wi, wê tokto ĩkrui waparkwai nõrĩ, ĩt krkmãdkâ mnõ pibumã ĩkmã sapka kõ, ĩm simrõi kba mõnõ, are tônmẽ ĩnõka smrõi kwaba.”
Wakmãdkâkwa Jesus dazakru sĩ Jerusalém wa dazbrezeTâkãnẽ kmã damrmẽ pari, nãt Wakmãdkâkwa Jesus dakmã sasõmrkwai nõrai sõwa dazakru sĩ Jerusalém ku tamõrn.
<sup>(29-30)</sup> Srã Oliveira nã dat krwamtrẽ mnõ krtamrê tô ponkwanẽ dazakruirê, smĩsi tô Betfagé nã ĩsisi, are ĩkamõ tô Betânia. Tô tammõ dawsi wi, nãt ponkwanẽ dakmã sasõmrkwai nõrĩ dasissõwa satõrn, kãnẽ tmã damrmẽ snã:—Wanõwam hã dazakruirê ku ainẽm kwaba. Aisimãssi kba wi, teza sumzar npokr porê wrahku temrê krãi wazi snã srãrkw. Tô tahã adu nõkwa kmã sako kõdi. Tmã wassihui kwaba, are wê ĩm saprõnkw.
(-)
Are nõkwa mãrĩ zda tmã wassihui kba nã, taisdanãr kba wa, kãnẽ teza tmã aimrmẽkw: Wamrowahtukwa tâkãhã nã kmã tazapkan.
Are tinẽ, tazi nãt Wakmãdkâkwa Jesus tmã damrmẽ prabâ, ro tmã thêmba.
Sumzar npokr porê wrahku temrê tê tmã wassihui re, nãt ĩtdêkwai nõrĩ kãnẽ sdanã:—Mãr wa tep sumzar npokr porê wrahku temrê mã wassihuikw?
Tazi nãt kãnẽ kmã wakrã:—Wamrowahtukwa tâkãhã nã kmã dazapkad.
Tapari nãt sumzar npokr porê wrahku temrê Wakmãdkâkwa Jesus damã saprõnkw. Are dasikuzazem mnõ sumzar npokr porê nsĩ dam sakra, are nwa dazako pibumã, dawaihâk.
Damõr re, mãt akwẽ nõrĩ sĩm sikuzaze ĩhâi zaktõ nẽ hã mnõ nã bdâdi dam waptâ.
Dazakru sĩ Jerusalém dat sati mnõ wi, nãt Oliveira srã nã dat sikrai re, dakmã sasõmrkwai nõrĩ kahâ snã dakmã sasõ. Tô tanõrĩ pkẽ toi ktab mnõ nmẽ, nãt krhãs mnõ snã Waptokwa Zawre tê dawasku wẽ, kbure ro krkmã sõpre mnõzem hawi.
Tazi nãt kãnẽ tmrmẽzus:—Wakmãdkâkwai ktabi, Waptokwa Zawre danĩsizem nã mnĩ damõrĩ, dat krdakmãdkâ psê mnõ pibumã, kmã wazapa hã! Tokto za hêwa nsĩ wa ro tnmrõ pês, twa, arê Waptokwa Zawre dakmã krwawta kba mõnõ!
Tazi nãt dazaktõ zawre waikwam hã nha fariseu nõrĩ Wakmãdkâkwa Jesus damã tmrmẽzus, kãnẽ:—Wamrowahtukwa, akmã sasõmrkwai nõrai mã amrẽmẽ, arkiwi krnmrõ mnõ da.
Are Wakmãdkâkwa Jesus kãnẽ tmã tamrmẽn:—Tô ĩsenã waza aimã kba ĩmrẽm: Tô tanõrĩ hãs rmẽ mnõ wa, zatô ktẽ mnõ ĩsõkwakrê thãs!
Wakmãdkâkwa Jesus dazakru sĩ Jerusalém nã dapkẽ tê dawwazeDazakru sĩ Jerusalém dat sati mnõ snã, nãt dazakru dat kmãdkâ wi, Wakmãdkâkwa Jesus tô tazim hã akwẽ nõrai sawi tê tawwain.
Are kãnẽ tamrmẽn:—Tâkãnã aipkẽ nmrõ kba mnõze ĩt aim hri kba pibumã, mãrĩ aiw srowaptkâkwa waihku kba kwaikâ, arknẽ psêd! Are tokto tâkãnẽ hã samãr waihku kba kõdi.
Are zatô bdâ nwa waptãr, aisikrui kba nõrĩ aisakrui kba wam hã kurti krtamrê tê kuirĩ pibumã. Tâkãhã bdâ nwa waptkã wa, za surta nõrĩ aisakrui kba wam hã kurti krtamrê tka krãisrtu wawẽ, are aisikrui kba nõrĩ sitmẽ mnĩ taibbatekw.
Aisakruikwa za aiw kutõr psêkwa, are dure aisakrui kba wam hã akwẽ kbure smrõ. Tâkãhã dazakrui wa dat krsabu mnõze mba za knẽ sissĩwĩ smĩkwra mnõ kõdi. Kbure za tê kunẽ pês. Waptokwa Zawre dat aipkẽhri kba mnõ pibumã, dat aipibui kba mnõze waihku kba kõ nmẽ, za tâkãnẽ ro aim tkrãiwatbrokw.
Wakmãdkâkwa Jesus Waptokwa Zawre damã dat sabuzep ku damõrzeTazi nãt Wakmãdkâkwa Jesus Waptokwa Zawre damã dat sabuzem wam hã warrĩ ku tazbren. Are tazi ktâprezum zô ro tkrê sõmr mnõ nõrĩ romku dat smrã nã, kmã snãkrtan.
Are kãnẽ tmã tamrmẽn:—Waptokwa Zawre kmã damrmẽze danĩm hêsuka wa kuĩkre snã ĩnmrõ, tô kãnẽ: “Dat ĩm sabuze za ‘tkrĩwar mnõzem nã’ dat krwamtẽr.” Are tô kanõrĩkwa bât dahêmzui simẽkurzem nẽ dat dam sabuze daw kmã tomkw.
Are Wakmãdkâkwa Jesus tô btâ bâ nãt Waptokwa Zawre damã dat sabuzem warrĩ wa dat krdam rowahut. Tô tanẽ snã aire Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure romkmãdkâ prê waskukwai nõrĩ, kãtô dure dakmãdkâkwai wadi nõrĩ, tê dawrĩ zêĩd.
Are kbure akwẽ nõrĩ Wakmãdkâkwa Jesus tê dawapar psê snã tkrê dawapar mnõ nmẽ, dakrui waparkwai nõrĩ nhanẽ tê dawrĩ pibumã, mãrĩ tê kmẽ waihku kba kõdi.
Judeu ptokrta mrmẽ prê nõrĩ Wakmãdkâkwa Jesus daprêzem nã tê dazdanãrzeSmĩsi btâ nã nãt Wakmãdkâkwa Jesus Waptokwa Zawre damã dat sabuzem wam hã warrĩ wa akwẽ nõrai mã rowahtun, kãtô dure Waptokwa Zawre danĩm rowaskuwẽ dam waskun. Tanẽ re, nãt nha Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure nha romkmãdkâ prê waskukwai nõrĩ, kãtô dure nha ĩptokrta mrmẽ prê nõrĩ, Wakmãdkâkwa Jesus datmẽ tsinã.
Are kãnẽ dazdanã:—Wi pe, wam wasku pêsê: Nmãhã daprêzem nã bâp tâkãnẽ hã kmãnãr? Nõkwa mãp tâkãhã pibumã aiprêze aim sõ?
Tanẽ wi, nãt Wakmãdkâkwa Jesus kãnẽ kmã wakrãmn:—Wa, waza dure aisdanãrkw. Pe sa hã, ĩm wasku kwaba:
João tkrê dakrãikwanrẽ mnõ pibumã, hãrê, nõkwa mãp ĩprêze tmã sõ? Bâ, Waptokwa Zawre mãp tmã sõmrn, bâ, akwẽ nõrĩ mãp tmã sõ?
Tazi nãt simã mrmẽzus nnãkrat, kãnẽ:—Nhanẽ wabza kmã wakrãmn? Waptokwa Zawre dahawim nã wamrmẽzus wa, za kãnẽ wazdanã: “Tanẽ wa, mãr wap sa João krsazêĩ kba mnõ kõd?”
Tâkãnẽ mnõze mba, nãt kãnẽ dam tmrmẽzus:—Tkrê dakrãikwanrẽ mnõ pibumã, nõkwa prêze tê tmã sõmrĩ, wanõrĩ waihku kõdi.
Tanẽ wi, nãt Wakmãdkâkwa Jesus kãnẽ tmã tamrmẽn:—Tanẽ wa, za dure ĩt aim wasku kba kõdi, nmã hawi ĩprêze, tâkãnẽ hã ro ĩt krkmãkwamãr mnõ pibumã.
Wakmãdkâkwa Jesus romkrê kmãdkâkwai pkẽ kunẽ nõrai kmã ro dat waskuzeTapari, nãt Wakmãdkâkwa Jesus tô tazim nõrai mã damrmẽ dat kmã tom snã, kãnẽ tamrmẽn:—Smĩsi ambâ nãt uva wdê kahâ snã kmẽ krê. Tapari nãt nha bru mba sipi tkrê kmãkwamãr mnõ nõrai mẽ ro simã tê sakra, romkrê tkrê tmã kmãdkâ mnõ pibumã, are mõ, tkai kamõi ku, are tazi ro kmã tsikâr wawẽ.
Are uva kburõze nwa waptkã wi, nãt romkrê tdêkwa sipi tkrê tmã kmãkwamãr mnõ smĩsi amõ satõ, romkrê kmãdkâkwai nõrai tmẽ, romkrã, romkrê tdêkwai tê, tê tmã sõmr pibumã. Are romkrê kmãdkâkwai nõrĩ nãt romkrê tdêkwa tê satõrĩ kâ, are kazâ, are mãr knã aipâ tmã wapros.
Tapari, nãt dure smĩsi satõ, are dure kazârn, are kunẽ zawre snã tmã mrmẽzus pari, dure kba nã aipâ tmã wapros.
Tazi nãt tokto ponkwanẽ hã parim hã amõ satõ. Are romkrê kmãdkâkwai nõrĩ dure tahã kazâ, are romkrê hawi wazrên.
Tazi nãt romkrê tdêkwa tokto kãnẽ kmã tsimãzus: “Nhanẽ wabza kwaz kmãnã? Are watô waihuk, nhanẽ ĩt kmãnãr pibumã: Ĩkra, ĩm sawi ktabi, waza tmẽ satõ. Tahã wa, zatô wazem zepuk.”
—Are romkrê kmãdkâkwai nõrĩ romkrê tdêkwai kra nã sõpre wi, nãt kãnẽ simã tmrmẽzus: “Tatô romkrê tdêkwai kra, tahã mã za ĩptokwa romkrê tmã rẽ. Arê wat wrĩ kwaba, tazi waza romkrê nã wasitên.”
—Tanẽ nmẽ, nãt romkrê tdêkwai kra bru hawi wazrên, are wrĩn.Tazi nãt Wakmãdkâkwa Jesus kãnẽ akwẽ sdanãrn:—Nhanẽ bza tokto romkrê tdêkwa romkrê kmãdkâkwai nõrai mã ro tê nõmr?
Kãnẽ za kmãnã: Romkrê tmẽ za mõ, are romkrê kmãdkâkwai nõrĩ smrõ. Tapari, za aimõwi hã romkrê kmãdkâkwai nõrai mã romkrê sakre.Tazi nãt akwẽ nõrĩ Wakmãdkâkwa Jesus tê dawapar mnõ, kãnẽ tmrmẽzus:—Krkmã wazapka mnõ, tô tâkãnẽ ro krãiwatbro pibumã, Waptokwa Zawre dat wẽ kõ pibumã!
Are Wakmãdkâkwa Jesus tô tanõrĩ dat kmãdkâ psê snã, kãnẽ tamrmẽn:—Waptokwa Zawre danĩm hêsuka wa kuĩkre snã ĩnmrõ, tô kãnẽ:“Knẽ kri sabukwai nõrĩ tê wtawa, mãtô ktẽ kamõi mnõ psê nã kmã spa.”
Nõkwa tâkãhã ktẽ nsĩwĩ simẽ wa, za tsĩpru. Are tâkãhã knẽ nõkwai ssĩwĩ waptkã wa, za tô tahã tkai zazum nẽ thêmba.
Akwẽ nõrĩ imposto wakbâzem nã Wakmãdkâkwa Jesus tê dazdanãrzeRomkmãdkâ prê waskukwai nõrĩ, kãtô dure Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, tô tanõrai kmã damrmẽ dat kmã tom nã, tê waihku nmẽ, Wakmãdkâkwa Jesus tê dakâr zêĩd. Are akwẽ nõrai pipa tê, tê dakâr kõdi.
Tâkãnẽzem hawi, nãt tokto Wakmãdkâkwa Jesus tkrê dazabui pês. Nha ambâ nõrai mã nãt ktâprezu sõ, tê wdakur prabâ tê dazdanãr mnõ pibumã. Tô akwẽ pkẽ psê nẽ damã siwasku mnõ snã, danĩm romkmãdâ ĩsenã tê waihku zêĩ mnõ nẽ, tê dazdanãr mnõ da, nãt wdaku. Tâkãnẽ tê wdakurze tô mãr nã siwakru damrmẽzem hawi tê dakâr zô, kãtô dure dazakru sĩ Roma hawim hã dakmãdkâkwai mã tê dazakre pibumã.
Are tô tahã ambâ nõrĩ tê dazdanãr snã, kãnẽ dam tmrmẽzus:—Wamrowahtukwa, amrmẽze, kãtô dure at krdam rowahtu mnõze, ĩkwaĩmba nã wam waihkudi. Tôka, tô nõkwa hã wa, za amrmẽze nmõmõ at kdâi kõ nã, kãtô akwẽ krnmrõ mnõzem nã, Waptokwa Zawre danĩm romkmãdkâ pram si at krdam rowahtu mnõ nã, dure wam waihkud.
Twa, nhanẽp kwaz anĩm romkmãdâ? Romkmãdkâ prê wat krkmãdkâ mnõ prabâ, Roma wam hã dakmãdkâkwa mrmẽ prê zawre mã imposto wat wakbâ pibumã, bâ, ĩkwaĩmbap kwaz? Bâ, ĩkwaĩmba kõd, kwaz?
Are Wakmãdkâkwa Jesus tô tanõrai sĩm romkmãdkâ kupsbi dat waihku mnõ nmẽ, nãt kãnẽ tmã tamrmẽn:
—Pe sa hã, ktâprezum tmõ re wê ĩm kmẽ kâr kwaba.Tazi nãt kãnẽ sdanãrn:—Nõkwai sisize, kãtô dure nõkwai kwanõkup tâkãhã ktâprezum tmõ re wam hã?Are kãnẽ dakmã wakrã:—Tô Roma wam hã dakmãdkâkwai mrmẽ prê zawre tê, tâkãhã.
—Tazi nãt kãnẽ tmã tamrmẽn:—Roma wam hã dakmãdkâkwai mrmẽ prê zawre tê, krtmã sõmr kba mõnõ, are Waptokwa Zawre datê, Waptokwa Zawre damã teza krsõmr kba mõn.
Akwẽ nõka mãrĩ siwakru kmã damrmẽ kõ nmẽ, dakrui waparkwai nõrĩ nhanẽ tê dakârze tê kmẽ waihku kõdi. Twa, nãt dat kmã wakrãm nã dam sikrãm snã, arkiwi thêmbakw.
Dadkâ nõrĩ aipâ sõkrêptui mnõzem nã dat dazdanãrzeTazi nãt nha saduceu nõrĩ Wakmãdkâkwa Jesus datmẽ tsimãsis. Saduceu nõrĩ ro tkrê wasku mnõze, tô ĩdkâ nõrĩ za aipâ sõkrêptui kõ nã.
Are tô tanõrĩ kãnẽ dam tmrmẽzus:—Wamrowahtukwa, romkmãdkâ prê wat krkmãdkâ mnõ pibumã, dakmãdkâkwait Moisés tê wam kuĩkre, tô kãnẽ: “Ambâ mrõ sromã, pikõi wa krai kõ re dkâ wa, za ĩdkâ pnã tahã pikõi nã tmrõ. Are kra wa, tô sdekba dkâ mã kra nẽ, za tkra.”
Tetô aire sisdekba nõrĩ 7 nã krnõmr. Tazi nãt ĩdumkrda dawanã tmrõ, are krai kõ re dâr.
Tanẽ nmẽ, nãt ĩdkâ nnãkrêm hã tô tahã pikõ nã tmrõ, are dure nwa krai kõ re dâr.
Are dure ponkwanẽ hã parim hã kmã tmrõ, are dure tahã dâr. Twa, nãt 7 nã sisdekba nõrĩ kbure tô tahã pikõ nã mrõ, are nwa kra mnõ kõ re, kbure dâr.
Kbure dkâ mnõ pari, nãt pikõ dure dâr.
Tâkãnẽ mnõze mba, dadkâ nõrĩ aipâ sõkrêptui mnõze bdâ nwa waptkã wa, tô kbure 7 nã kmã mrõ mnõ nmẽ, nmãhã mrõ bza sa pikõ?
Tazi nãt Wakmãdkâkwa Jesus kãnẽ kmã wakrãmn:—Tâkãinnĩ hã ambâ kãtô pikõi nõrĩ za sisnã mrõ.
Are aipâ sõkrêptui mnõ pibumã, kãtô dure krromãdkâ wamhuire mnõ pibumã, Waptokwa Zawre za dat tmã wẽ mnõ nõrĩ, za sisnã mrõ mnõ kõdi.
Are dadâ aipâ sõkrêptui mnõzem nã mãt dakmãdkâkwait Moisés dure sõkawi ro wam wasku. Wdêrê rko snã sikunẽ kõ nã, ro tê wam wasku siwa, Wakmãdkâkwa dakmã ro tê wam wasku, tô kãnẽ: “Waptokwa Zawre tô Abraão ãkmãdkâkwai ktabi, kãtô dure Isaque ãkmãdkâkwai ktabi, kãtô dure Jacó ãkmãdkâkwai ktabi.”
Tâkãhã tô Waptokwa Zawre danõkrêptui nõrĩ dat krkmãdkâ mnõ nã za wam wasku. Ĩdkâ par mnõ nõrĩ Waptokwa Zawre dat krkmãdkâ mnõ kõdi, tô ta damã tô kbure sõkrêptui snã aimõ krhêmba mnõ nmẽ.
Tazi nãt nha romkmãdkâ prê waskukwai nõrĩ kãnẽ dam tmrmẽzus:—Wamrowahtukwa, psê snã bât ro tmã waskun!
Tapari, tô tazim hã mãr nã dure tê dazdanãr pibumã, dam pahid.
Dapkẽhrikwa Waptokwa Zawre dat kmã ropistu nã dat sdanãrzeTapari, nãt Wakmãdkâkwa Jesus tô tanõrĩ kãnẽ sdanãrn:—Mãr wap nõkwam nõrĩ Dapkẽhrikwa Waptokwa Zawre dat kmã ropistu hã dakmãdkâkwait Davi ãnĩhdu hã nã tkrê dakmã to?
<sup>(42-43)</sup> Dapkẽhrikwa Waptokwa Zawre dat kmã ropistu nã, Salmos wam hã hêsuka wa, dakmãdkâkwait Davi aimã kmã damrmẽze kãnẽ kõ wam nẽ:“Mãtô Waptokwa Zawre ĩkmãdkâkwa damã kãnẽ tamrmẽn: ‘Waĩnmĩrê nnĩwĩ kraisimãssi mõnõ, aikrui waparkwai nõrĩ aipra krowi aipra zaparzem nẽ ĩt aim smẽ parzep ku.’”
(-)
Dakmãdkâkwait Davi dakmãdkâkwai nã tê dawamtrẽ kõ wam nẽ, nhanẽ bza dakmãdkâkwait Davi ãnĩhdu nẽ krdanẽ?
Wakmãdkâkwa Jesus romkmãdkâ prê waskukwai nõrai kmã damrmẽzeAkwẽ nõrĩ tê dawapar re, nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:
—Romkmãdkâ prê waskukwai nõrai wi kraisimã ropibui psê kba mõnõ. Tô tanõrĩ dapredum sikuzazem pa zawre nã, krsikuza mnõ zêĩd, are dure krdasikrãiktõ zawre mnõ mba, akwẽ nõrĩ tê wazem psê snã rowẽ zô tkrê sdanãr mnõ pibumã, za krkmã sapak. Judeu nõrĩ Waptokwa Zawre damã krsikrãiktõ mnõzem wam hã damrmẽ prê nõrai sikburõizem si, kãtô dure sa tê kahur pibumã krdasikrãiktõ mnõze mba, dasikburõizem psê si, tmã wẽk.
Tô tanõrĩ za pikõi nõrĩ ĩmrõ twi ĩdkâ nẽ hã tê krãikdâ ĩsĩm rom mnõ zô, are dure ĩsĩm rom mnõ tê twi dur. Are tapari, pkẽ psê nã siwasku pibumã, za akwẽ nõka siwar pa zawre snã, Waptokwa Zawre dawa. Tâkãnẽzem hawi, za rowẽ kõ dawadi nõrĩ za tê kmãdkâ, tô tanõrai mã tmã kmã spain!
Pikõ ĩmrõ twi ĩdkâ nĩm mãr kõ nẽ hã Waptokwa Zawre damã sĩmzarzeWaptokwa Zawre damã dat sabuzem wam hã warrĩ wa nãt aimõ Wakmãdkâkwa Jesus akwẽ nõrĩ ktâprezu danĩmzar nmẽzem wa tê smẽ mnõ re, kmãdkân. Tazi nãt rom zawre tdêkwai nõrĩ ktâprezu tê srẽ re kmãdkân.
Are dure smĩsi pikõ, ĩmrõ twi ĩdkâ nẽ hã nĩm mãr kõ kmãdkân, ponkwanẽ ktâprezum tmõ rerê nẽ hã tê zaĩ re.
Tazi nãt Wakmãdkâkwa Jesus kãnẽ tamrmẽn:—Tô ĩsenã waza aimã kba ĩmrẽm: Tâkãhã pikõ ĩmrõ twi ĩdkâ nĩm mãr kõ mãt sĩmzar nã tô kbure tê dakmã spa.
Dawadi nõrĩ tô sõ sikazazâr nã mãt sĩmzar, are tâkãhã pikõ ĩmrõ twi ĩdkâ, tô sĩm mãr kõ nã re, mãt kbure sazem pibumã hã nã kmã nĩmzar.
Waptokwa Zawre damã dat sabu kunẽzem nã Wakmãdkâkwa Jesus kmã damrmẽzeTazit nha tô tazim hã ro simã wasku, Waptokwa Zawre damã dat sabuze dat kmã psêzem nã. Dat sabu psê zawre nã, kãtô dure dat dam kmã sabuze ktẽ mnõ psê zawre mnõ nã, kãtô dure rom wadi akwẽ nõrĩ krkmã sĩmzar mnõ wẽ zawre mnõ nã, mãt simã tmrmẽzus. Are Wakmãdkâkwa Jesus kãnẽ tmã tamrmẽn:
—Zatô bdâ nwa waptãr, tâkãhã krkmã aisõpre kba mnõ dat kunẽ psê mnõ pibumã. Tô tahã btâ nã za tâkãhã ktẽ mnõ sissĩwĩ smĩkwra mnõ kõdi.
Dakmã kwakburezem nã kãtô rowẽ kõ nã Wakmãdkâkwa Jesus kmã damrmẽzeTazi nãt kãnẽ dazdanã:—Wamrowahtukwa, nmãnã bza tâkãnẽ hã krãiwatobr? Nmãhã rowaihkuzem nã wabza tâkãhã ro za krãipus mnõ nã, rowaihkun?
Tazi nãt Wakmãdkâkwa Jesus kãnẽ tmã tamrmẽn:—Kraisimã ropibui psê kba mõnõ, nõkwa taistokrãm kba kõ pibumã. Tô saktẽ zawre za akwẽ nõrĩ romkare ĩnĩsizem nã krãiwaireb, are kãnẽ krsiwasku: “Wa tô Dapkẽhrikwa Waptokwa Zawre dat kmã ropistu hã.” Tanẽ kõ wa, kãnẽ za tmrmẽzus: “Mãtô Dapkẽhrikwa Waptokwa Zawre dat dakmã ropistu krãiwatbroze bdâ nwa waptãr.” Krkmã sasõmr kba mnõ knã.
Are dasikwape zawre nã, kãtô dure romzako zawre nã, rowasku wapar kba mnõ wa, aipahi kba knã. Tâkãhã rowẽ kõ mnõ za akâ krãiwatobr, tô tanẽ nã re, adu dasikutõrzep tmẽ rom krturê kõdi.
Tazi nãt kãnẽ kmã wamhuin:—Zatô akwẽ nõrĩ sikapko kamõi nõrai mẽ krsikwape. Are dure smĩsi tkai hawim hã za tkai kamõi ku zas, sikwapeĩ pibumã.
Tô nmãhã tkai mba za tka tsiwaiwrẽ wawẽ, mrãm zawre, kãtô dahâze nmĩ pãr zawre nẽ hã, za dure nmãinnĩ krkrãipus. Rom kunẽ zawre za krkrãipus, are hêwa nsĩ za dure romwaihkuzem zawre kmã tanõpren.
—Are tâkãnẽ hã krãiwairbe mnõ kõ re, za aikrui waparkwai kba nõrĩ tkraidurkw, are tkraikmã kwakburekw. Judeu nõrĩ Waptokwa Zawre damã krsikrãiktõ mnõzep ku za tkraisimrõikw, ro dat kraim nõmr kba mnõ pibumã, are tapari za aismẽ kban, danmẽzem wa. Ĩkmã sasõmr kba mnõzem hawi, za dakmãdkâkwai mrmẽ prê ktab nõrai tmẽ, kãtô dure tô tanõrai papram hã dakmãdkâkwai nõrai tmẽ, tkraisimrõikw, ro tkraim nõmr kba mnõ pibumã.
Tâkãnẽ wa, za Waptokwa Zawre danĩm rowaskuwẽ krtmã wasku kba mnõze nwa waptãr.
Twa, tâkã hawi, teza kãnẽ ro aisimã nõmr kba mõn: Tô tahã ro za ĩkrãiwatbrozem btâ nã nhanẽ aisiwazrê kba pibumã hã damrmẽ nã, tâkã hawi za kraipkẽ zako kba mnõ knã.
Tô tahã btâ nã, waza nhanẽ aimrmẽzus kbaze, kãtô aikrãi waihkuzepkwa, aim sõmrkw. Tazi za aikrui waparkwai kba nõrĩ ĩkwaĩmba nã tê waihkuzem hawi, nhanẽ aimrmẽzepkwa tê po kõdi.
Aiptokwai kba nõrĩ, kãtô dure aisdekba kba nõrĩ, kãtô dure aipnãi kba nõrĩ, kãtô dure aisiwadi kba nõrĩ, kãtô dure aisiwaikẽ kba nõrĩ, za danmẽzem wa dat kraismẽ kba mnõ da, tkraikruikw. Are zatô dure nha aipãr kban.
Krĩkmã sasõmr kba mnõzem hawi, za kbure dat kraikrui waparkw.
Tô tanẽ nã re, smĩsirê aisahi kba zemã, za kmẽ sikutõr kõdi.
Dazakru sĩ Jerusalém sikunẽzem nã Wakmãdkâkwa Jesus kmã damrmẽzeTazi nãt Wakmãdkâkwa Jesus adu kãnẽ kmã tamrmẽn:—Dazakru sĩ Jerusalém surta nõrĩ sikwapeĩ pibumã tê kuirĩ re kmã aisõpre kba wa, teza dazakru sikunẽze rom krturê nã waihkukw.
Tazi za Judéia tkai mba krĩnmrõ mnõ nõrĩ srã mnõ tmẽ ssakrê. Are nõkwa dazakrui wa kraimõr wa, azanã za dazakrui hawi aiwatobr. Are nõkwa aikuwa mba kraimõr wa, dazakrui ku za aisbre knã.
Tô tahã btâ mnõ, tô “rowẽ kõ Waptokwa Zawre akwẽ nõrai mã dat nõmr mnõze.” Tô tahã btâ nã, za tô kbure ro Waptokwa Zawre danĩm hêsuka tê wam wasku, nwa waptãr.
Tô tahã btâ nã, za rowẽ kõdi pikõi wasã nõrai mã, kãtô dure adu kra tkrê wapsõm mnõ nõrai mã! Rowẽ kõ zawre za tkai wa krãiwatobr, tô ta siwa za tâkãhã akwẽ nõrai ssĩwĩ Waptokwa Zawre rowẽ kõ zawre saikwarn.
Saktẽ zawre za smĩkezem kwa hi kwa pa zawre nã dat smrõ. Are dawadi nõrĩ za dasikwapezem hawi dasimã dat dur mnõ nẽ, tô kbure tkai mnõ pâ simẽ tê simrõ. Tazi za judeu kõ nõrĩ dazakru sĩ Jerusalém twi sĩ, are bdâ Waptokwa Zawre dat tmã hrizep ku tazi krnõmr.
Waptokwa Zawre Dakra snĩ Ambâ aipâ mnĩ dat krẽwaizeAre Wakmãdkâkwa Jesus damrmẽ kmã wamhuin kãnẽ:—Sdakro wa, kãtô dure wai wa, kãtô dure wasi mnõ wa, za akwẽ nõrĩ rowaihkuze kmã nõpre. Are tkai wa, za akwẽ sikapko mnõ pâ kâ pore wam hã rowaparka zawre mã, kãtô dure kâ ssamrĩ zawre mã sikrãm mnõ snã, tpahi wawẽ.
Hêwa nsĩm hã rom mnõ res wawẽ mnõzem hawi, za tkai pâ kahâ snã akwẽ rowẽ kõ za krãiwatbro nã krsimãzus mnõ snã, pahi tê dkâ nẽ krsinã.
Tazi za mnĩ Waptokwa Zawre Dakra snĩ Ambâ takrãiwatbron, ainãka wa mnĩ dat sikrai snã, daprê zawre nã, kãtô dure romkbuzi zawre waikwa.
Tâkãhã ro krãipus nnãkrta mnõ wa, aipkẽ ttê kba snã aimõ krainmrõ kba mõnõ, are dure hêmõ aisõpre kba mõn, mãtô aisipkẽhri kbazep ku, ro tkrturê.
Wakmãdkâkwa Jesus figueira wdê nã damrmẽ dat kmã tomzeTapari, nãt Wakmãdkâkwa Jesus kãnẽ damrmẽ kmã tomn:—Figueira wdê nã, kãtô dure romkrãi wdê wadi nã, pe krkmã aisimãzus kba mõnõ.
Ĩsui rã kmã aisõpre kba mnõ wa, teza rowakro tmẽ ro krturê nã, ro waihkukw.
Tâkãnẽ dure tâkãhã ĩt kraim wasku kba mnõ krãiwatbroze kmã aisõpre kba mnõ wa, teza Waptokwa Zawre dat krdakmãdkâ mnõzep ku ro krturê nã waihkukw.
Tô ĩsenã waza aimã kba ĩmrẽm: Tô kbure tokto krdaromãdkâ mnõ nẽ hã dkâ mnõ kõ re, za tâkãhã rom mnõ nwa waptãr.
Hêwa kãtô tka za tsikutõr, are wa ĩmrmẽze za krsaikwar wamhuire.
Waptokwa Zawre Dakra dazô top sku snã krdanmĩpar mnõ nã rowahtuzeAre Wakmãdkâkwa Jesus kãnẽ damrmẽ kmã wazrên:—Kraisimã ropibui psê kba mõnõ! Dasihâzumzem nã kraisimãzus kba mnõze, kãtô kâ nmĩ wadkâ pra krainmrõ kba mnõze, kãtô dure tâkãinnĩ hã romkmãdkâ nã kraipkẽ zako kba mnõze, Waptokwa Zawre Dakra snĩ Ambâ dat krẽwaizem bdâ krdazô aismĩpar kba mnõ kõ re, taihpâ kba mnõ kõ pibumã.
Sirê mãr zô smĩpar kõ re kurdi tê po nẽ, za tkai pâ akwẽ nõrai mã mnĩ dat krẽwaize bdâ nwa waptãr.
Twa, kraisimã ropibui psê kba mõnõ, kãtô dure Waptokwa Zawre aimõ krdawar kba mõnõ, tô kbure tâkãhã rowẽ kõ za ĩkrãiwatbro hawi aisismrã kba mnõ pibumã, kãtô dure Waptokwa Zawre Dakra snĩ Ambâ aipâ mnĩ damõr wa, aipkẽ nmrõ kba mnõ snã danõka kraisimãsam kba mnõ pibumã.
Wakmãdkâkwa Jesus tô btâ bât Waptokwa Zawre damã dat sabuzem wam hã warrĩ wa dat krdam rowahut. Are mãra nã ret nẽs Oliveira srã ku tanẽmn. Tazit nẽs tasimãssin, awẽzep ku.
Are akwẽ nõrĩt nẽs awẽzu re Waptokwa Zawre damã dat sabuzep ku wahud, tê dawapar pibumã.
Judeu kmãdkâkwai nõrĩ Wakmãdkâkwa Jesus tê dawrĩ pibumã, ro simã tê krãikrta mnõzeJudeu nõrai sĩpê Páscoa nã dat krwamtrẽ mnõ tmẽ, nãtô ro tkrturê. Tatô dasĩpê pão duptoizem nã ĩwazar kõ nẽ hã tkrê kahur mnõze.
Tazit Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, romkmãdkâ prê waskukwai nõrai mẽ, akwẽ wadi nõrai mã pahi nmẽ, nhanẽ Wakmãdkâkwa Jesus simẽkur snã tê dawrĩ da, rowaihku zô krrĩt.
Judas Wakmãdkâkwa Jesus damã tê sõihkâzeTô tahã btâ nã, nãt Hêpãrwawẽ Judas, Iscariotes nã dat krwamtrẽ mnõ kmã debr. Tahã tô 12 nã Wakmãdkâkwa Jesus dakmã sasõmrkwai nõrai sum hã.
Tazi nãt Judas Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai tmẽ, kãtô dure Waptokwa Zawre damã dat sabuzem kmãdkâkwai nõrai nsĩwĩm hã nõrai tmẽ mõ, nhanẽ Wakmãdkâkwa Jesus tê dam sakreĩ pibumã, ro simã tê waihku pibumã.
Tanẽ nmẽ, nãt tô tanõrĩ ttoi wawẽ, are ktâprezum nã tmã ropisut.
Twa, nãt Judas ktâprezum nã tê tmã kmã ropisdu, kmã dapak. Are rowaihku zô krrĩt, akwẽ nõrĩ tê waihku kõ snã, nhanẽ Wakmãdkâkwa Jesus tê tmã hêĩkre pibumã.
Páscoa wam hã dasa Wakmãdkâkwa Jesus dat kruizeMãtô pão duptoizem nã ĩwazar kõ nẽ hã nã dasĩpsê bdâ, nwa waptãr. Ta tô bdâ judeu nõrĩ Páscoa kmã spokrpku mnõ snã, ponkẽ zahi wapu krarê tkrê smrõi mnõze.
Tazi nãt Wakmãdkâkwa Jesus Pedro, kãtô dure João ãmã, kãnẽ tamrmẽn:—Wi tô ainẽm kwaba, Páscoa wam hã dasa wam kmãkwamãr kba da.
Are kãnẽ dazdanã:—Nmãzip dasa wat kmãkwamãr da, kmã azapkad?
Are kãnẽ Wakmãdkâkwa Jesus tmã tamrmẽn:—Ĩwapar psê kwaba: Dazakrui ku aizas kba wi, za ze nã hã kâ kamrãmzem re smĩsi ambâ aikuzuskw. Tahã teza kmã sasõmrkw, nmãhã kri wa sbrezep ku.
Tazi za dasa zakrazem re hã hêwim hã kripra kuipdu aim waskukw. Tahã wa teza dasa wazô wam kmãkwamãrkw.
Are tanõrĩ dazakrui ku tinẽ, tazi nãt Wakmãdkâkwa Jesus damrmẽzem prabâ ro tmã thêmba, are Páscoa wam hã dasa dam kmãkwamã.
Wakmãdkâkwa dakmã krwanpokrpku mnõ pibumã hã dasazeDasa kahurze nwa waptkã wi, nãt Wakmãdkâkwa Jesus damrmẽ waskukwai pibumã, za dat satõr nõrai mẽ, dasa zakrazem krta tanmrãn.
Are kãnẽ tmã tamrmẽn:—Rowẽ kõ ku ĩzbre kõ re, tâkãhã Páscoa wam hã dasa aimẽ kba ĩt kmẽsiĩ zêĩ ktabd.
Are tô ĩsenã waza aimã kba ĩmrẽm: Tâkã hawi, za tâkãnẽ hã dasa ĩt kmẽsiĩ kõdi. Tô Waptokwa Zawre dat krdakmãdkâ mnõzem wa dasaĩ ktab nĩm bdâ nwa waptkã wam si, waza dure tâkãnẽ hã aimẽ kba kmẽsi.
Tapari, nãt Wakmãdkâkwa Jesus vinho hêsize kârn, are Waptokwa Zawre damã dapkẽ to nã tasiwaskun. Tapari, nãt kãnẽ tmã tamrmẽn:—Kãhã kâr kwaba, are aisimã sõmr kba mõn, zêkrnẽ kba mnõ pibumã.
Tô ĩsenã waza aimã kba ĩmrẽm: Tâkãnẽ hã vinho za tokto ĩt zêkrnẽ kõdi. Tô Waptokwa Zawre dat krdakmãdkâ mnõze nwa waptkã wam si, waza dure zêkrẽ.
Tapari, nãt pão kârn, are Waptokwa Zawre damã dapkẽ to nã tasiwaskun. Tapari, nãt pão wẽkẽn, are damrmẽ waskukwai pibumã za dat satõr nõrai mã sõmrn, kãnẽ tmã damrmẽ snã:—Tâkãhã pão tô waĩnĩ. Kãhã tô aisõkwakrêm kba dkâ pibumã, waza sõ. Twa, krĩkmã aispokrpku kba mnõ snã, teza tâkãnẽ hã krkahur kba mõn.
Are sa tê kahur pari, nãt dure vinho hêsize tmã sõmrn, kãnẽ tmã damrmẽ snã:—Tâkãhã tô Waptokwa Zawre danĩm akwẽ nõrai mẽ dasimã dat sakra mnõzep te, ĩwapru aisõkwakrêm kba ĩt saikwar nã ĩt kmã krãinĩstu hã.
Are kmã aisõpre kwaba, tetô ĩm sõihkâkwa waĩmẽ tâkãhã dasa zakrazem wa nãmr!
Tô Waptokwa Zawre Dakra snĩ Ambâ dat dam nõmr mnõ prabâ, za tadkân, tô sza, tê dam sõihkâkwai mã, kunẽ ktabdi za hã!
Tazi nãt tokto nõkwa dam sõihkâkwai zô, damrmẽ waskukwai pibumã za dat satõr nõrĩ krsisdanãr.
Wakmãdkâkwa Jesus nõkwa akwẽ prê nã dure kmã damrmẽzeWakmãdkâkwa Jesus dakmã sasõmrkwai nõrĩ nãt ĩsenã mrmẽ simã tê kwanĩ, tô tanõrai sum hã nmãhã prê nã tê danpa zô.
Tazi nãt Wakmãdkâkwa Jesus kãnẽ tmã tamrmẽn:—Tônmẽm hã dakmãdkâkwai mrmẽ prê zawre nõrĩ, za akwẽ nõrai ssĩwĩ prê snã krnõmr. Are akwẽ nõrĩ tkrê kmãdkâ mnõ dat krwamtrẽ mnõze, tô “akwẽ nõrai siwaikẽ nã.”
Are aiwaikwam kba tâkãnẽ kõdi za hã. Tô kanõrai sum hã nõkwa mrmẽ prê nã dawadi nõrĩ tê kmã spai zêĩ nẽ hã, za dat krkmãdkâ wapu mnõ nẽ krmõ. Are ro tkrê dam krui mnõ nẽ hã, za ro dat tmã krui mnõ nẽ ro tkrê dam kmãdâk.
Nõkwap kwaz ĩmrmẽ prê ktabi? Bâ, dasa tê kmẽsiĩ pibumã dasa zakrazem wa ĩsmrã, bâ, dasa tê dam sakra hã? Tô ĩsenã, ĩmrmẽ prê tô dasa zakrazem wa dasa tê kmẽsiĩ pibumã, ĩsmrã hã. Are wa, tô kanõrai waikwam kba, tô dasa tkrê dam sakra mnõ nẽ hã nẽ, krĩnẽm mnõze.
—Waĩzu tet rowẽ kõ krkmãdkâ kba mõn.
Tanẽ nmẽ, akwẽ nõrĩ ĩt krkmãdkâ mnõ pibumã, Ĩptokwa ĩprêze dat ĩm sõmr prabâ, waza dure aiprê kbaze ĩt aim sõmrkw.
Ĩt krdakmãdkâ mnõzem wa, teza waĩmẽ dasa zakrazem wa aisikburõikw, are ĩmẽ aisa kahurkw, kãtô dure kuikahurkw. Tazi teza dure daprê sikburõizem wa aisikburõikw, Israel wam hã 12 nã dasĩpko mnõ nõrai mã ro tmã nõmr kba mnõ pibumã.
Wakmãdkâkwa Jesus Pedro dat spokrpkuzeAre Wakmãdkâkwa Jesus damrmẽ kmã wamhuin, kãnẽ:—Simão, ĩwapar pêsê! Hêpãrwawẽ taikmã stombo kba pibumã, mãtô Waptokwa Zawre tmã wẽ parn. Trigo zâpkrêkwa trigo têhi prumrê tê kmã waĩzar pibumã, tkrê wamrĩ mnõ nẽ, za Hêpãrwawẽ aiwamrĩkw.
Are watô nẽs Waptokwa Zawre aikmã dawa, aismĩ zazê aiw srowaptkâ kõ pibumã. Are waĩtmẽ aipâ krẽwai wa, aisimẽm nõrĩ pkẽ waptui mõnõ.
Tazi nãt Pedro kãnẽ dam mrẽ:—Wa amẽ danmẽzep ku dat ĩnrẽ pibumã, kãtô dure amẽ ĩdkâ pibumã, ĩt krkmã rom nã zawi mnõ kõdi!
Are Wakmãdkâkwa Jesus kãnẽ tmã tamrmẽn:—Tô ĩsenã waza kãhã aimã ĩmrẽm: Tâkãhã mãra nã teza, sika krê re hrâ kõ re, mrẽpranẽ ĩwaihku kõ nã damã aisikudâ.
Wakmãdkâkwa Jesus dakmã sasõmrkwai nõrĩ dat spokrpku mnõzeTapari, nãt Wakmãdkâkwa Jesus dakmã sasõmrkwai nõrĩ kãnẽ sdanãrn:—Ktâprezum nmẽzem kõ snã, kãtô dure rom durzem kõ snã, kãtô dure prakuza kõ snã, ĩt aisatõr kba siwa, mãptô kwaz mãrĩ aiw tsrowaptkâkw?Are kãnẽ dakmã sdakâ:—Mãrĩ waw srowaptkâ kõdi!
Tazi nãt kãnẽ tmã tamrmẽn:—Tokto nõkwa sĩm ktâprezum nmẽzem wa, kãtô dure sĩm rom durzem wa, za mrã. Are nõkwa smĩkezem kwa hi kwa pa sĩm mãr kõ wa, za sĩm sikuza hâi zaknõ ktâprezum zô sõ, are smĩkezem kwa hi kwa pa simã kmẽ kâ.
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Romkunẽ kmãkwamãrkwai nẽ mãt dakmã kwakburen.” Are aimã kba ĩmrmẽze tô kãnẽ: Tâkãnẽ za ro ĩm krãiwatobr, kbure waĩkmã hã ro Waptokwa Zawre danĩm hêsuka wa kuĩkre snã ĩnmrõ, za tokto ĩm krãiwatbro nmẽ.
Tazi nãt dakmã sasõmrkwai nõrĩ kãnẽ dam tmrmẽzus:—Wakmãdkâkwa, smĩkezem kwa hi kwa pa ponkwanẽ tônmẽ mãrd.Are kãnẽ tamrmẽn:—Tô ta si!
Wakmãdkâkwa Jesus Oliveira srã tmẽ damõrzeTapari, nãt Wakmãdkâkwa Jesus ta hawi tawatbron, are krdanẽm mnõzem prabâ, Oliveira srã ku tamõrn. Are dakmã sasõmrkwai nõrĩ damẽ wahud.
Dasimãssize dasimã dat smĩstu ku dawsi wi, nãt kãnẽ tmã tamrmẽn:—Waptokwa Zawre aisisnã dawar kwaba, aikmã stombo kbaze aim krãiwatbro kba wa, sazêĩ kba kõ pibumã.
(-)
[Tanẽ wi, nãt hêwa nsĩm hã Waptokwa Zawre danĩm akwẽ krãiwatobr, are dapkẽ waptu.
Wakmãdkâkwa Jesus dapkẽ wadkâ ktab nmẽ, nãt ĩsenã Waptokwa Zawre dat krdawar. Are dat dawar re, nãt dakmã hã rowakro dawapru nẽ tkaka.]
Dat dawar pari, nãt tazamn, are aipâ dakmã sasõmrkwai sikburõizep tmẽ tamõrn, are stõ mnõ re srãrn. Tô pkẽ wadkâ zawre mnõ nmẽ, nãt sõt.
Tazi nãt kãnẽ tmã tamrmẽn:—Mãr wa tep aistõ kba mõn? Wi, aisimãsam kwaba, are aisisnã kba Waptokwa Zawre krdawar kba mõnõ, aikmã stombo kbaze aim krãiwatbro kba wa, sazêĩ kba kõ pibumã.
Wakmãdkâkwa Jesus dat dakârzeWakmãdkâkwa Jesus adu damrmẽ re, nãt dakahâ zawre datmẽ tsinã. Are Judas 12 nã hã dakmã sasõmrkwai nõrai sum hã, tô danĩmrõikwa. Tahã nãt Wakmãdkâkwa Jesus dakrta ku mõ, tê dazdamrmĩ pibumã.
Tazi nãt Wakmãdkâkwa Jesus kãnẽ Judas sdanãrn:—Bâ dazdamrmĩ snã tebza kwaz Waptokwa Zawre Dakra snĩ Ambâ dam sõihâk?
Are damẽ hã dakmã sasõmrkwai nõrĩ ro za dam krãiwatbro tê waihku wi, nãt kãnẽ dazdanã:—Wamrowahtukwa, waptôza smĩkezem kwa hi kwa pa nã kmã sbirãin?
Tazi nãt smĩsi damẽ hã smĩkezem kwa hi kwa pa nã Waptokwa Zawre damã dat sabuzep kmãdkâkwai ktab mã krĩsipiĩ mnõ spokr tõ. Ĩsmĩrê nnĩwĩm hã ĩspokrê nãt twi shâ.
Are Wakmãdkâkwa Jesus kãnẽ tmã tamrmẽn:—Tônkã, tô ta si!Tazi nãt ambâ npokrê kupin, are aipâ tmã psên.
Tapari, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai mã, kãtô dure damã dat sabuzep kmãdkâkwai nõrai mã, kãtô dure judeu ptokrta mrmẽ prê nõrĩ tê dakâr da mnĩ ĩwahtu nõrai mã, kãnẽ tamrmẽn:—Mãr wa bâp romkunẽ zawre kmãkwamãrkwa kâr kba da nẽ, ĩkâr kba da, smĩkezem kwa hi kwa pa re, kãtô dure kuiro re, wê ĩzô tmã aimõrkw?
Btâ bâ wat aimẽ kba Waptokwa Zawre damã dat sabuzem wam hã warrĩ wa krĩsimãsis. Tô tanẽ kõ wam nẽ, tô tazi ĩkâr zêĩ kba kõd. Are tokto mãtô bdâ nwa waptãr, ĩkmã kwakbure kba pibumã, kãtô dure romzakrã nĩptdê rowẽ kõ tĩm hri pibumã.
Pedro Wakmãdkâkwa Jesus dakmã akwẽ nõrai mã sikudâzeTazi nãt Wakmãdkâkwa Jesus dakârn, are Waptokwa Zawre damã dat sabuzep kmãdkâkwai ktab nrõwa ku dazaprõnn. Are Pedro tô romhâ nã nãt dakmã sasõ.
Are Waptokwa Zawre damã dat sabuzep kmãdkâkwai ktab nrõwa wam hã warrĩ wa simã tê rko wi, nãt Pedro mõ, are tô tazim hã akwẽ nõrai mẽ hêĩkro pibumã, kunmã krta nãmr.
Tanẽ wi, nãt pikõ, tô tazi krtmã ĩsipiĩ mnõ, Pedro hêĩkro re kmãdâk. Are kmãdkâ psê snã, kãnẽ mrẽ:—Tâkãhã ambâ tô dure Jesus ãmẽ hã!
Are Pedro tsikudâ, kãnẽ:—Ãre, wa tô tahã ambâ ĩt waihku kõdi!
Romsikârrê wi, nãt dure ambâ Pedro kmãdâk, are kãnẽ tmã mrẽ:—Tôka tô dure tô tanõrai mẽ hã.Are Pedro kãnẽ kmã wakrã:—Ãre, tô tanõrai mẽ hã kõdi, wa hã.
Are romsikâr psê wi, nãt dure smĩsi ĩsenã kãnẽ tmã mrẽ:—Tôka tô dure Galiléia tdêkwa. Twa, tôka tô dure tô tahã mẽ hã.
Are Pedro kãnẽ kmã wakrã:—Ãre, tô tahã kmã aimrmẽ, wa ĩt waihku kõdi!Are adu Pedro mrmẽ re, nãt sika krê re hâ.
Tazi, nãt Wakmãdkâkwa Jesus Pedro ãtmẽ tasĩkdâin, are kmãdkâ psên. Tanẽ wi, nãt Pedro kãnẽ hã Wakmãdkâkwa Jesus kmã damrmẽzem nã kmã npokrpuk: “Tâkã hã mãra nã teza sika hrâ kõ re, mrẽpranẽ damã ĩkmã aisikudâ.”
Tazi nãt Pedro warrĩ hawi watobr, are ĩsenã twwa.
Surta nõrĩ Wakmãdkâkwa Jesus tê dakazârze<sup>(63-64)</sup> Tazi nãt dakmãdkâkwai nõrĩ dakmã tisnãro, are datmõ kuza, kãtô dure nẽs daprek, kãnẽ dam mrmẽzus mnõ snã:—Nõkwa taiprke nã, wi pe, waihuku!
(-)
Are dure tê dawamrĩ kunẽ snã, dam tmrmẽzus wawẽ.
Judeu ptokrta mrmẽ prê nõrĩ Wakmãdkâkwa Jesus tê dazdanãr mnõzeAwẽ psê wi, nãt nha judeu ptokrta mrmẽ prê nõrĩ, nha Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai mẽ, kãtô dure nha romkmãdkâ prê waskukwai nõrai mẽ, tsikrãikõt. Tapari, nãt Wakmãdkâkwa Jesus dazô kmẽ wdaku, damrmẽ prê nõrai sikrãiktõzep ku mnĩ tê dazaprõn pibumã.
Tazi nãt kãnẽ dazdanã:—Wi pe, wamã aisiwasku nã: Tôkap tô kwaz Dapkẽhrikwa Waptokwa Zawre dat kmã ropistu hã?Are kãnẽ kmã wakrãmn:—Dapkẽhrikwa Waptokwa Zawre dat kmã ropistu nã, aimã kba ĩsiwasku wa, za ĩzazêĩ kba kõdi.
Are mãr nã smĩsi ĩt aisdanãr kba wa, za dure ĩm wasku kba kõdi.
Are tâkã hawi za Waptokwa Zawre Dakra snĩ Ambâ Waptokwa Zawre danĩpttê nã tô kbure dat krspai mnõ, danmĩrê nnĩwĩ tanmrãn.
Tanẽ wi, nãt tô kbure kãnẽ dazdanã:—Tanẽ wam wa, tôka tô te Waptokwa Zawre Dakra ktabi?Are Wakmãdkâkwa Jesus kãnẽ kmã wakrãmn:—Tô kanõrĩkwa tet tô tanẽ aimrmẽzuskw.
Dakmãdkâkwa Pilatos ãtmẽ Wakmãdkâkwa Jesus dat dazaprõnzeTapari, nãt ĩsikrãiktõ nõrĩ kbure tsimãsa, are Wakmãdkâkwa Jesus dakmãdkâkwa Pilatos nã dat krwamtrẽ mnõ tmẽ dazaprõnn.
Tazi nãt tê dawasku kunẽ nã kmã snãkrat, kãnẽ:—Tâkãhã ambâ wat kârn, dakmãdkâkwa sĩ César dakwaĩmba wanĩm akwẽ tê pkẽ nĩpkrui mnõ pibumã, ro tê dam wasku re. Dakmãdkâkwa sĩ César damã imposto akwẽ nõrĩ tê wakbâ mnõ kõ pibumã, mrmẽ re, are dure Dapkẽhrikwa Waptokwa Zawre dat kmã ropistu nã, kãtô dure dakmãdkâkwai ktab nã siwasku re, wat kârn.
Tazi nãt dakmãdkâkwa Pilatos Wakmãdkâkwa Jesus dazdanã, kãnẽ:—Tôkap tô kwaz judeu nõrai kmãdkâkwai ktabi?Are Wakmãdkâkwa Jesus kãnẽ kmã wakrãmn:—Tôka tet tô tanẽ kmã amrmẽn.
Tazi nãt Pilatos Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai mã, kãtô dure ĩsikrãiktõ zawre nõrai mã, kãnẽ mrẽ:—Wa, mãr kunẽ tâkãhã ambâ nã ĩt sãmr kõdi, rowẽ kõ ĩt tmã nõmr mnõ pibumã.
Are tô tanõrĩ dawasku kunẽ aimõ ĩsenã tê kmã wamhui snã, kãnẽ tmrmẽzus:—Tâkãhã ambâ, tô Judéia tkai pât akwẽ nõrĩ tê pkẽ nĩpkru, dakmãdkâkwai nõrai kwaĩmba. Galiléia tkai wa mãt kmã snãkrat, are tokto tô kummã mnĩ wi.
Dakmãdkâkwa Pilatos Herodes ãtmẽ Wakmãdkâkwa Jesus tê dazatõrzePilatos tâkãnẽ hã tê wapar wi, nãt kãnẽ nĩnãr:—Tâkãhã ambâp kwaz Galiléia tkai wam hã akwẽ?
Tô ta siwat dakmãdkâkwa Herodes dazakru sĩ Jerusalém wa krmõ. Twa, Wakmãdkâkwa Jesus, tka Herodes tkrê kmãdkâ mnõzem hawim hã akwẽ nã Pilatos tê dawaihku wi, nãt Herodes ãtmẽ dazatõ.
Wakmãdkâkwa Jesus dawsi kõ re, nãt dakmãdkâkwa Herodes saktẽ zawre ro dakmã tkrê wapar. Are tê dakmãdkâ zêĩ snã nãtô ro tsikâr. Tanẽ nmẽ, nãt tê dakmãdkâ wi, dakmãdkâ wẽ snã dakmãdâk. Herodes aire romwaihku kõ Wakmãdkâkwa Jesus dat kmãnãr re, tê dakmãdkâ zêĩ ktabd.
Tazi nãt dakmãdkâkwa Herodes saktẽ zawre rom nã Wakmãdkâkwa Jesus dazdanã, are mãrĩ kmã damrmẽ kõd.
Tanẽ re, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, romkmãdkâ prê waskukwai nõrai mẽ, Herodes ãtmẽ tsinã, are Wakmãdkâkwa Jesus tê dawasku kunẽ wawẽ.
Tazi nãt tokto Herodes, sĩm surta nõrai mẽ Wakmãdkâkwa Jesus dakmã tisnãro, are dure dakmãdkâ wapu. Are dasikuzazem nsĩwĩ sikuza hâĩ psê zawre nã tê dakuza pari, nãt dakmãdkâkwa Pilatos ãtmẽ aipâ dam wapros.
Pilatos Herodes ãmẽ aire siwẽ kõd, are tô tahã btâ nã nãt aipâ tsiwaikẽ.
Wakmãdkâkwa Jesus dat dawrĩ pibumã, dakmãdkâkwa Pilatos tê dakruizeTazi nãt dakmãdkâkwa Pilatos Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure judeu ptokrta mrmẽ prê nõrĩ, kãtô dure akwẽ wadi nõrĩ simã krãikõt.
Are kãnẽ tmã mrẽ:—Tâkãhã ambâ bâtô wê ĩm saprõnkw, are dazakru sĩ Roma wam hã wakmãdkâkwa dakwaĩmba akwẽ tê pkẽ nĩpkrui mnõ nã, ĩm waskukw. Are wa, tô kahâ snã wat aisõkam kba ĩt sdanãr, are ĩm wasku kbazem nã, mãrĩ ĩt kmã sãmr kõdi.
Are dakmãdkâkwa Herodes dure tâkãhã nã mãrĩ tê sãmr kõzem hawi, mãt aipâ wam satõ. Are ro wat waihku pê, tô dat wrĩ da wat krui pibumã, mãrĩ wat kmã sãmr kõdi.
Tanẽ nmẽ, waza daprkezem nã dat kazâr da kru, are tapari, waza tmã wapros.
[Are dasĩpsê sĩ Páscoa btâ nã, za dakmãdkâkwa Pilatos danmẽzem wa krĩsimãsam mnõ nẽ hã, akwẽ nõrĩ tê kmẽ nmĩstu nẽ hã mã, nẽs tmã kmẽ wapros.]
Tazi nãt dakahâ zawre kãnẽ thãs:—Tô tahã ambâ dat wrĩ pibumã, at kru nã, are Barrabás ãmã tmã waprosn!
Tô tahã Barrabás tô dazakrui wa akwẽ wadi nõrai mẽ dakmãdkâkwai kwaĩmba ro tê sasõmr hawi, kãtô dure tê dakmẽ wrĩzem hawi, nãt srẽn.
Are Pilatos Wakmãdkâkwa Jesus damã tê wapros zêĩ nmẽ, nãt akwẽ nõrai mã dure mrmẽ kmã sahu.
Tazi nãt akwẽ nõrĩ hãsi tê kmã se, kãnẽ:—Wdê passakrti wa dat sapku mnõ da, at kru nã! Wdê passakrti wa dat sapku mnõ da, at kru nã!
Are Pilatos ponkwanẽ tê sdanãrzem prabâ, dure kãnẽ akwẽ nõrĩ sdanã:—Mãr kunẽ mãp tâkãhã ambâ kmãnã? Wa, mãr kunẽ ĩt kmã sãmr kõdi, dat wrĩ da ĩt krui pibumã. Twa, daprkezem nã dat kazâr da waza kru, are tapari waza tmã wapros.
Are Wakmãdkâkwa Jesus wdê passakrti wa dat dazapku mnõ da, tê dakrui pibumã, aimõ akwẽ nõrĩ ĩsenã thãs wawẽ. Tazi nãt romzako dawre wawẽ, are Pilatos ãmrmẽze twi twaihku sikutõr.
Tazi nãt Pilatos, akwẽ nõrai mrmẽzus pra, Wakmãdkâkwa Jesus wdê passakrti wa dat dazapku mnõ da, dakru.
Are ambâ akwẽ nõrĩ kmã ĩsapka mã, tmã wapros. —Tatô ambâ dakmãdkâkwai kwaĩmba akwẽ wadi nõrai mẽ ro tê sasõmr hawi, kãtô dure tê dakmẽ wrĩzem hawi, dat srẽ hã. Are Pilatos Wakmãdkâkwa Jesus tô tanõrai sipkra ku dazakre, tô kmã sapka mnõ prabâ, tê dakmã kmãnãr pibumã.
Wdê passakrti wa Wakmãdkâkwa Jesus dat dazapku mnõzeTazi nãt surta nõrĩ Wakmãdkâkwa Jesus dazaprõ. Bdâdi nã nãt smĩsi ambâ waikrãmn, Simão nã ĩsisi. Tô tahã tô dazakru sĩ Cirene hawim hã akwẽ, aikuwa hawit mnĩ mõ. Are surta nõrĩ Simão kâ, are sapka kõ nã re Wakmãdkâkwa Jesus danĩm wdê passakrdi dazaku tê dam dur da, tmã kru.
Tazit dakahâ zawre dakmã sasõ. Dakahâ zawre waikwat dure Wakmãdkâkwa Jesus dakmã krûkrû mnõ snã, nha pikõ tinẽ.
Tanẽ wi, nãt pikõi nõrai tmẽ tasĩkdâin, are kãnẽ tmã tamrmẽn:—Dazakru sĩ Jerusalém wam hã pikõi nõrĩ, waĩkmã aikrûkrû kba knã, aisisnã kba, kãtô dure aikra kba nõrai kmã, teza kraikrûkrû kba mõn!
Zatô bdâ nwa waptãr, akwẽ nõrĩ kãnẽ krmrmẽzus mnõ pibumã: “Ĩpê tô pikõi krai kõ nõrai mã, kãtô dure ĩkrapre kõ nõrai mã, kãtô dure kra adu tê wapsõm kõ nõrai mã!”
Tô mmĩ wamtki re mã tâkãnẽ dat kmãnãr wa, nhanẽ bza kwaz mmĩ kre pari, mmĩ mã dat krkmãkwamãr?
Tazi nãt dure ponkwanẽ romkunẽ kmãkwamãrkwa saprõnn, Wakmãdkâkwa Jesus dakrta wdê passakrti wa dat sapku mnõ snã, dat pãr pibumã.
Are romnĩsi, “dakrãi hi nmrõzem nã” dat krwamtrẽ mnõ ku sinã wi, nãt Wakmãdkâkwa Jesus wdê passakrti wa dat dazapuk. Are dure romkunẽ kmãkwamãrkwa sahure damẽ dat sapuk, smĩsi nãt danmĩrê nnĩwĩ sapkun, are ĩkamõ tô danmĩkê nnĩwĩ.
[Tazi nãt Wakmãdkâkwa Jesus kãnẽ Waptokwa Zawre dawarn:—Ĩmmã, samãr waihku kõ snã tâkãhã akwẽ nõrĩ tâkãnẽ hã tĩm kmãkwamãr nmẽ, mãr kõ snã at tmã rmẽ mõnõ!]Tapari, nãt surta nõrĩ romwaihkuze simã kmãnã, dasikuzaze nhanẽ simã tê prum mnõ pibumã. Are rowaihkuze tê tmã nõmr mnõ prabâ, simã kmã tsĩpru.
Tanẽ ret akwẽ nõrĩ aimõ rom nã nõpre. Are dakmãdkâkwai nõrĩ aimõ Wakmãdkâkwa Jesus dakmã tisnãro, kãnẽ mrmẽzus snã:—Dawadi nõrĩ nãt nẽs tê pkẽ nõmr. Akwẽstô, Dapkẽhrikwa Waptokwa Zawre dat smĩstu hã wa, nwa pe, tokto aimã sipkẽhri da!
Are surta nõrĩ dure dakmã tisnãro. Tazit dakrtamrê ku nẽs kasĩkre mnõ snã, vinho wakbâ krarê nẽ hã dazdawa ku tê dam wẽ, dat zêkrnẽ zêĩ zô.
Tazit kãnẽ dam tmrmẽzus:—Tôka judeu nõrai kmãdkâkwai ktab hã wa, wi tô aimã aisipkẽhiri!
Are dure wdê passakrti wa, Wakmãdkâkwa Jesus dakrãnhâi nã, ĩkuĩkre tô kãnẽ: “Tâkãhã tô judeu nõrai kmãdkâkwai ktabi.”
Tahã nãt dure smĩsi romkunẽ kmãkwamãrkwa damẽ dat sapku mnõ, mrmẽ nã tê dawamrĩ kãnẽ:—Tôka tô te Dapkẽhrikwa Waptokwa Zawre dat kmã ropistu hã kõd, te? Twa, wi pe, aimã aisipkẽhiri, are dure wanõrĩ wapkẽhir!
Are dakrta dat sapku kamõ kãnẽ tmã mrẽ:—Tô wasiwam si wadkâ mnõ pibumã, dat wam hri kõ wam nẽ, kwaz adu Waptokwa Zawre damã aipahi kõd?
Are wanõrĩ tô romkunẽ wat krkmãkwamãr mnõzem hawi, mãt ĩkwaĩmba rowẽ kõ wam nõmrn, are tô tahã mãr kunẽ tê kmãnãr kõdi.
Tazi nãt Wakmãdkâkwa Jesus damã kãnẽ mrẽ:—Wakmãdkâkwa Jesus, dakmãdkâkwai ktab nẽ awsi wa, za ĩkmã anpokrpuku!
Are Wakmãdkâkwa Jesus kãnẽ tmã tamrmẽn:—Tô ĩsenã waza aimã ĩmrẽm: Tâkãnã teza waĩmẽ kraimõr, hêwa nsĩm hã rowẽ ktab zawre wa.
Wakmãdkâkwa Jesus dadkâzeAmzumre tê sati mnõ wi, nãt sdakro romkuiwẽ rẽ, are tkai pâ mãt rodakrã, mrẽpranẽ horas bdâ samzep ku.
Tazi nãt Waptokwa Zawre damã dat sabuzem kripra wam hã sikuza nã hã kri zdawa ntomze ĩsõkmõ mba tsiwazu.
Tanẽ wi, nãt Wakmãdkâkwa Jesus ĩsenã dahrâ snã, kãnẽ tamrmẽn:—Ĩmmã, anĩpkra ku waza ĩhêmba am sakre!Are tâkãnẽ damrmẽ pari, nãt tadkân.
Are Roma wam hã surta nõrai kmãdkâkwa, Wakmãdkâkwa Jesus nhanẽ dadkâ re tê kmãdkâ wi, nãt Waptokwa Zawre dawasku wẽ, kãnẽ mrmẽ snã:—Tô ĩsenã, tâkãhã ambâ mãr kunẽ tê kmãnãr kõdi!
Tô kbure ro kmã sõpre pibumã tô tazim hã ĩsikrãiktõ nõrĩ, nãt Wakmãdkâkwa Jesus dadkâ re dakmã nõpre, are pkẽ wadkâzem hawi sõknõ tê kwapsi mnõ snã, srõwa mnõ ku aipâ tê krẽkẽ.
Are tô kbure Wakmãdkâkwa Jesus dasiwaikẽ nõrĩ, kãtô dure pikõi nõrĩ, Galiléia tkai hawi damẽ ĩwahtu nõrĩ, nãt romhâ hawi ro kmã nõpre.
Wakmãdkâkwa Jesus dakru wa dat danrẽze<sup>(50-51)</sup> Tetô smĩsi ambâ, José nã ĩsisi, tô tazi krmõ. Tô tahã tô dazakru sĩ Arimatéia wam hã akwẽ. Arimatéia tô Judéia tkai wam hã dazakru. José tô ambâ pkẽ pê, tô ĩkwaĩmba si ro tkrê kmãdkâ mnõze. Waptokwa Zawre dat krdakmãdkâ mnõze nwa waptkã zôt aimõ krsmĩpar. Tô tahã tô judeu ptokrta mrmẽ prê nõrai sum hã. Are judeu kmãdkâkwai wadi nõrĩ Wakmãdkâkwa Jesus dakmã hã simã ro tê sakra mnõ siwa, sĩm romkmãdâ damẽ tê hri kõd.
(-)
Tapari, nãt José dakmãdkâkwa Pilatos ãtmẽ mõ, are Wakmãdkâkwa Jesus dahêmba nã nĩwar.
Tazi nãt wdê passakrti hawi dakmã sikra, are linho nã hã dasikupsbizem nã dakuikãs. Tô tazi ktẽ kwakrê mnõ nẽ hã apkrê sro mãrd, dadâ dat nwa srẽ pibumã hã. Tô ta krê adu dadâ dat nwa srẽ kõ nẽ hã. Are tô tam hã mãt José Wakmãdkâkwa Jesus danẽ.
Dat danrẽze tô sexta feira btâ nã, are mãtôza dasiwaktuzem bdâ, sábado nã dat krwamtrẽ mnõ, kmã snãkrat.
Are pikõi nõrĩ, Galiléia tkai hawi Wakmãdkâkwa Jesus damẽ ĩwahtu nõrĩ, nãt José ãmẽ tmã mõ, are dakru nã nõpre, kãtô dure nhanẽ tê danrẽze.
Tapari, nãt pikõi nõrĩ aipâ srõwa ku tê krẽkẽ, are dasisdazêze, kãtô dasiwamõze, tê dakukre pibumã kmãkwamã.Are dasiwaktuzem btâ nã nãt siwakut, romkmãdkâ prê tê dam rmẽ mnõ prabâ.
Wakmãdkâkwa Jesus aipâ danõkrêptuizeAre btâ ssõre nnãkrta btâ nã, nãt pikõi nõrĩ awẽzu dakru ku tmã mõ, dasiwamõze tê kmãkwamãrĩ simẽ tê dur snã.
Tazi nãt knẽ, dakru zdawa ntomze, kazakreĩ snã kmã nõpre.
Are dakru ku zas mnõ wi, Wakmãdkâkwa Jesus dahêmba tê sãmr kõd.
Tanẽ wi, nãt pikõi nõrĩ, pahi zawre nmẽ, kunhto mnõ snã, hikrã nã tsimãsa, are sikwanõkmõ kupsib. Tazi nãt tô tahã ambâ nõrĩ kãnẽ tmã mrẽ:—Mãr wa tep dadkâ nmĩkwrazem wa, krdaromãdkâ mnõ dazô krairtĩ kba mõn?
Tô tahã tônmẽm kõdi, mãtô aipâ danõkrêptuin. Tô kanõrai mẽ kba adu Galiléia tkai wa krdamõr re, ro dat kraim wasku kba mnõ nã, kmã aispokrpku kwaba. Ro dat kraim wasku kba mnõze, tô kãnẽ:
“Waptokwa Zawre Dakra snĩ Ambâ za dat kmãdkâ da hã, tô kãnẽ: Romkunẽ kmãkwamãrkwai nõrai sipkra ku za danãrn, are wdê passakrti wa za dat dazapuk, are mrẽpranẽ bdâ dakmã nẽm wi, za aipâ tanõkrêptuin.”
Tanẽ wi, nãt pikõi nõrĩ tâkãnẽ hã Wakmãdkâkwa Jesus kmã damrmẽzem nã spokrpuk.
Are dakru hawi aipâ pikõi nõrĩ tê krẽkẽ mnõ pari, nãt 11 nã hã Wakmãdkâkwa Jesus damrmẽ waskukwai pibumã dat satõr nõrai mã, kãtô dure dakmã sasõmrkwai wadi nõrai mã, tô kbure ro tmã wasku.
Tâkãhã pikõi nõrĩ, tô Maria Madalena, kãtô dure Joana, kãtô dure Maria, Tiago ãzeparkwa. Tô tanõrĩ, kãtô dure pikõi wadi nõrĩ, tô tanõrai mẽ dakru ku ĩwahtu nõrĩ, nãt Wakmãdkâkwa Jesus damrmẽ waskukwai pibumã dat satõr nõrai mã, tô kbure ro tê wasku.
Are tô tanõrĩ pikõi nõrai simãzaze tê sazêĩ kõd, tô danmĩ zaksê kõ mrmẽzem nã, nãt kmã to.
Tô tanẽ nã re, nãt Pedro da, are dakru ku war. Dakru wa wsi wit dupo snã krdazô romãdâk. Are tê dakmãdkâ kõd, tô linho nã hã dasikupsbizem nã hã dakuikãszem mnõ si, nãt kmãdâk. Are ro tê kmãdkâ mã sikrãm snã, nãt aipâ kri tmẽ krẽwa.
Emaús ku hã bdâdi nã Wakmãdkâkwa Jesus ponkwanẽ dakmã sasõmrkwai mã dasihêĩkrezeTô tahã btâ nã nãt ponkwanẽ dakmã sasõmrkwai nõrĩ, dazakruirê sĩ Emaús ku tinẽ. Tô tahã dazakruirê tmẽ za kãte amtpẽ kõ re 10 quilômetros nã kâ, dazakru sĩ Jerusalém hawi.
Nẽm snã nãt aimõ sisdakâ, dazakru sĩ Jerusalém wa, Wakmãdkâkwa Jesus dakmã hã ro ĩkrãiwatbro nã.
Sisdakbâ mnõ snã, ro simã tê wasku psê mnõ re, nãt Wakmãdkâkwa Jesus tô tanõrai krtamrê ku tawsin, are tô tanõrai mẽ tamõrn.
Tahã nãt tô tanõrĩ dasã, are tô nhanẽ nõkwa hã nã tê dawaihku kõd.
Tazi nãt kãnẽ sdanãrn:—Mãrĩ tep bdâdi nã, aisimã wasku kba mõn?Are nmĩ zazârkw, rtĩ wadkâ snã.
Tazi nãt smĩsi, Cleópas nã ĩsisi, kãnẽ dam mrẽ:—Tô tôkai wtẽsi te kũhêwahârê hã ro ĩkrãiwatbro waihku kõd, dazakru sĩ Jerusalém wa kraimõr kõ wam nẽ?
Are Wakmãdkâkwa Jesus kãnẽ sdanãrn:—Mãrĩ mãp thêmba?Are kãnẽ dam mrẽ:—Dazakru sĩ Nazaré hawim hã ambâ, Jesus nã dat krwamtrẽ mnõ mã ĩkrãiwatbro hã. Tô tahã tô aire Waptokwa Zawre damrmẽ waskukwa. Dat krkmãdkâ psê mnõ nmẽ, ro tkrê krkmãkwamãr mnõze prêd, are ĩmrmẽze dure prêdi.
Tô tanẽ kõ wam nẽ, mãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, wanĩm ĩptokrta mrmẽ prê nõrai mẽ, sakre, wdê passakrti wa dat sapku mnõ snã, dat wrĩ pibumã.
Are wanõrĩ krsô wanmĩpar mnõ, tô aire Israel wam hã akwẽ nõrĩ tô kbure rowẽ kõ hawi tê smrã zô. Are mãtô mrẽpranẽ bdâ kmã tinẽ, ro tmã saikwar mnõzem hawi.
<sup>(22-23)</sup> Are watô nha wasimẽ hã pikõi nõrai mã wasikrãmn. Tô tanõrĩ mãt awẽhâ re dakru ku wahud, are ĩhêmba, ku, nmõmõ kmã sõpre kõd. Tê krẽkẽ mnõ pari, nãt hêwa nsĩm hã Waptokwa Zawre danĩm akwẽ tmã sihêĩkre mnõ nã, kãtô dure Wakmãdkâkwa Jesus aipâ danõkrêptui nã tê tmã wasku nã, wam waskukw.
(-)
Are dure nha wasimẽ hã dakru ku wahud. Tazi nãt, ku, pikõi nõrĩ tê wam wasku prabâ, ro kmã nõpre, are Wakmãdkâkwa Jesus tê dakmãdkâ kõd.
Tanẽ wi, nãt Wakmãdkâkwa Jesus kãnẽ tmã tamrmẽn:—Ãre rowed, ahâmre hã Waptokwa Zawre damrmẽ waskukwai nõrai mrmẽze krsamãr waihku kba mnõ pibumã, kãtô dure krsazêĩ kba mnõ pibumã, aim samãr waihku tui ktabdikwa.
Tô kbure tâkãhã rowẽ kõ dat dam nõmr mnõ prabâ, Dapkẽhrikwa Waptokwa Zawre dat kmã ropistu hã dat kmãdkâ pibumã, tô ĩkwaĩmba, Waptokwa Zawre daprêzem zawre dat dam sõmr pibumã.
Tazi nãt tokto kbure dasikmãm hã rowaskuze Waptokwa Zawre danĩm hêsuka wa krĩsmĩkwra mnõ, tmã wasku psên. Dakmãdkâkwait Moisés ãnmĩ kuĩkre hawi nãt kmã snãkrtan, are tapari, tô kbure ahâmre hã Waptokwa Zawre damrmẽ waskukwai nõrai smĩ kuĩkre dure tmã wasku psên.
Dazakruirê tô tahã ponkwanẽ hã dakmã sasõmrkwai nõrĩ za nwa smĩ zazârze tê sati mnõ wi, nãt Wakmãdkâkwa Jesus nmõmõ romhâ nã damõr da nẽ, damõrĩ kmã wamhuin.
Tazi nãt kmã danmĩ zazâr da dakuzu, kãnẽ dam mrmẽ snã:—Mãtô rowahâm pê, mãtôza mãra, twa, wamẽ aismĩ zazâri.Twa nãt tazbren, tô tahã ponkwanẽ hã dakmã sasõmrkwai nõrai mẽ danmĩ zazâr pibumã.
Are tô tanõrai mẽ dasa zakrazem krta tanmrãn. Tazi nãt pão kârn, are Waptokwa Zawre damã dapkẽ to nã tasiwaskun. Tapari nãt pão wẽkẽn, are tmã sõmrn.
Tô tanẽ wi, nãt tô tanõrĩ tto pok, are Wakmãdkâkwa Jesus hã nã dawaihuk. Are tê dawaihku wi, nãt twi tasikutõrn.
Tazi nãt kãnẽ simã tmrmẽkw:—Tô ĩsenã, bdâdi nã Waptokwa Zawre danĩm hêsuka wam hã rowasku dat wam wasku psê mnõ re, mãt wapkẽ waptu wam tkuiptu wawẽ.
Tazi nãt azanã tsimẽkwar, are dazakru sĩ Jerusalém ku aipâ krẽwa. Simãssi wi, nãt 11 nã Wakmãdkâkwa Jesus damrmẽ waskukwai pibumã dat satõr nõrĩ, dakmã sasõmrkwai wadi nõrai mẽ, sikburõi re srã.
Tazi nãt dure ponkwanẽ hã nõrĩ ro tmã wasku, nhanẽ bdâdi nã ro tmã ĩkrãiwatbro, kãtô pão dat wẽkẽ wi, Wakmãdkâkwai nã tê dawaihku nã.
Wakmãdkâkwa Jesus dakmã sasõmrkwai nõrai mã dasihêĩkrezeTâkãnẽ nã adu ro simã tê wasku re, mãt amtpẽ kõ re Wakmãdkâkwa Jesus tmã tasihêĩkren, are kãnẽ tmã tamrmẽn:—Aipkẽ nmrõ snã aihêmba kwaba!
Tanẽ wi, nãt dam tsikrãmkw, are tpahi wawẽ, romhêmbai kõ dizô sĩmnãs mnõ nmẽ.
Are Wakmãdkâkwa Jesus kãnẽ tmã tamrmẽn:—Mãr wa tep aipahikw? Mãr wa tep wa hã kõ nã ĩkumnãskw?
Ĩnĩpkra, kãtô ĩpra, wi pe, kmã aisõpre kwaba. Ĩkupiĩ kwaba. Romhêmbai kõ danĩ, kãtô dahi, waĩnẽ sĩm mãr kõ nmẽ, teza ĩkupiĩ kba wa, ĩzazêĩkw.
Tâkãnẽ tmã damrmẽ pari, nãt danĩpkra, kãtô dure dapra tmã waskun.
Are tô tanõrĩ pkẽ toi zawre mnõzem hawi, kãtô dure dam sikrãm zawre mnõzem hawi, adu tê dazazêĩ psê mnõ kõd. Tanẽ wi, nãt Wakmãdkâkwa Jesus dasazem zô, kãnẽ tanĩnãrn:—Tôp aisazemdi kbad?
Tazi nãt tpê zakro dam kata.
Are kârn, are tô tanõrai sõka kmẽsin.
Tapari, nãt kãnẽ tmã tamrmẽn:—Adu aimẽ kba krĩmõr re, watô aim wasku psêkw, tâkãhã romkmãdkâ prê dakmãdkâkwait Moisés tê kuĩkre mnõ wa, kãtô dure ahâmre hã Waptokwa Zawre damrmẽ waskukwai nõrai sĩm hêsuka mnõ mba, kãtô dure Salmos hêsuka wa, waĩkmã hã ĩkuĩkre mnõ, nwa waptkã mnõ da nmẽ, za nwa waptkã mnõ nã.
Tazi nãt Waptokwa Zawre danĩm hêsuka tê samãr waihku psê mnõ pibumã, ĩkrãi waihkuze Wakmãdkâkwa Jesus dat tmã sõmr.
Are kãnẽ tmã tamrmẽn:—Waptokwa Zawre danĩm hêsuka wa kuĩkre snã ĩnmrõ, tô za Dapkẽhrikwa Waptokwa Zawre dat kmã ropistu hã rowẽ kõ dat kmãdkâ nã, are dadkâ pari, mrẽpranẽ bdâ dakmã nẽm wi, za aipâ danõkrêptu nã.
Are dure kuĩkre snã ĩnmrõ, tô tô ta danĩsizem nã akwẽ nõrĩ Waptokwa Zawre datmẽ aipâ pkẽ sĩkdâi mnõzem nã hã, kãtô dure sĩm romkmãkwamãr kunẽ mãr kõ snã za dat tmã rmẽ mnõ nã hã rowasku, zatô kbure akwẽ nõrai mã dat krwasku. Tô dazakru sĩ Jerusalém wa dat kmã snãkrta mnõ snã, za tkai pâ tô kbure akwẽ nõrai mã dat krwasku.
Are tô kanõrĩkwa, tâkãnẽ hã rom mnõ kmã aisõpre kba mnõzem hawi, teza krdam wasku kba mõn.
Are Ĩptokwa dat aim kmã ropistukwa, waza aim satõrkw. Twa, hêwa nsĩ hawim hã danĩptdê aissĩwĩm kba tê sikraizep ku, tâkãhã dazakrui wa teza akâ aismĩpar kba mõn.
Waptokwa Zawre Wakmãdkâkwa Jesus hêwa nsĩ ku dat dakmã saikurzeTazi nãt Wakmãdkâkwa Jesus dakmã sasõmrkwai nõrĩ dazakru sĩ Jerusalém hawi dat simrõ, dazakruirê sĩ Betânia ku. Tazi nãt danĩpkra sartõn, are Waptokwa Zawre dat krkmãdkâ psê mnõ pibumã, tamrmẽn.
Tô tanẽ re, nãt twi dasĩkre, are Waptokwa Zawre hêwa nsĩ ku dakmã saikurn.
Tazit tô tanõrĩ Wakmãdkâkwa tê dakmãdkâ prê snã, kãtô dure pkẽ toi snã aipâ tê krẽkẽ, dazakru sĩ Jerusalém ku.
Tazi nãt Waptokwa Zawre tkrê dawasku wẽ mnõ snã, damã dat sabuzem wam hã warrĩ wa, btâ bâ krsikrãikõt.
<font color=teal>ROWASKUWẼ JOÃO TÊ KUĨKRE</font>Damrmẽ nã dat krdawamtrẽ mnõ dakrãiwatbrozeWaptokwa Zawre hêwa kãtô tka dat kmãnãr kõ re, tetô aimõ damrmẽ nã dat krdawamtrẽ mnõ krdahêmba. Tô Waptokwa Zawre damẽ nãt aimõ krdahêmba, are ta tô dure Waptokwa Zawre.
Tô kũ ĩsnãkrta hawi, nãt aimõ damrmẽ nã dat dakmã to, Waptokwa Zawre damẽ krdahêmba.
Tô ta danĩpkra nã nãt Waptokwa Zawre kbure ro dat krãipus. Tô ta daknã mãrĩ dat krãiwatbro kõdi.
Tahã tô krdaromãdkâ mnõzem nnãkrta ktabi. Are tahã krdaromãdkâ mnõze mãt mnĩ romkuiwẽ akwẽ nõrai mã kãwis.
Romkuiwẽ tetô aimõ romzakrã wa kuiwẽ, are romzakrã nhanẽ romkuiwẽ tê wrĩ kõdi.
Waptokwa Zawre mãt mnĩ smĩsi damrmẽ waskukwa kmẽ zatõrn. Ĩsisize tô João.
Tô tahã tô romkuiwẽ nã hã ro tê dam wasku mnõ pibumã, mãt mnĩ satõrn, tô kbure akwẽ nõrĩ romkuiwẽ nã hã rowasku tê wapar mnõ pibumã, kãtô dure ro tê waskuzem hawi tê sazê mnõ pibumã.
João romkuiwẽ hã kõdi, are, tô romkuiwẽ nã hã ro tê wasku pibumã, mãt mnĩ mõ.
Are tô tahã romkuiwẽ tô romkuiwẽ ktabi. Tô tahã romkuiwẽ ktabi mãtô mnĩ tkai wa krãiwatobr, are akwẽ mnõ pâ tê kuiwẽ.
Damrmẽ nã dat dakmã to tetô tkai wa krtamõrn. Tô ta dakmã mãt Waptokwa Zawre tka, kãtô dure tô kbure ro dat krãipus. Tô tanẽ kõ wam nẽ, tkai wam hã akwẽ nõrĩ tê dawaihku mnõ kõdi.
Tô nharê mãt tê dazapar pês, are dure tê dazazêĩ pês. Tô tanõrai mã mãt tmã hrin, sĩ Waptokwa Zawre dakra pibumã.
Tô tanõrĩ rêrkê mnõzem hawi, kãtô dure tkai wam hã ptokwai hawi, sĩ Waptokwa Zawre dakra kõdi. Tô Waptokwa Zawre kmã dazapka prabâ, mãt tasĩ Waptokwa Zawre dakran.
Damrmẽ nã dat krdawamtrẽ mnõ mãt tasĩ akwẽn, are wanõr wawaikwa krdanrõwa. Daprêze wat kmãdkân. Daprêzem zu wat akwẽ dat krsawi mnõze, kãtô dure ĩsenã hã romkmãdâ dat wam hêĩkre mnõ snã, dakmãdkân. Tahã daprêze tô Daptokwa dat dam sõmrĩ, Dakra pisirê nmẽ.
Tô ta dakmã nãt João, Dakrãikwanrẽkwa nã dat krwamtrẽ mnõ, kãnẽ rowasku:—Tahã tô kbâ dakmã hã kãnẽ ĩmrmẽ:“Ĩzaku za mnĩ tamõrn, are damrmẽ prê nã ĩkmã spain, waĩkõ re hawi krdahêmba mnõ nmẽ.”
Dat krwazawi ktab mnõ nmẽ, nãt tô kbure wanõr mã saktẽ zawre rom pê dat krwam sõmr.
Romkmãdkâ prê Waptokwa Zawre dat wam rmẽ mnõ, tô dakmãdkâkwait Moisés ãkmã mãt wam sõmrn, are dat krwazawi mnõze, kãtô dure ĩsenã hã romkmãdâ, tô Wakmãdkâkwa Jesus Cristo dakmã mãt wam kãwsin.
Waptokwa Zawre adu nõkwa nĩwa tê dakmãdkâ kõdi. Are Dakra pisirê, Waptokwa Zawre dasiwam nmẽ, kãtô dure dakrtamrê krdahêmba mnõ nmẽ, mãt wam dahêĩkren.
João Dakrãikwanrẽkwa tkrê dam rowahtu mnõzeDazakru sĩ Jerusalém wam hã judeu ptokrta mrmẽ prê nõrĩ nãt Waptokwa Zawre damã dat sabuzem wa sipi tkrê kmãkwamãr mnõ nõrĩ, kãtô dure levita nã dat krwamtrẽ mnõ, nha João Dakrãikwanrẽkwa ãtmẽ kmẽ zatõ, nõkwa hã zô tê sdanãr pibumã.
Are João Dakrãikwanrẽkwa sõkawi tmã tsiwasku, kãnẽ:—Dapkẽhrikwa Waptokwa Zawre dat kmã ropistu hã kõdi, wa hã.
Are dure sdanãrn, kãnẽ:—Tanẽ wa, nõkwap sa tôka? Tôkap tô kwaz Elias?Are João dure kãnẽ kmã wakrã:—Ãre, tahã kõdi, dure!Are dure sdanãrn, kãnẽ:—Bâ tôkap tô Waptokwa Zawre damrmẽ waskukwa dazô krwanmĩpar mnõ hã?Are dure kãnẽ mrẽ:—Ãre!
Tazi nãt tokto João ãmã kãnẽ tmrmẽzus:—Ãre, wi pe, nõkwa hã nã wamã aisiwasku nã, tê wazatõr nõrai mã wat aiwasku psê pibumã.
Tazi nãt João Waptokwa Zawre damrmẽ waskukwa, Isaías nã dat krwamtrẽ mnõ mrmẽzem nã, kãnẽ tmã mrẽ:—“Wa tô aikuwa mba mrmẽ tê hâ snã, kãnẽ krmrmẽ mnõ: Wakmãdkâkwa nwa damõr pibumã, dam bdâdi kwaba.”
João tê sdanãr pibumã dat satõr nõrĩ, tô fariseu nõrai snĩwĩm hã.
Are tô dure João sdanãrn, kãnẽ:—Tôka Dapkẽhrikwa Waptokwa Zawre dat kmã ropistu hã kõ wa, kãtô dure Elias hã kõ wa, kãtô dure Waptokwa Zawre damrmẽ waskukwa krdazô wanmĩpar mnõ hã kõ wa, mãr wa tep sa akwẽ krkrãikwanrẽ mõn?
Are João dure kãnẽ mrẽ:—Kâ nã wat ĩt krdakrãikwanẽr. Are tetô nõkwa dawaihku kba kõ snã, aiwaikwam kba krtamõrn.
Tahã za ĩzaku mnĩ tamõrn, are wa ĩsimã ĩwapurêki danĩm pra kuza kmã wassize ĩt dam wassihui mnõ pibumã.
Tâkãhã ro ĩkrãiwatbroze, tô dazakruirê sĩ Betânia wa, tazi João tkrê dakrãikwanrẽ mnõ siwa. Tô tahã Betânia tô Jordão kâ zrai nnĩwĩm hã dazakru.
Dapkẽhrikwa dakrãiwatbrozeTahã awẽku, nãt Wakmãdkâkwa Jesus João ãtmẽ tamõrn. Are João Wakmãdkâkwa Jesus tê dakmãdkâ snã, kãnẽ mrẽ:—Bâdkã, tahã ambâ pe dakmã aisõpre kwaba. Ta tô ponkẽ zahi wapu krarê nẽt Waptokwa Zawre damã krtamõrn, tkai pâ akwẽ nõrai mã kbure romkunẽ dat tmã par mnõ pibumã.
Tahã dakmã wat kbâ ro aim waskukwa, kãnẽ ĩmrmẽ siwa: “Waĩzaku zatô ambâ mnĩ takrãiwatbron, ta tô damrmẽ prê nã dat ĩkmã spa hã, waĩkõ re hawi krdahêmba mnõ nmẽ.”
Dakmã ĩmrmẽ siwa, wa aire adu ĩt dawaihku psê kõd, nõkwa hã zô. Are Israel wam hã akwẽ nõrĩ tê dawaihku pibumã, wat kâ nã ĩt krdakrãikwanẽr.
Are João mrmẽ kãnẽ tê kmã wamhu:—Wa wat Waptokwa Zawre Dahêmba hêwa nsĩ hawi kaktõ ka nẽ dat sikrai re, kãtô dure dansĩwĩ dazam re, dakmãdâk.
Wa aire ĩt dawaihku kõdi, are Waptokwa Zawre, kâ nã ĩt krdakrãikwanrẽ mnõ pibumã, dat ĩm kru, mãt kãnẽ ĩm tamrmẽn: “Tezatô Waĩhêmba, hê hawi tê sikrai snã kmãdâk. Smĩsi ambâ nsĩwĩ za da. Tahã za Waĩhêmba nã akwẽ nõrĩ tkrê kupsib.”
Are watô dakmãdâk, tanẽ nmẽ, wat tâkãhã ambâ Waptokwa Zawre Dakra nã ĩt krdawasku.
Dawanã hã Wakmãdkâkwa Jesus dakmã sasõmrkwai nõrĩTahã hâre nãt dure João tô tazi krmõ, ponkwanẽ kmã sasõmrkwai nõrai mẽ.
João, Wakmãdkâkwa Jesus damõr re tê dasãmr wi, nãt kãnẽ mrẽ:—Tahã ambâ tô Ponkẽ zahi wapu krarê nẽt Waptokwa Zawre damã krtamõrn!
Tâkãnẽ hã João ãmrmẽ, tô tahã ponkwanẽ hã kmã sasõmrkwai nõrĩ tê wapar wi, nãt Wakmãdkâkwa Jesus dazaku tinẽ.
Tazi nãt Wakmãdkâkwa Jesus dasiwakâ mã taromãdkân, are dapra krnẽm nã dat waihku wi, kãnẽ sdanãrn:—Mãr zô tep krairtĩ kba mõn?Are kãnẽ dazdanã:—Wamrowahtukwa, nmãzip anrõwa?
Tazi nãt kãnẽ tmã tamrmẽn:—Arê, pe, kmãdkâ kba da!Are Wakmãdkâkwa Jesus damẽ tinẽ, krdasimãssi mnõze tê kmãdkâ da. Bdâ sĩpra psê wi, nãt tô tammõ tsimãsis, are mãkrãzep ku damẽ tsimãsis.
Ponkwanẽ ambâ, João Wakmãdkâkwa Jesus dakmã ro tê wasku re tê wapar zum hã, kãtô dure Wakmãdkâkwa Jesus tê dakmã sasõmr zum hã, smĩsi tô André. Tô tahã tô Simão ãpnã.
Tazi nãt André sdekwa Wakmãdkâkwa Jesus datmẽ saprõ. Are Wakmãdkâkwa Jesus Simão dat kmãdkâ snã, kãnẽ tamrmẽn:—Tôka tô João ãkra, aisisize tô Simão. Are tâkã hawi aisisize tô za hã Cefas. (“Cefas” tô “Pedro” nã dawamtrẽze, are tô tahã ponkwanẽ hã dawamtrẽze tô dure “knẽ”.)
Wakmãdkâkwa Jesus Filipe kãtô Natanael dat saihrâzeTahã hâre nãt Wakmãdkâkwa Jesus Galiléia tkai ku damõr pibumã dasimã hrin. Are damõr kõ re, nãt Filipe ãzô krdarĩt, are kãnẽ tmã tamrmẽn:—Wê, ĩkmã sasõmrĩ!
Filipe tô dazakru sĩ Betsaida hawim hã akwẽ. Tô tahã Betsaida tô dure André kãtô Pedro ãzakru.
Tazi nãt Filipe Natanael ãzô krrĩt, are kãnẽ tmã mrẽ:—Dakmãdkâkwait Moisés romkmãdkâ prê re hã hêsuka wa, kãtô dure ahâmre hã Waptokwa Zawre damrmẽ waskukwai nõrĩ sĩm hêsuka mnõ mba, ro dakmã tê wasku mnõ, watô dasãmrn. Tahã tô José ãkra, dazakru sĩ Nazaré hawim hã, Jesus nã dat krdawamtrẽ mnõ.
Are Natanael kãnẽ nĩnãr:—Kwaza mnĩ dazakru sĩ Nazaré hawi mãr pê wam krãiwatobr?Are Filipe kãnẽ kmã wakrã:—Wê, pe sa hã, kmãdâkâ!
Wakmãdkâkwa Jesus Natanael wsi re dat kmãdkâ wi, nãt kãnẽ tamrmẽn:—Pe sa wê tâkãhã ambâ kmãdkâ kwaba. Tô tahã tô Israel wam hã akwẽ ktabi, are dure ambâ predum ktabi, nõkwa tê stokrãm kõdi.
Tazi nãt Natanael Wakmãdkâkwa Jesus dazdanã kãnẽ:—Nmã hawi bâp ĩwaihkun?Are Wakmãdkâkwa Jesus kãnẽ kmã wakrãmn:—Filipe taisaihrâ kõ re, wat figueira wdê papra aismrã re aikmãdâk.
Are Natanael kãnẽ mrẽ:—Wamrowahtukwa, tôka tô Waptokwa Zawre Dakra, kãtô dure Israel kmãdkâkwai ktabi!
Are Wakmãdkâkwa Jesus dakmã wakrã, kãnẽ:—Figueira wdê papra ĩt aikmãdkâ nã ĩt aim wasku nmẽ, bâp ĩzazê? Tô tahã za prê nã tê kmã spai nẽ hã tezatô adu kmãdkâ mõn.
Tô ĩsenã waza aimã kba ĩmrẽm: Hêwa sisdâhui re, kãtô dure hêwa nsĩm hã Waptokwa Zawre danĩm akwẽ nõrĩ teza Dakra snĩ Ambâ dansĩ hawi tê saikur mnõ snã, kãtô dure tê sikrai snã, kmã aisõprekw.
Wakmãdkâkwa Jesus dakukbâ tmẽ damõrzePonkwanẽ bdâ nẽm pari, nãt dazakruirê sĩ Caná wa, tkmẽ mrõ. Tô tahã dazakruirê sĩ Caná tô Galiléia tkai wa. Are Wakmãdkâkwa Jesus dazeparkwat dure tô tazi damrõzem wa krmõ.
Are mãtô dure Wakmãdkâkwa Jesus dakmã sasõmrkwai nõrai mẽ dasisnã damrõzep ku dazaihrân.
Are vinho twi sikutõr pari, nãt Wakmãdkâkwa Jesus dazeparkwa kãnẽ dam mrẽ:—Vinho mãtô tsikutõr.
Are Wakmãdkâkwa Jesus kmã sdakbân, kãnẽ:—Mãrĩ ĩt kmãnãr da, akâ waĩmã amrmẽ knã. Adu mãrĩ ĩt kmãnãr pibumã, ro nwa waptkã kõdi.
Tazi nãt Wakmãdkâkwa Jesus dazeparkwa damrõzem wam hã dam rom zakrakwai nõrai mã kãnẽ mrẽ:—Tô taha taim kruikwa, kmãkwamãr kwaba.
Tô tazit 6 nã ktẽ krê nẽ hã kâ kamrãmze tsimãsa. Tô tahã kâ kamrãmzem mnõ, tô 80 litros hawi za tê kawakõ nã kmã snãkrat, are 120 litros ku za tê kawakõi ntõ. Tô tahã kâ kamrãmze tô tazi krĩsimãsa mnõ wam hã kâ, tô krdasipsê mnõzem nã hã romkmãdâ judeu nõrĩ tkrê kmãdkâ mnõ prabâ, krsikupsõi mnõ pibumã, kripra ku sbre mã.
Are Wakmãdkâkwa Jesus dam rom zakrakwai nõrai mã kãnẽ tamrmẽn:—Tâkãhã ktẽ krê nã hã kâ kamrãmzem mnõ, kâ nã kmã ssĩ kba mõnõ.Tazi nãt kâ kamrãmzem mnõ kâ nã tê kmã ssĩ pês.
Tapari, nãt tokto kãnẽ tmã tamrmẽn:—Kâ ktẽ krê nã hã kâ kamrãmzem hawi wê kakâr kwaba, are dam rom zakrakwai nõrai kmãdkâkwai mã tmã durkw.Are kâ dam rom zakrakwai nõrai kmãdkâkwai mã tmã durkw.
<sup>(9-10)</sup> Tazi nãt dam rom zakrakwai nõrai kmãdkâkwa tô tahã vinho nmã hawi ĩkrãiwatbroze tê waihku kõdi. Are dam rom zakrakwai nõrĩ kâ tê kakâri, nmã hawi vinho ĩkrãiwatbroze tmã waihku psêdi. Tazi nãt dam rom zakrakwai nõrai kmãdkâkwa za hã ambâ ĩmrõ saihâ, are kãnẽ tmã mrẽ:—Kbure za akwẽ nõrĩ dawanã vinho pê tkrê dam sõmr, are vinho pê tê kuikahur mnõ parim si, za tokto ĩpsê prãirê nẽ hã tê dam sõmr. Are tôka tô dantõm pibumã, bât vinho pê rẽm.
(-)
Tâkãnẽ nãt Wakmãdkâkwa Jesus Galiléia tkai wam hã, dazakruirê sĩ Caná wa, romwaihku kõ kmã snãkrtan. Tâkãnẽ nã nãt Waptokwa Zawre dahawim hã daprêze hêĩkren, are dakmã sasõmrkwai nõrĩ tê dazazêĩ pês.
Tapari, nãt Wakmãdkâkwa Jesus dazeparkwai mẽ, kãtô dure dapnãi nõrai mẽ, kãtô dure dakmã sasõmrkwai nõrai mẽ, dazakru sĩ Cafarnaum ku tamõrn, are tazi nha bdâ dakmã tinẽ.
Wakmãdkâkwa Jesus Waptokwa Zawre damã dat sabuzep ku damõrzeJudeu nõrai sĩpê, Páscoa nã dat krwamtrẽ mnõzep ku, nha bdâ saikwar wi, nãt Wakmãdkâkwa Jesus dazakru sĩ Jerusalém ku tamõrn.
Tazi nãt Waptokwa Zawre damã dat sabuzem wam hã warrĩ wa ktâku, kãtô dure ponkẽ zahi wapu, kãtô dure kaktõ ka, ktâprezum zô tkrê sõmr mnõ kmãdkân, kãtô dure aimõwi hã ktâprezum zô ktâprezum nõmrkwai nõrĩ sikburõi snã srãrn.
Tazi nãt Wakmãdkâkwa Jesus wdê nrõ nã daprkeze kmãnãrn, are kbure tô tanõrĩ ta hawi smrãn. Ponkẽ zahi wapu, kãtô ktâku, nãt dure romku smrãn. Are aimõwi hã ktâprezum zô ktâprezum nõmrkwai nõrai sĩm ktâprezu nãt tkai ku saikwarn, are tô tanõrai sĩm rom zakraze dat twi smõka.
Tazi nãt kaktõ ka ktâprezum zô tkrê sõmr mnõ nõrai mã kãnẽ tamrmẽn:—Tâkã hawi tô kbure tâkãhã rom mnõ smrã kba mõnõ. Rom zakrazem wam nẽ, Ĩptokwa danrõwa wa ktâprezum zô ro kraisimã sõmr kba mnõ knã!
Tanẽ wi, nãt dakmã sasõmrkwai nõrĩ kãhã Waptokwa Zawre danĩm hêsuka wa kuĩkre snã ĩnmrõ nã kmã npokrpuk: “Ĩmmã, anrõwa ĩm sawi nmẽt ĩpẽ tô kunmã nẽ twakro puk.”
Tazi nãt judeu ptokrta mrmẽ prê nõrĩ kãnẽ dazdanã:—Nmãhã romwaihku kõ tebza kmãnãr, tô tahã kmãnãrĩ, kmãnãr pibumã aiprê nã wam aisiwasku pibumã?
Are Wakmãdkâkwa Jesus kãnẽ kmã wakrãmn:—Tâkãhã Waptokwa Zawre damã dat sabuze, pe, kunẽ kwaba, are mrẽpranẽ btâ nã waza aipâ sabu.
Are tô Waptokwa Zawre damã dat sabuzem nã dahêmba dat kmã tom mnõ snã, nãt Wakmãdkâkwa Jesus tâkãnẽ kmã tamrmẽn.
Are Wakmãdkâkwa Jesus dat danõkrêptui pari, nãt tokto dakmã sasõmrkwai nõrĩ tâkãhã kmã damrmẽzem nã npokrpuk. Tazi nãt Waptokwa Zawre danĩm hêsuka wa kuĩkre snã ĩmrõ, kãtô dure Wakmãdkâkwa Jesus damrmẽzem nã, tô ĩsenã nã tê sazê.
Wakmãdkâkwa Jesus tô kbure dat dapkẽ waihku mnõzeWakmãdkâkwa Jesus dazakru sĩ Jerusalém wa dasĩpsê sĩ Páscoa wa krdamõr re, nãt romwaihku kõ dat kmãnãrĩ kmã sõpre mnõzem hawi, saktẽ zawre akwẽ dazazê.
Are akwẽ nõrĩ dat waihku psê mnõ nmẽ, dat sazêĩ mnõ kõdi.
Nõkwa mãrĩ tê dam wasku zô, danmĩpar kõdi. Tô aimã mãt tô kbure tô tanõrai simãzusze dat waihku pês.
Nicodemos Wakmãdkâkwa Jesus tê dapibuizeSmĩsi ambâ tô Nicodemos nã ĩsisize hã. Tô tahã tô judeu ptokrta mrmẽ prê nõrai sum hã, kãtô dure fariseu nõrai snĩwĩm hã.
Tahã nãt smĩsi mãra nã mõ, Wakmãdkâkwa Jesus tê dapibu da. Are damã kãnẽ mrẽ:—Wanõrĩ awaihkudi, tôka tô dam rowahtukwa Waptokwa Zawre dat azatõrĩ hã. Nõkwa Waptokwa Zawre damẽ krnẽm mnõ kõ wa, romwaihku kõ at kmãnãr nẽ, tê kmãnãr kõdi.
Are Wakmãdkâkwa Jesus kãnẽ kmã wakrãmn:—Tô ĩsenã waza aimã ĩmrẽm: Nõkwa aipâ sitem kõ wa, Waptokwa Zawre dat krdakmãdkâ mnõzep ku za sbre kõdi.
Are Nicodemos kãnẽ dazdanã:—Nhanẽ bza nõkwa siwawẽ pari, aipâ tsite? Bâ tep kwaza aipâ separkwai dki krê ku debr, are aipâ waptãr?
Tazi nãt Wakmãdkâkwa kãnẽ tmã tamrmẽn:—Tô ĩsenã waza aimã ĩmrẽm: Nõkwa kâ nã, kãtô dure Waptokwa Zawre Dahêmba nã sitem kõ wa, Waptokwa Zawre dat krdakmãdkâ mnõzep ku za sbre kõdi.
Akwẽ tô dadki krê hawi za waptãr, are nõkwa hêmba tem pibumã, tô Waptokwa Zawre Dahêmba dahawi za thêmba te.
Tanẽ nmẽ, tmã aisikrãm knã, tô kbure dasitem mnõ pibumã kmã ĩmrmẽ nã.
Rowakku tô sapka nmẽ, za nmõmõ waipã. Zatô nõkwa wapa tê rowaparka wa, are nmã hawi ĩkrãiwatbroze kãtô dure nmõmõ ĩwraze, nõkwa tê waihku kõdi. Tô tanẽ dure Waptokwa Zawre Dahêmba nã ĩsitem nẽ hã.
Are Nicodemos dure dazdanã kãnẽ:—Nhanẽ bza sa tâkãhã ro saikwar?
Are Wakmãdkâkwa Jesus kmã wakrãmn, kãnẽ:—Israel wam hã akwẽ nõrai mã rowahtukwai kõ wam nẽ, nhanẽp sa tôka tâkãhã at samãr waihku kõd?
Are wa, ĩsenã ĩmrmẽze, tô kãnẽ: Ro wat krwaihku mnõ nã si wat krwamrmẽzus, mãrĩ wat krkmãdkâ mnõ nã si, wat ro wat krwasku. Are ro wat krwasku mnõ, kmã aisapka kba kõd.
Tâkãinnĩ hã ro ĩt kraim wasku kba mnõ, krsazêĩ kba mnõ kõ wa, nhanẽ tebza hêwa nsĩm hã ro ĩt aim wasku kba wa, sazêĩkw?
Nõkwa hêwa nsĩ ku tê saikur kõdi, tô Waptokwa Zawre Dakra snĩ Ambâ dawtẽsi. Tatô hêwa nsĩ hawi dat sikra hã.
<sup>(14-15)</sup> —Dakmãdkâkwait Moisés aikuwa târa pre nã hã amke wdê nĩstu wa tê kmẽ zasõmr nẽ, za dure Waptokwa Zawre Dakra snĩ Ambâ hêmõ dazasõmrn, tô kbure tkrê dazazêĩ mnõ nẽ hã krromãdkâ wamhuire mnõ pibumã.
(-)
Waptokwa Zawre tkai pâ akwẽ mnõ dam sawi ktab nmẽ, mãt Dakra pisirê sõmrn, nõkwa tê dazazê nẽ hã dkâ kõ pibumã. Tô krnwa romãdkâ wamhuire mnõ pibumã, mãt sõmrn.
Waptokwa Zawre mnĩ Dakra tkai ku dat dazatõrĩ, akwẽ nõrĩ dat kutõr pibumã kõdi. Akwẽ nõrĩ dat pkẽ hri mnõ pibumã, mãt mnĩ Dakra dazatõrn.
—Nõkwa Waptokwa Zawre Dakra tê dazazêĩ nẽ hã mã za rowẽ kõ dat tmã nõmr mnõ kõdi. Are nõkwa tê dazazêĩ kõ nẽ hã, mãtô rowẽ kõ zawre za dat dam nõmr mnõzem zô krsaikwar, Dakra pisirê tê dazazêĩ kõ nmẽ.
Romkuiwẽ mãtô tkai wa krãiwatobr, are akwẽ nõrĩ tô romzakrã mãt simã smĩsut, romkunẽ tmã kmãnãr wẽ nmẽ. Tâkãnẽzem hawi, za tô tanõrai sô rowẽ kõ krsaikwar.
Tô kbure romkunẽ kmãkwamãrkwa romkuiwẽ tmã wẽ kõd, romkuiwẽ wi za krssakrê, nõkwa tô tanõrai sĩm romkmãkwamãr kunẽ tê sãmr kõ pibumã.
Are ĩsenã hã romkmãdkâ nã krnmrõ mnõ nẽ hã za romkuiwẽ tmẽ wahud, Waptokwa Zawre kmã dazapka prabâ ro tkrê kmãkwamãr mnõ nã, romkuiwẽ tê dam hêĩkre mnõ pibumã.
João Dakrãikwanrẽkwa Wakmãdkâkwa Jesus dakmã ro tê waskuzeTâkãnẽ pari, nãt Wakmãdkâkwa Jesus Judéia tkai mba tamõrn, dakmã sasõmrkwai nõrai mẽ. Tazi nãt nha bdâ dakmã tinẽ, are tô tanẽ snãt tô tazi dakrãikwanrẽn.
<sup>(23-24)</sup> Are João tetô dure tô tanẽ re, Enom wa, tkrê dakrãikwanẽr. Tô tahã Enom, tô dazakru sĩ Salim krta. Enom wa kâ zawre nmẽ, tetô João tô tazi nẽs dakrãikwanẽ. (Adu danmẽzem wa dat srẽ kõ nmẽ.)
(-)
Tahã nãt João ãmã kãnẽ tmrmẽzus:—Wamrowahtukwa, akâ pe at wawapari. Ambâ Jordão kâ zrai nnĩwĩm hã amẽ krĩmõrĩ, tetô nẽs tê dakrãikwanẽr. Ta tô ambâ wanõr mã at wasku hã, are tô kbure tetô tokto tê kmã sasõmr.
Are João kmã wakrã, kãnẽ:—Waptokwa Zawre dat tmã wẽ kõ wa, nõkwa mãrĩ tê kmãnãr kõdi.
Ĩmrmẽ bâtô waparkw, kãnẽ kmã ĩmrmẽ siwa: “Dapkẽhrikwa Waptokwa Zawre dat kmã ropistu kõdi, wa hã. Wa tô tô ta danõwa dat ĩzatõrĩ hã.”
Pe sa hã, krdamrõ mnõzem nã kmã aisimãzus psê kwaba: Ambâ za ĩmrõ da hã, zatô tsĩ pikõi tdêkwa. Tahã za dure damrõzem wa ĩsiwaikẽ ĩsabba da. Are ambâ za ĩmrõ da hã mrmẽ ĩsiwaikẽ tê wapar wa, za tpkẽ tto. Tô tanẽ dure wa, tâkãhã ĩkrãiwatbro ĩt wapar nã, ĩpkẽ toi ktabdi.
Akwẽ nõrai sõka za tâkã hawi tô tahã prêze dawer, are waĩprêze tô pikrêbbat sĩkre.
Hêwa nsĩ hawi mnĩ damõr nã hã rowaskuzeHêwa nsĩ hawim hã mãt tô kbure prê nã dat danpa. Nõkwa tkai wa ĩkrãiwatbro, tô tkai wam hã ro za tkrê wasku. Are hêwa nsĩ hawim hã mnĩ damõrĩ, tô tô kbure dansĩwĩm hã.
Ro dat kmãdkâ, kãtô dure ro dat wapari, za waskun, are nõkwa danmĩ rowaskuze tê sazêĩ psê kõdi.
Are nõkwa danmĩ rowasku tkrê sazê mnõ wa, za dure Waptokwa Zawre ĩsenã hã ro dat wasku kmã prê.
Mnĩ dat dazatõrĩ za Waptokwa Zawre damrmẽze akwẽ nõrai mã dat krwasku, tô kbure ro dat kmã kahõs pibumã, Waptokwa Zawre, Dahêmba dat dam sõmr mnõ nmẽ.
Waptokwa Zawre Dakra dam sawi ktab nmẽ, nãt ro kbure danĩpkra ku sakren.
Twa, nõkwa Waptokwa Zawre Dakra tê dazazê, za krromãdkâ wamhuire, are nõkwa tê dazazêĩ kõ nẽ hã za krromãdkâ wamhuire mnõ kõdi. Rowẽ kõ Waptokwa Zawre za dat tmã hri, za tkrê kmãdkâ wamhuire.
Wakmãdkâkwa Jesus Samaria tkai wam hã pikõ dat kmẽ waikrãmzeWakmãdkâkwa Jesus dakmã sasõmrkwai nõrĩ João Dakrãikwanrẽkwa ãkmã sasõmrkwai nõrĩ tê kmã spa nã, kãtô dure dat dakrãikwanrẽ mnõ, João tê dakrãikwanrẽ mnõ, tê kmã spa nã, nãt fariseu nõrĩ kmã nmĩpar.
(Are, Wakmãdkâkwa Jesus aimã dat krdakrãikwanrẽ mnõ kõdi, tô dakmã sasõmrkwai nõrĩ nãt aimõ tkrê dakrãikwanẽr.)
Tâkãnẽ hã Fariseu nõrĩ Wakmãdkâkwa Jesus dakmã ro tê wasku nã, danmĩpar wi, nãt Judéia tkai hawi aipâ Galiléia tkai ku tamõrn.
Are Galiléia tkai ku damõr pibumã, tô Samaria tkai mba damõr pibumã, damõrze hã.
Tahã nãt Samaria tkai wam hã dazakru sĩ Sicar ku, tawsin. Tô tahã dazakru tô tka ahâmre hã judeu nõrai hĩkwa, Jacó nãt dat krwamtrẽ mnõ, kra sĩ José ãmã tê sõmr krtamrê.
Tazi apkrêd, kâ kamrãmze. Ta tô tahã apkrê, ahâmre hã akwẽ Jacó nã nãt krwamtrẽ mnõ, tkrê nwa hêsi mnõze. Bdâ amzumre samzep ku, nãt Wakmãdkâkwa Jesus dasĩpro tê apkrê krta tanmrãn.
Are smĩsi pikõ, Samaria tdêkwa, kâ tê kakâr da mnĩ wi. Tazi nãt Wakmãdkâkwa Jesus kãnẽ tmã tamrmẽn:—Pe sa, wê kâ ĩm kakâri.
(Tô ta siwat Wakmãdkâkwa Jesus dakmã sasõmrkwai nõrĩ dazakrui ku tmã mõ, dasa ktâprezum nã tê kakâr da.)
Tazit pikõ, Samaria tdêkwa, Wakmãdkâkwa Jesus damã kãnẽ mrẽ:—Tôka tô judeu, are wa, tô Samaria tdêkwa. Tô tanẽ kõ wam nẽ, tet kâ nã ĩwarn. (Judeu nõrĩ Samaria tdêkwai nõrai mẽ sisdakbâ kõ nmẽ, nãt tâkãnẽ dam mrẽ.)
Are Wakmãdkâkwa Jesus kãnẽ kmã wakrãmn:—Waptokwa Zawre mãrĩ dat aim sõmr zê nã waihku kwaikâ, kãtô dure nõkwa aim mrmẽ waihku kwaikâ, arknẽ tôka, ĩt aiwar kõ re, ĩwar, are wa arknẽ krdaromãdkâ mnõ pibumã hã kâ aim nãn.
Are pikõ kãnẽ dam mrẽ:—Anĩm kâ kamrãmzep kõd, are apkrê kâ re hã krêhâdi. Nhanẽ tebza kwaz tâkãhã krdaromãdkâ mnõ pibumã hã kâ kakârn?
Wahĩkwa Jacó mãt tâkãhã apkrê kâ re hã wam rẽ. Tahã, kãtô ĩkra mnõ, kãtô ĩsĩm romzar mnõ, mãt tâkãhã apkrê hawim hã kâ tkrê kuikahur. Bâ, wahĩkwa Jacó bâp kwaz aprê kmã spain?
<sup>(13-14)</sup> Are Wakmãdkâkwa Jesus kãnẽ tmã tamrmẽn:—Nõkwa tâkãhã kâ tê zêkrnẽ wa, zatô aipâ krubu sarot, are nõkwa kâ ĩt sõmrĩ tê zêkrnẽ wa, krubu za nmãzi tê sarto kõdi. Kâ ĩt sõmrĩ, za nõkwai mã kui sromõ nẽ thêmba, krromãdkâ wamhuire mnõ pibumã, za tmã nĩptêt.
(-)
Tanẽ wi, nãt pikõ kãnẽ mrẽ:—Pe sa hã tô tahã kâ at ĩm nãnã, aipâ krubu tĩzarto kumnãstê. Tanẽ wa, za wê kâ zô ĩmõr kõdi.
Are Wakmãdkâkwa Jesus kãnẽ tmã tamrmẽn:—Wi aipâ aimõrĩ, are wê aimrõ saprõn.
Tazi nãt pikõ kãnẽ mrẽ:—Wa ĩmrõi kõdi.Are Wakmãdkâkwa kãnẽ tmã tamrmẽn:—Tô ĩkwaĩmba bât aimrõi kõ nã aisiwasku.
Are tô 5 nã bâtô aimrõ, are tô tahã tokto krsaprõnĩ aimrõ kõdi. Tô ĩsenã bât kmã aimrẽm.
Wanõr wahĩkba nõrĩ nãt tâkãhã srã nsĩ Waptokwa Zawre tkrê dakmãdkâ prê mnõ snã tkrê dawar, are kanõrĩkwa, judeu nã dat kraiwamtrẽ kba mnõ, kraimrmẽzus kba mnõze, tô dazakru sĩ Jerusalém wa Waptokwa Zawre dat krdakmãdkâ prê mnõ pibumã hã dat krdawar mnõze.
Tâkãnẽ wi, nãt Wakmãdkâkwa Jesus kãnẽ tmã tamrmẽn:—Tôka ĩzazêĩ pêsê, zatô bdâ nwa waptãr. Tazi za tâkãhã srã nsĩ, kãtô dure dazakru sĩ Jerusalém wa, Waptokwa Zawre tkrê dakmãdkâ prê mnõ pibumã, dat krdawar mnõ kõd.
Tô kanõrĩkwa, Samaria tdêkwai nõrĩ, Waptokwa Zawre krdakmãdkâ prê kba mnõ pibumã hã krdawar mnõze aim waihku kba kõdi. Are wanõrĩ Waptokwa Zawre wat krdakmãdkâ prê mnõ snã wat krdawar mnõze wam waihkud, judeu nõrai hawi dat dapkẽhrize krãiwatbro nmẽ.
<sup>(23-24)</sup> Zatô bdâ krãiwatobr, are mãtô nwa twaptkã pês, ĩsenã tkrê dakmãdkâ prê mnõ nẽ hã, tô Dahêmba danĩpttê nã za ĩsenã hã romkmãdkâ prabâ, Waptokwa Zawre tkrê dakmãdkâ prê. Tâkãnẽ tkrê dakmãdkâ prê mnõ nẽ hã za sãmr wẽn. Waptokwa Zawre tô Dahêmba, tanẽ nmẽ, ĩkwaĩmba tô Dahêmba danĩpttê nã, tkrê dakmãdkâ prê mnõ nẽ hã ĩsenã tkrê dakmãdkâ prê mnõ pibumã.
(-)
Are pikõ kãnẽ dam mrẽ:—Wa waihkudi, Dapkẽhrikwa Waptokwa Zawre dat kmã ropisdu, Cristo nã dat krdawamtrẽ mnõ, zatô mnĩ tamõrn, tahã dakrãiwatbro wa, za tô kbure ro dat wam wasku pês.
Tazi nãt Wakmãdkâkwa Jesus kãnẽ tmã tamrmẽn:—Wa, ĩt aisdakbâ hã, tô Dapkẽhrikwa, Waptokwa Zawre dat kmã ropistu hã.
Tanẽ re, nãt dakmã sasõmrkwai nõrĩ tsinã. Are pikõi mã damrmẽ re tê danrãr wa, nãt dam tsikrãm. Are tô tanõrĩ pikõ mãrĩ kmã sapka nã, tê sdanãr kõd, are dure mãr nã pikõi mẽ dasisdakbâ zô, tê dazdanãr kõdi.
Tâkãnẽ wi, nãt pikõ sĩm kâ kamrãmze tô tazi rẽ, are dazakrui ku aipâ mõ, are dazakrui tdêkwai nõrai mã kãnẽ mrẽ:
—Wê pe, ambâ dakmã aisõpre kwaba, tô kbure ro ĩt krkmãkwamãr mnõ mãt ĩm waskun. Bâ, tô tahãp tô kwaz Dapkẽhrikwa Waptokwa Zawre dat kmã ropistu hã?
Tanẽ nmẽ, nãt saktẽ zawre akwẽ dazakrui hawi wahud, Wakmãdkâkwa Jesus danmrãzep ku.
Tô tanẽ re, nãt dakmã sasõmrkwai nõrĩ Wakmãdkâkwa Jesus dakuzu, kãnẽ damã mrmẽzus snã:—Wamrowahtukwa, wi, mãrĩ at kmẽsi nã!
Are kmã wakrãmn:—Wa ĩsaze smĩsi, tô kanõrĩkwa waihku kba kõdi.
Tazi nãt dakmã sasõmrkwai nõrĩ kãnẽ krsisdanãr:—Bâ mãp kwaz mnĩ dasa dam kakârn?
Are Wakmãdkâkwa Jesus kãnẽ tamrmẽn:—Dat ĩzatõr kmã dazapka prabâ, ro ĩt kmãnãr da, kãtô dure tô kbure danĩpi dat ĩm kru, ĩt krdam kmã krãinĩstu psê mnõ pibumã, tô ĩsaze hã.
Tô kanõrai mrmẽzuszepkwa, tô kãnẽ: “Romkẽzep ku adut sikwaĩpsê wa daikwa.” Are wa, aikmã kba ĩmrmẽze, tô kãnẽ: Pe sa, romhâ nã airomãdkâ kwaba, bru mnõ kmãdkâ psê kwaba, mãtô tô kbure krãi pte pês, romkẽze bdâ mãtô nwa waptãr.
Nõkwa romkburõi nã krsipiĩ mnõ wa, za ĩwakbâze kâ, tanẽ dure nõkwa waĩmã akwẽ tkrê krãiktõ mnõ wa, waza dure tmã wakâ, are krromãdkâ wamhuire mnõ pibumã za dure ro sissô kakburõ. Tazi za romzâpkrêkwa romkburõikwai mẽ siwa tpkẽ to.
Kãnẽ akwẽ krmrmẽzus mnõze, tô ĩsenã: “Smĩsi za romzâ krê, are ĩkamõ za romkrê tê kburõ.”
Ro kmẽ krê kba kõ mnõze mba, wat aim kruikw, romkrê kburõi kba mnõ da. Dawadi nõrĩ mãt tô tazi nĩpi, are tô tanõrai sipizem wam hã bâtô kburõi kba mõn.
Tahã nãt pikõ Samaria tdêkwai nõrai mã kãnẽ mrẽ: “Kbure ro ĩt krkmãkwamãr mnõ mãt ĩm wasku psên.”Tanẽ nmẽ, nãt saktẽ zawre tô tazim hã akwẽ nõrĩ Wakmãdkâkwa Jesus dazazê.
Samaria tdêkwai nõrĩ Wakmãdkâkwa Jesus datmẽ sinã wi, nãt dawa, kmã danmĩ zazâr pibumã. Are tô tazi ponkwanẽ bdâ dakmã tinẽ.
Are dawadi nõrĩ, tô danmĩ rowahtuzem hawi, nãt saktẽ zawre Wakmãdkâkwa Jesus dazazê.
Tazi nãt pikõi mã tokto kãnẽ tmrmẽzus:—Aimrmẽzem hawim si wat dazazêĩ kõdi. Aimã wat dawapar nmẽ, wat tokto dazazêĩn. Watô wanõrĩ tokto rowaihkun, tô ĩsenã, tô tahã tô tô kbure dapkẽhrikwa.
Wakmãdkâkwa Jesus ambâ tkai kmãdkâkwai mã krsipiĩ mnõ kra mã, dat tmã rowẽzeTô tazi ponkwanẽ btâ nã kmã danmrã pari, nãt Wakmãdkâkwa Jesus Samaria hawi tamõrn, Galiléia tkai ku.
Tâkãnẽ nã Wakmãdkâkwa Jesus damrmẽze, tô kãnẽ: “Ĩsakrui wa Waptokwa Zawre damrmẽ waskukwa dam sazêĩ prãirêki.”
Are Galiléia tkai wa dawsi wi, nãt tô tazim hã akwẽ nõrĩ dazapar pês. Galiléia tdêkwai nõrĩ nãtô aire dazakru sĩ Jerusalém ku tê saikur, dasĩpsê sĩ Páscoa tmẽ. Are tô tazi tô kbure Jerusalém wa Wakmãdkâkwa Jesus ro dat kmãkwamãr mnõ tê kmãdâk, tanẽ nmẽ, nãt tokto dazapar pês.
Are Wakmãdkâkwa Jesus dure aipâ Galiléia tkai wam hã dazakru, Caná nã dat krwamtrẽ mnõ ku krẽwain. Ta tô dazakru kâ nã vinho dat nwa kmãnãrze. Tô tazit smĩsi akwẽ kmãdkâkwai mã krĩsipiĩ mnõ nãmr, ambâ mrmẽ prê zawre nẽ hã. Krĩsimãssi mnõze, tô dazakru sĩ Cafarnaum wa. Tahã ĩsrõwa wa smĩsi ĩkra hâzeki.
Are Wakmãdkâkwa Jesus Judéia tkai hawi Galiléia tkai ku damõr nã smĩpar wi, nãt tê dakuzus da mõ. Are Wakmãdkâkwa Jesus dawa, dazakru sĩ Cafarnaum ku damõr da, ĩkra hâze dat tmã psê pibumã. Ĩkra nãtô dkâzep ku ro tkrturê.
Tazi nãt Wakmãdkâkwa Jesus ambâ mã kãnẽ tamrmẽn:—Tô romwaihku kõ zawre kmãdkâ kba mnõ wam si, teza sazêĩkw.
Are tmã tamrmẽn kãnẽ:—Wi, aisrõwa ku aipâ krẽwa nã, zatô aikra mã trowẽ pês!Tahã nãt Wakmãdkâkwa Jesus damrmẽze sazêĩ pês, are aipâ mõ.
Are bdâdi nã nãt krtmã ĩsipiĩ mnõ nõrai mẽ tsikuzus. Are kãnẽ tmã tmrmẽzus:—Akra mãtô tpês!
Tazi nãt kãnẽ sdanã:—Nmãzi bdâ sam wi, mãp tmã trowẽ?Are sipi tkrê tmã kmãkwamãr mnõ nõrĩ, kãnẽ tmrmẽzus:—Hêwahâ, wa zdakto wi, mãt ĩhâi wakro tmã tsitar.
Tazi nãt aikte ptokwa npokrpuk, tô wa zdakto wi, kãnẽ Wakmãdkâkwa Jesus tmã damrmẽ nã: “Zatô aikra mã trowẽ.” Tanẽ nmẽ, tô kbure sĩm akwẽ mẽ nãt tokto dazazêĩ pês.
Tô tahã tô dawanã hã romwaihku kõ Wakmãdkâkwa Jesus dat kmãnãr parim hã, Judéia tkai hawi Galiléia tkai ku dawsi pari.
Wakmãdkâkwa Jesus ambâ hitdê dat psêzeTapari, nãt judeu nõrai sĩpsêze nwa waptãr. Are Wakmãdkâkwa Jesus dazakru sĩ Jerusalém ku tamõrn.
Tô tahã dazakrui wa, kâ kakburõize mãrd, ponkẽ zahi wapu tmẽ hã kurti zdawa krta. Tâkãhã kâ kakburõizem wam hã dazbreze, tô 5 nã ĩhêmba. Kâ kakburõizem nĩsize tô “Betezata”, hebreu mrmẽzem nã.
Saktẽ zawre nãt dahâze kâ kakburõize krta krsikburõ, sikrã nõrĩ, kãtô dure ĩsõ nẽ hã, kãtô dure ĩzda ttê nẽ hã. Kâ siwaiwrẽ zô krsmĩpar mnõ snã, nãt krsikburõ.
Tô nmãzi za hêwa nsĩm hã Waptokwa Zawre danĩm akwẽ kâ waiwẽ. Are kâ siwaiwrẽ re nmãhã dawanã ĩwaptkã, za tpês. Tô kbure romze za tmã tsikutõr, are tpês.
Are tô tazi smĩsi ambâ, 38 nã wahu hâze snã kmã ĩmõrĩ, dure damẽ nãmr.
Tahã Wakmãdkâkwa Jesus dat kmãdkâ wi, nãt tazi hâze nã romsikâr zawre nã waihkun, are kãnẽ sdanãrn:—Tôp aipsê zêĩd?
Are kãnẽ ambâ dakmã wakrã:—Wa, nmãzi kâ siwaiwrẽ wa, kâ mba ĩwaptkã pibumã, nõkwa tĩwaihkâ kõdi. Tô ĩwaptkãzep ku, za dahâze wadi ĩnõwa tkmẽ waptãk.
Are Wakmãdkâkwa Jesus kãnẽ tmã tamrmẽn:—Wi, aisamã, are aisĩm waptâ kâr, are aimõr.
Tanẽ wi, nãt tô tahã ambâ psê nã tsiwaihuk. Tanẽ nmẽ, nãt sĩm waptâ kâ, are mõ. Are tâkãnẽ hã, tô dasiwaktuzem btâ nã mãt krãiwatobr.
Tâkãnẽzem hawi, nãt judeu ptokrta mrmẽ prê nõrĩ ambâ mã kãnẽ tmrmẽzus:—Tâkãhã bdâ tô dasiwaktuze, are romkmãdkâ prê wat krkmãdkâ mnõ, tâkãnã aistõze dur pibumã, taim wẽ kõdi.
Are kãnẽ ambâ kmã wakrã:—Ambâ tĩpê mãt kãnẽ ĩm mrẽ: “Aisĩm waptâze kâri, are aimõr.”
Are dure ambâ kãnẽ sdanãrkw:—Nõkwa nãp tô tanẽ aim mrẽ?
Are ambâ nõkwa hã nã waihku kõd. Are Wakmãdkâkwa Jesus nãtô tô tahawi tamõr parn, tazi akwẽ zawre nmẽ.
Romsikâr psê wi, nãt Wakmãdkâkwa Jesus ambâ Waptokwa Zawre damã dat sabuzem wam hã warrĩ wa waikrãmn, are kãnẽ tmã tamrmẽn:—Watô aipês. Kraisimã ropibui psê mõnõ, tokto romkunẽ kmãnãr kõ pibumã, rowẽ kõ zawre aim krãiwatbro kumnãstê.
Are ambâ tô tahawi watobr, are Wakmãdkâkwa Jesus dat psê nã judeu ptokrta mrmẽ prê nõrai mã tsimãza.
Wakmãdkâkwa Jesus dasiwaktuzem btâ nã ambâ dat psêzem hawi, nãt tô tanõrĩ dakmã kwakbure nã kmã snãkrat.
Are Wakmãdkâkwa Jesus kãnẽ tmã tamrmẽn:—Ĩptokwa tetô adu krdanĩpi, tanẽ nmẽ, wat dure wa krĩnĩpi.
Tâkãnẽ hã Wakmãdkâkwa kmã damrmẽ nmẽ, nãt judeu ptokrta mrmẽ prê nõrĩ nhanẽ tê dawrĩ pibumã, rowaihku zô krrĩt. Tô tanõrai nẽ dasiwaktuzem btâ nã hã romkmãdâ dat krkmãdkâ mnõ kõzem hawi, kãtô dure Waptokwa Zawre Dakra nã krdasiwasku mnõzem hawi, nãt nhanẽ tê dawrĩ pibumã, krdazô rĩt. Waptokwa Zawre dasiwa krdahêmba mnõ nã krdasiwasku mnõzem hawi, nãt nhanẽ tê dawrĩ pibumã, krsô rĩt.
Waptokwa Zawre dakra daprêzeTazi nãt Wakmãdkâkwa Jesus kãnẽ tamrmẽn:—Tô ĩsenã waza aimã kba ĩmrẽm: Waptokwa Zawre Dakra dasismĩtê mãrĩ dat kmãnãr kõdi. Tô Daptokwa mãrĩ dat kmãnãr re dat kmãdkâ si, za daprabâ kmãnãrn. Tô kbure Daptokwa dat kmãnãrĩ za dure Dakra kmãnãrn.
Waptokwa Zawre Dakra dam sawi nmẽ, za kbure ro dat krkmãkwamãr mnõ dat dam wasku. Zatô adu Waptokwa Zawre rom zawre dam waskun, tanẽ wa teza tmã aisikrãmkw.
Ĩptokwa za aipâ dadkâ nõrĩ dat sõkrêptu, tanẽ nmẽ, dure wa, Waptokwa Zawre dakra, nõkwa ĩt sõkrêptu nã kmã ĩzapka wa, wazatô aipâ sõkrêptu.
Ĩptokwa nõkwai mã ro dat nõmr mnõ kõdi, are Dakra damã mãt danĩptdê dam sõmrn, ro dat dam nõmr mnõ pibumã.
Ro dat dam nõmr mnõze, tô kãnẽ: Akwẽ nõrĩ Dakra Daptokwai nẽ tkrê dazazê mnõ pibumã. Nõkwa Waptokwa Zawre Dakra tê dazazêĩ kõ wa, Waptokwa Zawre Dakra dat dazatõrĩ dure tê dazazêĩ kõdi.
Tô ĩsenã waza aimã kba ĩmrẽm:—Nõkwa ĩmrmẽ tê wapari, are dure dat ĩzatõrĩ tkrê dazazê mnõ wa, zatô krromãdkâ wamhuire. Rom kunẽ za sô nmrõ kõdi. Dadkâ hawi mãtô watobr, krromãdkâ wamhuire mnõ pibumã.
Ĩptokwa akwẽ nõrĩ krromãdkâ mnõ pibumã dat tmã nõmr mnõ pibumã, danĩpttêdi. Tô ta prabâ, mãt Dakra mã danĩptdê sõmrn, akwẽ nõrĩ krromãdkâ mnõ pibumã, dat tmã nõmr mnõ pibumã.
Are dure Dakra mã danĩptdê sõmrn, ro tê dam nõmr prê mnõ da. Waptokwa Zawre Dakra snĩ Ambâ nmẽ, nãt danĩptdê dam sõmrn.
—Tâkãnẽ mã aisikrãm kba knã. Dadkâ mnõ nõrĩ dakru hawi wairbe mnõ pibumã, mãtôza bdâ nwa waptãr. Waptokwa Zawre Dakra damrmẽ tê wapar mnõ wa, zatô dakru hawi waireb.
Rom psê kmãkwamãrkwai nõrĩ za aipâ sõkrêptu, are krromãdkâ wamhuire. Are romkunẽ kmãkwamãrkwai nõrĩ rowẽ kõ dat tmã nõmr mnõ pibumã, za dure aipâ sõkrêptu.
Wakmãdkâkwa Jesus Waptokwa Zawre dat dazatõr nã dasiwaskuzeAre Wakmãdkâkwa Jesus kãnẽ damrmẽ dat kmã wamhu:—Wa mãrĩ ĩsismĩtê ĩt kmãnãr kõdi. Tô Ĩptokwa ro dat ĩm nõmr mnõ prabâ, waza ro ĩt kmã krãinĩsut. Wa ĩsismĩtê mãrĩ ĩt dam kmãnãr da, krsô ĩrtĩ mnõ kõdi. Mnĩ dat ĩzatõrĩ kmã dazapka prabâ si, waza mãrĩ kmãnã, tanẽ nmẽ, waza ĩkwaĩmba ro ĩt nõmr.
—Wa ĩsisnã si krĩmrmẽ mnõ kwaikâ, arknẽ ĩmrmẽze prê kõdi.
Are ĩkamõ tetô ĩnnĩwĩ krmrẽm. Are waĩkmã krmrmẽ mnõze, tô ĩsenã nã wa waihkudi.
Tô kanõrĩkwa bât nha tmã kmẽ waproskw, João tê sdanãr pibumã. Are João kmã mrmẽ tô ĩsenã.
Are wa akwẽ tĩprê zô ĩnmĩpar kõdi. Aisipkẽ hri kba pibumã wat tâkãnẽ hã aim waskukw.
—João tô romkuiwẽ krarê nẽ nãt trko pre, are aim romkuiwẽkw. Are rom krtu psê snã bât tô tahã romkuiwẽzem nã aisipkẽ toi kba mõn.
Are dure ĩwaskuzep kamõ mãrd. Tahã za João ĩkmã hã ro tê wasku prê nã kmã spa. Rom mnõ Ĩptokwa ĩt kmãnãr da dat ĩm krui mnõ, za João ĩkmã hã ro tê wasku prê nã kmã spa. Tahã rom mnõ za ĩnnĩwĩ rowasku, are zatô dure Waptokwa Zawre mnĩ dat ĩzatõr nã taim wasku psêkw.
Are dure Ĩptokwa mnĩ dat ĩzatõrĩ, zatô ĩnnĩwĩ tamrmẽn. Tô kanõrĩkwa nõkwa adu nĩwa Ĩptokwa damrmẽze wapar kba kõd, are dure adu dakmãdkâ kba kõdi.
Waptokwa Zawre mnĩ dat ĩzatõr nã ĩzazêĩ kba kõ nmẽ, damrmẽze aipkẽ krê kba mba krsmĩkwra mnõ kõd.
Krromãdkâ wamhuire kba mnõ pibumã, bât Waptokwa Zawre danĩm hêsuka wa krsô airtĩ kba mõn, are Waptokwa Zawre danĩm hêsuka zatô waĩkmã hã ro tkrê wasku.
Tô sza, krairomãdkâ wamhuire kba mnõ pibumã, waĩtmẽ wê krtmã aimõr zêĩ kba mnõ kõdi.
—Akwẽ nõrĩ krĩkmã wta mnõ zô, ĩnmĩpar kõdi.
Wa watô aiwaihku psêkw, Waptokwa Zawre ĩsenã krdazawi kba mnõ kõ nã, wa aiwaihkudikwa.
Wa tô Ĩptokwa mnĩ dat ĩzatõr prabâ, watô wê ĩmõr, are ĩzapar psê kba kõdi. Are nõkwa sismĩtê mnĩ krmõr nẽ hã tezatô sazêĩ psêkw.
Akwẽ nõrĩ kraikmã wta kba mnõ zô tet kraismĩpar kba mõn, are Waptokwa Zawre kraikmã dawta kba mnõ zô, kraismĩpar kba mnõ kõdi. Tanẽ nmẽ, ĩzazêĩ kba kõdi.
Wa nõkwa ĩkumnãs knã, Ĩptokwa danõwa ĩt aiwasku kba zô. Dakmãdkâkwait Moisés tô kanõrĩkwa ku sazêĩ kba mnõ, zatô Waptokwa Zawre danõk pra taiwasku kunẽkw.
Tahã mãt waĩkmã kuĩkre, tanẽ nmẽ, dakmãdkâkwait Moisés sazêĩ kba kwaikâ, arknẽ dure ĩzazêĩkw.
Are dakmãdkâkwait Moisés tê kuĩkre mnõ sazêĩ kba kõ wa, nhanẽ tebza wa ĩmrmẽze sazêĩkw?
Wakmãdkâkwa Jesus dakahâ zawre mã dat kaizeTapari nãt Wakmãdkâkwa Jesus Galiléia wam hã pku zawre nã tatbron. pku zawre nĩsize tô Tiberíades.
Are dahâze dat psê mnõ nã, kãtô dure romwaihku kõ dat krkmãkwamãr mnõ nã, akwẽ nõrĩ krdakmã sõpre mnõ nmẽ, nãt dakahâ zawre snã dakmã sasõ.
Tazi nãt Wakmãdkâkwa Jesus srã nsĩ ku saikurn. Are srã nsĩ tanmrãn, dakmã sasõmrkwai nõrai mẽ.
Judeu nõrai sĩm dasĩpsê prê zawre, Páscoa nã dat krwamtrẽ mnõzep ku, nãtô bdâ tkrturê.
Tazi nãt Wakmãdkâkwa Jesus taromãdkân, are saktẽ zawre akwẽ nõrĩ dakrta sinã mnõ kmãdkân. Tanẽ nmẽ, nãt Filipe ãmã kãnẽ tamrmẽn:—Nmã hawi wabza sa dasa kmẽ sãmrn, tâkãhã akwẽ nõrai mã?
Wakmãdkâkwa Jesus nhanẽ za ro dat kmãnãr nã, dam waihkud, are nhanẽ Filipe tê dam wakrãm zô, nãt tâkãnẽ hã kmã tamrmẽn.
Are Filipe kãnẽ dakmã wakrã:—Tô kbure tâkãhã akwẽ nõrai mã, smĩsi si, pão srurê snã wat tmã sõmr mnõ pibumã, arknẽ 200 nã prata nã hã ktâprezum tmõ re kutõrn.
—Kãnmẽt smĩsi kwatbremĩ 5 nã pão ĩwakbâ krarê nẽ hã krdu, kãtô ponkwanẽ tpêrê. Are nhanẽ bza tâkãhã kbure mã kawakõ, dawarõr zawre kõ wam nẽ?
Tazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Tô kbure akwẽ nõrĩ tkai wa sikburõi mnõ pibumã, wdakur kwaba.Are tô tazi sdarã mba nẽ hã dui dum kturê mãrdi.Twa, nãt tô kbure tsikburõ. Tô tazim hã ambâ nõrĩ nãtô 5 mil aire tê sati.
Tapari, nãt Wakmãdkâkwa Jesus pão durn, are Waptokwa Zawre damã dapkẽ to nã tasiwaskun, are tô kbure mã pão mnõ prumn. Are pão nã dat kmãnãr prabâ, dure tpê nã kmãnãrn.
Akwẽ nõrĩ kbure dki mnõ pari, nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Tâkãhã dasa ĩsikazazâri kburõi kba mõnõ, mãrĩ sikunẽ kumnãstê.
Tazi nãt dasa ĩsikazazâri tê kburõ, are 5 nã pão hawi sikazazâr nã 12 nã siknõ kmã ssĩkw.
Tâkãhã romwaihku kõ Wakmãdkâkwa Jesus dat kmãnãrĩ kmã ĩsõpre nõrĩ nãt kãnẽ tmrmẽzus:—Tô ĩsenã, tô tahã tô Waptokwa Zawre damrmẽ waskukwa, tônmẽ tkai wa dakrãiwatbro krsô wanmĩpar mnõ.
Are akwẽ nõrĩ aire Wakmãdkâkwa Jesus tê dazaprõn zêĩd, dazapka kõ nã re dakmãdkâkwai pibumã, tê danãr pibumã. Tâkãnẽ hã dat waihku wi, nãt dasiwaprosi srã nsĩ ku dure aipâ tamõrn.
Wakmãdkâkwa Jesus kâ nsĩwĩ damõrzeRowahâm psê wi, nãt dakmã sasõmrkwai nõrĩ pku zawre zdawa ku tê sikra.
Tazi nãt kuba krê ku zas, are dazakru sĩ Cafarnaum ku kuba re war. Tanẽ re, nãtô rodakrã, Wakmãdkâkwa Jesus dat sasmrĩ kõ re.
Tazi nãt amtpẽ kõ re rowakku zawre krãiwatobr, are kâ tissamrĩ wawẽ.
Are dakmã sasõmrkwai nõrĩ sĩkre psê wi, nãt kâ nsĩwĩ Wakmãdkâkwa Jesus tô tanõrai krta ku damõr re, dakmã nõpre. Tazi nãt kbure dam tpahi.
Are kãnẽ tmã tamrmẽn:—Aipahi kba knã, tô wa hã!
Wakmãdkâkwa Jesus kãnẽ damrmẽ pari, nãt dakmã sasõmrkwai nõrĩ pkẽ toi snã kuba krê ku dazapa, are azanã sapkazep ku tsinã.
Akwẽ nõrĩ Wakmãdkâkwa Jesus dazô krrtĩ mnõzeTahã hâret dure saktẽ zawre akwẽ kâ zdawa mba krnõmr, Wakmãdkâkwa Jesus dakmã sasõmrkwai nõrĩ tbrozem wa. Tazi nãt akwẽ nõrĩ smĩsi kubarê kmã nõpre. Are Wakmãdkâkwa Jesus dakmã sasõmrkwai nõrai mẽ datbro kõ nã, tô tanõrĩ waihkud, siwaprosi wahtu re kmã sõpre nmẽ.
Dazô krrtĩ mnõ re, nãt kuba wadi dazakru sĩ Tiberíades hawi tsinã. Are Wakmãdkâkwa Jesus Waptokwa Zawre dat dawar pari, dasa akwẽ nõrĩ tkrê kahur mnõzep krta ku, nãt kuba sakra.
Tô tahawi Wakmãdkâkwa Jesus dakmã sasõmrkwai nõrai mẽ damõr kõ nã, akwẽ nõrĩ tê waihku hare, nãt kuba krê ku zas, are Cafarnaum ku wahud, krdazô rtĩ mnõ da.
Wakmãdkâkwa Jesus tô krwaromãdkâ wamhuire mnõ pibumã hã dasa nẽ, dasikmã tomzePku zawre zrai nnĩwĩ nãt akwẽ nõrĩ Wakmãdkâkwa Jesus dawaikrã, are kãnẽ dazdanã:—Wamrowahtukwa, nĩwa bâp tâkãnmẽ awsin?
Are kãnẽ tmã tamrmẽn:—Tô ĩsenã waza aimã kba ĩmrẽm: Pão bât kahurkw, are aidki kba mõn, tanẽ nmẽ, tet wê krĩzô airtĩ kba mõn. Romwaihku kõ ĩt kmãnãrĩ samãr waihku kba pibumã, wê krĩpra ainmrõ kba mnõ kõdi.
Za ĩsikunẽ nẽ hã dasazem zô, kraisikwanĩ kba mnõ knã. Krairomãdkâ wamhuire kba mnõ pibumã hã dasazem zô, ĩsenã kraisikwanĩ kba mõnõ. Tô tahã tô dasa Waptokwa Zawre Dakra snĩ Ambâ dat aim sõmrkwa. Tô ta pibumã, mãt Waptokwa Zawre danĩptdê dam sõmrn.
Tazi nãt kãnẽ Wakmãdkâkwa Jesus dazdanãrn:—Mãrĩ wat kmãnãr pibumãp sa Waptokwa Zawre kmã tazapkan?
Are Wakmãdkâkwa Jesus kãnẽ kmã wakrãmn:—Mnĩ dat satõrĩ sazêĩ kba mnõ pibumã, kmã dazapa hã.
Tanẽ wi, nãt kãnẽ dam tmrmẽzus:—Nhanẽ hã romwaihku kõ tebza sa wam kmãnãrn, wat kmãdkâ da, are azazêĩn? Mãrĩ at kmãnãr pibumãp anĩpttêd?
Aikuwa krnmrõ mnõ re, nãt wahĩkba nõrĩ dasa, Maná nã dat krwamtrẽ mnõ, tkrê kahur. Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Hêwa nsĩ hawim hã dasa nãt akwẽ nõrai mã dat sõmr, tkrê kahur mnõ pibumã.”
Are Wakmãdkâkwa Jesus kãnẽ tmã tamrmẽn:—Tô ĩsenã waza aimã kba ĩmrẽm: Hêwa nsĩ hawim hã dasai ktabi dakmãdkâkwait Moisés taim sõmr kba mnõ kõdi. Ĩptokwa zatô hêwa nsĩm hã dasai ktabi akwẽ nõrai mã sõmrn.
Dasa Waptokwa Zawre dat sõmrĩ, tô mnĩ hêwa nsĩ hawi tê sikra hã, are tkai pâ akwẽ nõrĩ krromãdkâ mnõ pibumã, tkrê wãitêt.
Are kãnẽ dawarn:—Wakmãdkâkwa, wê tô tanẽ hã dasa btâ bâ at krwam sõmr mõnõ.
Are Wakmãdkâkwa Jesus kãnẽ kmã wakrãmn:—Tô tahã dasa tô wa hã. Wa tô krdaromãdkâ wamhuire mnõ pibumã hã, romkmãdkâ nõmrkwa. Nõkwa mnĩ waĩtmẽ ĩmõrĩ, mrã za tê sarto kõdi. Are dure nõkwa tĩzazê nẽ hã, nmãzi za krubu tê sarto kõdi.
Are damrmẽ kmã wamhuin, kãnẽ:—Ĩkmãdkâ kba nã re, ĩzazêĩ kba kõ nã, watô ĩmrẽm.
Tô kbure Ĩptokwa dat ĩm sõmrĩ za mnĩ ĩtmẽ tmã mõ, are nõkwa wa ĩtmẽ mnĩ ĩmõr nẽ hã, za ĩt wẽ kõ kõdi.
Mnĩ dat ĩzatõrĩ dat ĩkunã, tô kãnẽ: Tô dat ĩm sõmr mnõ, smĩsirê ĩt kutõr kõ pibumã, are dantõm hã bdâ nwa waptkã wa, tô kbure ĩt sõkrêptui mnõ pibumã.
Tô kbure akwẽ nõrĩ Waptokwa Zawre Dakra tê dakmãdkâ mnõ nõrĩ, are dure tê dazazê, tô krromãdkâ wamhuire mnõ pibumã, Ĩptokwa kmã dazapkad. Are wa dantõm hã btâ nã tô tanõrĩ aipâ ĩt sõkrêptui mnõ pibumã, dure kmã dazapkadi.
Wa tô hêwa nsĩ hawi dasa tê sikra hã.Kãnẽ Wakmãdkâkwa Jesus kmã damrmẽ nmẽ, nãt judeu nõrĩ tokto dabâsi tê kmã snãkrat.
Tahã nãt kãnẽ tmrmẽzus:—Tô tahã Jesus, tô José ãkra hã kõd, te? Ĩptokwa kãtô ĩseparkwa wanõrĩ wam waihkud. Tô sza, mãt hêwa nsĩ hawi mnĩ tê sikra nã mrẽ.
Are Wakmãdkâkwa Jesus tô tanõrai mã kãnẽ tamrmẽn:—Ĩbâs kba knã.
Wa tô Ĩptokwa dat ĩzatõrĩ hã. Ĩptokwa dat ĩm saprõn si, za nõkwa mnĩ ĩtmẽ mõ. Are dantõm hã btâ nã waza aipâ ĩt sõkrêptu.
Ahâmre hã Waptokwa Zawre damrmẽ waskukwai nõrai sĩm hêsuka wa, kãnẽt ĩkuĩkre nõmr:“Waptokwa Zawre za tô kbure mã rowahtun.”Tanẽ nmẽ, tô kbure Ĩptokwa tê dawapar psê mnõ nõrĩ, kãtô dure damrmẽ tkrê kburõi psê mnõ nõrĩ, za mnĩ ĩtmẽ wahud.
Nõkwa Waptokwa Zawre tê dakmãdkâ nã ĩt wasku kõdi. Tô smĩsi mãt Waptokwa Zawre dakmãdâk. Tô Waptokwa Zawre dahawi mnĩ dat sikrai dawtẽsi mãt dakmãdâk.
—Wa, tô ĩsenã waza ĩmrẽm: Nõkwa tĩzazê zatô krromãdkâ wamhuire.
Tô dasa nẽ waza akwẽ wãitêt, krromãdkâ wamhuire mnõ pibumã.
Tô kanõrai wanã kba nõrĩ mãt aikuwa mba dasa sĩ Maná tkrê kahur, are tô tanẽ nã re, mãt dâk.
Are nõkwa hêwa nsĩ hawim hã dasa tê kmẽsiĩ wa, dkâ kõdi za hã.
Wa tô dasaĩ nõkrêptu, hêwa nsĩ hawi wê ĩt sikra hã. Nõkwa tâkãhã dasa tê kmẽsiĩ wa, za krromãdkâ wamhuire. Waĩnĩ tô dasa nẽ za ĩt sõmrĩ hã, tkai pâ akwẽ nõrĩ krromãdkâ mnõ pibumã.
Tazi nãt judeu nõrĩ simã tmrmẽzus nnãkrat, kãnẽ:—Nhanẽ bza tô tahã ambâ nnĩ ktabi sõ, dat krnẽ pibumã?
Are Wakmãdkâkwa Jesus kãnẽ tamrmẽn:—Tô ĩsenã waza tô kanõrai mã kba kãnẽ ĩmrẽm: Waptokwa Zawre Dakra snĩ Ambâ danĩ krkahur kba mnõ kõ wa, kãtô dure dawapru krkui kahur kba mnõ kõ wa, za ĩsenã krairomãdkâ kba mnõ kõdi.
Nõkwa waĩnĩ tê kmẽsi, kãtô dure ĩwapru tê zêkrnẽ, za krromãdkâ wamhuire. Are ĩstõm hã btâ nã waza aipâ sõkrêptu.
Waĩnĩ tô dasai ktabi, are ĩwapru za dure krubu tê dam kutõr.
Nõkwa waĩnĩ tê kmẽsi, kãtô ĩwapru tê zêkrnẽ, za waĩkrtamrê krnẽ, are wa waza ĩpkẽ krê krĩhêmba.
Ĩptokwa mnĩ dat ĩzatõrĩ tetô krdahêmba wamhuire. Are tô ta danĩpttê nã wat dure krĩhêmba wamhuire. Tanẽ nmẽ, nõkwa waĩkmã siwãittê wa, waĩhawi za krromãdkâ wamhuire.
Tâkãhã tô hêwa nsĩ hawim hã dasa tê sikra. Ahâmre hã dasa, aihĩkba kba nõrĩ tkrê kahur mnõ nã re, nãt dâk. Tanẽ kõdi tâkãhã dasa. Nõkwa tâkãhã dasa tê kmẽsiĩ wa, za krromãdkâ wamhuire.
Cafarnaum wa judeu nõrĩ Waptokwa Zawre damã krsikrãiktõ mnõzem wa Wakmãdkâkwa Jesus dat dam rowahtu re, nãt tâkãnẽ hã akwẽ nõrai mã waskun.
Krdaromãdkâ wamhuire mnõ nã hã damrmẽzeSaktẽ zawre Wakmãdkâkwa Jesus dakmã sasõmrkwai nõrĩ tâkãnẽ hã tê wapar mnõ wi, nãt tê sãmr wẽ kõ, are kãnẽ krsimã mrmẽzus:—Tô tahã ĩsmĩ rowahtuze tui ktabd. Nõkwa bza ĩsmĩ rowahdu sãmr wẽ?
Wakmãdkâkwa Jesus damã mãrĩ kmã mrmẽzus kõd, are tô tanẽ nã re, nãt tê sãmr wẽ kõ nã waihkun. Tanẽ nmẽ, nãt kãnẽ kmã sdanãrn:—Bâ, tâkãhã kmã ĩmrmẽzem hawip ĩrmẽ zêĩdikwa?
Are Waptokwa Zawre Dakra snĩ Ambâ krdasimãssi mnõzep ktab ku aipâ dat saikur re dakmã aisõpre kba wa, mãrĩ tebza kmã aisimãzuskw?
Waptokwa Zawre Dahêmba za romkmãdâ akwẽ nõrai mã dat nõmr, krromãdkâ wamhuire mnõ pibumã, tô kãnẽ pibumã akwẽ sipttê kõdi. Tâkãhã aimã kba ĩmrmẽ, tô aihêmba kba mã, kãtô krairomãdkâ wamhuire kba mnõ pibumã.
Tô tanẽ nã re, nha ĩzazêĩ kba kõdi. Ĩsnãkrta hawi dazazêĩ kõkwai nõrĩ dam waihku mnõ nmẽ, nãt Wakmãdkâkwa Jesus tâkãnẽ hã kmã tamrmẽn. Are dure za nõkwa dakrui waparkwai nõrai sipkra ku tê danãrĩ, dam waihkud.
Are Wakmãdkâkwa Jesus damrmẽ kãnẽ kmã wamhuin:—Tâkãnẽ mnõze mba, wat kãnẽ aimã kba ĩmrẽm: Ĩptokwa nõkwa waĩtmẽ dat saprõn si, za ĩtmẽ wi.
Tanẽ nmẽ, nãt saktẽ zawre dakmã sasõmrkwai nõrĩ Wakmãdkâkwa Jesus darẽ, are tokto tê dakmã sasõmr kõdi.
Tazi nãt Wakmãdkâkwa Jesus 12 nã dakmã sasõmrkwai nõrĩ kãnẽ sdanãrn:—Tôp dure kanõrĩkwa ĩrmẽ zêĩdikwa?
Waptokwa Zawre dat anmĩstu nã, kãtô dure watmẽ dat azatõr nã, wanõrĩ waihkud, are dure azazêĩn.
Tazi nãt Wakmãdkâkwa Jesus kãnẽ tamrmẽn:—Bâ, 12 nãp kwaz ĩt aismĩstu kba kõd? Tô tanẽ kõ wam nẽ, tô kanõrai sum kba hã smĩsi, tô Hêpãrwawẽ nnĩwĩm hã!
Tâkãhã kmã damrmẽ tô Judas, Simão Iscariotes ãkra kmã. Judas tô 12 nõrĩ Wakmãdkâkwa Jesus dakmã sasõmrkwai nõrai sum hã. Tô tanẽ nã re, tô tahã tô za Wakmãdkâkwa Jesus damã sõihkâkwa.
Wakmãdkâkwa Jesus dasipnãi nõrai mẽ simã mrmẽzuszeTapari, nãt Wakmãdkâkwa Jesus Galiléia tkai mba krtamõrn. Judéia tkai wam hã judeu ptokrta nõrĩ tê dawrĩ zêĩ nmẽ, tokto Judéia tkai mba krdamõr kõdi.
Judeu nõrai sĩpsêze, awã nã hã dasĩpê dat krwamtrẽ mnõ tmẽ, nãtô ro tkrturê.
Tazi nãt Wakmãdkâkwa Jesus dapnãi nõrĩ kãnẽ dam mrẽ:—Wi, tâkã hawi Judéia tkai ku aimõrĩ, aikmã sasõmrkwai nõrĩ ro krkmãkwamãr mnõ kmã sõpre da.
Are dure kãnẽ dam tmrmẽzus: Nõkwa akwẽ nõrĩ tê waihku kmã sapka wa, akwẽ tê kmãdkâ kõ snã za ro tkrê kmãkwamãr mnõ kõd. Twa, ro krkmãkwamãr mnõ danõka krkmãkwamãr mõnõ, nwa tô kbure dat aiwaihku psê mnõ da.
Tô dapnãi nõrai zemã tê dazazêĩ kõd.
Are Wakmãdkâkwa Jesus kãnẽ tmã tamrmẽn:—Adu ĩnĩm bdâ nwa waptkã kõdi. Are tô kanõrai mã kba bdâ tô siwam si.
Waptokwa Zawre dazazêĩ kõkwai nõrĩ aikwaĩmba kba stikrui mnõ kõdi. Are ĩsĩm romkmãdkâ kunẽ ĩt tmã wasku mnõ nmẽ, mãt waĩkwaĩmba sitikru.
Wi tô, dasĩpsê tmẽ tmã aimõr kwaba. Are wa, adu ĩmõr kõdi, ĩnĩm bdâ nwa waptkã kõ nmẽ.
Tâkãnẽ nãt Wakmãdkâkwa Jesus tamrmẽn, are Galiléia tkai wa tanmĩ zazârn.
Wakmãdkâkwa Jesus dasĩpsê wa krdamõrzeDapnãi nõrĩ dasĩpsê tmẽ tmã mõr pari, nãt Wakmãdkâkwa Jesus dure tamõrn, are sõkawi krdamõr kõdi. Dasimẽkur snãt krtamõrn.
Tazi nãt Judeu ptokrta mrmẽ prê nõrĩ dasĩpsêzem wa Wakmãdkâkwa Jesus dazô krrĩt. Are kãnẽ mrmẽzus snã krdazô sinãr:—Nmãzip tô tahã nãmr?
Dakahâ Zawre waikwa tô pto mnõ bâ damrmẽzus mnõ, Wakmãdkâkwa Jesus dakmã hã. Tazit nõkwam nõrĩ kãnẽ tmrmẽzus:—Tô tahã ambâ pkẽ psêdi.Are ĩwadi nõrĩ kãnẽ tmrmẽzus:—Ãre, pkẽ psê kõdi, smĩ ntokrãmdi.
Are judeu ptokrta mrmẽ prê nõrai pipa tê, sõkawi nõkwa Wakmãdkâkwa Jesus dakmã kmã mrmẽ kõdi.
Are dasĩpê ĩsõkmõ mba hêmba wi, nãt Wakmãdkâkwa Jesus Waptokwa Zawre damã dat sabuzep ku tamõrn, are tazi dam rowahtun.
Are judeu nõrĩ dam tsikrãm, are kãnẽ tmrmẽzus:—Nmã hawi nãp tô kũhã ro waihuk, wanõr nẽ hêsuka tê kazanãmr wam nẽ.
Tazi nãt Wakmãdkâkwa Jesus kãnẽ tamrmẽn:—Wa ĩt krrowahtu mnõze, waĩhawim kõdi, Waptokwa Zawre mnĩ dat ĩzatõr dahawim hã.
—Nõkwa Waptokwa Zawre kmã dazapka prabâ, ro tê kmãnãr zêĩ wa, za ro tê waihuk, waĩnmĩ rowahdu Waptokwa Zawre dahawim hã nã, tanẽ kõ wa, waĩhawim si ĩmrmẽ nã.
—Nõkwa sismĩtê mrmẽ wa, tô krkmã dawta mnõ pibumã, za krmrẽm. Are nõkwa dazatõrkwai nã krkmã dawta mnõ pibumã kmã sapka wa, zatô ĩkwaĩmba, pkẽ psê snã, ro tê wasku, mãrĩ za siwakru tê wasku kõdi.
Romkmãdkâ prê Waptokwa Zawre dat rmẽ mnõ, mãt dakmãdkâkwait Moisés kuĩkre snã aim rmẽkw. Are tô kanõrĩkwa sazêĩ kba mnõ kõdi. Mãr hawip sa ĩwrĩ zêĩdikwa?
Tanẽ wi, nãt kãnẽ dam tmrmẽzus:—Tôka aikmã hêpãrdi. Nõkwap taiwrĩ nã kmã dapak?
Are kãnẽ tmã tamrmẽn:—Romwaihku kõ ĩt aim kmãnãr kba mnõzem hawi, bât tmã aisikrãmkw.
Romkmãdâ dakmãdkâkwait Moisés taimrmẽ kba mnõ prabâ, teza dasiwaktuze btâ nã kwatbremĩ shâi hâi nĩskukw. Are danhâi hâi nĩskuze dakmãdkâkwait Moisés tê kmã snãkrta kõdi. Tô dakmãdkâkwait Moisés ãwanã hã wahĩkba nõrai kmã mãt kmã snãkrat.
Romkmãdkâ prê dakmãdkâkwait Moisés taim rmẽ kba mnõ prabâ, ro krkmã krãinĩstu kba mnõ pibumã, teza dasiwaktuze btâ nã kwatbremĩ shâi hâi nĩskukw. Tô sza, tet waĩmã aistikruikw, dasiwaktuze btâ nã smĩsi ambâ mã ĩt tmã kwapsêzem hawi.
Ro krwaihku psê kba mnõ kõ re, krdakmã tom kba mnõ knã. Tô ĩsenã ro krdakmã kmãdkâ kba mnõ wam si, teza krdakmã tom kba mõn.
Akwẽ nõrĩ Dapkẽhrikwa Waptokwa Zawre dat kmã ropistu nã krsisdanãr mnõzeDazakru sĩ Jerusalém wa, nãt nha Wakmãdkâkwa Jesus dakmã, kãnẽ krsimã mrmẽzus:—Bâ, tâkãhã ambâ kwaz dat wrĩ zêĩd?
Tô kburet akwẽ nõrai mã danõka ro tkrê wasku, tô sza, nõkwa tê mrmẽ po kõdi. Teptô kwaz wanĩm damrmẽ prê nõrĩ Dapkẽhrikwa Waptokwa Zawre dat kmã ropistu nã dizô krsĩmnãs?
Wakmãdkâkwa Jesus Waptokwa Zawre damã dat sabuzem wam hã warrĩ wa dat dam rowahtu re, nãt kãnẽ ĩsenã damrmẽ snã tamrmẽn:—Tô ĩsenã kwaz, tô kanõrĩkwa ĩwaihkudi kbad, are dure nmã hawi wê ĩmõrze, kwaz waihkudi kbad? Wa ĩsismĩtê wê ĩmõr kõdi. Mnĩ dat ĩzatõrĩ tô ĩsenã hã romkmãdkâ tdêkwai ktabi. Are dawaihku kba kõdi.
Are wa, tô ta dahawi wê ĩmõr nmẽ, wa dawaihkud, mnĩ dat ĩzatõr nmẽ.
Tazi aire Wakmãdkâkwa Jesus tokto tê dakâr zêĩd, tê danrẽ da. Are nõkwa tê dakupiĩ kõd, adu danĩm bdâ nwa waptkã kõ nmẽ.
Are dasikrãiktõ zawre waikwam hã nãt dakahâ snã Wakmãdkâkwa Jesus tê dazazê. Are krsisdanãr mnõ snã kãnẽ krsimã mrmẽzus:—Dapkẽhrikwa Waptokwa Zawre dat kmã ropisdu mnĩ dawsi wa, tâkãhã ambâ romwaihku kõ tkrê kmãkwamãr mnõ nã, kwaza kmã spain?
Surta nõrĩ Wakmãdkâkwa Jesus tê danrẽ da wahtuzeFariseu nõrĩ nãt akwẽ nõrĩ wapa, tâkãnẽ Wakmãdkâkwa Jesus dakmã mrmẽzus re. Tanẽ nmẽ, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai mẽ, surta nõrai mã tmã wapros, Wakmãdkâkwa Jesus tê dakâr pibumã.
Tazi nãt Wakmãdkâkwa kãnẽ tamrmẽn:—Tônmẽ waza akâ aikmã kba krĩmõr suk, tapari, waza mnĩ dat ĩzatõr tmẽ aipâ krẽwa.
Tazi teza krĩzô airtĩ kba mõn, are za ĩwaikrãm kba kõdi, nmõmõ za ĩmõrzep ku nhanẽ nõkwa aimõr kõ nmẽ.
Are judeu nõrĩ kãnẽ simã mrmẽzusi kmã snãkrat:—Nmõmõ wat sãmr kõzep ku mãp za kwaz mõ? Bâ, wanĩm tkai kupanã hã judeu nõrai su kwaz srõwa zêĩd? Bâ, judeu kõ nõrai mãp kwaz dure tê rowahtu zêĩd?
Mãr nãp kwaz tê wasku zêĩd, kãnẽ mrmẽzem nã: “Teza krĩzô airtĩ kba mõn, are za ĩsãmr kba kõd, ĩmõrzep ku nõkwa nhanẽ za aimõr kõ nmẽ”?
Krdaromãdkâ mnõ pibumã hã kui sromõ nẽ Wakmãdkâkwa Jesus krdahêmba mnõzeDasĩpsê wa, btâ wadi mnõ prê nã tê dakmã spai mnõ, tô ĩstõm hã bdâ. Tahã btâ nã nãt Wakmãdkâkwa Jesus tazamn, are ĩsenã kãnẽ tamrmẽn:—Nõkwa krbu wa, wê ĩtmẽ aimõrĩ, ĩt aim nnã pibumã.
Nõkwa wa tĩzazê, za Waptokwa Zawre danĩm hêsuka tê wasku prabâ, ĩpkẽ hawi kui srmõ nẽ krromãdkâ mnõ pibumã hã kâ tissaikwar.
Tâkãhã Wakmãdkâkwa Jesus kmã damrmẽze tô Waptokwa Zawre Dahêmba nã. Dahêmba za Waptokwa Zawre Wakmãdkâkwa Jesus dazazêĩkwai nõrai mã dat dazatõr nã, tâkãhã. Tô ta siwa, adu Waptokwa Zawre Dahêmba dazazêĩkwai nõrai mã dat satõr kõd, Wakmãdkâkwa Jesus adu dadkâ kõ nmẽ, kãtô dure hêwa nsĩm hã Waptokwa Zawre dakbuzi zawre ku dat dakmã saikur kõ nmẽ.
Akwẽ nõrĩ Wakmãdkâkwa Jesus dahawi sĩpko mnõzeWakmãdkâkwa Jesus damrmẽ tê wapar mnõ nõrai sum hã, nãt kahâ snã kãnẽ tmrmẽzus:—Tô ĩsenã, tô tahã tô Waptokwa Zawre damrmẽ waskukwai ktabi.
Are ĩwadi nõrĩ dure kãnẽ krmrmẽzus:—Tatô Dapkẽhrikwa Waptokwa Zawre dat kmã ropistu hã.Are dure dawadi nõrĩ kãnẽ krsisdanãr:—Bâ, Galiléia tkai hawi kwaza Dapkẽhrikwa Waptokwa Zawre dat kmã ropisdu mnĩ tamõrn?
Dapkẽhrikwa Waptokwa Zawre dat kmã ropisdu, tô dakmãdkâkwait Davi ãhawim hã akwẽ nã, nãt Waptokwa Zawre danĩm hêsuka wam wasku. Dawaptkãze za hã, tô Belém wa. Belém tô dakmãdkâkwait Davi dazakru.
Tazi nãt akwẽ nõrĩ Wakmãdkâkwa Jesus dakmã sĩm romkmãdkâ nã simã sĩpok.
Nõkwam nõrĩ aire Wakmãdkâkwa Jesus tê danrẽ zêĩd, tô sza, nõkwa dakmã sipkra kõdi.
Judeu ptokrta mrmẽ prê nõrĩ Wakmãdkâkwa Jesus tê dazazêĩ kõ mnõzeAre surta nõrĩ Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai tmẽ, kãtô dure fariseu nõrai tmẽ, aipâ tê krẽkẽ. Are surta nõrĩ kãnẽ sdanãrkw:—Mãr wap wê saprõn kba kõd?
Are surta nõrĩ kãnẽ tmã wasku:—Tô tahã ambâ nẽ adu nõkwa mrmẽ wẽ snã mrmẽ kõdi.
Tazi nãt fariseu nõrĩ surta nõrai mã kãnẽ tmrmẽzus:—Bâ, mãp kwaz dure aistokrãmkw?
Ĩmrmẽ prê nõrai snĩwĩm hã, tanẽ kõ wa, fariseu nõrai snĩwĩm hã, mãptô kwaz nõkwa tô tahã sazê?
Tê sazêĩ mnõ tô romkmãdkâ prê dakmãdkâkwait Moisés tê wam rmẽ mnõ tê waihku kõ nẽ hã, tetô rom kunẽ zawre nã dat tmã ropistu krowit krnõmr.
Are ambâ, Nicodemos nã dat krwamtrẽ mnõ, mãra nã Wakmãdkâkwa Jesus datmẽ ĩsbre, nãt kãnẽ mrẽ:
—Wanõr wanĩm romkmãdkâ prê prabâ, ambâ wat wapar kõ re, kãtô dure ro tê kmãkwamãrĩ wat waihku psê kõ re, mãr kunẽ za wat tmã hri kõdi.
Tazi nãt tô tanõrĩ Nicodemos sdanã, kãnẽ:—Tôkap tô kwaz dure Galiléia tkai hawim hã akwẽ? Wi tô, Waptokwa Zawre danĩm hêsuka kazanãmrĩ. Tazi teza Galiléia tkai hawi Waptokwa Zawre damrmẽ waskukwa adu nĩwa kmẽ krãiwatbro kõ nã, waihuk.
Tâkãnẽ pari, nãt tô kbure srõwa mnõ ku tsĩpe.
Wakmãdkâkwa Jesus smĩsi pikõi mã ĩsĩm romkmãkwamãr kunẽ mãr kõ snã dat tmã rmẽ mnõze[Tazi nãt Wakmãdkâkwa Jesus dasiwaprosi tamõrn, Oliveira srã ku.
Tahã hâre, awẽhâ re, nãt dure Waptokwa Zawre damã dat sabuzem wam hã warrĩ ku krẽwaĩn. Tazi nãt akwẽ nõrĩ datmẽ tsikrãikõt, are danmrã snã dam rowahtun.
Tanẽ re, nãt romkmãdkâ prê waskukwai nõrĩ fariseu nõrai mẽ datmẽ tsinã. Are smĩsi pikõ datmẽ kmẽ zaprõnkw. Tahã pikõ nãt mrõ hawi, ambâ kamõi mẽ sisnã hêmba re, kârn. Are dawaikwam zawre wa sapka kõ nã re, sãrn.
Are romkmãdkâ prê dakmãdkâkwait Moisés tê wam rmẽ mnõ, tê wam kru, tô tâkãnẽ hã pikõ wat wrĩ da, ktẽ nã wat sampko mnõ snã. Twa, nhanẽ tebza tokto tôka tâkãnẽ nã ro tmã hrin?
Tâkãnẽ hã tê dakmã sdanãrĩ, tô Wakmãdkâkwa Jesus siwakru damrmẽ re tê dakâr kba pibumã, dakmãdkâkwai mã tê dawasku kunẽ kmã sapka psê nmẽ. Tazi nãt Wakmãdkâkwa Jesus tanĩktun, are danĩpkrahi nã tka kakuĩkren.
Tô sza, nãt tê dazdanãrĩ kmã wamhu. Tanẽ nmẽ, nãt Wakmãdkâkwa Jesus tanmrã psên, are kãnẽ tamrmẽn:—Tô kanõrai sum kba hã nõkwa adu nĩwa romkunẽ tê kmãnãr kõ nẽ hã, za ktẽ nã sampko nnãkrat!
Damrmẽ pari, nãt dure tanĩktun, are dure tka kuĩkren.
Tâkãnẽ hã tê wapar kba wi, nãt smĩsi si, tô nĩwa kbure waire. Dawanã, tô ĩptokrta nõrĩ nãt waire, are tapari, waptem nõrĩ. Tazi nãt Wakmãdkâkwa Jesus dawtẽsi pikõi mẽ tasirmẽn. Are pikõ amõ sa tô tazi kmã wamhu.
Tanẽ nmẽ, nãt Wakmãdkâkwa Jesus dure aipâ tanmrã psên, are kãnẽ pikõ sdanãrn:—Nmãta aiwasku kunẽkwai nõrĩ? Bâ, ktẽ nã taisampko pibumãp nõkwa smĩ zazâr kõd?
Are pikõ kãnẽ dazdakâ:—Ãzê!Tazi nãt Wakmãdkâkwa Jesus kãnẽ tmã tamrmẽn:—Wa dure dat aiwrĩ pibumã, ĩt aikrui kõdi. Wi aimõrĩ, are tâkãnẽ hã romkunẽ tokto amnãwi kmãnãr knã.]
Wakmãdkâkwa Jesus tkai pâ dam romkuiwẽkwaAre Wakmãdkâkwa Jesus damrmẽ kãnẽ kmã wamhuin:—Wa tô romkuiwẽ, tkai pâ akwẽ mã. Nõkwa tĩkmã sasõmr wa, romzakrã nã za krmõr kõdi. Krromãdkâ mnõ pibumã, waza tmã kuiwẽ.
Tazi nãt fariseu nõrĩ Wakmãdkâkwa Jesus damã kãnẽ tmrmẽzus:—Tô aisisnã si tet aimrẽm, tanẽ nmẽ, kmã aimrmẽze prê kõdi.
Are kãnẽ kmã wakrãmn:—Tô ĩsisnã ĩmrmẽ nã re, ĩmrmẽze prêdi, tô ĩkwaĩmba ro ĩt krwasku mnõ nmẽ. Wa, nmã hawi wê ĩmõrze waihkudi, are dure aipâ nmõmõ ĩmõrzep ku waihkudi, are tô kanõrĩkwa nmã hawi wê ĩmõrze waihku kba kõdi.
Akwẽ kmẽ kmãdkâ kba wi, teza akwẽ nĩm romkmãdkâ prabâ, prare rom nã kmã tom kba mõn. Wa tô kanõrai nẽ kba nõkwa rom nã ĩt kmã tom kõdi.
Wa nõkwai mã ro ĩt nõmr mnõ wa, tô ĩkwaĩmba waza ro ĩt tmã nõmr. Tô ĩsimãzuszem hawim nã si ro ĩt tmã nõmr mnõ kõdi. Waptokwa Zawre mnĩ dat ĩzatõrĩ danĩm romkmãdkâ prabâ, waza ro ĩt nõmr.
Romkmãdkâ prê krkmãdkâ kba mnõ, kãnẽt aim waskukw: “Ponkwanẽ akwẽ siwa mãrĩ tê wasku wa, ĩmrmẽze tô ĩkwaĩmba.”
Wa, ĩsisnã waza prê snã ro wasku, are Ĩptokwa, mnĩ dat ĩzatõrĩ, zatô dure waĩkmã prê snã ro waskun.
Tanẽ wi, nãt tô tanõrĩ kãnẽ dazdanã:—Nmãzip aiptokwa?Are kãnẽ kmã wakrãmn:—Tô kanõrĩkwa ĩwaihku kba kõdi, are dure Ĩptokwa dawaihku kba kõdi. Ĩwaihku kba kwaikâ, arknẽ dure Ĩptokwa dawaihkukw.
Waptokwa Zawre damã dat sabuzem wam hã warrĩ wa Wakmãdkâkwa Jesus dat dam rowahtu re, nãt tâkãnẽ hã dam kmã tamrmẽn, ktâprezum nmẽzem krtamrê danmrã snã. Are nõkwa tê danrẽ kõdi, adu danĩm bdâ nwa waptkã kõ nmẽ.
Wakmãdkâkwa Jesus nõkwa hã zô akwẽ nõrĩ tê waihku zêĩdTazi nãt Wakmãdkâkwa Jesus dure akwẽ mã kãnẽ tamrmẽn:—Wa waza ĩmõr, tazi teza ĩzô krairtĩ kba mõn. Are aisĩm romkunẽ kba wa, teza aidkâ kba mõn. Nmõmõ ĩmõrzep ku nhanẽ za aiwahtu kba kõdi.
Tazi nãt judeu nõrĩ kãnẽ krmrmẽzus:—Tô tahã mrmẽze tô kãnẽ: Nmõmõ mõrzep ku wanõrĩ wa kmẽ mõr kõ nã. Nhanẽ wa kwaz tâkãnẽ hã kmã mrẽ? Bâ, aimãp kwaz siwrĩ zêĩd?
Are Wakmãdkâkwa Jesus kãnẽ damrmẽ dat kmã wamhu:—Tô kanõrĩkwa tô tônmẽ pikrêbba hã akwẽ, are wa, tô hêwa nsĩm hã. Krainmrõ kba mnõze tô tônmẽ, are krĩnẽm mnõze tônmẽm kõdi.
Tanẽ nmẽ, wat kãnẽ aimã kba ĩmrẽm: Aisĩm romkmãkwamãr kunẽ kba wa, teza aidkâ kba mõn. Tô ĩsenã, ĩzazêĩ kba kõ wa, aisĩm romkmãkwamãr kunẽ kba wa, teza aidkâ kba mõn.
Tanẽ wi, nãt kãnẽ dazdanãrn:—Nõkwap tôka?Are kãnẽ kmã wakrãmn:—Tô kũ ĩsnãkrta hawi wat aimã kba krĩsiwasku, wa nõkwa hã nã.
Ro ĩt aim wasku kba pibumã, kãtô dure ro ĩt aim nõmr kba mnõ pibumã, adut saktẽ zawre srowaptâ, aimã kba kmã ĩmrmẽ pibumã. Are mnĩ dat ĩzatõrĩ tô ĩsenã rom waskukwai ktabi, are wa, tô dahawi ĩt wapar si, waza tkai wam hã akwẽ nõrai mã ĩt krwasku.
Are Wakmãdkâkwa Jesus Waptokwa Zawre nã kmã damrmẽ, tô tanõrĩ tê samãr waihku kõdi.
Tanẽ nmẽ, nãt Wakmãdkâkwa Jesus kãnẽ tmã tamrmẽn:—Tô kanõrĩkwa Waptokwa Zawre Dakra snĩ Ambâ hêmõ dazasõmr kba wa, teza wa nõkwa hã nã ĩwaihkukw. Wa ĩnĩpttê nã mãrĩ ĩt kmãnãr kõdi. Tô Ĩptokwa dat ĩm rowahtu prabâ, waza mãrĩ kmã ĩmrẽm.
Mnĩ dat ĩzatõrĩ tô waĩmẽt krtamõrn. Dazapka prabâ si ro ĩt krkmãkwamãr mnõ nmẽ, ĩsiwaprosi dat ĩrmẽ kõdi.
Tâkãnẽ hã Wakmãdkâkwa Jesus kmã damrmẽ wi, nãt saktẽ zawre dat dazazê.
Waptokwa Zawre Dakra tô akwẽ pkẽhrikwai ktabiTazi nãt Wakmãdkâkwa Jesus judeu nõrĩ tê dazazê mnõ nẽ hã mã kãnẽ tamrmẽn:—Ĩmrmẽze krkmãdkâ psê kba mnõ wa, tezatô aisĩ ĩkmã sasõmrkwai ktabkwa.
Ĩsenã hã romkmãdâ teza waihkukw, are tô tahã ĩsenã hã romkmãdâ zatô aipkẽ hrikw.
Are tô tanõrĩ kãnẽ dakmã wakrã:—Wanõrĩ tô wahĩkwa Abraão ãhawim hã akwẽ. Adu nĩwa nõkwai sõk pra tare wanĩpi wat krkmãkwamãr mnõ kõdi. Tô tanẽ kõ wam nẽ, nhanẽ wa, bâp kãnẽ kmã aimrẽm: “Ĩsenã hã romkmãdâ zatô aipkẽ hrikw.”
Kri tdêkwai mã tare sipi tkrê kmãkwamãr mnõ nẽ hã, kri tdêkwai nĩm akwẽ ktab kõ nmẽ, za nmãzi kri tdêkwa rẽ, are kri tdêkwai kra, tô kri tdêkwai nĩm akwẽ ktab nmẽ, za tê rmẽ kõdi.
Waptokwa Zawre Dakra dat aipkẽ hri kba wa, aisipkẽ hri psê ktab kba snã teza krainmrõkw.
Wa aiwaihkudikwa, tô kanõrĩkwa tô Abraão dahawim hã akwẽ. Tô tanẽ nã re, ĩwrĩ zêĩdikwa, ĩnmĩ rowahdu krsazêĩ kba mnõ kõ nmẽ.
Ĩmrmẽze tô ro Waptokwa Zawre dat ĩm wasku mnõ nã. Are tô kanõrĩkwa tô aiptokwaĩkwa taim rowahtu kba mnõ prabâ, teza ro kmãkwamãr kba mõn.
Tazi nãt kãnẽ dakmã wakrã:—Waptokwa tô wahĩkwa Abraão.Are Wakmãdkâkwa Jesus kãnẽ tmã tamrmẽn: Tô kanõrĩkwa Abraão ãhawim hã akwẽ kba kwaikâ, arknẽ Abraão ãnĩm romkmãdkâ prabâ, ro krkmãkwamãr kba mõn.
Are wa, tô ĩsenã hã romkmãdâ Waptokwa Zawre dahawi ĩt wapari, wat ĩt kraim waskukw. Tô tanẽ nã re, ĩwrĩ zêĩdikwa. Abraão ro tkrê kmãkwamãr mnõze, tâkãnẽ kõdi.
Aiptokwaĩkwa ro tkrê kmãkwamãr mnõ prabâ, tet tâkãhã ro krkmãkwamãr kba mõn.Are kãnẽ dakmã wakrã:—Wanõrĩ waptokwai kõ kõdi, hêwa nsĩm hã Waptokwa Zawre tô Waptokwai ktabi.
Are Wakmãdkâkwa Jesus kãnẽ tmã tamrmẽn:—Hêwa nsĩm hã Waptokwa Zawre dakra ktab kba kwaikâ, arknẽ krĩzawi psê kba mõn, tô ta dahawi wê ĩmõr nmẽ, kãtô dure aimẽ kba krĩmõr nmẽ. Waptokwa Zawre mãt mnĩ ĩzatõrn, ĩsismĩtê wê ĩmõr kõdi.
Nhanẽ wap ĩmrmẽze samãr waihku kba kõdi? Tô ĩnmĩ rowahdu wapar zêĩ kba kõzem hawi.
Tô kanõrĩkwa tô Hêpãrwawẽ kra, twa tô krkmã sapka mnõ prabâ si, ro krtmã kmãkwamãr mnõ zêĩdikwa. Hêpãrwawẽ tô kũ ĩsnãkrta hawi tô danmrõikwa. Tô tahã ĩpkẽ krê ĩsenã hã romkmãdâ mãr kõ nmẽ, ĩsenã hã romkmãdkâ nnĩwĩ nĩwa sam kõdi. Hêpãrwawẽ simãzaĩdi. Tô kbure dasimãza ptokwai ktabi tô tahã. Tanẽ nmẽ, simãzaĩ snã ro tê wasku wa, romkare tkrê wasku mnõzem prabâ, za ro wasku.
Are wa, ĩsenã hã romkmãdâ ĩt aim wasku kba mnõ nmẽ, ĩzazêĩ kba kõdi.
Te kwaza romkunẽ ĩt kmãnãrĩ nõkwa ĩm wasku? Tô ĩsenã kmã ĩmrmẽ kõ wam nẽ, mãr wap sa ĩzazêĩ kba kõd?
Waptokwa Zawre danĩm akwẽ za damrmẽze wapa. Twa, Waptokwa Zawre danĩm akwẽ kba kõ nmẽ, damrmẽze wapar kba mnõ kõdi.
Abraão ãkmã Wakmãdkâkwa Jesus damrmẽzeTazi nãt judeu nõrĩ kãnẽ Wakmãdkâkwa Jesus damã tmrmẽzus:—Bâ, kwaz ĩkwaĩmba kõd, Samaria tdêkwa nã, kãtô dure aikmã hêpãr nã, wat aiwamtrẽ wa?
Tanẽ wi, nãt Wakmãdkâkwa Jesus kãnẽ kmã wakrãmn:—Wa ĩkmã hêpãr kõdi. Wa Ĩptokwa ĩt dazazêĩ psêd, are tô kanõrĩkwa ĩzazêĩ kba kõdi.
Wa, dat krĩkmã wta mnõ pibumã, krĩrtĩ mnõ kõdi, tô dat krĩprê mnõ za ĩnnĩwĩ tamrmẽ wẽn.
Wa waza ĩsenã aimã kba ĩmrẽm: Nõkwa wa ĩmrmẽ tê wapari, dkâ wamhuire kõdi za hã.
Twa, nãt judeu nõrĩ kãnẽ tmrmẽzus:—Tokto watô ro waihku psên, aikmã hêpãrdi. Wahĩkwa Abraão mãt dâr, are tô kbure ahâmre hã Waptokwa Zawre damrmẽ waskukwai nõrĩ mãtô dure dâk, are tokto tet tâkãnẽ aimrẽm: “Nõkwa ĩmrmẽ tê wapari dkâ wamhuire kõdi za hã.”
Wahĩkwa Abraão mãtô dâr. Te kwaza aiprê nã spain? Wahĩkwa Abraão ãnẽ mãt dure tô kbure ahâmre hã Waptokwa Zawre damrmẽ waskukwai nõrĩ dâk. Nõkwa hã dizô tep aisisnã aisimãzus?
Are Wakmãdkâkwa Jesus kãnẽ kmã wakrãmn:—Wa aimã krĩsisnã ĩwta mnõ kwaikâ, krĩsisnã ĩwta mnõze arknẽ tô tare. Are ĩkmã krdawta mnõ, tô Ĩptokwa, tahã tô Waptokwa Zawre nã krdawamtrẽ kba mnõ hã.
Adu nĩwa Waptokwa Zawre dawaihku kba kõdi, are wa ĩt dawaihkudi. Wa Waptokwa Zawre ĩt dawaihku kõ nã ĩt wasku kwaikâ, arknẽ tô kanõrai nẽ kba ĩsimãzaĩ snã ro ĩt krwasku. Are wa ĩt dawaihkud, are dure damrmẽze wat ĩt krwapar pêsê.
Aihĩkrtakwa Abraão tônmẽ tkai wa ĩkrãiwatbro nã smĩpar wi, toi ktabdi.
Tazi nãt kãnẽ Wakmãdkâkwa Jesus dazdanã:—Adu 50 nã wahu aikmã mõr kõdi, tô sza, tep wahĩkwa Abraão kmãdkâ nã aimrẽm?
Are Wakmãdkâkwa Jesus kãnẽ kmã wakrãmn:—Tô ĩsenã, Abraão adu krãiwatbro kõ re, watô krĩhêmba.
Tazi nãt judeu nõrĩ knẽ tê dur, tê dakmã sampko mnõ pibumã. Are Wakmãdkâkwa Jesus tô tanõrai wi tasimẽkurn, are Waptokwa Zawre damã dat sabuzem wam hã warrĩ hawi tawatbron.
Wakmãdkâkwa Jesus ambâ nĩkrã dat tto psêzeDanĩm akwẽ nõrai mẽ krdamõr re, nãt smĩsi ambâ nĩkrã kmẽ waikrãmn. Tô sikrã snã nãt waptãr.
Are dakmã sasõmrkwai nõrĩ kãnẽ Wakmãdkâkwa dazdanã:—Wamrowahtukwa, mãr wa mãp tâkãhã ambâ sikrã snã waptãr? Bâ, romkunẽ nãp kwaz kmãnã? Bâ, ĩptokwa, kãtô ĩseparkwa, mãp kwaz romkunẽ kmãnã?
Are kãnẽ kmã wakrãmn:—Sĩm romkunẽ hawi sikrã snã waptkã kõdi. Are dure ptokwa, kãtô separkwa, sĩm romkunẽ hawi, sikrã snã waptkã kõdi. Tô Waptokwa Zawre danĩptdê kmã siwasku pibumã, mãt sikrã snã waptãr.
Adu bdâ sikutõr kõ re, wazatô krwanĩpi, mnĩ dat ĩzatõr danĩpi wat kmã krãinĩstu pibumã. Mãra tetô mnĩ sĩkre, mãra krãiwatbro wa, nõkwa sipiĩ kõdi za hã.
Tâkãnẽ hã kmã damrmẽ pari, nãt tkai wa dazdare mẽn, are dazdare nã tka kawamsrẽn, are tkai wamsrẽ sikrãi tmõ wa kahrin.
Tazi nãt ambâ nĩkrã mã tamrmẽn, kãnẽ:—Kâ kburõize sĩ Siloé wa aisikwanĩsõ nã. (Siloé wamtrẽze tô dat satõrĩ hã.)Tanẽ wi, nãt sikrã mõ, are tsikwanĩsõ, are romãdkâ snã aipâ krẽwa.
Tazit sikrã krta wim hã ĩsrõwa mnõ, kãtô dure krsiwar mnõ re tkrê kmãdkâ mnõ nẽ hã, kãnẽ krsisdanãr:—Bâ, tô kũhãp tônmẽ krĩsiwar mnõ hã kõd, kwaz?
Are nõkwam nõrĩ kãnẽ tmrmẽzus:—Tô tahã!Are dure nõkwam nõrĩ kãnẽ tmrmẽzus:—Ãre, tô siwa ĩhêmba hã!Are ambâ tô kãnẽ mãt tsiwasku pês:—Tô wa hã.
Tazi nãt kãnẽ sdanãrn:—Nhanẽ bâp tokto aito pês?
Tâkãnẽ wi, nãt kãnẽ kmã wakrã:—Ambâ Jesus nã dat krwamtrẽ mnõ mãt tka sdaku nã kawamsrẽrê, are kmã ĩtmõ kukre, are kãnẽ ĩm mrẽ: “Kâ kburõize sĩ Siloé ku aimõrĩ, are aisikwanĩsõ.” Are ĩmõr, are ĩsikwanĩsõ, are ĩto tpês.
Tazi nãt tô tanõrĩ kãnẽ nĩnãr:—Nmãzip tô tahã ambâ?Are tô tahã kmã wakrã:—Wa waihku kõdi.
Fariseu nõrĩ ambâ aire sikrã tê sdanãrzeTazi nãt tô tazim hã akwẽ nõrĩ aire ambâ nĩkrã fariseu nõrai tmẽ saprõ.
Are Wakmãdkâkwa Jesus tka dat kawamsrẽze, kãtô ambâ nĩkrã dat tto psêze, tô dasiwaktuzem btâ nã.
Tazi nãt fariseu nõrĩ aire ambâ nĩkrã nhanẽ to psê zô, sdanã. Are kãnẽ kmã wakrã:—Ambâ mãt ze wamsrẽ nã ĩtmõ kukre, are ĩsikwanĩsõ, are ĩto pês.
Tanẽ wi, nãt nha fariseu nõrĩ kãnẽ tmrmẽzus:—Ambâ tô tanẽ hã tê kmãnãrĩ Waptokwa Zawre dannĩwĩm hã kõdi, dasiwaktuzem bdâ tmã sazêĩ kõ nmẽ.Are ĩwadi nõrĩ kãnẽ tmrmẽzus:—Nhanẽ bza ambâ romkunẽ kmãkwamãrkwa tâkãnẽ hã romwaihku kõ zawre kmãnã?Tazi nãt tâkãnẽ hã rowasku nã simã tsĩpok.
Are tazi fariseu nõrĩ kãnẽ ambâ sdanãr zahu:—Aisiwasku pêsê, aisikrã hawi ambâ taito psê kmã, nhanẽp tokto aisĩm romkmãdâ?Are ambâ kãnẽ kmã wakrã:—Wa kmã ĩsimãzusi, tô Waptokwa Zawre damrmẽ waskukwai nã.
Are judeu ptokrta mrmẽ prê nõrĩ ambâ sikrã snã waptkã nã tê sazêĩ kõd. Tanẽ nmẽ, nãt ambâ ptokwa kãtô dure ĩseparkwai zô hâ.
Are kãnẽ sdanã:—Tô kũhã ambâp tô aikrakwa? Bâ, tô ĩsenã nãp sikrã snã waptãr? Are nhanẽ nãp sa tokto tto pês?
Are ĩptokwa, kãtô ĩseparkwa, kãnẽ kmã wakrã:—Tô tahã wakra nã wanõrĩ waihkud, kãtô dure sikrã snã waptkã nã.
Are nhanẽ tokto ĩto psêze, kãtô dure nõkwa tê to psê, wanõrĩ waihku kõdi. Mãtô twrahku par, wi tô, aimã sdanãr kwaba, zatô aimã kba tsiwasku pês.
Judeu ptokrta mrmẽ prê nõrai pipa tê mãt ambâ ptokwa, kãtô ĩseparkwa, tâkãnẽ kmã mrẽ. Tô tanõrĩ judeu ptokrta mrmẽ prê nõrĩ ro simã tê sakra mnõ nã, waihkud. Simã tê sakra mnõ, tô kãnẽ: Nõkwa Wakmãdkâkwa Jesus Dapkẽhrikwa Waptokwa Zawre dat kmã ropistu nã tê wasku wa, za Waptokwa Zawre damã dasikrãiktõzem hawi wazrên.
Tanẽ nmẽ, nãt kãnẽ kmã mrẽ: “Mãtô twrahku par, wi aimã sdanãr kwaba.”
Tazi nãt dure aipâ ambâ saihrân, are kãnẽ tmã tmrmẽzus:—Waptokwa Zawre danĩsizem nã aimrmẽ kmã prê snã, pe, ĩsenã tâkãhã ambâ kmã wamã aisiwasku nã. Wanõrĩ waihkud, tô tahã ambâ tô romkunẽ kmãkwamãrkwa.
Are ambâ kãnẽ kmã wakrã:—Tô tahã ambâ romkunẽ kmãkwamãrkwai nã wa waihku kõdi. Tô smĩsi wa waihkudi: Wa aire ĩnĩkrãdi, are tokto watô ĩto pês.
Are tô dure nĩnãr:—Nhanẽ nãp aim kmãnã? Nhanẽ nãp aito pês?
Are ambâ kãnẽ kmã wakrã:—Wa watô wasku pa, are sazêĩ kba kõd. Mãr wap aipâ wapar zêĩdi kbad? Tô kanõrĩkwap kwaz dure dakmã sasõmr zêĩdi kbad?
Tô tazit tô tanõrĩ aire ambâ nĩkrã tkrê wamrĩ, kãnẽ:—Tôka kmã sasõmrĩ, wanõrĩ tô dakmãdkâkwait Moisés dakmã sasõmrkwa.
Waptokwa Zawre dakmãdkâkwait Moisés damã ahâmre kmã damrmẽze wam waihkud, are tô tahã ambâ nmã hawi krãiwatbro nã wanõrĩ waihku kõdi.
Tanẽ wi, nãt ambâ kãnẽ kmã wakrã:—Ãre rowed! Tô kanõrĩkwa te nmã hawim nã waihku kba kõdi. Tô tanẽ nã re mãt ĩto, ĩm pês.
Are Waptokwa Zawre romkunẽ kmãkwamãrkwai nõrĩ dat wapar kõ nã, wanõrĩ waihkud, tô dazazêĩkwai nõrai wtẽsi, kãtô dazapka prabâ rom pê tkrê kmãkwamãr mnõ nõrai wtẽsi, za wapar psên.
Tô ro krãiwatbrozem hawi, sikrã snã ambâ ĩwaptkã nẽ hã nõkwa tê to psê nã, adu nõkwa tê kmẽ wapar kõdi.
Tanẽ nmẽ, Waptokwa Zawre tô tahã ambâ dat satõr kõ kwaikâ, tâkãnẽ hã romwaihku kõ tê kmãnãr pibumã, arknẽ sipttê kõdi.
Are kãnẽ tmã tmrmẽzus:—Tôka tô romkunẽ wa bât aiwaptãk, tô tanẽ kõ wam nẽp, wam rowahtu zêĩd.Are Waptokwa Zawre damã dasikrãiktõzem hawi wazrên.
Are ambâ kãnẽ dam mrẽ:—Nõkwap tô tahã Waptokwa Zawre Dakra snĩ Ambâ, ĩt krdazazê mnõ pibumã?
Are Wakmãdkâkwa Jesus kãnẽ tmã tamrmẽn:—Tôka tetô Waptokwa Zawre Dakra snĩ Ambâ dakmãdâk, tô wa hã, aimã ĩmrmẽ hã.
Tazi nãt ambâ kãnẽ mrẽ:—Watô azazê.Are Wakmãdkâkwa Jesus danõk pra thissinã.
Tâkãnẽ mnõze mba, nãt Wakmãdkâkwa Jesus kãnẽ tamrmẽn:—Akwẽ nõrai mã ro ĩt nõmr mnõ pibumã, wat wê tkai ku ĩmõr, sikrã nõrĩ ro tê sãmr mnõ pibumã, kãtô ĩromãdkâ nẽ hã sikrã nẽ krnmrõ mnõ pibumã.
Nha dakrtam hã fariseu nõrĩ nãt tâkãnẽ hã kmã damrmẽ re wapa, are kãnẽ dazdanã:—Tô tahã aimrmẽzem nã, bâp wanĩkrã nã wakmã to?
Are Wakmãdkâkwa Jesus kãnẽ kmã wakrãmn:—Tô kanõrĩkwa aisikrãi kba kwaikâ, arknẽ mãr kunẽ aissĩwĩm kba krsmĩkwra mnõ kõdi, are ro krsãmr psê kba mnõ nã kraisiwasku kba mnõ nmẽ, za aisĩm romkunẽkwa aissĩwĩm kba krsmĩkwar.
Ponkẽ zahi wapu kmãdkâkwai nẽ Wakmãdkâkwa Jesus danĩm akwẽ nõrĩ dat krkmãdkâ mnõzeTazi nãt Wakmãdkâkwa Jesus kãnẽ tamrmẽn:—Tô ĩsenã waza aimã kba ĩmrẽm: Akwẽ ponkẽ zahi wapu nĩm kurti krê ku sbre pibumã, kurti zdawa mba sbre kõ wa, are dure kurti krê ku sbre pibumã, siwakru kurti mba tê saikur mnõ wa, tô dahêmzui nẽ hã.
Are ponkẽ zahi wapu kmãdkâkwai ktabi za kurti zdawa mba kurti krê ku debr.
Tô ta mã za kurti zdawa kmãdkâkwa tmã sdâhu, are ponkẽ zahi wapu ĩsisizem nã tê saihrâ wa, za ĩhrâ nã tê waihuk.
Tazi za ponkẽ zahi wapu kmãdkâkwa ponkẽ zahi wapu romku tê simrõ. Ĩsõwa za mõ, are ponkẽ zahi wapu ĩsaku pra tmã mõ, kmãdkâkwa mrmẽ tê waihku mnõ nmẽ.
Are aimõwi hã akwẽ pra ponkẽ zahi wapu tmã mõr kõdi. Tê mrmẽ waihku kõ nmẽ, za twi ssakrê.
Tâkãnẽ hã nãt Wakmãdkâkwa Jesus damrmẽ sikupsbi snã tamrmẽn, are kmã damrmẽ tê samãr waihku kõdi.
Wakmãdkâkwa Jesus tô dazbrezem nẽAre tô aimõ Wakmãdkâkwa Jesus dat kmã wamhu, kãnẽ:—Tô ĩsenã waza aimã kba ĩmrẽm: Wa tô ponkẽ zahi wapu zaszem kurti zdawa nẽ.
Tô kbure ĩwanã mnĩ ĩtmã mõr nõrĩ tô dahêmzui nẽ, are ponkẽ zahi wapu tô tanõrai mrmẽze tê waihku kõdi.
Wa tô kurti zdawa nẽ. Tĩzazê mnõ nẽ hã zatô tsipkẽhir. Ponkẽ zahi wapu kmãdkâkwa ponkẽ zahi wapu sazep ku tkrê simrõi mnõ nẽ, waza tĩzazê mnõ nẽ hã ĩt simrõ, are aipâ ĩt kmã krẽkẽ.
Ponkẽ zahi wapu nĩm kurti krê ku dahêmzui nẽ hã sbre wa, tô hêmzui pibumã, kãtô tê kmẽ pãr pibumã, kãtô dure tê kunẽ mnõ pibumã si, za debr. Are wa wê ĩmõrĩ, tô waĩnĩm akwẽ krromãdkâ wamhuire mnõ pibumã. Krromãdkâ ktab mnõ pibumã, wat wê ĩmõr.
Wakmãdkâkwa Jesus dapkẽ psê snã dat krwakmãdkâ mnõze—Wa tô ponkẽ zahi wapu kmãdkâ psêkwai ktab nẽ. Ponkẽ zahi wapu kmãdkâ psêkwai ktabi za sĩm ponkẽ zahi wapu nnĩwĩ dâr.
Ambâ ktâprezum zô si ponkẽ zahi wapu tkrê kmãdkâ mnõ nẽ hã, ponkẽ zahi wapu kmãdkâkwai ktab kõdi. Ponkẽ zahi wapu tô tahã tê kõ nmẽ, romsiwamnãrĩ, lobo nã dat krwamtrẽ mnõ, kmẽ krãiwatbro wa, za ponkẽ zahi wapu rẽ, are war. Tazi za romsiwamnãrĩ ponkẽ zahi wapu waikwa ku debr, are kmã tkuihâ, are ponkẽ zahi wapu tsĩpe.
Ktâprezum zô si sipi tkrê kmãkwamãr mnõ nmẽ, ponkẽ zahi wapu tmã sawi kõ nmẽ, za war.
<sup>(14-15)</sup> Wa, tô ponkẽ zahi wapu kmãdkâkwai ktabi. Are Ĩptokwa dat krĩwaihku mnõ nẽ, kãtô dure wa ĩt krdawaihku mnõ nẽ, wat dure waĩnĩm akwẽ ĩt krwaihuk, are tô tanõrĩ dure tkrĩwaihuk. Are wa tô tanõrai kmã ĩdkâ pibumã, ĩt rom nã zawi kõdi.
(-)
Ĩnĩm akwẽ wadi, ponkẽ zahi wapu nã ĩt krkmã tom mnõ, adu mãrdi. Tô tanõrĩ adu tâkãhã kurti krê zas mnõ kõd. Are wa ĩt saihrâ zêĩd, ĩsikrta ku. Tô tanõrĩ za dure ĩmrmẽze wapa, twa za ĩnĩm akwẽ tô kbure ĩkrtamrê krnõmr, ponkẽ zahi wapu smĩstu wahtu nẽ. Are waĩwtẽsi waza tô tanõrĩ ĩt krkmãdâk.
—Wa, ĩnĩm akwẽ nã ĩdkâ pibumã, ĩt rom nã zawi kõ nmẽ, Ĩptokwa dat krĩzawid mnõdi. Ĩnĩm akwẽ nã waza ĩpkẽ zanĩze kutõ, are wazatô dure aipâ ĩnõkrêptu.
Nõkwa ĩpkẽ zanĩze tĩw wazrê kõdi, aimã waza sõ. Wa ĩnĩpttêdi ĩpkẽ zanĩze ĩt sõmr da, kãtô dure aipâ ĩt kâr pibumã. Tâkãnẽ ĩt kmãnãr pibumã, mãt Ĩptokwa ĩwdakurn.
Tâkãnẽ hã judeu nõrĩ tê wapar wi, nãt dure simã tsĩpok. Are saktẽ zawre kãnẽ tmrmẽzus:
—Tô kũhã kmã hêpãrdi. Mãtô tkrãi kunẽ. Mãr wa tep ĩmrmẽze krtmã wapar kba mõn?Are ĩwadi nõrĩ kãnẽ tmrmẽzus:
—Akwẽ ĩkmã hêpãr nẽ hã tô tanẽ mrmẽ kõdi. Te kwaza akwẽ ĩkmã hêpãr nẽ hã ambâ nĩkrã kmẽ to pês?
Akwẽ nõrĩ Wakmãdkâkwa Jesus tê dawẽ kõzeMãtô hâ nĩm bdâ nwa waptãr. Tô ta siwat, dazakru sĩ Jerusalém wa judeu nõrĩ tsĩpsêkw. Dasĩpê tô Waptokwa Zawre damã dat sabuze aipâ dat psêze krkmã spokrpku mnõ nã hã.
Are Wakmãdkâkwa Jesus Waptokwa Zawre damã dat sabuzem wam hã warrĩ mba krtamõrn. Kri zdakre nĩkrdi, Salomão ãzbrezem nã dat krwamtrẽ mnõ krtamrê krdamõrze.
Are Wakmãdkâkwa Jesus kãnẽ kmã wakrãmn:—Tô ĩsenã, watô nẽs aimã kba ĩsiwasku, are ĩzazêĩ kba kõd. Ro Ĩptokwa danĩpttê nã ĩt krkmãkwamãr mnõ, tetô aimã kba tkrĩwasku pês.
Tô tanẽ kõ wam nẽ, ĩnĩm akwẽ kõ nmẽ, krĩzazêĩ kba mnõ kõdi.
Ponkẽ zahi wapu kmãdkâkwai mrmẽ tkrê wapar waihku mnõ nẽ, za ĩnĩm akwẽ nõrĩ ĩmrmẽ wapar waihuk. Wa tô tanõrĩ ĩm waihkudi, are zatô ĩkmã sasõ.
Krromãdkâ wamhuire mnõ pibumã waza ĩt tmã nõmr, tanẽ nmẽ, za dkâ wamhuire mnõ kõdi, are dure nõkwa ĩnĩpkra hawi tê smrã mnõ kõdi.
Ĩptokwa mãt ĩnĩpkra ku ĩnĩm akwẽ nõrĩ ĩm sakren. Ta tô tô kbure danĩpttê kamõ danĩpttê nã dat kmã spai mnõ hã. Twa, Ĩptokwa danĩpkra hawi nõkwa ĩnĩm akwẽ nõrĩ, tê smrã mnõ kõdi.
Wa Ĩptokwa damẽ, tô smĩsi wat krwahêmba.
Tazi nãt judeu nõrĩ dure knẽ tê dur, tê dazampko mnõ pibumã.
Are kãnẽ tmã tamrmẽn:—Saktẽ zawre rom pê Ĩptokwa dat ĩm kru, wat aisõkam kba ĩt krkmãkwamãr. Nmã hã ĩt kmãnãr mnõ hawip ktẽ nã ĩzampko zêĩdikwa?
Are judeu nõrĩ kãnẽ dakmã wakrã:—Rom pê kmãnãr mnõzem hawi, ktẽ nã wat aisampko kmã wazapka kõdi, are tô Waptokwa Zawre dakwaĩmba aimrmẽ kunẽ snã kraimrmẽ mnõ hawi. Tôka tô wanõr nẽ ambâ, tô sza, bât Waptokwa Zawre danẽ aisikmã to.
Are Wakmãdkâkwa Jesus kãnẽ tmã tamrmẽn:—Romkmãdkâ prê krkmãdkâ kba mnõ, tô kãnẽt kuĩkre snã ro tkraim waskukw: “Waptokwa Zawre damrmẽze tô kãnẽ: Tô kanõrĩkwa tô Waptokwa Zawre danẽ.”
Are wanõrĩ waihkud, Waptokwa Zawre danĩm hêsuka wa dat wam wasku mnõ, tô ĩsenã ktabi. Are damrmẽ dat krtmã sõmr mnõ nõrĩ Waptokwa Zawre danẽ dat krkmã tom mnõ nã, dure wam waihkud.
Are wa, mãtô Ĩptokwa ĩnmĩstun, are dure mnĩ tâkãhã tkai ku ĩzatõrn. Twa, Waptokwa Zawre Dakra nã ĩsiwamtrẽ nmẽ, mãr wa tep Waptokwa Zawre dakwaĩmba ĩmrmẽ kunẽ nã kraimrmẽzus kba mõn?
Waptokwa Zawre ro dat krkmãnãr mnõ prabâ, ro ĩt krkmãnãr mnõ kõ wa, ĩzazêĩ kba knã.
Are ro dat krkmãnãr mnõzem prabâ, ro ĩt krkmãnãr mnõ kõ wam nẽ, ĩzazê kba kõ wa, ro ĩt krkmãnãr mnõ krsazêĩ kba mõnõ. Tâkãnẽ wa, teza rowaihku kba mõn, Ĩptokwa waĩmẽ krdanẽm mnõ nã, kãtô dure wa damẽ krĩmõr nã.
Tazi dure tê danrẽ zêĩd. Are Wakmãdkâkwa Jesus tô ta hawi tamõrn.
Jordão kâ zra ku nãt Wakmãdkâkwa Jesus aipâ krẽwain. Are João Dakrãikwanrẽkwa tê dakrãikwanrẽ mnõzem krta mba krtamõrn.
Are saktẽ zawre nãt akwẽ datmẽ wahud, kãnẽ krsimã mrmẽzus mnõ snã:—João romwaihku kõ nĩwa tê kmãnãr kõdi. Are tô kbure tâkãhã ambâ kmã tê wam wasku, tô ĩsenã.
Tô tazi nãt saktẽ zawre akwẽ Wakmãdkâkwa Jesus dazazê.
Lázaro ãdkâzeSmĩsi ambâ, Lázaro nã ĩsisi, aire hâzeki. Tô tahã Lázaro ponkwanẽ ĩhidba. Smĩsi tô Marta, are ĩkamõ, tô Maria. Tô tanõrĩ dazakruirê sĩ Betânia wat krsrõwa.
Lázaro ãhidba, Maria nã ĩsisi, tô Jesus dapra wa dasiwamõze tê saikwari hã, are tê saikwar pari, sahi nã dam kre.
Tazi nãt Lázaro ãhidba nõrĩ Wakmãdkâkwa Jesus damã mrmẽze kburõ, kãnẽ:—Wakmãdkâkwa, Lázaro, asiwaikẽ ktabi, hâzeki.
Tâkãnẽ hã Wakmãdkâkwa Jesus dat wapar wi, nãt kãnẽ tamrmẽn:—Tô tahã romze krãinĩsdu ĩnmrõ, Lázaro dkâ pibumã kõdi. Waptokwa Zawre danĩpttê zawre dat hêĩkre pibumã, kãtô dure Waptokwa Zawre Dakra sipttê nã kmã siwasku pibumã, mãt tâkãhã tmã krãiwatobr.
Are Wakmãdkâkwa Jesus Marta, kãtô Marta ãpnã, kãtô dure Lázaro, dam sawi ktabd.
Tô sza, Lázaro hâze nã danmĩpar wi, nãt akâ ponkwanẽ bdâ danmrãzem wa dakmã tinẽ.
Tapari, nãt tokto dakmã sasõmrkwai nõrai mã kãnẽ tamrmẽn:—Arê, Judéia tkai ku aipâ wat krẽkẽ kba mõnõ.
Tazi nãt dakmã sasõmrkwai nõrĩ kãnẽ dam tmrmẽzus:—Wamrowahtukwa, durerê nã si aire tô tazim hã judeu nõrĩ ktẽ nã taduptko zêĩd. Bâ, tô tanẽ kõ wam nẽp aipâ at krẽwa zêĩd?
Are kãnẽ kmã wakrãmn:—Bdâ te 12 horas nã sĩm mãr nãp, aim waihku kba kõd? Twa, nõkwa awẽ re krmõr wa, mãrĩ tê pra nĩssi kõdi, tônmẽm hã romkuiwẽ nã krmõr nmẽ.
Are mãra nã, krmõr wa, za mãrĩ pra nĩsis, romkuiwẽ tmã mãr kõ nmẽ.
Are kãnẽ damrmẽ dat kmã wamhu:—Wasiwaikẽ Lázaro tet nõt, are wazatô kut.
Are Wakmãdkâkwa Jesus kmã damrmẽ, tô Lázaro aire dkâ nã dat wasku zêĩd. Are tô tanõrĩ tô aptkâ nã kmã damrmẽ dizô, nãt simnãs.
Tazi nãt sõkawi kãnẽ tmã tamrmẽn:—Lázaro mãtô dâr.
Are tô tazi krĩmõr kõ nmẽ, ĩtoit. Tâkãnẽ mnõzem hawi, teza krĩzazêĩ kba mõn. Arê, tô tammõ wat kmãdkâ da.
Tazi nãt Tomé, dasikumza nã dat krwamtrẽ mnõ, dakmã sasõmrkwai wadi nõrai mã kãnẽ mrẽ:—Arê kba dure wanõrĩ, Wamrowahtukwa damẽ wadkâ mnõ pibumã.
Wakmãdkâkwa Jesus tô aipâ danõkrêptuikwa kãtô dure krdaromãdkâ wamhuire mnõ pibumã, dam nõmrkwaWakmãdkâkwa Jesus dazakru sĩ Betânia ku dawsi wi, nãtô Lázaro ãkmã sikwaĩpsê bdâ dat srẽze kmã tinẽ.
Betânia tô dazakru sĩ Jerusalém krtamrê. Tô tammõ mrẽpranẽ quilômetros za kâ.
Tanẽ nmẽ, nãt saktẽ zawre judeu nõrĩ dazakru sĩ Jerusalém hawi Marta kãtô Maria ãtmẽ wahud. Ĩhitbre dkâzem hawi tê pkẽ waptui pibumã.
Are Marta, Wakmãdkâkwa Jesus dawsi nã smĩpar wi, nãt tê dakuzus da mõ. Are Maria kri nãmr.
Tazi nãt Marta kãnẽ Wakmãdkâkwa Jesus damã mrẽ:—Wakmãdkâkwa, tônmẽ kramõr kwaikâ, arknẽ ĩhitbre dkâ kõdi.
Are tô tanẽ nã re, wa waihkudi, tô kbure rom nã Waptokwa Zawre at dawar wa, zatô awaparn.
Tâkãnẽ wi, nãt Wakmãdkâkwa Jesus kãnẽ tmã tamrmẽn:—Aihitbre zatô aipâ nõkrêptu!
Are Marta kãnẽ dakmã wakrã:—Wa waihkudi, dantõm hã btâ nã za aipâ nõkrêptu!
Tazi nãt kãnẽ tmã tamrmẽn:—Wa tô aipâ danõkrêptuikwa kãtô krdaromãdkâ wamhuire mnõ pibumã hã dam nõmrkwa. Nõkwa tĩzazêĩ wa, tô dkâ nã re, zatô krromãdâk.
Are sõkrêptui re tkrĩzazêĩ mnõ nẽ hã, sikutõr kõdi za hã. Teptô tâkãnẽ hã sazê?
Are Marta kãnẽ dam mrẽ:—Ĩhĩ, tôka Dapkẽhrikwa Waptokwa Zawre dat kmã ropistu nã, watô azazê. Tôka tô Waptokwa Zawre dakra, tâkãhã tkai wa azô krwanmĩpar mnõ.
Wakmãdkâkwa Jesus dawwazeKãnẽ mrmẽ pari, nãt Marta mõ, pnã tê saihrâ pibumã. Are dakupanã pnãi mã kãnẽ mrẽ:—Wamrowahtukwa mãtô tawsin, tetô aisô tahrân.
Tâkãnẽ hã Maria tê wapar wi, nãt azanã da, are tê dakuzus da mõ.
(Tô ta siwat, adu Wakmãdkâkwa Jesus, dazakru sĩ Betânia ku dawsi psê kõd. Marta tê dakuzuszem wa nãtô tahêmban.)
Are kri wat nha judeu nõrĩ tsikburõ, Maria tê pkẽ waptui pibumã hã ĩwahtu. Are Maria mõr pibumã azanã sam wi kmã sõpre wa, nãt pra tmã mõ. Dakru ku siwakõi pibumã mõr dizô, nãt simnãs.
Are Maria Wakmãdkâkwa Jesus danmĩ zazârzep ku wsi wi, nãt danõk pra hikrã nã da, are kãnẽ dam mrẽ:—Wakmãdkâkwa, tônmẽ kramõr kwaikâ, arknẽ ĩhitbre dkâ kõdi.
Tazi nãt Wakmãdkâkwa Jesus Maria wwai re kmãdkân, are dure judeu nõrĩ, Maria ãmẽ ĩtmã mõr nõrĩ, krûkrû re kmãdkân. Twa, nãt Maria ãkmã tapkẽn, are dasipkẽ krowi tasipkẽ wadkân.
Are kãnẽ akwẽ nõrĩ sdanãrn:—Nmãzi bâp srẽkw?Are tô tanõrĩ kãnẽ dam tmrmẽzus:—Wi pe, wê at kmãdâkâ!
Tazi nãt Wakmãdkâkwa Jesus tawwain.
Dawwai re dakmã sõpre wa, nãt tô tazim hã judeu nõrĩ kãnẽ krsimã mrmẽzus:—Ãre! Tô ĩsenãrê, Lázaro tmã sawi ktabd!
Are nhat kãnẽ krsimã mrmẽzus:—Ta tô ambâ nĩkrã tê to psê hã, tô tanẽ kõ wam nẽ, kwaz arknẽ Lázaro dkâ kõ pibumã, sipttê kõd?
Lázaro aipâ sõkrêptuizeTazi nãt Wakmãdkâkwa Jesus dure dasipkẽ krowi tawadkân, are dakru ku tamõrn. Dakru tô ktẽ kwakrê nẽ hã. Are nãtô ĩsdawa sto.
Twa, nãt dakru wa dawsi wi, dasikrtam nõrai mã kãnẽ wdakurn:—Knẽ wazrê kwaba!Tâkãnẽ kmã damrmẽ wi, nãt Marta, Lázaro ãhidba, kãnẽ dam mrẽ:—Wakmãdkâkwa, mãtô tkro, sikwaĩpsê mãtô bdâ dat srẽze kmã tinẽ.
Are Wakmãdkâkwa Jesus kmã wakrãmn, kãnẽ:—Watô we aimã ĩmrẽm, tôka ĩzazêĩ wa, tezatô Waptokwa Zawre danĩptdê zawre kmãdâk.
Tazi nãt knẽ wazrêkw. Tanẽ wi, nãt Wakmãdkâkwa Jesus hêwa nsĩ ku taromãdkân, are kãnẽ tamrmẽn:—Ĩmmã, at krĩwapar mnõ nmẽ, wat ĩpkẽ to nã ãmã ĩsiwasku.
Tâkãnẽ Wakmãdkâkwa Jesus kmã damrmẽ pari, nãt kãnẽ tahrân:—Lázaro, wi wê aiwatobro!
Tazi nãt Lázaro watobr. Tahã pra kãtô ĩsipkrta mnõ sikuza hâiware pa nã kuikãs mnõd, ĩkwanõkmõ zemã dure kuzad. Are Wakmãdkâkwa Jesus tô tazim hã akwẽ nõrai mã kãnẽ tamrmẽn:—Ĩkuikãsze tmã wassihui kba mõnõ, nwa mõr da.
Judeu kmãdkâkwai nõrĩ Wakmãdkâkwa Jesus tê dawrĩ pibumã, ro simã tê krãikrta mnõzeSaktẽ zawre judeu nõrĩ Maria tê pibu da ĩtmã mõr nõrĩ, nãt romwaihku kõ Wakmãdkâkwa Jesus dat kmãnãrĩ kmã nõpre, are kahâ snã dazazê.
Are nha nãt aipâ krẽwa, are fariseu nõrai mã Wakmãdkâkwa Jesus ro dat kmãnãrĩ wasku.
Tazi nãt fariseu nõrĩ, kãtô dure Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, ĩptokrta mrmẽ prê ktab nõrai mẽ tsikrãikõt, are kãnẽ tmrmẽzus:—Nhanẽ wabza kwaz kmãnãrn? Tô tahã ambâ tô saktẽ zawret romwaihku kõ kmãkwamã.
Tâkãnẽ hã tkrê kmãkwamãr mnõ wat twi wẽ kõ kõ wa, za akwẽ nõrĩ tô kbure tê sazê. Are wanĩm akwẽ nõrĩ tô kũhã ambâ tê sazêĩ mnõ wa, za dazakru sĩ Roma hawim hã wakmãdkâkwai nõrĩ wakwaĩmba krsipi. Tâkãhã Waptokwa Zawre damã dat sabu, kãtô dure wanĩm tka, zatô tê waw kunẽ.
Are tahã wahum nã Waptokwa Zawre damã dat sabuzep kmãdkâkwai ktabi, tô Caifás. Tahã nãt kãnẽ mrẽ:—Tô kanõrĩ mãrĩ waihku kba kõ ktabdikwa.
Wanĩm akwẽ nõrĩ sikutõr psê kumnãstê, smĩsi ambâ tô kbure nõkwakrê za dkâ pibumã, bâ adup kmã aisimãzus kba kõd?
Tâkãnẽ hã kmã mrmẽ siwa, Caifás sismĩtê kmã mrmẽ kõdi. Tô tahã wahum nã Waptokwa Zawre damã dat sabuzep kmãdkâkwai ktab nmẽ, mãt Waptokwa Zawre rowaihkuze tmã sõmrn, za Wakmãdkâkwa Jesus tô kbure danĩm akwẽ nõkwakrê dadkâ nã tê wasku pibumã.
Are judeu nõrai sõkwakrêm si, Wakmãdkâkwa Jesus dadkâ kõdi. Waptokwa Zawre tkai pâ dakra dat kburõi mnõ pibumã, nãt dure tadkân.
Tô tahã btâ pari, nãt tokto judeu ptokrta mrmẽ prê nõrĩ ĩsenã ro simã tê krãikrat, Wakmãdkâkwa Jesus tê dawrĩ pibumã.
Tanẽ nmẽ, Wakmãdkâkwa Jesus Judéia tkai mba akwẽ nõrai sõka tokto krdamõr kõd. Dazakru sĩ Efraim ku nãt tamõrn. Tô tahã dazakru tô tka ĩkmã akwẽ kõ krtamrê hã. Are tazi dakmã sasõmrkwai nõrai mẽ krtamõr skun.
Dasĩpsê sĩ Páscoa tmẽ mãtô trom krturê. Tanẽ nmẽ, nãt saktẽ zawre judeu nõrĩ dazakru sĩ Jerusalém ku tmã mõ, dasĩpsê nĩm btâ tmẽ romparê re. Ro tkrê kmãdkâ mnõ prabâ, dasĩpsê tmẽ sbre pibumã, sipsê da, nãt romparê re tmã mõ.
Tazi nãt Wakmãdkâkwa Jesus dazô, Waptokwa Zawre damã dat sabuzem wam hã warrĩ wa, kãnẽ krsisdanãr:—Nhanẽ kwaz aisimãzuszepkwa? Bzatô kwaz, dasĩpsê tmẽ mnĩ mõ?
Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô fariseu nõrĩ, Wakmãdkâkwa Jesus tê danrẽ zêĩd. Tanẽ nmẽ, nãt akwẽ nõrai mã tmrmẽzus, nõkwa nmãzi krdamõrze waihku wa, tê wasku da.
Wakmãdkâkwa Jesus dazakruirê sĩ Betânia wa danmĩ zazârzeDasĩpsê sĩ Páscoa nwa waptkã pibumã, 6 nã bdâ srowaptkâ wi, nãt Wakmãdkâkwa Jesus dazakruirê sĩ Betânia ku tamõrn. Lázaro, Wakmãdkâkwa Jesus dat sõkrêptu nrõwa tô tazi Betânia wa.
Tazit Wakmãdkâkwa Jesus damã dasa kmãkwamãrn. Marta nẽs dasa dam kwape. Are Lázaro dawadi nõrai mẽt Wakmãdkâkwa Jesus damẽ dasa zakrazem krta nãmr.
Tazi nãt Maria dasisdazêzem ze dasisdazêzem re ssĩ psê snã simẽ kâ. Dasisdazêze wakbâ zawred, tô nardo nã nãt kmãnã. Tazi nãt Maria dasisdazêze Wakmãdkâkwa Jesus dapra wa saikwa, are sahi nã dam kre. Tanẽ wi, nãt dasisdazêzem zdazê kri wa za.
Tâkãnẽzem hawi, nãt dakmã sasõmrkwa, tô zatô tê dam sõihkâ, Judas Iscariotes nã dat krwamtrẽ mnõ, kãnẽ mrẽ:
—Tâkãhã dasisdazêze, tô 300 nã prata nã hã ktâprezum tmõ re, za kmã spa. Twa, mãr wap sa ktâprezum zô tê sõmr kõd, ktâprezu ĩsĩm mãr kõ nõrai mã wat tmã prum pibumã?
Tâkãnẽ kmã mrmẽ, ĩsĩm mãr kõ nõrai kmã pkẽ tê, kmã mrmẽ kõdi. Tô hêmzui nmẽ, mãt mrẽ. Tô tahã tô aire Wakmãdkâkwa Jesus damã ktâprezum kwapeĩkwa. Are hêmzui snãt simã tkrê daw kapok.
Tazi nãt Wakmãdkâkwa Jesus kãnẽ tmã tamrmẽn:—Tahã pikõi mã aimrmẽ knã. Ĩdkâ parim nẽ, mãt tâkãhã ĩm kmãnã.
Ĩsĩm mãr kõ nõrĩ za aimẽ kba krnmrõ wamhuire, are wa, za aimẽ kba wamhuire snã krĩmõr kõdi.
Lázaro dat wrĩ pibumã, ro simã tê krãikrta mnõzeTazit saktẽ zawre akwẽ nõrĩ, Wakmãdkâkwa Jesus dazakruirê sĩ Betânia wa krdamõr nã, kmã smĩpar. Tanẽ nmẽ, nãt tô tammõ wahud, tê dakmãdkâ da, kãtô dure ambâ, Lázaro nã dat krwamtrẽ mnõ Wakmãdkâkwa Jesus dat sõkrêptu, tê sĩbu da.
Tô ta siwa, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ ro simã tê sakra, Lázaro dure tê wrĩ pibumã.
Tô Lázaro dat sõkrêptuizem hawi, nãt saktẽ zawre judeu nõrĩ tmã rowahtukwai nõrĩ tê rẽm, are Wakmãdkâkwa Jesus dazazê. Tanẽ nmẽ, nãt dam rowahtukwai nõrĩ ro simã tê krãikrat, Lázaro dure tê wrĩ pibumã.
Wakmãdkâkwa Jesus dazakru sĩ Jerusalém wa dazbrezeTahã hâre nãt dakahâ zawre, dasĩpsê sĩ Páscoa tê kmãdkâ pibumã dazakru sĩ Jerusalém wa ĩsikburõi nõrĩ, Wakmãdkâkwa Jesus mnĩ damõr nã kmã smĩpar.
Tazi nãt nrõ sui re wahud, Wakmãdkâkwa Jesus tê dakuzus pibumã. Are kãnẽ thãs:—Arê, Waptokwa Zawre dakmã krwawta kba mõnõ! Wakmãdkâkwa danĩsizem nã mnĩ damõrĩ, dat krkmãdkâ psê mnõ pibumã, kmã wazapa hã! Tô tahã tô Israel wam hã dakmãdkâkwai ktabi. Twa, Waptokwa Zawre dat krkmãdkâ psê mnõ pibumã, kmã wazapa hã!
Wakmãdkâkwa Jesus nãt sumzar npokr porê wrahku temrê dasimã kmẽ sãmrn, are nwa tazakon. Waptokwa Zawre danĩm hêsuka wa kuĩkre snã ĩnmrõ prabâ, ro dat kmã krãinĩstu pibumã. Danĩm hêsuka wa kuĩkre snã ĩnmrõ, tô kãnẽ:
Are tô tahã btâ nã, dakmã sasõmrkwai nõrĩ tâkãhã ro ĩkrãiwatbro tê samãr waihku psê kõdi. Tô Wakmãdkâkwa Jesus dure hêwa nsĩm hã Waptokwa Zawre dakbuzi wam hã krdasimãssi mnõzep ku dat saikur pari, nãt tâkãnẽ nã kmã spokrpuk, are tê samãr waihku pês. Tô ahâmre hã ĩkuĩkre prabâ, Wakmãdkâkwa Jesus ro dat kmã krãinĩstu mnõ nã nãt tokto tê waihuk.
Akwẽ nõrĩ Wakmãdkâkwa Jesus Lázaro dakru hawi dat saihrâ siwa, kãtô dure aipâ dat sõkrêptui siwa, dakmã ĩsõpre, kahâ zawredi. Tô tanõrĩ nãt dakmã hã rowasku kmã tsĩpe.
Tâkãhã romwaihku kõ prê zawre dat kmãnãr nã, akwẽ nõrĩ kmã smĩpar mnõ wi, nãt wahud, Wakmãdkâkwa Jesus damẽ sikuzus pibumã.
Tazi nãt fariseu nõrĩ kãnẽ simã tmrmẽzus:—Bukõ, nõkwa tê wawapar kõ snã, tetô tô kbure tô tahã pra krnõmr.
Nha judeu kõ nõrĩ Wakmãdkâkwa Jesus tê dakmãdkâ zêĩdDazakru sĩ Jerusalém ku dasĩpsê tmẽ ĩwahtu nõrai su, nãt dure nha grego nõrĩ damẽ wahud.
Tô tanõrĩ nãt Filipe ãtmẽ wahud, tê sdakbâ da. Filipe tô dazakru sĩ Betsaida, hawim hã akwẽ. Tazi nãt grego nõrĩ Filipe ãmã kãnẽ tmrmẽzus:—Ambâ, Jesus nã dat krwamtrẽ mnõ, wat kmãdkâ zêĩd.
Are Filipe André ãmã wasku. Tazi nãt sahure tinẽ, Wakmãdkâkwa Jesus damã tê wasku pibumã.
Tanẽ wi, nãt Wakmãdkâkwa Jesus kãnẽ tamrmẽn:—Mãtô bdâ nwa waptãr, Waptokwa Zawre Dakra snĩ Ambâ za dat krdakmãdkâ prê mnõze.
Tô ĩsenã waza aimã kba ĩmrẽm: Nõkwa trigo krã tkai wa tê krê kõ wa, kãtô dure tahã sikutõr kõ wa, tô trigo krãi si za aimõ krhêmba. Are sikutõr wa, za trigo tkwanpre, are saktẽ zawre tkrã.
Tônmẽm hã tkai wa krromãdkâ mnõ pibumã si, nõkwa ro tkrê kmãdkâ mnõ wa, za krromãdkâ mnõze siw kutõ. Are nõkwa tônmẽ waĩzawi tê rowẽ kõ tê kmãdkâ wa, zatô krromãdkâ wamhuire.
Nõkwa krĩm sipiĩ zêĩ mnõ nẽ hã, za tkrĩkmã sasõmr. Tazi za nmãinnĩ krĩmõr zemba dure tô tahã krmõ. Are Ĩptokwa za krĩm sipiĩ mnõ hêmõ sãrn.
Wakmãdkâkwa Jesus dadkâzem nã ro dat waskuzeTazi nãt Wakmãdkâkwa Jesus damrmẽ dat kmã wamhu, kãnẽ:—Tokto wa ĩpkẽ wadkâ ktabdi. Twa, nhanẽ wabza tokto Ĩptokwai mã ĩmrẽm? Bâ, kãnẽ wabza kwaz damã ĩmrẽm: Ĩmmã, tâkãhã rowẽ kõ hawi at ĩpkẽ hiri. Ãre! Tâkãnẽ za kmã ĩmrmẽ kõdi. Tô tâkãhã rowẽ kõ ĩt kmãdkâ pibumã, wat tô kummã wê ĩmõr.
Tazi nãt Wakmãdkâkwa Jesus Waptokwa Zawre damã kãnẽ tamrmẽn:—Ĩmmã, krĩnẽm mnõzem hawi akwẽ nõrĩ anĩsize tê kmãdkâ prê pibumã, ro at tmã nõmr mõnõ.Wakmãdkâkwa Jesus kãnẽ damrmẽ pari, nãt akwẽ nõrĩ hêwa hawi damrmẽ tê wapar, kãnẽ:—Akwẽ nõrĩ ĩnĩsize tê kmãdkâ prê pibumã, watô hi, are wazatô dure ĩt kmã wamhu.
Tô tazim hã dakahâ zawre nãt damrmẽ tê wapar. Are nha kãnẽ krmrmẽzus:—Mãtô tã trãrãk.Are ĩwadi nõrĩ kãnẽ krmrmẽzus:—Hêwa nsĩm hã Waptokwa Zawre danĩm akwẽ mãt sdakâ.
Are Wakmãdkâkwa Jesus kãnẽ tmã tamrmẽn:—Tâkãhã damrmẽ wapar kba mnõ, ĩt wapar pibumã kõdi, tô tô kanõrĩkwa wapar kba pibumã.
Mãtô ro nwa waptãr, tkai wam hã akwẽ nõrai mã Waptokwa Zawre ro dat tmã nõmr mnõ pibumã. Tokto za dure tô kbure tka tkrê kmãdkâ mnõ, sapka kõ nã re, wazrên.
Are tkai hawi hêmõ dat ĩzasõmr wa, waza tô kbure akwẽ nõrĩ ĩsitmẽ krãikõt.
Tâkãnẽ kmã damrmẽ, tô nhanẽ za dadkâzem nã kmã dasiwasku pibumã.
Tazi nãt dakahâ zawre kãnẽ dam tmrmẽzus: Romkmãdkâ prê wat krkmãdkâ mnõ ro tê wam wasku, tô kãnẽ:“Dapkẽhrikwa Waptokwa Zawre dat kmã ropisdu, krdaromãdkâ wamhuire mnõ snã za krdahêmba.” Twa, nhanẽ wa tep kãnẽ amrmẽn: Zatô Waptokwa Zawre Dakra snĩ Ambâ hêmõ dazasõmrnĩ. Twa, nõkwap kwaz tô tahã Waptokwa Zawre Dakra snĩ Ambâ?
Are Wakmãdkâkwa Jesus kãnẽ kmã wakrãmn:—Zatô romkuiwẽ adu krturê snã aimẽ kba krhêmba. Twa, romkuiwẽ aimẽ kba krhêmba mnõ re, bdâdi aisimã smĩstu kwaba, mãr zô kraismĩpar kba mnõ kõ re, romzakrã taikupsbi kba kõ pibumã. Nõkwa romzakrã wa krmõr wa nmõmõ krmõrze tê waihku kõdi.
Romkuiwẽ aimẽ kba krhêmba mnõ re, krsazêĩ kba mõnõ, romkuiwẽ wam hã, akwẽ nẽ krainmrõ kba mnõ pibumã.Tâkãnẽ hã Wakmãdkâkwa Jesus kmã damrmẽ pari, nãt tamõrn, are akwẽ nõrai wi tasimẽkurn.
Akwẽ nõrĩ Wakmãdkâkwa Jesus tê dazazêĩ kõ nã, rowaskuzeTô tanõrĩ nãt tô kbure tâkãnẽ hã romwaihku kõ dat kmãnãrĩ krkmã sõpre, tô sza, tê dazazêĩ mnõ kõdi.
Ahâmre hã Waptokwa Zawre damrmẽ waskukwa, Isaías nã dat krwamtrẽ mnõ, mrmẽzem prabâ, ro nwa waptkã pibumã, nãt tê dazazêĩ kõ. Isaías ãmrmẽze tô kãnẽ:“Wakmãdkâkwa, nõkwa mãp wanmĩ rowasku sazê? Nõkwa mãp ro at krkmãkwamãr mnõ nã, waihuk?”
Tô tanõrĩ tê dazazêĩ pibumã, ro tê samãr waihku psê kõd. Tâkãnẽ nã tetô dure Isaías kãnẽ mrẽ:
“Waptokwa Zawre mãt tô tanõrai tmõ dat sto, mãrĩ tê sãmr kumnãstê, are dure simãzusze twi sdân, mãrĩ kmã simãzus psê kõ pibumã. Tâkãnẽ dat kmãnãrĩ, tô dat pkẽ hri mnõ pibumã, datmẽ pkẽ sĩkdâi mnõ kõ pibumã.”
Waptokwa Zawre dahawim hã Wakmãdkâkwa Jesus daprêze Isaías tê waihku nmẽ, nãt tâkãnẽ dakmã rowasku.
Tô tanẽ nã re, nãt saktẽ zawre judeu nõrĩ ĩmrmẽ prê nẽ hã Wakmãdkâkwa Jesus dazazê. Are fariseu nõrai pipa tê sõkawi dannĩwĩ siwasku zêĩ kõd, fariseu nõrĩ judeu nõrĩ Waptokwa Zawre damã krsikrãiktõ mnõzem hawi tê smrã kõ pibumã.
Fariseu nõrĩ akwẽ nõrĩ tê sãmr wẽ pibumã, kmã sapka zawred, are Waptokwa Zawre dat sãmr wẽ pibumã, kmã simãzus prãirêk.
Ro dat dam nõmr mnõzem nã hã damrmẽze.Tazi nãt Wakmãdkâkwa Jesus ĩsenã damrmẽ snã kãnẽ tamrmẽn:—Nõkwa tĩzazê, waĩwtẽsi tĩzazêĩ kõdi, tô mnĩ dat ĩzatõr zemãt dazazê.
Romkuiwẽ nẽ wat wê tkai ku ĩmõr, nõkwa tĩzazê nẽ hã romzakrã nã krmõr kõ pibumã.
Nõkwa waĩmrmẽ tê wapar wa, are tĩzazêĩ kõ wa, za ro ĩt tmã hri kõdi. Wa ro ĩt dam nõmr mnõ pibumã, wê ĩmõr kõd. Tô kbure tkai wam hã akwẽ ĩt pkẽ nmrõ mnõ pibumã, wat wê ĩmõr.
Nõkwa tĩzazêĩ kõ nẽ hã mã, kãtô dure ĩnmĩ rowahdu tê sazêĩ kõ nẽ hã mã, dam rom nõmr psêkwa sĩm mãrdi. Ĩmrmẽ ĩt wasku prabâ, za ĩstõm hã btâ nã ro tmã saikwar.
—Waĩmrmẽze waĩhawim kõdi. Ĩptokwa dat ĩzatõrĩ, tetô ĩmrmẽze ĩm sõmrn, akwẽ nõrai mã ĩt wasku pibumã.
Are wa waihkudi, ro Ĩptokwa dat ĩm krui mnõ, tô akwẽ nõrĩ krromãdkâ wamhuire mnõ pibumã. Twa, Ĩptokwa dat ĩm krui mnõ prabâ si, waza mãrĩ kmã ĩmrẽm.
Wakmãdkâkwa Jesus dakmã sasõmrkwai nõrai pra mnõ dat kupsõi mnõzeTô smĩsit bdâ srowaptâ, dasĩpsê sĩ Páscoa nwa waptkã pibumã. Are Daptokwa datmẽ damõr pibumã, kãtô dure tâkãhã tkai hawi za dawatbroze ro nwa waptkã nã, Wakmãdkâkwa Jesus dam waihkudi. Are ĩsnãkrta hawi, tkai wam hã dakmã sasõmrkwai nõrĩ dat krsawi psê mnõ nẽ, nãt ĩstõ ku dat krsawi.
Mãkrã wi, tetô Wakmãdkâkwa Jesus dakmã sasõmrkwai nõrai mẽ tasain. Are mãtô Hêpãrwawẽ Judas Iscariotes ãpkẽ krê romkmãdkâ kunẽ tmã srẽ pa, Wakmãdkâkwa Jesus damã tê sõihkâ pibumã. Tô tahã Judas tô Simão Iscariotes ãkra.
Tô kbure ro dat kmãnãr pibumã, danĩptdê Daptokwa dat dam sõmr nã Wakmãdkâkwa Jesus dam waihkud. Are dure Daptokwa dahawi mnĩ damõr nã, kãtô dure datmẽ aipâ dat krẽwa nã, waihkud.
Tazi nãt Wakmãdkâkwa Jesus tazamn, are dansĩwĩm hã dasikuzaze wazrên, are sikuza dasikreze kârn, are tasikussin.
Tapari, nãt kâ zaparzem wa kâ kazaikwarn, are dakmã sasõmrkwai nõrai pra kupsõ nã kmã snãkrtan, are dure dasikrezem nã dat tmã kre.
Are Simão Pedro ãkrta ku Wakmãdkâkwa Jesus dahêmba wi, nãt kãnẽ dam mrẽ:—Bâ, ĩpra tebza ĩm kupsõin?
Are Wakmãdkâkwa Jesus kãnẽ tmã tamrmẽn:—Tâkãhã ĩt kmãnãrĩ adu samãr waihku kõd, nmãzim si tezatô samãr waihuk.
Tazi nãt Pedro kãnẽ dam mrẽ:—Ãre! Ĩpra za at ĩm kupsõi kõdi!Tanẽ wi, nãt Wakmãdkâkwa Jesus kãnẽ kmã wakrãmn:—Aipra ĩt aim kupsõi kõ wa, ĩkmã sasõmrkwai nẽ za tâkã hawi ĩt aikmãdkâ kõdi.
Tazi nãt Pedro kãnẽ dam mrẽ:—Tanẽ wa, wi sa hã, ĩpra at ĩm kupsõ nã, kãtô ĩnĩpkra, kãtô dure ĩkrã.
Are Wakmãdkâkwa Jesus kãnẽ tmã tamrmẽn:—Nõkwa sikumtê pari, tô pra si za kupsõ. Bâtô romkunẽ hawi aisipkẽ kupsõikw, are aisum kba hã smĩsi krĩmõr si, adu sipkẽ kupsõi kõdi.
Wakmãdkâkwa Jesus damã za tê sõihkâ nã dam waihku nmẽ, nãt kãnẽ tamrmẽn: “Tô smĩsi aisum kba hã krĩmõr si, adu sipkẽ kupsõi kõdi.”
Dakmã sasõmrkwai nõrai pra dat kupsõi mnõ pari, nãt aipâ dansĩwĩm hã dasikuzaze srẽn, are aipâ dasa zakrazep krta tanmrãn. Tazi nãt kãnẽ tanĩnãrn:—Ĩt aim kmãkwamãrkwa bâptô samãr waihkukw?
Aim rowahtukwai kba nã, kãtô dure aikmãdkâkwai kba nã, tet krĩwamtrẽ kba mõn, are tô ĩsenã, watô aim rowahtukwaĩkwa, kãtô dure aikmãdkâkwaĩkwa.
Wa tô aikmãdkâkwaĩkwa, kãtô aim rowahtukwaĩkwa, tô sza, wat aiprakwa ĩt aim kupsõikw. Tâkãnẽ nmẽ, ĩt aim kmãkwamãr kba mnõ prabâ, teza aisimã krkmãkwamãr kba mõn.
Wa, tô ro ĩt aim kmãkwamãr kba mnõzem nã, wat nhanẽ ro krkmãkwamãr kba mnõ pibumã, ĩt aim wasku psêkw, ĩprabâ krkmãkwamãr kba mnõ pibumã.
Tô ĩsenã waza aimã kba ĩmrẽm: Krdam sipiĩ mnõ mrmẽ prê nã danĩpi tdêkwa tê kmã spai kõdi. Are dure damrmẽ kwapeĩkwa wdakurkwa mrmẽ prê nã tê kmã spai kõdi.
Tâkãhã ĩt aim waskukwa krkmãdkâ psê kba mnõ wa, aipkẽ toi kba snã teza krainmrõ kba mõn.
—Ĩsimã ĩt smĩstu nõrĩ ĩm waihku nmẽ, tâkãhã kmã ĩmrmẽ, tô kbure aimã kba kõdi. Waptokwa Zawre danĩm hêsuka tê wasku zatô nwa waptãr. Tê waskuze tô kãnẽ:“Ĩmẽ krsaĩ mnõ tetô ĩkwaĩmba ro tkrê kmãkwamãr kunẽ.”
Adu ro nwa waptkã mnõ kõ re, wat tâkãhã kmã ĩmrẽm, nmãzi nwa waptkã wa, tô ĩsenã aimã kba ĩsiwasku nã, ĩzazêĩ kba pibumã.
Tô ĩsenã waza aimã kba ĩmrẽm: Nõkwa ĩt satõrĩ tê sapar psê wa, tô wa tĩzapar nẽ za sapa. Are nõkwa wa tĩzapar wa, tô mnĩ dat ĩzatõrĩ za dazapa.
Wakmãdkâkwa Jesus za dam sõihkâkwa dat waskuzeWakmãdkâkwa Jesus kãnẽ kmã damrmẽ pari, nãt ĩsenã tapkẽ wadkân, are sõkawi dakmã sasõmrkwai nõrai mã kãnẽ tamrmẽn:—Tô ĩsenã waza aimã kba ĩmrẽm, aiwaikwam kba hã smĩsi tô za ĩm sõihkâkwa.
Tazi nãt dakmã sasõmrkwai nõrĩ nõkwai kmã damrmẽ nã, waihku kõ snã krsisnã sõpre.
Are dakmã sasõmrkwa, Wakmãdkâkwa Jesus dam sawi ktabi hã, tetô dakrta nãmr.
Tanẽ nmẽ, nãt Simão Pedro sipkra tmã wẽ, kãnẽ mrmẽ snã:—Wi tô, dazdanãrĩ nõkwai kmã damrmẽ zô.
Are Wakmãdkâkwa Jesus kãnẽ tamrmẽn:—Nõkwai mã pão piza waku nã ĩt wamsrẽ za ĩt tmã sõmrĩ, tatô ta. Tapari, nãt Wakmãdkâkwa Jesus pão kawẽkẽn, are piza wakui wa wamsrẽn, are Judas ãmã sõmrn. Tahã Judas tô Simão Iscariotes ãkra.
Are Judas pão tê kâr pari, nãt Hêpãrwawẽ kmã debr. Tazi nãt Wakmãdkâkwa Jesus kãnẽ tmã tamrmẽn:—Mãrĩ za kmãnãrĩ, wi azanã kmãnãrĩ.
Are tô tazim hã ĩsikburõi mnõ nõrĩ mãr nã tâkãhã kmã damrmẽze tê samãr waihku mnõ kõdi.
Judas ktâprezum kwapeĩkwai nmẽ, dawadi nõrĩ kmã simãzusi, tô amtpẽ kõ re, dasĩpsê zda mãrĩ ktâprezum nã tê kâr da, tanẽ kõ wa, amtpẽ kõ re, akwẽ sĩm mãr kõ mã ktâprezumrê tê tmã sõmr pibumã, Wakmãdkâkwa dat tmã kru nã.
Are Judas pão tê kâr pari, prare watobr. Are mãtô mãra.
Wakmãdkâkwa Jesus romkmãdkâ te akwẽ mã dat hrizeJudas watbro pari, nãt Wakmãdkâkwa Jesus kãnẽ tamrmẽn:—Waptokwa Zawre Dakra snĩ Ambâ daprêze za tokto tsihêĩkre, are dakmã za dure akwẽ nõrĩ Waptokwa Zawre daprêze kmã nõpre.
Are Waptokwa Zawre daprêze tô ta dakmã sihêĩkre wa, tô aimã za Waptokwa Zawre toktorê Dakra snĩ Ambâ daprêze dam hêĩkren.
Ĩkra nõrĩ, aimẽ kba za krĩmõrze krturêki. Tezatô krĩzô airtĩ kba mõn, are judeu nõrai mã krĩmrmẽ mnõ nẽ, waza tokto dure aimã kba ĩmrẽm: Ĩmõrzep ku nhanẽ za tmã aimõr kba kõdi.
Tokto waza romkmãdkâ te kãnẽ aim hrikw: Kraisissawi psê kba mõnõ, wa ĩt kraisawi psê kba mnõ nẽ.
Kraisissawi psê kba mnõ wa, zatô ĩkmã sasõmrkwai kba nã akwẽ nõrĩ taiwaihkukw.
Wakmãdkâkwa Jesus Pedro dat spokrpkuzeAre Simão Pedro kãnẽ Wakmãdkâkwa Jesus dazdanã:—Wakmãdkâkwa, nmõmõ tebza amõrn?Are kãnẽ kmã wakrãmn:—Za hã ĩmõrzep ku, tokto za aimõr kõdi. Are nmãzi teza ĩpra aimõr.
Tazi nãt kãnẽ dazdanã:—Nhanẽ wap sa tokto amẽ amõ ĩmõr kõd? Mãrĩ ĩt krkmã rom nã zawi mnõ kõdi, annĩwĩ ĩdkâ pibumã.
Tanẽ wi, nãt Wakmãdkâkwa Jesus kãnẽ sdanãrn:—Bâ, waĩnnĩwĩ tebza kwaz aitâ? Are wa, tô ĩsenã waza kãnẽ aimã ĩmrẽm: Sika krê re hrâ kõ re, teza mrẽpranẽ ĩwaihku kõ nã damã aisikudâ.
Wakmãdkâkwa Jesus tô bdâdi Waptokwa Zawre datmẽTazi nãt Wakmãdkâkwa Jesus kãnẽ tamrmẽn:—Aipkẽ wadkâ kba snã, kãtô dure aipkẽ zako kba snã, krainmrõ kba mnõ knã. Waptokwa Zawre krdazazêĩ kba mõnõ, kãtô wa dure krĩzazêĩ kba mõnõ.
Ĩptokwa danrõwa wa kri ssatom warõr zawredi. Ro aisô kba ĩt sakra psê mnõ da, waza ĩmõr. Tâkãnẽ kõ kwaikâ, arknẽ tâkãnẽ hã aimã kba kmã ĩmrmẽ kõdi.
Are ĩmõr pari, ro aisô kba ĩt sakra psê mnõ pari, waza dure wê aipâ krẽwa, are ĩsimẽ ĩt aisimrõikw, krĩmõrzem wa krainmrõ kba mnõ pibumã.
Tô kanõrĩkwa nmãzi za krĩmõrzep ku hã bdâdi waihkudikwa.
Tazi nãt Tomé kãnẽ dazdanã:—Wanõrĩ za nmõmõ amõrze wat waihku kõdi, nhanẽ wabza bdâdi waihkun?
Are Wakmãdkâkwa Jesus kãnẽ tamrmẽn:—Wa tô bdâdi, kãtô ĩsenã hã romkmãdkâ waskukwa, kãtô dure krdaromãdkâ mnõ pibumã hã dam rom nõmrkwa. Waĩkõ wa, za nõkwa Ĩptokwa datmẽ mõr kõdi.
Bâtô ĩwaihkukw, are Ĩptokwa tezatô dure dawaihkukw. Tô ĩsenã, bâtô Ĩptokwa dawaihkukw, are dure dakmãdkâkw.
Tazi nãt Filipe kãnẽ dam mrẽ:—Wakmãdkâkwa, Waptokwa Zawre at wam wasku nã. Tâkã sit waw srowaptâ.
Are kãnẽ tmã tamrmẽn:—Aimẽ kba krĩmõr re mãtô ro tsikâr wawẽ, tanẽ kõ wam nẽp tôka adu ĩwaihku kõd? Nõkwa tĩkmãdkâ wa, mãtô dure Ĩptokwa dakmãdâk. Nhanẽ wa, bâp tâkãnẽ aisinãr: Waptokwa Zawre at wam wasku nã?
Bâ, Ĩptokwa damẽ krĩmõr nã, kãtô dure waĩmẽ krdamõr nã, krsazêĩ mnõ kõd?Tazi nãt Wakmãdkâkwa Jesus kãnẽ tamrmẽn, dakmã sasõmrkwai nõrai mã:—Aimã kba krĩmrmẽ mnõze ĩsismĩtê kõdi, Ĩptokwa, ĩmẽ krdamõrĩ, tetô ĩkmã krdanĩpi.
Damẽ krĩmõr nã, kãtô dure Ĩptokwa waĩmẽ krdamõr nã, krsazêĩ kba mõnõ. Ĩmrmẽ hawi krĩzazê zêĩ kba mnõ kõ wa, tô ro ĩt krkmãkwamãr mnõ hawi krĩzazêĩ kba mõnõ.
Are wa, tô ĩsenã waza kãnẽ aimã kba ĩmrẽm: Nõkwa tĩzazê nẽ hã, ro ĩt krkmãkwamãr mnõ nẽ za tkrê kmãkwamãr, are ro ĩt krkmãkwamãr mnõ za sawre nã tkrê kmã spa, Ĩptokwa datmẽ ĩmõr nmẽ.
Tô kbure rom nã ĩnĩsizem nã aisiwar kba wa, wa, Waptokwa Zawre dakra, waza aim kmã krãinĩstukw, Ĩptokwa danĩpttê zawre ĩt aim hêĩkre kba pibumã.
Twa, mãr nã ĩnĩsizem nã aisiwar kba wa, waza aim kmã krãinĩstukw.
Wakmãdkâkwa Jesus Waptokwa Zawre Dahêmba mnĩ damõrzem nã, ro dat waskuzeTazi nãt Wakmãdkâkwa Jesus damrmẽ dat kmã wamhu kãnẽ:—Krĩzawi kba mnõ wa, teza romkmãdâ ĩt aim rmẽ kba mnõ krkmãdkâ psê kba mõn.
Ĩptokwa waza dawa, tahã za aiwaihkâkwaĩkwa kamõ aim dazatõr kban. Tô tahã aiwaihkâkwaĩkwa tô Waptokwa Zawre Dahêmba. Tahã za aimẽ kba krtamõr wamhuiren.
Wa, aisiwaprosi kba za ĩt airmẽ kba kõdi. Wazatô wê aipâ krẽwa, aimẽ kba krĩmõr pibumã.
Are tâkã hawi romsikâr kõ re, za tkai wam hã akwẽ tĩkmãdkâ kõdi. Are tô kanõrĩkwa tezatô krĩkmãdkâ kba mõn, are krĩromãdkâ mnõ nmẽ, tezatô dure krairomãdkâ kba mõn.
Tô tahã bdâ nwa waptkã wa, Ĩptokwa damẽ krĩmõr nã, kãtô dure ĩmẽ krainmrõ kba mnõ nẽ, aimẽ kba krĩmõr nã, teza waihkukw.
—Nõkwa romkmãdâ ĩt rmẽ mnõ tkrê kmãdkâ psê mnõ nẽ hã, tô tkrĩzawi mnõ nã za ĩsenã tsiwasku. Ĩptokwa za tkrĩzawi mnõ dat krsawi pês, are wa waza dure ĩt krsawi, are tmã ĩsihêĩkre pês.
Tazi nãt Judas, Iscariotes hã kõ, kãnẽ dazdanã:—Nhanẽ wa tebza sa wanõr mã si asihêĩkren, are tkai wam hã akwẽ wadi nõrai mã za asihêĩkre kõd?
Are Wakmãdkâkwa Jesus kãnẽ tamrmẽn:—Nõkwa tĩzawi za ĩnmĩ rowahdu tkrê wapar pês, are Ĩptokwa za dat krsawi. Tazi za Ĩptokwa mnĩ tamõrn, are wa wê dure ĩmõr, tô tahã mẽ krwanẽm mnõ pibumã.
Nõkwa tkrĩzawi mnõ kõ nẽ hã, ĩnmĩ rowahtuze tê wapar kõdi. Ĩnmĩ rowahdu krwapar kba mnõ, waĩhawim kõdi, tô Ĩptokwa mnĩ dat ĩzatõr dahawi.
—Adu tônmẽ aimẽ kba krĩmõr re, wat tâkãhã kbure aim waskukw.
Are Aiwaihkâkwaĩkwa, Waptokwa Zawre Dahêmba, ĩnĩsizem nã za Ĩptokwa mnĩ dat aim dazatõrkwa, za kbure ro dat kraim waskukw, are dure kbure aimã kba krĩmrmẽ mnõ nã dat aikmã spokrpkukw.
—Aipkẽ nmrõ snã krainmrõ kba mnõze wat aim sõmrkw. Tkai wam hã akwẽ nõrĩ dapkẽ nmrõze mnõ nã tkrê dam ropistu mnõ nẽ, ĩt aim sõmr kba kõdi. Tô ĩsenã ktabi waza aim sõmrkw. Twa, aipkẽ zako kba knã, kãtô dure aipahi kba knã.
Kãnẽ ĩmrmẽ re, bâtô ĩwaparkw: “Waza ĩmõr, are wazatô wê dure aipâ krẽwa, aimẽ kba krĩmõr pibumã.” Ĩsenã krĩzawi kba mnõ kwaikâ, arknẽ Ĩptokwa datmẽ ĩmõr nã kmã ĩmrmẽ re, aipkẽ toi kba snã ĩwaparkw, Ĩptokwa daprê nã dat ĩkmã spai nmẽ.
Ro nwa waptkã kõ re, wat tâkãhã aim waskukw, nwa waptkã wa, krĩzazêĩ kba mnõ pibumã.
Ro ĩt aim wasku kba re za romsikâr kõdi, tônmẽ tkai wa ro tkrê kmãdkâ mnõ mnĩ mõr nmẽ. Are waĩnsĩwĩ tô tahã sipttê kõdi.
Are Ĩptokwa ĩt krdazawi mnõ nã, akwẽ nõrĩ tê waihku mnõ pibumã, wat tô kbure dat ĩm kru kmã krãinĩstu pês.Tazi nãt Wakmãdkâkwa Jesus dakmã sasõmrkwai nõrai mã kãnẽ tamrmẽn:—Wi aisimãsam kwaba, arê kba!
Wakmãdkâkwa Jesus romkrãi wdê sĩ videira nã dasikmã tomzeTazi nãt Wakmãdkâkwa Jesus kãnẽ tamrmẽn:—Wa, tô romkrãi wdê pê sĩ videira nẽ: Are Ĩptokwa tô romkrãi wdê kmãdkâkwai nẽ.
Wdê nã wdê panĩpdi krsĩmntã mnõ nẽ, tet waĩkmã kraisĩmntã kba mõn. Rom wdê kmãdkâkwa za rom wdê panĩptti krãi kõ nẽ hã tê shâr, rom wdê panĩptti krãi nẽ hã, krãi psê pibumã. Tô tanẽ za dure Ĩptokwa danĩm romkmãdâ tkrê kmãdkâ psê mnõ nẽ hã dat tmã kwapês, are danĩm romkmãdâ tkrê kmãdkâ mnõ kõ nẽ hã za smrãn.
Are ĩnmĩ rowahdu krwapar psê kba mnõ nmẽ, mãtô Ĩptokwa dat aipsê parkw.
Wdê panĩpdi tô wdê nã krsĩmntã mnõ re si, za tkrã. Tanẽ dure tô kanõrĩkwa, tô waĩmẽ krainmrõ kba mnõ snã si, teza ro Ĩptokwa krkmã dazapka mnõ krdam kmãdkâ psê kba mõn.
—Wa tô romkrãi wdê sĩ videira nẽ. Are kanõrĩkwa tô rom wdê sĩ videira panĩpti nẽ. Waĩmẽ nõkwa krmõr wa za Ĩptokwa danĩm romkmãdkâ nã krsiwrahku pês. Are waĩkupanã, za mãrĩ kmã kahõs kba kõdi.
Nõkwa waĩmẽ krmõr kõ wa, za romku mẽn, nwa kre da. Wdênkra dat sarõr pibumã, dat krkburõi mnõ nẽ, za dure tmã kmãnãrn.
Are waĩmẽ krainmrõ psê kba mnõ wa, kãtô dure kmã ĩmrmẽze aipkẽ krêm kba aimõ krkburõi psê kba mnõ wa, ro krkmã ĩwar kba mnõ, wazatô aim sõmrkw.
Ĩptokwa daprêzem zawre, tô krainmrõ kba mnõzem hawi, za akwẽ nõrĩ krkmã sõpre. Krainmrõ kba mnõzem hawi, teza ĩkmã sasõmrkwai nã kraisihêĩkre kba mõn.
Ĩptokwa dat krĩzawi mnõ nẽ, wat dure ĩt kraisawikw. Twa ĩt kraisawi kba mnõzem hawi kraiwairbe kba mnõ knã.
Ĩptokwa ro dat ĩm krui mnõ ĩt krkmãdkâ psê mnõ nmẽ, tetô dat krĩzawi mnõ snã aimõ dat krĩkmãdâk. Tanẽ dure tô kanõrĩkwa, ĩt kraim krui kba mnõ krkmãdkâ psê kba mnõ wa, waza dure ĩt kraisawi kba mnõ snã aimõ ĩt kraikmãdkâkw.
—Ĩpkẽ toi snã krĩnẽm mnõ nẽ, aipkẽ toi kba snã krainmrõ kba mnõ pibumã, wat tâkãnẽ hã aimã kba kmã ĩmrẽm. Tâkãhã aimã kba kmã ĩmrmẽze, tô aipkẽ toi psê kba snã krainmrõ kba mnõ pibumã.
Ĩt aim krui kbaze tô kãnẽ: Ĩt kraisawi kba mnõ nẽ, dure kraisissawi psê kba mõnõ.
Nõkwa siwaikẽ nõrĩ ĩsenã ktabi tkrê sawi mnõ wa, za siwaikẽ nõkwakrê dkâ da tsissõmr. Twa, nõkwa tâkãnẽ tê kmãnãr wa, tô kbure za smĩ zawi nã tê dakmã spa.
Ro ĩt kraim krui kba mnõ prabâ ro krkmãdkâ psê kba mnõ wa, tô ĩsiwaikẽ nẽ, waza ĩt kraikmãdkâkw.
Tô tare sipi tkrê dam kmãkwamãr mnõ, ĩtdêkwa ro tkrê kmãkwamãr mnõze tê waihku kõ nmẽ, tô tare krĩm aisipiĩ kba mnõ nẽ, ĩt kraikmã tom kba mnõ kõdi. Tô ĩsiwaikẽ nã wat ĩt kraikmã tomkw, are tô kbure Ĩptokwa dahawi ĩt krwapar mnõ, wat dure ĩt kraim waskukw.
Tanẽ nmẽ, ĩt aim krui kbaze tô kãnẽ: Kraisissawi psê kba mnõ snã krainmrõ kba mõnõ.
Dakmã sasõmrkwai nõrĩ dat krkmã kwakbure mnõzem nã, Wakmãdkâkwa Jesus ro dat waskuzeTazi nãt Wakmãdkâkwa Jesus kãnẽ damrmẽ dat kmã wamhu:—Tônmẽm hã Waptokwa Zawre dawaihku kõkwai nõrĩ tkraikrui wapar kba mnõ wa, aiwanã re kba tkrĩkrui wapar mnõ nã, kraispokrpku kba mõnõ.
Tkai wam hã akwẽ nõrĩ krnmrõ mnõzem prabâ, krainmrõ kba mnõ kwaikâ, arknẽ tkraikmãdkâ wẽkw. Are wa wat tô tanõrĩ krnmrõ mnõzem hawi aismĩstukw. Twa, tô kanõrĩkwa tokto tô tanõrai mẽ hã kõdi. Tanẽ nmẽ, za tkraikrui waparkw.
Kãhã aimã kba kmã ĩmrmẽ nã, kraispokrpku kba mõnõ: “Sipi tkrê dam kmãkwamãr mnõ, mrmẽ prê nã danĩpi tdêkwa tê kmã spai kõdi.” Dat krĩkmã kwakbure mnõ prabâ, za dure dat kraikmã kwakburekw. Ĩnmĩ rowahdu tê wapar mnõ wa, za dure aismĩ rowahtukwa wapa.
Ĩzatõrkwa tê dawaihku kba mnõ kõzem hawi, za waĩhawi tô kbure tâkãnẽ hã ro tkraim kmãkwamãrkw.
Wa ĩt tmã rowahtu da, wê ĩmõr kõ kwaikâ, sĩm romkunẽ arknẽ mãr kõ snã nõmr. Are watô wê ĩmõr, tanẽ nmẽ, romkunẽ tkrê kmãkwamãr mnõ waihku kõ snã tkrê kmãkwamãr mnõ nã, za nhanẽ mrmẽze tê kmẽ waihku kõdi.
Nõkwa tkrĩkrui wapar mnõ, tetô dure Ĩptokwa tkrê dakrui wapar.
Rom prê tô tanõrai sõka nõkwa tê kmãnãr kõ ĩt kmãnãr kõ kwaikâ, arknẽ romkunẽ tô tanõrai ssĩwĩ nmrõ kõdi. Are kbure rom prê zawre ĩt krkmãkwamãr mnõ, mãt kmã nõpre, tô tanẽ kõ wam nẽt, adu tkrĩkrui wapar, kãtô dure Ĩptokwa tkrê dakru wapar.
Tô tanõrai kmã romkmãdkâ prê dat tmã rmẽ mnõ wa, kuĩkre snã ĩnmrõ nwa waptkã pibumã, mãt tâkãhã krãiwatobr. Tâkãnẽt ĩkuĩkre nõmr: “Romkunẽ ĩt kmãnãr wam nẽ, mãt ĩkrui wazê.”
—Are Aiwaihkâkwaĩkwa zatô Ĩptokwa dahawi mnĩ tamõrn. Tahã tô ĩsenã hã romkmãdkâ hêĩkrekwa. Ĩptokwa dahawi waza wê aim dazatõrkw, are waĩkmã hã ro za dat krwasku.
Are tô kũ ĩsnãkrta hawi waĩmẽ krainmrõ kba mnõ nmẽ, tezatô dure waĩkmã hã ro krdam wasku kba mõn.
Are Wakmãdkâkwa Jesus dure kãnẽ tamrmẽn:—Ĩkmã sasõmr nã aipakuwa kba kõ pibumã, waza kãnẽ aimã kba kmã ĩmrẽm:
Waptokwa Zawre damã dasikrãiktõzem hawi za aiwẽ kõ kbakwai nõrĩ tkraismrãkw. Are zatô dure bdâ nwa waptãr, Waptokwa Zawre danĩm romkmãdkâ prabâ, ro tkrê kmã krãinĩstu mnõ dizô, tkraismrõi kba mnõ nã.
Ĩptokwa tê dawaihku kõ nmẽ, kãtô dure tĩwaihku kõ nmẽ, za tâkãnẽ hã ro tkraim kmãkwamãrkw.
Tâkãnẽ hã nwa waptkã kõ re, wat aim waskukw, nwa waptkã wa, ĩt aim wasku kba nã, krkmã aispokrpku kba mnõ pibumã.Are tâkãnẽ damrmẽ kmã wamhuin:—Adu aimẽ kba krĩmõr nmẽ, tâkãhã adu ĩt aim wasku kba kõd.
Waptokwa Zawre Dahêmba danĩpizeAre tokto waza ĩzatõrkwa datmẽ ĩmõr. Tô tanẽ nã re, aiwaikwam kba hã nõkwa nmõmõ ĩmõr nã, tĩzdanãr kõdi.
Are tâkãhã kmã ĩmrmẽzem hawi, bât kbure aipkẽ wadkâ psêkw.
Are tô ĩsenã waza kãnẽ aimã kba ĩmrẽm: Wa ĩmõr wa, za aimã kba psêd. Tô, wa ĩmõr kõ wa, Aiwaihkâkwaĩkwa za mnĩ damõr kõdi. Are ĩmõr wa, wazatô wê aim dazatõrkw.
Are Waptokwa Zawre Dahêmba mnĩ dawsi wa, za tkai pâ akwẽ nõrai mã romkunẽ Waptokwa Zawre dakwaĩmba tkrê kmãkwamãr mnõ nã, ĩsnãkrda dat tmã wasku pês. Waptokwa Zawre danĩm romkmãdkâ prabâ, ĩkwaĩmba ro tkrê kmãkwamãr mnõzem nã, kãtô akwẽ nõrai mã za ro dat nõmr mnõzem nã, za dure dat wasku pês.
Sĩm romkmãdkâ kunẽ pra krnmrõ mnõ nmẽ tĩzazêĩ kõ nã, za Waptokwa Zawre Dahêmba dat tmã wasku.
Akwẽ nõrĩ ĩkwaĩmba hã romkmãdâ tê samãr waihku kõ nã za Waptokwa Zawre Dahêmba dat tmã wasku, Ĩptokwa datmẽ ĩmõr nmẽ. Are ĩmõr wa, tĩkmãdkâ kba kõdi za hã.
Tônmẽ tkai pâ ro tkrê kmãdkâ mnõ mã Waptokwa Zawre ro dat tmã nõmr par mnõ nmẽ, za dure Waptokwa Zawre Dahêmba akwẽ nõrai mã dat wasku, ro dat dam nõmr mnõzem nã siwakru ro tê samãr waihku mnõ nã.
—Romkmãdâ aimã kba ĩt wasku pibumã adu sawredi, are adu aisĩm romkmãdkâ krturêdikwa.
Waptokwa Zawre Dahêmba tô ĩsenã hã romkmãdkâ hêĩkrekwa, are mnĩ dawsi wa, za tô kbure ĩsenã hã romkmãdâ dat kraim rowahtukw. Are dure danĩm romkmãdkâ nã si za damrmẽ kõdi. Ro dasispokrê nã dat wapar prabâ, kãtô dure ro za krãiwatbro nã, za ro dat aim waskukw.
Waĩkmã hã romkmãdkâ nã za dat kraim waskukw. Ĩnĩm romkmãdâ adu ĩt aim wasku kba kõ nẽ hã dat aim wasku kba pibumã, waza damã ĩmrẽm. Twa, tô akwẽ nõrĩ tkrĩkmãdkâ prê mnõ pibumã, za krdanĩpi.
Ĩptokwa datê tô waĩtê dure. Tanẽ nmẽ, wat kãnẽ aimã kba kmã ĩmrẽm: Waptokwa Zawre Dahêmba za waĩnĩm romkmãdâ dat wapar, are dat aim waskukw.
Dapkẽ wadkâ nã kãtô dapkẽ to nã ro dat waskuzeTazi nãt Wakmãdkâkwa Jesus kãnẽ tamrmẽn:—Tâkã hawi btâ kahâ kõ re, za tokto ĩkmãdkâ kba kõdi. Are tapari romsikâr kõ re, tezatô dure ĩkmãdkâkw.
Tanẽ wi, nãt dakmã sasõmrkwai nõrĩ nha kãnẽ simã tmrmẽzus:—Kãnẽ mãt tamrmẽn: “Tâkã hawi btâ kahâ kõ re za tokto ĩkmãdkâ kba kõdi, are tapari romsikâr kõ re, tezatô dure ĩkmãdkâkw.” Are kãnẽ nãt dure tamrmẽn: “Tâkãhã tô za Ĩptokwa datmẽ ĩmõrze.” Mãrĩ kwaz tâkãnẽ nã dat wasku zêĩd?
Mãr nã mãp kwaz kãnẽ tamrmẽn: “Tapari, romsikâr kõ re, tezatô dure ĩkmãdkâkw”? Tâkãnẽ hã wat samãr waihku kõdi.
Are tô ĩsenã waza aimã kba ĩmrẽm: Tezatô aipkẽ wadkâkw, kãtô dure aikrûkrûkw, are Waptokwa Zawre dakupanã krĩnmrõ mnõ nẽ hã akwẽ nõrĩ zatô tpkẽ to. Tezatô aipkẽ wadkâkw, are zatô aipkẽ wadkâkwa tsikutõr, are aipkẽ toikw.
Pikõ krapre pibumã, ĩdi tmã sepku wa, zatô twadâk. Are krapre pari, dkize nã spokrpku kõd. Aikde waptkã nmẽ, tokto toi ktabdi.
Tanẽ za dure tô kanõrai mã kba ro thêmba. Tokto aipkẽ wadkâdikwa, are wazatô dure aipâ aikmãdkâkw, tazi teza dure aipkẽ toikw. Tazi teza aipkẽ toi psê kba snã krainmrõ kba mõn, are aipkẽ toikwa za nõkwa taiw kutõr kba kõdi.
—Tahã bdâ nwa waptkã wa, mãr nã za ĩwar kba kõdi. Are tô ĩsenã waza aimã kba ĩmrẽm: Ĩnĩsizem nã Ĩptokwa mãr nã dawar kba mnõ wa, zatô dat kraim sõmrkw.
Adu ĩnĩsizem nã mãr nã Ĩptokwa dawar kba kõdi. Are, krdawar kba mnõ wa, zatô dat kraiwapar psêkw, nwa, aipkẽ toi psê kba snã krainmrõ kba mnõ pibumã.
Wakmãdkâkwa Jesus tô tkai mba hã romkmãdâ daprê nã dat kmã spai mnõTazi nãt Wakmãdkâkwa Jesus damrmẽze kãnẽ kmã krãinĩstun:—Tâkãhã kmã ĩmrmẽ, tô ĩmrmẽ kmã tom snã, wat aimã kba kmã ĩmrẽm. Are zatô bdâ nwa waptãr, ĩmrmẽ ĩt kmã tom snã mãr nã aimã kba ĩmrmẽ kõ pibumã. Tazi waza sõkawi Ĩptokwa danĩm romkmãdâ aim waskukw.
Tô tahã btâ nã teza ĩnĩsizem nã aimã Waptokwa Zawre dawarkw, tazi za Ĩptokwa mãr nã aikmã kba ĩt dawar kõdi.
Ĩptokwa dat aisawidikwa. Krĩzawi kba mnõ nmẽ, kãtô dure mnĩ dat ĩzatõr nã krsazêĩ kba mnõ nmẽ, Ĩptokwa dat aisawidikwa.
Ĩptokwa dahawi watô wê tkai ku ĩmõr, are tokto waza tâkã hawi datmẽ aipâ krẽwa.
Tazi nãt dakmã sasõmrkwai nõrĩ kãnẽ dam tmrmẽzus:—Tokto bât sõkawi ro wam waskun, amrmẽ at kmã tom kõ snã amrmẽ nmẽ.
Tô kbure ro am waihku nã wat tokto awaihkun, kãtô dure, mãr nã wanĩnãr kõ re, teza mãr nã wanĩnãr nã waihkun. Tanẽ nmẽ, Waptokwa Zawre dahawi wê amõr nã wat azazêĩn.
Tazi nãt Wakmãdkâkwa Jesus kãnẽ sdanãrn:—Tokto si bâp kwaz ĩzazêĩkw?
Are tokto ĩrmẽ kba pibumã, mãtô bdâ nwa waptãr. Tanẽ nmẽ, teza aisrõwa kba mnõ ku aisĩpeĩ kba mõn, are ĩsiwaprosirê ĩrmẽkw. Are Ĩptokwa waĩmẽ krdamõr nmẽ, ĩsiwaprosi za krĩmõr kõdi.
Waĩmẽ krainmrõ kba mnõzem hawi, wat aipkẽ nmrõ kba mnõ snã krainmrõ kba mnõ pibumã, tâkãhã aimã kba ĩmrẽm. Tâkãhã tkai wa krainmrõ kba mnõ re, teza rowẽ kõ krkmãdkâ kba mõn, are kraisipkẽ waptui kba mõnõ, waĩnĩpttê nã wat tkai mba hã romkmãdkâ kunẽ ĩt kmã spa.
Wakmãdkâkwa Jesus dakmã sasõmrkwai nõrai kmã danĩwarzeTâkãnẽ kmã damrmẽ pari, nãt Wakmãdkâkwa Jesus hêwa nsĩ ku taromãdkân, are kãnẽ tamrmẽn:—Ĩmmã, mãtô ro nwa waptãr, akra at prê pibumã, are wa, akra, dure akwẽ nõrai sõka ĩt aprê pibumã.
Tôka bâtô akra mã anĩpttêze sõmrn, kbure akwẽ tkrê kmãdkâ mnõ pibumã, kãtô dure at ĩm smĩstu nõrĩ krromãdkâ wamhuire mnõ pibumã, ĩt tmã nõmr mnõ pibumã.
Akwẽ nõrai mã at hri, tô Ptokwai ktab nã tazazê wa, kãtô dure wa, Jesus Cristo, at ĩzatõr nã, tê sazê wa, krromãdkâ wamhuire mnõ pibumã.
Tônmẽ tkai wa, watô akwẽ nõrai sõka aprêzem zawre ĩt krwasku pês, are anĩpi at ĩm kru watô kmã krãinĩsut.
Ĩmmã, adu hêwa kãtô tka krhêmba mnõ kõ re, akmã krĩmõr re hã ĩprêzem zawre, tokto aipâ at ĩm sõmr da, wat awa.
<sup>(6-7)</sup> Tkai mba hã romkunẽ hawi ĩnĩm akwẽ pibumã, at smĩstu mnõ nõrai mã, wat anĩm romkmãdâ ĩt wasku pês. Amrmẽzet aimõ tkrê wapar pês, are dure tô kbure ro at krĩm sõmr mnõ, tôka at krĩm krãipus mnõ nã, tmã waihkud.
(-)
Amrmẽze akwẽ nõrai mã ĩt wasku pibumã at ĩm sõmrĩ, watô ĩt tmã wasku, are tê sazêĩ pês. Tôka ahawi wê ĩmõr nã, tô tanõrĩ waihkud, are dure wê at ĩzatõr nã ĩzazê.
—Twa, tô tanõrai kmã wat awa. Tkai mba hã romkunẽ pra krnmrõ mnõ nõrai kmã ĩt awar kõdi. Are tâkãhã at ĩm sakre nõrai kmã wat awa, tô katê nmẽ.
Tô kbure waĩtê hã, tô katê, are dure tô kbure katê hã, tô dure waĩtê. Akwẽ nõrĩ at ĩm sakre mnõ krkmã nmrõ mnõzem nã, za ahawim hã ĩprêzem zawre tsihêĩkre.
Tokto watza krasimãssi mnõzep ku ĩmõr, are tô tanõrĩ za adu tâkãhã tkai wa krnõmr. Are wa tokto tâkãhã tkai wa za krĩmõr kõdi. Ĩmmã, kramõrze tô tô kbure romkunẽ kupanã, are tâkãhã at ĩm sõmr nõrĩ, anĩsizem prêzem nã romkunẽ wi at krĩm kmãdkâ psê mõnõ, wa amẽ krkmã ĩmõrzem prabâ, siwam si smĩsi romkmãdkâ nã smĩstu krnmrõ mnõ pibumã.
Adu tônmẽ tkai wa tô tanõrai mẽ krĩmõr re, wat tô kbure anĩsizem nã ĩprêze at ĩm sõmr nã, romkunẽ wi ĩt krkmãdâk. Wa wat ĩt krkmãdâk, are kmẽ sikutõr kõdi. Tô smĩsi mãt tsikutõr, tô sikutõr da hã, anĩm hêsuka wa kuĩkre snã ĩnmrõ, nwa waptkã pibumã.
Krasimãssi mnõzep ku watza amõ ĩmõr. Are tô tanõrĩ ĩt pkẽ toi psê mnõ pibumã, wat adu tônmẽ tkai wa krĩmõr re, tâkãnẽ hã amã kmã ĩmrẽm.
Amrmẽze wat tmã wasku pês. Are tkai wam hã azazêĩ kõkwai nõrĩ mãt tê krui zanĩ. Azazêĩ kõkwai nõrai sĩm romkmãdkâ kupanã krĩnẽm mnõ nẽ, dure krnmrõ mnõ nmẽ, mãt azazêĩ kõkwai nõrĩ tê krui zanĩ.
Ĩkmã sasõmrkwai nõrĩ tâkãhã tkai hawi at smrã pibumã, ĩt awar kõdi. Are Hêpãrwawẽ wi at krkmãdkâ psê mnõ da, wat awa.
Amrmẽze tô ĩsenã ktabi. Tô tahã ãmrmẽ nã at krtmã rowahtu mõnõ, romkunẽ kupanã, anĩm romkmãdkâ pram si krnmrõ mnõ pibumã.
Tô kummã tkai ku wê at ĩzatõr nẽ, waza dure tkai pâ krsĩpeĩ mnõ pibumã, ĩt tmã wapros.
Anĩm akwẽ ktab pibumã, wat tô tanõrai kmã amã ĩsissõmr pês.
—Are tô tanõrai kmã si ĩt awar kõdi. Tô tô tanõrĩ tkrĩwasku mnõzem hawi za hã tĩzazêĩ mnõ nõrai kmã zemã, wat dure amõ awa.
Anĩm romkmãdkâ prabâ, tô smĩsi romkmãdkâ nã smĩstu krnmrõ psê mnõ pibumã, wat awa. Ĩmmã, wa kãtô tôka smĩsi romkmãdkâ nã krwanẽm mnõ nẽ, dure tô tanõrĩ wanõr mẽ smĩsi romkmãdkâ nã krnmrõ mnõ pibumã, wat awa, tkai wam hã azazêĩ kõkwai nõrĩ at ĩzatõr nã, tê sazêĩ mnõ pibumã.
Aprêzem zawre at ĩm kapko, wat tmã kapok, wasissu krwanẽm mnõ nẽ, smĩstu krnmrõ mnõ pibumã.
Smĩsi romkmãdkâ nã smĩstu krnmrõ mnõ pibumã, wat tô tanõrai mẽ krĩhêmba, tôka waĩmẽ krahêmba mnõ nẽ. Tâkãnẽ wat ro ĩsimã hi, krnmrõ mnõzem hawi, tkai wam hã azazêĩ kõkwai nõrĩ at ĩzatõr nã, tê sazêĩ mnõ pibumã, kãtô dure at ĩzawi prabâ, ĩkmã sasõmrkwai nõrĩ am sawi nã, tê waihku pibumã.
—Ĩmmã, nmãzi krĩmõrzem wa, akwẽ nõrĩ at ĩm sakreĩ mnõ dure krnmrõ mnõ pibumã, kmã ĩzapa hã. At ĩzawi nmẽ, hêwa kãtô tka at kmãnãr kõ re, ahawim hã ĩprêzem zawre at ĩm sõmrĩ tê waihku mnõ pibumã, kmã ĩzapa hã.
Ĩmmã, tôka tô ĩkwaĩmba si ro at krkmãkwamãr mnõze! Azazêĩ kõkwai nõrĩ tawaihku kõd, are wa ĩt awaihkudi. Are tâkãhã at ĩm sakre mnõ nõrĩ dure tkai ku wê at ĩzatõr nã, tmã waihkud mnõdi.
Anĩm romkmãdâ wat tmã wasku, tawaihku mnõ pibumã, at krĩzawi mnõ prabâ, dure at krsawi mnõ pibumã, kãtô dure wa tô tanõrai mẽ krĩmõr pibumã.
Wakmãdkâkwa Jesus dat dakârzeWakmãdkâkwa Jesus tâkãnẽ Waptokwa Zawre dat dawar pari, nãt tahawi dakmã sasõmrkwai nõrai mẽ tawatbron, are kârê, Cedrom nã dat krwamtrẽ mnõ, zra ku tamõrn. Tô tahã kârê zrai nnĩwĩ wdê zâpkrê hu mãrd. Tô tazi nãt dakmã sasõmrkwai nõrai mẽ tanmĩ zazârn.
Are Judas, Wakmãdkâkwa Jesus damã sõihkâkwa tô tahã wdê zâpkrê hu tmã waihkud, Wakmãdkâkwa Jesus nẽsi tô tazi dakmã sasõmrkwai nõrai mẽ dasikrãiktõ nmẽ.
Tazi nãt Judas surta nõrai mẽ wdê zâpkrê hu ku mõ. Tô tanõrai mẽ nãt dure nha Waptokwa Zawre damã dat sabuzep kmãdkâkwai nõrĩ damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure fariseu nõrĩ tê wdakur mnõ, wahud. Smĩkezem kwa hi kwa pa re, kãtô kuiro re, kãtô romkuiwẽzem re, kãtô dure krãstõ re, nãt tô tammõ tmã mõ.
Wakmãdkâkwa Jesus kbure za ro dam krãiwatbro dat waihku nmẽ, nãt za dakârkwai nõrĩ dat kuzus da tamõrn, are kãnẽ sdanãrn:—Nõkwai sô tep krairtĩ kba mõn?
Are kãnẽ dam tmrmẽzus:—Dazakru sĩ Nazaré hawim hã Jesus ãzô wat krwarĩt.Tanẽ wi, nãt kãnẽ tmã tamrmẽn:—Tô wa hã!Are Judas, Wakmãdkâkwa Jesus dam sõihkâkwa, tô dakârkwai nõrai mẽt krmõ.
Wakmãdkâkwa “tô wa hã” nã kmã damrmẽ wi, mãt za dakârkwai nõrĩ dam tkasĩkre, are tkai wa tsinã.
Are dure tanĩnãrn:—Nõkwai sô tep krairtĩ kba mõn?—Are dure kãnẽ tmrmẽzus:—Dazakru sĩ Nazaré hawim hã Jesus ãzô wat krwarĩt.
Tazi nãt tokto Wakmãdkâkwa Jesus kãnẽ tmã tamrmẽn:—Tô wa hã nã, watô aimã kba ĩsiwasku pês. Waĩzô si krairtĩ kba mnõ wa, tâkãhã waĩmẽ krĩnmrõ mnõ nõrai mã tmã mõr pibumã, tmã wẽ kwaba!
Tô kmã damrmẽze nwa waptkã pibumã, nãt Wakmãdkâkwa Jesus tâkãnẽ tamrmẽn. Kmã damrmẽze tô kãnẽ: “Ĩmmã, kãhã at ĩm sakre mnõ, kmẽ sikutõr kõdi.”
Tanẽ wi, nãt Simão Pedro smĩkezem kwa hi kwa pa wazê, are smĩsi ambâ, Waptokwa Zawre damã dat sabuzep kmãdkâkwai ktab mã krĩsipiĩ mnõ, ĩsmĩrê nnĩwĩm hã ĩspokrê twi shâ. Tahã ambâ tô Malco nã ĩsisi.
Tazi nãt Wakmãdkâkwa Jesus kãnẽ Pedro ãmã tamrmẽn:—Wi, aipâ aisĩm smĩkezem kwa hi kwa pa ĩkuzazem wa sẽrẽ. Bâ, tâkãhã rowẽ kõ Ĩptokwa dat ĩm hri za ĩt kmãdkâ kõ nã, tep kwaz kmã aisimãzus?
Tapari nãt surta nõrĩ, kmãdkâkwai mẽ, kãtô dure Waptokwa Zawre damã dat sabuzep kmãdkâkwai nõrai mẽ, Wakmãdkâkwa Jesus dakâ, are tê dapawasis.
Wakmãdkâkwa Jesus Anás ãtmẽ dat dazaprõnzeTazi nãt Wakmãdkâkwa Jesus Anás ãnrõwa ku kumrẽ dazaprõnn. Tô tahã Anás tô Caifás ãmãprêwa. Caifás tô Waptokwa Zawre damã dat sabuzep kmãdkâkwai ktabi, tô tahã wahum nã.
Tô tahã Caifás, tô judeu nõrai mã kmã mrmẽ hã, smĩsi ambâ tô kbure akwẽ nõkwakrê dkâ pibumã, psê nã.
Pedro Wakmãdkâkwa Jesus dakmã akwẽ nõrai mã sikudâzeTazi nãt Simão Pedro Wakmãdkâkwa Jesus dakmã sasõmrkwai kamõi mẽ, dazakumrê krtinẽ. Tahã dakmã sasõmrkwai kamõ tô Waptokwa Zawre damã dat sabuzep kmãdkâkwai ktab siwaihu. Tanẽ nmẽ, nãt krim hã warrĩ ku Wakmãdkâkwa Jesus damẽ sbre da, tmã wẽn.
Are Pedro tô rowit dazbrezem krtamrê da. Tâkãnẽzem hawi, nãt dakmã sasõmrkwai kamõ Waptokwa Zawre damã dat sabuzep kmãdkâkwai ktab siwaihu, aipâ krẽwa, kri zdawa kmãdkâkwai mã mrmẽ pibumã. Tazi nãt pikõ, kri zdawa kmãdkâkwa, Pedro sbre da tmã wẽ.
Tanẽ wi, nãt tô tahã pikõ Pedro kãnẽ sdanã:—Tô tahã ambâ kmã sasõmrkwai kõdip, tôka?Are Pedro kãnẽ kmã wakrã:—Ãre, wahã kõdi!
Are krim hã sipi tkrê kmãkwamãr mnõ nõrĩ nãt hâ nmẽ, kri kmãdkâkwai nõrai mẽ, kuzâ simã rok. Are simãsam snã thêĩkro. Are Pedro dure damẽ thêĩkro.
Waptokwa Zawre damã dat sabuzep kmãdkâkwai ktabi Wakmãdkâkwa Jesus tê dazdanãrzeTazi nãt Waptokwa Zawre damã dat sabuzep kmãdkâkwai ktabi, Wakmãdkâkwa Jesus dakmã sasõmrkwai nõrai kmã, kãtô dure dat krtmã rowahtu mnõzem nã, tê dazdanãr.
Twa, nhanẽ wa, tep tâkãnẽ hã nã at ĩzdanãr mõn? Ĩwaparkwai nõrĩ pe at sdanãrĩ, tô tanõrĩ ro ĩt krwasku mnõ waihku psêd mnõdi.
Wakmãdkâkwa Jesus kãnẽ kmã damrmẽ wi, nãt smĩsi tô tazim hã surda dakukrta prek, are kãnẽ dam mrẽ:—Bâ, tô tanẽ tebza kwaz Waptokwa Zawre damã dat sabuzep kmãdkâkwai ktab mã aimrẽm?
Are Wakmãdkâkwa Jesus kãnẽ kmã wakrãmn:—Ĩmrmẽze siwakru kmã ĩmrmẽ wa, wi pe sa hã, siwakru ĩmrmẽ nã wasku mõnõ. Are siwakru ĩmrmẽ kõ wa, mãr wa bâp sa ĩprek?
Tapari, nãt Anás Wakmãdkâkwa Jesus dapawassi snã Waptokwa Zawre damã dat sabuzep kmãdkâkwai ktabi, Caifás nã dat krwamtrẽ mnõ tmẽ, dam wapros.
Pedro dure Wakmãdkâkwa Jesus dakmã dam sikudâzePedro adu damẽ hêĩkro re, nãt tô tazim hã kãnẽ sdanã:—Tô tahã ambâ kmã sasõmrkwai nõrai mẽ hã kõdip, tôka?Are Pedro kãnẽ mrẽ:—Ãre, wahã kõdi!
Tazit smĩsi ambâ Waptokwa Zawre damã dat sabuzep kmãdkâkwai ktab mã krĩsipiĩ mnõ, krmõ. Tahã tô Pedro ambâ tê spokr tõ siwadi.Are kãnẽ Pedro ãmã mrẽ:—Bâ, tôkap tô Jesus ãmẽ wdê zâpkrê hu wa, ĩt kmãdkâ hã kõd, kwaz?
Are Pedro dure tmã tsikudâ, kãnẽ mrmẽ snã:—Ãre!Are tâkãnẽ kmã mrmẽ wi, nãt sika krê re hâ.
Dakmãdkâkwa Pilatos ãtmẽ Wakmãdkâkwa Jesus dat dazaprõnzeTapari, nãt Wakmãdkâkwa Jesus Caifás ãnrõwa hawi dawazrên, are dakmãdkâkwa Pilatos ãsimãssizep ku dazaprõnn. Are awẽ par nmẽ, judeu ptokrta mrmẽ prê nõrĩ dakmãdkâkwa Pilatos ãsimãssizep ku sbre kõdi. Romkmãdâ ahâmre hawi tkrê kmãdkâ mnõ judeu kõ nõrai simãssizep ku sbre pibumã, tê tmã wẽ kõ nmẽ. Twa, dasĩpsê sĩ Páscoa wam hã dasa tê kahur pibumã, sikwaĩmba tê kmã kwakru zêĩ kõ nmẽ, dakmãdkâkwa Pilatos ãsimãssizep ku sbre kõdi.
Tazi nãt dakmãdkâkwa Pilatos watobr, judeu nõrai mẽ sisdakbâ da, are kãnẽ sdanã:—Mãr kunẽ tebza tô tahã ambâ nã ĩm waskukw?
Are kãnẽ kmã wakrã:—Tâkãhã ambâ romkunẽ zawre tê kmãnãr kõ kwaikâ, arknẽ wê wat am saprõn kõdi.
Tazi nãt Pilatos kãnẽ tmã mrẽ:—Wi tô, aisĩm romkmãdkâ kba prabâ, ro tmã nõmr kba mõnõ.Are judeu nõrĩ kãnẽ tmrmẽzus:—Dat wrĩ pibumã, nõkwa wat krui pibumã, waprê kõdi.
Wakmãdkâkwa Jesus dadkâzem nã kmã damrmẽ prabâ, ro nwa waptkã mnõ pibumã, nãt tâkãnẽ dam krãiwatobr.
Tazi nãt Pilatos dure aipâ kripra ku debr, are Wakmãdkâkwa Jesus dazaihrân, are kãnẽ dazdanã:—Tôkap tô judeu nõrai kmãdkâkwai ktabi?
Are Wakmãdkâkwa Jesus kãnẽ sdanãrn:—Tâkãhã at ĩkmã sdanãrĩ, bâ, tô asismĩtê, bâ, dawadi nõrĩ tĩwasku pra, bâp ĩzdanãrn?
Are Pilatos kãnẽ dam mrẽ:—Judeu dizô tep kwaz ĩkumnãs? Aisĩm akwẽ ktabi mãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai mẽ, waĩmã aisakre. Tâkãnẽ mnõze mba, mãr kunẽ bâp kmãnãr?
Are Wakmãdkâkwa Jesus kãnẽ tamrmẽn:—Tkai wam hã dakmãdkâkwai nõrai prabâ ĩt krdakmãdkâ mnõ kõdi. Tkai wam hã dakmãdkâkwai nõrai nẽ ĩt krdakmãdkâ mnõ kwaikâ, arknẽ waĩnĩm akwẽ nõrĩ waĩnnĩwĩ tsikwape, nõkwa judeu ptokrda mrmẽ prê nõrai sipkra ku tĩzakre kõ pibumã. Are tônmẽm hã dakmãdkâkwai nõrai nẽ kõdi wa hã.
Are Pilatos dure dazdanã, kãnẽ:—Tanẽ wa, tôka tô te dakmãdkâkwai ktabi?Are Wakmãdkâkwa Jesus kãnẽ kmã wakrãmn:—Tôka bât tô tanẽ ĩkmã tomn. Are wa, tô ĩsenã hã romkmãdâ ĩt krdam wasku mnõ pibumã, wat wê tô kummã tkai ku ĩmõr, are tônmẽ ĩwaptãk. Are ĩsenã hã rowasku wapar wẽkwai nõrĩ za ĩmrmẽ tê sazê.
Tanẽ wi, nãt Pilatos kãnẽ dazdanã:—Nmãhãp kwaz ĩsenã hã romkmãdâ?Tazi nãt Pilatos dure watobr, judeu nõrai mẽ dure sisdakbâ da. Are kãnẽ mrẽ:—Wa, tô tahã ambâ mãr kunẽ tê kmãnãr nã, ĩt sãmr kõdi, rowẽ kõ ĩt tmã nõmr mnõ pibumã.
Wakmãdkâkwa Jesus dat dawrĩ pibumã, dakmãdkâkwa Pilatos tê dakruizeAre ro krkmãdkâ kba mnõ prabâ, dasĩpsê sĩ Páscoa wa smĩsi danmẽzem wa dat krsmẽ mnõ nẽ hã ĩt aim wazrê kba pibumã, tetô nõmr. Tâkãnẽ mnõze mba, bâ, judeu nõrai kmãdkâkwai ktab mã ĩt tmã wapros pibumãp, kwaz kmã aisapkadi kbad?
Tâkãnẽ wi, nãt kbure thãs nnãkrat, kãnẽ:—Ãre! Tô tahã kmã wazapka kõdi! Ambâ, Barrabás nã dat krwamtrẽ mnõ mã at tmã wapros pibumã, kmã wazapa hã. Are tô tahã Barrabás tô tê dakmẽ wrĩ hã.
Tazi nãt Pilatos Wakmãdkâkwa Jesus dat dakazâr da, surta nõrai mã dakru.
Tapari, nãt surta nõrĩ sadu nẽ hã dakmãdkâkwai prê zawre krãi wam hã prêzem nẽ, wdê kru kwa nã dam kmãnã, are dakrãi wa dam sẽ. Are dure sikuza hâi pre psê nã dakuzan, dakmãdkâkwai mrmẽ prê zawre krsikuza mnõ nẽ.
Tazit dakrta ku nẽs tkasĩkre, are dakmã sihâzum snã, kãnẽ dam tmrmẽzus:—Judeu nõrai kmãdkâkwai ktabi krromãdkâ pa zawre mnõ pibumã, kmã wazapa hã!Are dakukrta wa daprken.
Tazi nãt Pilatos dure watobr, are dakahâ nõrai mã kãnẽ mrẽ:—Waza dure wê aipâ saprõ, kmã aisõpre kba pibumã. Tazi teza tahã kmã mãr kunẽ ĩt sãmr kõ nã, waihku psêkw.
Tanẽ wi, nãt Wakmãdkâkwa Jesus romkrukwa nã hã dakrãi wam hã prêzem nẽ hã re, kãtô dure sikuza hâi pre re, tawatbron.Are Pilatos kãnẽ akwẽ nõrai mã mrẽ:—Bûkã, ambâ sam nã!
Are Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, damã dat sabuzep kmãdkâkwai nõrai mẽ, Wakmãdkâkwa Jesus tê dasãmr wi, nãt kãnẽ thãs:—Wdê passakrti wa dat sapku mnõ da, at kru nã! Wdê passakrti wa dat sapku mnõ da, at kru nã!Are Pilatos kãnẽ tmã mrẽ:—Tô kanõrĩkwa wdê passakrti wa sapku kba mnõ da, amõ saprõn kwaba. Wa, mãr kunẽ ĩt kmã sãmr kõd, dkâ da ĩt tmã nõmr pibumã.
Tazi nãt dakahâ zawre kãnẽ tmrmẽzus:—Romkmãdkâ prê ahâmre hawi wat krkmãdkâ mnõ tê wam wasku, tô tâkãnẽ hã ambâ wat wrĩ da, Waptokwa Zawre Dakra nã siwasku nmẽ.
Dakmãdkâkwa Pilatos, Wakmãdkâkwa Jesus Waptokwa Zawre Dakra nã dasiwasku nã kmã smĩpar wi, nãt tokto tpahi wawẽ.
Tazi nãt dure aipâ kripra ku debr, are kãnẽ dazdanã:—Nmã hawim hãp tôka?Are Wakmãdkâkwa Jesus mãr nã damrmẽ kõdi.
Are Wakmãdkâkwa Jesus kãnẽ kmã wakrãmn:—Waptokwa Zawre danĩptdê dat am sõmr nmẽ, ĩnsĩwĩ aprêdi. Are ambâ anĩpkra ku tĩzakre, mãt rom kunẽ zawre sisda sã.
Dakmãdkâkwa Pilatos tâkãnẽ hã tê wapar wi, aire Wakmãdkâkwa Jesus damã tê wapros zêĩd. Are judeu nõrĩ kãnẽ thãs:—Nõkwa dakmãdkâkwai ktab nã siwasku wa, tô dakmãdkâkwa sĩ César ãsikru. Tanẽ nmẽ, tô tahã ambâ at tmã wapros wa, wakmãdkâkwa sĩ César ãnnĩwĩm hã akwẽ kõdi, tôka.
Tâkãnẽ hã Pilatos tê wapar wi, nãt Wakmãdkâkwa Jesus romku dazaprõ. Are Pilatos ro tkrê dam nõmr mnõzem wa nãmr. Ro tkrê dam nõmr mnõze tô ktẽ po nã hã, dat krwamtrẽ mnõ, are hebreu nõrai mrmẽzem nã, tô Gabatá ĩsisize.
Nãtô aire amzumre tê sati. Are tatô dasĩpsê sĩ Páscoa kwawi hã, bdâ. Tazi nãt Pilatos judeu nõrai mã kãnẽ mrẽ:—Aikmãdkâkwai ktabkwa wê kmã aisõpre kwaba!
Are judeu nõrĩ kãnẽ thãs:—Dat wrĩ da, at kru nã! Dat wrĩ da, at kru nã! Wdê passakrti wa dat sapku mnõ da, at kru nã!Are Pilatos kãnẽ nĩnãr:—Aikmãdkâkwai ktabkwa wdê passakrti wa dat sapku mnõ da, ĩt kru dap, kmã aisapkadi kbad?Tanẽ wi, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ kãnẽ kmã wakrã:—Wakmãdkâkwa César ãwtẽsi tô wakmãdkâkwai ktabi.
Tanẽ wi, nãt Pilatos Wakmãdkâkwa Jesus surta nõrai mã dakru, wdê passakrti wa dat dazapku mnõ da. Are tô tanõrĩ dazaprõ.
Wdê passakrti wa Wakmãdkâkwa Jesus dat dazapku mnõzeAre Wakmãdkâkwa Jesus aimã danĩm wdê passakrdi dat dur snã, nãt Calvário nã romnĩsi ku dazaprõnn. Tô tahã tô Gólgota nã dat krwamtrẽ mnõze, hebreu nõrai mrmẽzem nã.
Tazi, mãt Wakmãdkâkwa Jesus wdê passakrti wa dazapkun. Are dure ponkwanẽ ambâ dakrtamrê wdê passakrti wa dat sapuk, smĩsi nãt danmĩrê nnĩwĩ sapkun, are ĩkamõ tô danmĩkê nnĩwĩ.
Are dakmãdkâkwa Pilatos ĩkuĩkre dat kuĩkre pibumã, kru. Tahã nãt Wakmãdkâkwa Jesus danĩm wdê passakrti wa dakrãnhâi nã sasõmr da, kru. Ĩkuĩkre tô kãnẽ: “Kãhã tô dazakru sĩ Nazaré hawim hã Jesus, judeu nõrai kmãdkâkwai ktabi.” Are hebreu nõrai mrmẽzem nã, kãtô dure romano nõrai mrmẽzem nã, kãtô dure grego nõrai mrmẽzem nã, nãt Pilatos tâkãhã kuĩkre.
Wakmãdkâkwa Jesus wdê passakrti wa dat dazapku mnõze dazakru sĩ Jerusalém krtamrê nmẽ, nãt saktẽ zawre judeu nõrĩ tahã ĩkuĩkre tê sanãmr.
Tâkãnẽzem hawi, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ Pilatos ãmã kãnẽ tmrmẽzus:—Kãnẽ bât kuĩkren: “Tâkãhã tô judeu nõrai kmãdkâkwai ktabi”. Are aimõwi at kuĩkre kwaikâ, arknẽ psêd. Wanõr mã ĩkuĩkrezem pê, tô kãnẽ: “Tâkãhã mãt kãnẽ mrẽ: Wa tô judeu nõrai kmãdkâkwai ktabi.”
Are Pilatos kãnẽ kmã wakrã:—Tô ĩt kuĩkre nẽ, za nõmr.
Surta nõrĩ Wakmãdkâkwa Jesus wdê passakrti wa tê dazapku pari, nãt dasikuzaze daw du, are dasikuzazem nã sikwaĩpsê ĩkrãsdu simã kmãnã, smĩsi si tê dur mnõ pibumã. Are Wakmãdkâkwa Jesus ĩkrowim hã dasikuzaze, hâi nãmr wamhuired.
Tazi nãt surta nõrĩ kãnẽ simã tmrmẽzus:—Tâkãhã wat wazui kba knã! Arê, rowaihkuze wasimã wat kmãkwamãr kwaba, nõkwa pe simã tê kâr zô. Tô dasikuzazem nã Waptokwa Zawre danĩm hêsuka wam hã rowaskuze nwa waptkã pibumã, mãt kãnẽ kmãnãrn. Tahã ĩwaskuze tô kãnẽ: “Ĩsikuzaze mãt simã pru, are ĩkrowim hã ĩsikuzazem nã mãt rowaihkuze simã kmãnã.”Tâkãhã damrmẽzem prabâ nãt surta nõrĩ ro kmã krãinĩsut.
Tanẽ ret Wakmãdkâkwa Jesus dazeparkwa, pnãi mẽ, kãtô dure Maria Madalena ãmẽ, kãtô dure Maria, Clopas ãmrõ mẽ, Wakmãdkâkwa danĩm wdê passakrti krtamrê tsimãsa.
Are Wakmãdkâkwa Jesus dazeparkwa, kãtô dure dazeparkwai krtamrê dakmã sasõmrkwa, dam sawi ktabi hã, dat kmãdkâ wi, nãt dazeparkwai mã kãnẽ tamrmẽn:—Bâdkã, akra hã!
Tapari, nãt dakmã sasõmrkwai mã kãnẽ tamrmẽn:—Bâdkã, aiseparkwa hã!Tô tahawi nãt tô tahã dakmã sasõmrkwa Wakmãdkâkwa Jesus dazeparkwa srõwa ku simẽ saprõ, sikmã tkrê kmãdkâ mnõ pibumã.
Wakmãdkâkwa Jesus dadkâzeTâkãnẽ pari, nãt tô kbure ro za dam krãiwatbro da hã, dam krãiwatbro par nã, Wakmãdkâkwa Jesus rowaihkun. Tâkãnẽ mnõze mba, nãt Waptokwa Zawre danĩm hêsuka wam hã rowaskuze nwa waptkã pibumã, kãnẽ tamrmẽn:—Wa krbudi!
Tô tazit vinho kamrãmze, vinho wamtpa re, da. Twa, nãt tô tazim hã wdê kru krãi zasi kre vinho wamtpa nã wamtik, are wdê ware, hissopo nã dat krwamtrẽ mnõ nã, kmã sizus, are dazdawa ku dam sõ.
Are Wakmãdkâkwa Jesus wdê kru krãi zasi kre wam hã vinho wamtpa dat wapsõmr pari, nãt kãnẽ tamrmẽn:—Watô kbure kmã krãinĩstu pa! Are takrãikrên, are tadkân.
Surda Wakmãdkâkwa Jesus knĩ nã tê danĩptkâzeTahã bdâ tô dasiwaktuzem btâ wanã re hã. Are judeu nõrĩ dasiwaktuze bdâ nwa sbre kõ re, wdê passakrti wa dat sapku mnõ nõrĩ tê rêrkê zêĩd, dasiwaktuze bdâ tmã prê ktab nmẽ. Tanẽ nmẽ, nãt Pilatos dat sapku mnõ nõrai kmã wa, dat sapku mnõ nõrĩ tê hi kẽ mnõ da, kãtô tapari wdê passakrti hawi tê rêrkê mnõ pibumã, tê kru da.
Are surta nõrĩ tmã mõ, are dawanã hã Wakmãdkâkwa Jesus dazu wdê passakrti wa dat sapku mnõ tê hi kẽ, tapari nãt dure ĩkamõ tê hi kẽ.
Are Wakmãdkâkwa Jesus dakrta ku hêmba wi, nãt dadkâ nã dawaihuk. Tanẽ nmẽ, tê dahi kẽ kõdi.
Tô tanẽ nã re, nãt smĩsi surda Wakmãdkâkwa Jesus dawahi papra knĩ nã danĩptâk, are dawapru kãtô kâ, tissaikwar.
Tâkãnẽ hã ro ĩkrãiwatbro, tô sitmõ nã tê kmãdkâ mnõ, mãt wasku. Are ro tê wasku mnõ, tô ĩsenã nã tmã waihkud, are tô kanõrĩkwa dure dazazêĩ kba pibumã, mãt tê wasku.
Waptokwa Zawre danĩm hêsuka wa kuĩkre snã ĩnmrõ nwa waptkã pibumã, mãt tâkãnẽ hã ro krãiwatobr. Ĩkuĩkre ĩnmrõ tô kãnẽ: “Tô tahã hi za nõkwa tê twi kmẽ wẽkẽ kõdi.”
Are dure Waptokwa Zawre danĩm hêsuka wa ĩkuĩkre kamõ, kãnẽ: “Zatô knĩ nã tê danĩptkâ dakmã nõpre.”
Wakmãdkâkwa Jesus dakru wa dat danrẽzeTapari, nãt dazakru sĩ Arimatéia hawim hã ambâ, José nã dat krwamtrẽ mnõ, Pilatos ãtmẽ mõ, are Wakmãdkâkwa Jesus dahêmba nã nĩwar. Tahã José tô dure Wakmãdkâkwa Jesus dazazêĩkwa, are judeu mrmẽ prê nõrai pipa tê, dakmã sasõmrkwai nã sihêĩkre kõdi. Twa, Pilatos tê tmã wẽ nmẽ, nãt José mõ, are Wakmãdkâkwa Jesus dahêmba skra.
José ãmẽ nãt dure ambâ, Nicodemos nã dat krwamtrẽ mnõ, mõ, romzdazê simẽ dur snã. Tô tahã Nicodemos tô mãra nã Wakmãdkâkwa Jesus tê dapibu da ĩmõrĩ hã. Romzdazê simẽ tê duri tô 35 quilos nã za amtpẽ kõ re kâ, are tô wdê nĩrbo nã hã dasisdazêze, mirra kãtô dure aloés nã dat krwamtrẽ mnõ.
Wakmãdkâkwa Jesus wdê passakrti wa dat dazapkuzep krtamrê, wdê zâpkrê hu mãrd. Tazi dadâ dat nwa srẽ pibumã, apkrê kwakrê sro mãrd. Tô tahã apkrê wa adu nõkwa dat srẽ kõdi.
Are rom krturê nmẽ, kãtô dure judeu nõrai siwaktuze btâ tmẽ rom krturê nmẽ, nãt Wakmãdkâkwa Jesus tô tahã apkrê wa danrẽn.
Dakru bba snã kmã sõprezeBtâ ssõre btâ nã, nãt awẽzu Maria Madalena dakru ku mõ. Akwẽstô nãt dakru ntõzem hawi knẽ kazakreĩ snã kmãdâk.
Tazi nãt wra snã mõ, Simão Pedro, kãtô dure dakmã sasõmrkwai kamõ, Wakmãdkâkwa Jesus dam sawi ktabi, krsimãssi mnõzep ku. Are kãnẽ tmã wasku:—Mãtô dakru hawi Wakmãdkâkwa dahêmba wazrên. Are nmõmõ dat dahrize, wat waihku kõdi.
Tâkãnẽ kmã smĩpar wi, nãt Pedro, dakmã sasõmrkwai kamõi mẽ, dakru ku tinẽ.
Tô wra snãt tinẽ. Are dakmã sasõmrkwai kamõ, azanã wra snã mõr nmẽ, nãt Pedro ãwanã re dakru ku wi.
Tazi nãt dupo snã dakru krê ku romãdâ, are dakuikãszem si kmãdâk, tô tanẽ nã re, dakru ku sbre kõdi.
<sup>(6-7)</sup> Are dakmã sasõmrkwai kamõi zakumrê wsi wi, nãt Pedro prare dakru kwakrê ku debr. Tazi nãt Wakmãdkâkwa Jesus dakuikãsze, kãtô dakrãi kuikãsze dure kmãdâk. Dakrãi kuikãsze tô sinãi snãt nõmr, dakuikãszem kupanã.
(-)
Tazi nãt dure dakmã sasõmrkwai kamõ, Pedro ãwanã ĩwsi, dakru kwakrê ku debr. Are ro kmãdâk, are sazê.
(Tô tahã btâ ku, adu Waptokwa Zawre danĩm hêsuka Wakmãdkâkwa Jesus za danõkrêptuizem nã tê waskuze, tê samãr waihku kõdi.)
Tazi nãt sahure aipâ srõwa ku krẽwaikw.
Wakmãdkâkwa Jesus Maria Madalena ãmã dasihêĩkrezeTanẽ ret Maria Madalena dakru krta wwai snã da. Are wwai re tdupo, are dakru krê ku romãdâ.
Tazit ponkwanẽ hêwa nsĩm hã Waptokwa Zawre danĩm akwẽ sikuzazem hâirã re kmãdâk. Wakmãdkâkwa Jesus aire danmrõzem wat tsimãsis, smĩsi dakrãi nnĩwĩ, are ĩkamõ dapra nnĩwĩ.
Tô tanõrĩ nãt Maria Madalena kãnẽ sdanã:—Mãr wa tep aiwwa?Are kãnẽ kmã wakrã:—Wakmãdkâkwa mãt waw wazrên, are nmãzi dat dahrize ĩt waihku kõdi.
Kãnẽ kmã mrmẽ pari, nãt tsĩkdâ, are Wakmãdkâkwa Jesus dazam snã dakmãdâk, tô sza, tê dawaihku kõdi.
Tazi nãt Wakmãdkâkwa Jesus kãnẽ sdanãrn:—Mãr wa tep aiwwa? Nõkwai sô tep krairtĩ mõn?Are Maria, tô wdê zâpkrê hu kmãdkâkwai dizô, nãt nĩmnãs. Tanẽ nmẽ, nãt kãnẽ dam mrẽ:—Akwẽstô tôka at dawazrê wa, at dahrize ĩm wasku nã, dazô ĩmõr da.
Tazi nãt Wakmãdkâkwa Jesus kãnẽ tmã tamrmẽn:—Maria!Tanẽ wi, nãt aipâ datmẽ tsĩkdâ, are hebreu nõrai mrmẽzem nã kãnẽ dam mrẽ:—“Raboni!” (Raboni damrmẽze, tô Wamrowahtukwa.)
Are Wakmãdkâkwa Jesus kãnẽ tmã tamrmẽn:—Adu Ĩptokwa datmẽ ĩt saikur kõ nmẽ, ĩkwakru knã. Wi, aipâ ĩsimẽm nõrai tmẽ aimõrĩ, are Ĩptokwa datmẽ ĩt saikur nã tmã aisimãza nã. Ĩptokwa tô dure tô tanõrai Ptokwa. Tahã tô Ĩptokwai ktabi, kãtô dure tô tanõrai Ptokwai ktabi.
Tazi nãt Maria Madalena mõ, are dakmã sasõmrkwai nõrai mã kãnẽ ro wasku:—Wakmãdkâkwa watô dakmãdâk!Are dure nhanẽ Wakmãdkâkwa Jesus tmã damrmẽze, tmã wasku pês.
Wakmãdkâkwa Jesus dakmã sasõmrkwai nõrai mã dasihêĩkrezeTô tahã btâ ssõre nnãkrta nã hã btâ nã rowahâ, tetô dakmã sasõmrkwai nõrĩ, judeu nõrai pipa tê, kri zdawa sire tê kmã tte psê mnõ snã, kripra tsikburõ. Tanẽ re, nãt Wakmãdkâkwa Jesus tô tanõrai waikwa tasihêĩkren. Are kãnẽ tmã tamrmẽn:—Aipkẽ nmrõ kba snã aihêmba kwaba!
Tapari, nãt danĩpkra, kãtô dawahikrê nĩptkâzem kwakrê, tmã waskun. Are dakmã sasõmrkwai nõrĩ tê dakmãdkâ wi, toi ktabd mnõdi.
Tazi nãt dure kãnẽ tmã tamrmẽn:—Aipkẽ nmrõ kba snã aihêmba kwaba! Ĩptokwa dat ĩzatõr nẽ, wat za aisatõrkw.
Tapari, nãt dakmã sasõmrkwai nõrĩ sakurn, kãnẽ tmã damrmẽ snã.—Tâkã hawi za Waptokwa Zawre Dahêmba aimẽ kba krdanẽ.
Nõkwai mã ĩsĩm romkunẽ mãr kõ snã tmã rmẽ kba mnõ wa, za dure Waptokwa Zawre mãr kõ snã dat tmã rẽm, are nõkwai mã mãr kõ snã tmã rmẽ kba mnõ kõ wa, za dure Waptokwa Zawre mãr kõ snã dat tmã rmẽ mnõ kõdi.
Wakmãdkâkwa Jesus Tomé ãmã dasihêĩkrezeWakmãdkâkwa Jesus dakmã sasõmrkwai wadi nõrai mã dasihêĩkre siwa, smĩsi dakmã sasõmrkwa tô tanõrai mẽ smrã kõdi. Tô tahã ĩsisize tô Tomé, sikumza nã dat krwamtrẽ mnõ.
Tanẽ nmẽ, nãt dakmã sasõmrkwai wadi nõrĩ Tomé ãmã ro wasku, kãnẽ:—Wakmãdkâkwa wat dakmãdkân!Are Tomé kãnẽ mrẽ:—Danĩpkra wa dat dazapku mnõze ĩt kmãdkâ kõ re, kãtô ĩnĩpkrahi nã ĩt dakupiĩ kõ re, kãtô dure dawahikrê wam hã dat danĩptkâze ĩnĩpkra nã ĩt dam kupiĩ kõ re, ĩt sazêĩ kõdi!
Tahã nãt dure btâ ssõre kamõ nã, btâ ssõre nnãkrta btâ nã, dakmã sasõmrkwai nõrĩ kri zdawa sire tê kmã tte psê mnõ snã, kripra tsikrãikõt. Are Tomé tetô tokto tô tanõrai mẽ nãmr. Tazi nãt dure Wakmãdkâkwa Jesus tô tanõrai waikwa tasihêĩkren, kãnẽ tmã damrmẽ snã:—Aipkẽ nmrõ kba snã aihêmba kwaba!
Tâkãnẽ hã kmã damrmẽ pari, nãt tokto Tomé ãmã kãnẽ tamrmẽn:—Tomé, wê pe aisipkrahi nã ĩkupi nã, are dure ĩnĩpkra kmãdâkâ. Aisipkra wamhu nã, are wê ĩwahikrê wa ĩkupi. Aismĩ zazêĩ kõ, wi sazâri, are ĩzazê!
Are Wakmãdkâkwa kãnẽ tmã tamrmẽn:—Ĩkmãdkâ nmẽ, bâtô ĩzazê. Are ĩpê tô tĩkmãdkâ kõ nã re, nõkwa tĩzazêĩ wa.
Mãr pibumã Wakmãdkâkwa Jesus romwaihku kõ dat kmãnãr mnõ, João tê kuĩkrezeWakmãdkâkwa Jesus nãt saktẽ zawre aimõwi hã romwaihku kõ dakmã sasõmrkwai nõrai sõka dat kmãkwamãr. Are tô tahã romwaihku kõ wadi mnõ tâkãhã hêsuka wa ĩt kuĩkre kõdi.
Are tâkãhã ĩt kuĩkre mnõ, tô Wakmãdkâkwa Jesus Wapkẽhrikwa Waptokwa Zawre dat kmã ropistu nã, kãtô dure Waptokwa Zawre Dakra nã, dazazêĩ kba mnõ pibumã, are dure dazazêĩ kba mnõzem hawi, Wakmãdkâkwa Jesus dakmã krairomãdkâ kba mnõ pibumã.
Wakmãdkâkwa Jesus 7 nã dakmã sasõmrkwai nõrai mã dasihêĩkrezeTapari, nãt Wakmãdkâkwa Jesus dure dakmã sasõmrkwai nõrai mã aipâ tasihêĩkren. Pku zawre wa, Tiberíades nã dat krwamtrẽ mnõzep krta, nãt tmã tasihêĩkren. Are tmã dasihêĩkreze tô kãnẽ:
Tahã btâ nã, nãt nha dakmã sasõmrkwai nõrĩ sissu tsikburõ. Sissu ĩsikburõi nõrĩ tô Pedro, kãtô Tomé, sikumza nã dat krwamtrẽ mnõ, kãtô dure Galiléia tkai hawim hã Natanael, tahã tô dazakru sĩ Caná wam hã akwẽ, kãtô dure Zebedeu ãkra nõrĩ, kãtô dure ponkwanẽ Wakmãdkâkwa Jesus dakmã sasõmrkwai kamõi nõrĩ.
Tazi nãt Simão Pedro simẽm nõrai mã kãnẽ mrẽ:—Waza ĩt krsõ.Are ĩwadi nõrĩ kãnẽ tmã tmrmẽzus:—Wanõrĩ waza dure amõ aimẽ wat krsõ!Are kbure wahud.Tazi nãt kuba krê ku zas. Are tô ta mãra nã mãrĩ tê kmẽ wazrê kõdi.
Are mnĩ ro sdi psê wi, nãt Wakmãdkâkwa Jesus tkai tmõrã wa tazamn. Tazi dakmã sasõmrkwai nõrĩ tê dawaihku kõdi.
Are kãnẽ sdanãrn:—Bâptô mãrĩ kmẽ wazrêkw?Tazi nãt kãnẽ dam tmrmẽzus:—Ãre, mãrĩ wat kmẽ wazrê kõdi!
Twa, nãt kãnẽ tmã tamrmẽn:—Kuba nmĩrê nnĩwĩ pe, tpê durze mẽ kwaba, tazi teza tbê kadurkw!Tanẽ wi, nãt tpê durze kuba nmĩrê nnĩwĩ mẽkw. Are tê mẽ kba pari, romsikârrê wi, nãt tpê durze tprê wawẽ, saktẽ zawre tbê tê kadur nmẽ. Twa, tokto tpê durze aipâ kuba krê ku tê sartõ pibumã, nhanẽ tê sartõ kba kõdi.
Tazi nãt dakmã sasõmrkwa Wakmãdkâkwa Jesus dam sawi ktabi, kãnẽ Pedro ãmã mrẽ:—Tô tahã tô Wakmãdkâkwa Jesus!Are Wakmãdkâkwa nã Simão Pedro tê wapar wi, nãt sĩm sikuza kâ, are sẽ. Aikrewit aire krmõ. Are sikuza tê srẽ pari, nãt kâ mba waptãr, tkai tmõrã ku mõr pibumã.
Are dakmã sasõmrkwai wadi nõrĩ tpê durze tpê re tê sar snã, nãt tkai tmõrã ku kuba kâ. Tkai tmõrã ku romhâ kõdi. Amtpẽ kõ re kãte 100 metros nã ro ĩstõ hã.
Kuba hawi wairbe wi, nãt prehika nã nõpre, akwẽstô prehika nsĩwĩ tpêd, kãtô dure pão prehika krta.
Tazi nãt Wakmãdkâkwa Jesus kãnẽ tmã tamrmẽn:—Tbê kadurkwa wê nha mrãm kwaba.
Tazi nãt Simão Pedro kuba krê ku debr, are romku tpê durze sa. Tô tahã tpê durzem nã nãt 153 nã tpê zawre kadu. Tô sza, re sisnãr kõdi.
Tazi nãt Wakmãdkâkwa Jesus kãnẽ tamrmẽn:—Wi wê, aisa kahur kwaba!Wakmãdkâkwa nã dakmã sasõmrkwai nõrĩ tê dawaihku nmẽ, dam siwaitted, tanẽ nmẽ, nõkwa hã zô tê dazdanãr kõdi.
Tazi nãt Wakmãdkâkwa Jesus tô tanõrai krta ku takasĩkren, are pão kârn, are tmã prumn. Are dure tbê tmã prumn.
Tâkãhã tô ponkwanẽ parim hã Wakmãdkâkwa Jesus dakmã sasõmrkwai nõrai mã dasihêĩkreze, danõkrêptui pari.
Wakmãdkâkwa Jesus Pedro ãmã damrmẽzeSa tê kahur pari, nãt Wakmãdkâkwa Jesus kãnẽ Simão Pedro sdanãrn:—Simão, tôka tô João ãkra, tâkãhã ĩwadi nõrĩ tkrĩzawi mnõ, bâp ĩzawi nã kmã spa?Are Pedro kãnẽ dam mrẽ:—Wakmãdkâkwa, ĩt azawi nã am waihkud!Tazi nãt kãnẽ tmã tamrmẽn:—Ponkẽ zahi wapu kmãdkâkwa ponkẽ zahi wapu tkrê kmãdkâ mnõ nẽ, ĩzazêĩkwai nõrĩ krĩm kmãdkâ mõnõ!
Are dure Simão Pedro kãnẽ sdanãrn:—Simão, tôka tô João ãkra, tôp ĩzawid?Are Pedro dure kãnẽ dam mrẽ:—Wakmãdkâkwa, ĩt azawi nã am waihkud!Are dure kãnẽ tmã tamrmẽn:—Ponkẽ zahi wapu kmãdkâkwa, ponkẽ zahi wapu tkrê kmãdkâ mnõ nẽ, ĩzazêĩkwai nõrĩ krĩm kmãdkâ mõnõ!
Are dure ponkwanẽ hã dat sdanãr pari, kãnẽ sdanãrn:—Simão, tôka tô João ãkra, tôp ĩzawid?Tê dazawi zô, mrẽpranẽ dat sdanãr nmẽ, nãt Pedro tokto tpkẽ wadâk.Are kãnẽ dam mrẽ:—Wakmãdkâkwa, tô kbure ro am waihkud. Are ĩt azawi nã, dure am waihkud!Tazi nãt Wakmãdkâkwa Jesus kãnẽ tmã tamrmẽn:—Ĩzazêĩkwai nõrĩ krĩm kmãdkâ mõnõ!
Aiwaptem re bât aisimã krkwapsê mõn, are nmõmõ kraisapka mnõzep ku krainẽm mõn. Are tô ĩsenã waza aimã ĩmrẽm: Aisiwawẽ wa, teza aipainõ wamhui snã sahure wẽ, are nõkwa taipawasis, are nmõmõ aisapka kõzep ku za aisaprõ.
Tâkãhã Wakmãdkâkwa Jesus kmã damrmẽze, tô Pedro za nhanẽ dkâzem nã, kãtô dure akwẽ nõrai sõka Waptokwa Zawre za tê daprêzem nã.Tazi nãt Wakmãdkâkwa Jesus Pedro ãmã kãnẽ tamrmẽn:—Wi, wê ĩkmã sasõmrĩ!
Wakmãdkâkwa Jesus dakmã sasõmrkwai kamõi nã kmã damrmẽzeTazi nãt Pedro aipâ tsĩkdâ, akwẽstô, nãt dakmã sasõmrkwai kamõ, Pedro ãzakumrê mõr snã, kmãdâk. Ta tô dakmã sasõmrkwa Wakmãdkâkwa Jesus dam sawi ktabi hã. Tô tahã tô dasĩpsê sĩ Páscoa wam hã dasa tê kahur siwa, Wakmãdkâkwa Jesus datmẽ kasĩkre hã, are kãnẽ dazdanã:“Nõkwa bza am sõihâk?”
Are Pedro tô tahã dakmã sasõmrkwa ĩsakumrê pra mõr snã tê kmãdkâ wi, nãt kãnẽ Wakmãdkâkwa Jesus dazdanã:—Tô tahã kmã, nhanẽ tebza ro ĩm waskun?
Tazi nãt Wakmãdkâkwa Jesus kãnẽ tmã tamrmẽn:—Tô kummã wê aipâ ĩt krẽwaizep ku, tônmẽ tkai wa krmõr pibumã, kmã ĩzapka wa, aisĩm romkmãdkâ pram kõdi. Wi, wê ĩkmã sasõmrĩ!
Tâkãhã Wakmãdkâkwa Jesus kmã damrmẽzem hawi, nãt tô tahã dakmã sasõmrkwa za dkâ kõ nã, rowasku dakmã sasõmrkwai nõrai waĩmba krsĩpe. Are Wakmãdkâkwa Jesus za dkâ kõ nã, kmã damrmẽ kõdi. Kãnẽ si, mãt tamrmẽn: “Tô kummã wê aipâ ĩt krẽwaizep ku tônmẽ tkai wa krmõr pibumã, kmã ĩzapka wa, aisĩm romkmãdkâ pram kõdi.”
Dakmã sasõmrkwa kmã za dkâ kõ nã rowasku ĩsĩpe, tô wa hã. Wa wat tô kbure tâkãhã kmã ĩmrẽm, are kuĩkre. Are wanõrĩ kbure waihkudi, tâkãhã rowasku tô ĩsenã.
Ĩt kuĩkre kõ nẽ hã, adu saktẽ zawre aimõwi hã ro Wakmãdkâkwa Jesus dat krkmãkwamãr mnõ, mãrdi. Tô kbure ro dat krkmãkwamãr mnõ nõkwa smĩsi si kuĩkre snã tê wasku pibumã, waĩnĩm romkmãdkâ mã, tkai pâ, arknẽ hêsuka tê kawakõi kõdi.
<font color=teal>WAKMÃDKÂKWA JESUS DAMRMẼ WASKUKWAI PIBUMÃ DAT SATÕR NÕRĨ KRNMRÕ MNÕZE</font><sup>(1-2)</sup> Ĩsiwaikẽ Teófilo: Wakmãdkâkwa Jesus danmĩ rowahtuze, kãtô dure ro dat krkmãkwamãr mnõ, ĩt aim wasku pibumã, wat ĩnĩm hêsuka krta wa aim kuĩkre. Wakmãdkâkwa Jesus tônmẽ krdanẽm mnõ siwa dat krdam rowahtu mnõze, kãtô dure ro dat krkmãkwamãr mnõze, watô ĩsnãkrta hawi aim wasku pa, hêwa nsĩ ku dat saikurzep ku. Hêwa nsĩ ku Wakmãdkâkwa Jesus dat saikur kõ re, mãt damrmẽ waskukwai pibumã dat satõr nõrĩ dasimã dat smĩstu nõrai mã damrmẽze rmẽn, Waptokwa Zawre Dahêmba danĩpttê nã.
Wakmãdkâkwa Jesus dadkâ pari, mãt aipâ danõkrêptui snã dat satõr nõrai mã tasihêĩkren. Danõkrêptui snã krdahêmba mnõ nã ĩsenã nã tê dazazê mnõ pibumã, mãt 40 nã bdâ nẽm re nẽs tmã tasihêĩkren. Tô tanõrĩ mãt dakmãdâk, are Waptokwa Zawre dat krdakmãdkâ mnõzem nã mãt ro tmã waskun.
Smĩsi btâ nã tô tanõrai mẽ danmrã snã, nãt kãnẽ tmã tamrmẽn:—Waptokwa Zawre danmĩ ropisdu ĩt aim waskukwa, za dat aim sõmr kba mnõzep ku, dazakru sĩ Jerusalém wa krsô aismĩpar kba mõnõ.
Tô ĩsenã, tô kâ nã mãt João Dakrãikwanrẽkwa tkrê dakrãikwanẽr, are tâkã hawi btâ kahâ kõ re, za Waptokwa Zawre Dahêmba nã dat aikupsbikw.
Wakmãdkâkwa Jesus hêwa nsĩ ku dat dakmã saikurzeDamrmẽ waskukwai pibumã, dat satõr nõrĩ Wakmãdkâkwa Jesus damẽ sikrãiktõ siwa, nãt kãnẽ dazdanã:—Bâ tokto tebza aipâ Israel wam hã akwẽ nõrai mã ro at psê mõn?
Are kãnẽ kmã wakrãmn:—Ro Waptokwa Zawre dasimã dat hri nwa waptkã pibumã, mãtô bdâ dasimã hri psên. Are tô tahã bdâ za nwa waptkãze waihku kba mnõ da kõdi.
Waptokwa Zawre Dahêmba aitmẽ kba dat sikrai wa, zatô danĩptdê dat aim sõmrkw. Tazi teza akwẽ nõrai mã krĩwasku kba mõn, dazakru sĩ Jerusalém wa, kãtô dure Judéia tkai wa, kãtô dure Samaria tkai wa, kãtô dure tkai pâ.
Tâkãnẽ hã Wakmãdkâkwa Jesus kmã damrmẽ pari, mãt tô tanõrai sõka hêwa nsĩ ku saikurn. Are ainãka tô tanõrai wi dakupsi. Tazi tokto tê dasãmr kõdi.
Are tô tê dasãmr kõ nã re, tetô aimõ hêmõ dazô nõpre. Tanẽ re, nãt tô tanõrai sabba tô nĩwa ponkwanẽ ambâ tsimẽkwar, sikuzazem hâirã re.
Are tô tanõrĩ kãnẽ sdanã:—Galiléia tkai wam hã ambâ nõrĩ, mãr zô tep hêmõ aisõprekw? Tô tahã Jesus aimẽ kba krdamõrĩ, mãtô hêwa nsĩ ku dakmã saikurn. Are dat saikur snã dakmã aisõpre kba nẽ, teza dure dakmã aisõprekw, mnĩ aipâ dat krẽwai wa.
Matias dat smĩstuze, tê dam sõihkâkwai nõkwakrêTazi, nãt damrmẽ waskukwai pibumã dat satõr nõrĩ Oliveira srã hawi aipâ tê krẽkẽ, dazakru sĩ Jerusalém ku. (Tô tahã Oliveira srã hawi tô smĩsi quilômetro nã kãte ro ĩstõ hã, dazakru sĩ Jerusalém ku.)
Dazakru sĩ Jerusalém wa sinã wi, nãt kri dum zawre wam hã hêmõm hã kripra ku tê saikur. Tazi ĩsikrãiktõ nõrĩ tô Pedro, kãtô dure João, kãtô dure Tiago, kãtô dure André, kãtô dure Filipe, kãtô dure Tomé, kãtô dure Bartolomeu, kãtô dure Mateus, kãtô dure Tiago, Alfeu ãkra, kãtô dure Simão Zelote, kãtô dure Judas, Tiago ãkra.
Tô tanõrĩ tô smĩstu ĩsĩm romkmãdkâ hã. Wakmãdkâkwa Jesus dapnãi nõrai mẽ, kãtô dure dazeparkwai mẽ, kãtô dure pikõi wadi nõrai mẽ, nãt aimõ krsikrãikõt, Waptokwa Zawre tkrê dawar mnõ pibumã.
Smĩsi btâ nã, nãt Pedro dawaikwa da, mrmẽ pibumã. Wakmãdkâkwa Jesus dazazêĩkwai nõrĩ tô tazi ĩsikrãiktõ mnõ kãte amtpẽ kõ re, tô 120 nã ĩhêmba.
Tazi nãt Pedro kãnẽ mrẽ:—Ĩsiwadi nõrĩ, ĩwapar kwaba pe: Waptokwa Zawre Dahêmba dakmãdkâkwait Davi ãzdawa nã Judas ãkmã dat waskuze, danĩm hêsuka wa kuĩkre snã ĩnmrõ prabâ, ro nwa waptkã pibumã, mãt Judas mõ, are Wakmãdkâkwa Jesus tê dawasku.
Judas tô aire wanõr mẽ hã, Wakmãdkâkwa Jesus dat smĩstu nmẽ, wanõr mẽ krsipiĩ mnõ pibumã.
(Tahã mãt tka kmẽ kâ, Wakmãdkâkwa Jesus damã tê sõihkâ wakbâ nã. Tô tahã tkai wa mãt Judas tsimẽ, are tsĩpru, are ĩsnãhirê tsĩpe.
Are tô kbure nãt dazakru sĩ Jerusalém wam hã krĩsrõwa mnõ nõrĩ kmã smĩpar. Tanẽ nmẽ, nãt tô tahã tka “Aceldama” nã sisi. Aceldama judeu nõrai mrmẽzem nã, “tô dawaprui wazari hã tka.”)
Tazi nãt Pedro mrmẽ tê kmã wamhu, kãnẽ:—Salmo hêsuka wam hã ĩkuĩkre, tô kãnẽ:“Tô tahã ĩsrõwa bba snã za tsirẽm, nõkwa nwa srõwa kõ snã!”—Are dure Salmo hêsuka wa ĩkuĩkre kamõ, kãnẽ:“Aimõwi hã akwẽ za ĩsõkwakrê tkmẽ zebr, are dure ĩsõkwakrê krsipi!”
—Tâkãnẽ mnõ zemba, waza aimõwi hã ambâ kmẽ nmĩstun, wanõr zu krsipiĩ mnõ pibumã. Tahã za wazu Wakmãdkâkwa Jesus aipâ danõkrêptuizem nã hã ro tkrê dam wasku. Are za wat kmẽ nmĩsdu, tô ĩsnãkrta hawi wazu krĩnẽm mnõ nẽ hã.
João Wakmãdkâkwa Jesus tê dakrãikwanrẽzem hawi, hêwa nsĩ ku dat dakmã saikurzep ku, wazu krnẽm mnõ nẽ hã, waza kmẽ nmĩstun.
Tazi nãt ponkwanẽ ambâ waskun. Smĩsi tô José. José ãnĩsizep kamõ tô Barsabás, are tare dat krkmã saihrâ mnõ tô Justo. Are ambâ kamõi nĩsize tô Matias.
<sup>(24-25)</sup> Tâkãnẽ wi, nãt tô tanõrĩ Waptokwa Zawre dawa kãnẽ:—Wakmãdkâkwa, tôka tô kbure dapẽ am waihkudi. Tanẽ nmẽ, at kmẽ nmĩsdu, at wam wasku nã. Judas mãtô anĩpi rẽ, are sĩm romkmãdkâ pram si krmõ.
(-)
Tazi nãt Waptokwa Zawre tê dawar pari, knẽ simã wamzu, Waptokwa Zawre dat kmẽ nmĩsdu tê waihku psê pibumã. Are knẽ tê wasku tô Matias. Tanẽ nmẽ, nãt Matias 11 nõrai tmẽ debr.
Waptokwa Zawre Dahêmba Wakmãdkâkwa Jesus dazazêĩkwai nõrai tmẽ dat sikraizeDasĩpê Pentecostes nã dat krwamtrẽ mnõ bdâ nwa waptkã wi, nãt Wakmãdkâkwa Jesus dazazêĩkwai nõrĩ tô smĩstu kri wa tsikburõ.
Tazi nãt mnĩ amtpẽ kõ re hêwa nsĩ hawi rowaparka zawre krãiwatobr, rowakku rãrkã zawre nẽ. Are rowaparka, Wakmãdkâkwa Jesus dakmã sasõmrkwai nõrĩ sikburõizem wa, kmã se.
Tanẽ wi, nãt kunmã rko nĩstu nẽ mãrĩ kmã nõpre, are tô tanõrai hêmnãbât ĩssĩwĩ rêrêk.
Tazi nãt Waptokwa Zawre Dahêmba tô kbure dat siptêt, tahãt aimõwi hã damrmẽzem nã krmrmẽzus, Waptokwa Zawre Dahêmba dat tmã hri prabâ.
Tô tahã btâ nã, tetô dazakru sĩ Jerusalém wa, judeu sikapko mnõ pâ ĩsinã mnõ tsikburõ, Waptokwa Zawre danĩm romkmãdkâ prabâ krnmrõ mnõ nẽ hã.
Are tô tazim hã kbure tmã sikrãm mnõ snã, kãnẽ krmrmẽzuskw:—Ãre rowed! Tô kũhã ĩmrmẽzusi tô kbure tô Galiléia tkai hawim hã akwẽ.
Tô tanẽ kõ wam nẽ, wat wasimrmẽzep ktab nã mrmẽzus re waparn.
<sup>(9-10)</sup> Are wanõrĩ tô Pártia tkai wam hã, kãtô dure Média tkai wam hã, kãtô dure Elão tkai wam hã, kãtô dure Mesopotâmia tkai wam hã, kãtô dure Judéia tkai wam hã, kãtô dure Capadócia tkai wam hã, kãtô dure Ponto tkai wam hã, kãtô dure Ásia tkai wam hã, kãtô dure Panfília tkai wam hã, kãtô dure Egito tkai wam hã, kãtô dure Líbia tkai wam hã, kãtô dure Cirene tkai wam hã, kãtô dure Roma wam hã akwẽ nõrĩ.
(-)
Wanõrĩ tô judeu, kãtô dure judeu nõrai nẽ Waptokwa Zawre danĩm romkmãdâ wat krkmãdkâ mnõ, kãtô dure Creta tkai wam hã, kãtô dure Arábia tkai wam hã. Are kbure wat tô tanõrĩ wasimrmẽzem nã, rom prê zawre Waptokwa Zawre dat kmãnãr nã tê wam rowasku re, waparn.
Are tmã sikrãm mnõ snã, za nhanẽ ro tmã ĩsmĩkwra mnõ, tê waihku zêĩ mnõ snã, kãnẽ krsisdanãr:—Mãrĩ kwaz tâkãhã?
Are dawadi nõrĩ kãnẽ tmrmẽzus:—Tô tanõrĩ wadkâd mnõdi, romkrãi wakui nmĩ wadkâ nẽ hã nãt tkrê kahur!
Akwẽ sikrãiktõ nõrai mã Pedro mrmẽzeTazi nãt Pedro da, 11 nã dat satõr wadi nõrai mẽ, are kãnẽ mrẽ:—Judéia tkai wam hã akwẽ nõrĩ, kãtô dure tô kbure dazakru sĩ Jerusalém wa krĩsikburõi mnõ nõrĩ, ĩmrmẽze pe wê wapar psê kwaba, are dure kmã aisimãzus psê kba mõn.
Tâkãhã ambâ nõrĩ wadkâ kõdi, kmã aisimãzus kba mnõ nẽ. Tokto si tô 9 horas.
Are tâkãhã ĩkrãiwatbro, tô ahâmre hã Waptokwa Zawre damrmẽ waskukwa Joel nã dat krwamtrẽ mnõ, tkrê wasku mnõ prabâ, mãt krãiwatobr. Kãnẽ nãt Joel kmã mrẽ:
“Waptokwa Zawre damrmẽ dat ĩm sõmrĩ, tô kãnẽ: Bdâ sikutõr mnõzep ku, waza Waĩhêmba aihêmnãbâ kba ĩt aim sõmrkw. Aikra kba mnõ, ambâ nõrĩ kãtô dure pikõi nõrĩ, za aimõ tkrĩmrmẽ wasku. Waptem nõrai mã waza ĩwaihu ĩt krtmã sakra, are wawẽ nõrai mã waza dure ammõ nã ĩwaihu ĩt krtmã sakra.
Krĩm sipiĩ mnõ ĩmrmẽ wapurê nõrai mã zemã, waza Ĩhêmba tmã satõ, ambâ nõrai mã, kãtô dure pikõi nõrai mã. Tô tahã btâ nã za tô tanõrĩ ĩmrmẽze tkrê dam wasku.
Hêwa nsĩ waza romwaihku kõ kmãnã, kãtô dure tkai wa. Dawapru, kãtô dure kuzâ, kãtô dure sĩmdaze, za krãiwatobr.
Wakmãdkâkwa danĩm btâ prê zawre nwa waptkã kõ re, za sdakro twakût, are wairê za dawapru nẽ thêmba.
Are nõkwa dat waihkâ pibumã, Wakmãdkâkwa tê dawar wa, zatô pkẽhrin.”
Are Pedro kãnẽ mrmẽ tê kmã wamhu:—Israel wam hã akwẽ nõrĩ, tâkãhã za kmã ĩmrmẽ, pe wapar kwaba: Wakmãdkâkwa Jesus danmĩ romkmãkwamãrĩ tô Waptokwa Zawre kmã dazapka prabâ. Tâkãnẽ hã bâtô kmã aisõpre psêkw. Waptokwa Zawre Wakmãdkâkwa Jesus danĩpkra nã saktẽ zawre romwaihku kõ dat kmãnãr mnõ, waihku psêdikwa.
Waptokwa Zawre, tô kmã dazapka prabâ, kãtô dure dakrãi waihku prabâ, mãt Wakmãdkâkwa Jesus danãrn, aisipkra kba ku. Are tô kanõrĩkwa dawrĩkw, ambâ kunẽ nõrai sipkra nã. Tô tanõrĩ mãt wdê passakrti wa dazapuk.
Are Waptokwa Zawre nãt aipâ Wakmãdkâkwa Jesus danõkrêptuin. Dadkâzem nĩpttê hawi nãt dawazrên, dadkâzem nĩpttê papra aimõ krdanẽm mnõ kumnãstê. Tâkãnẽ mnõ zemba, dadkâze dam sipttê kõd, tokto.
Wakmãdkâkwa Jesus dakmã nãt ahâmre dakmãdkâkwait Davi kãnẽ mrẽ:“Wakmãdkâkwa wat dakmãdâk, nẽs ĩnõwa dasimẽkwra re. Ĩnmĩrê hawi mãt nẽs tasimẽkwran, mãr mã ĩpahi kõ pibumã.”
Tanẽ nmẽ, ĩpkẽ toiti, are ĩmrmẽ toi snã wat dure ĩmrẽm. Wa waza ĩdâk, are tô krdazô ĩnmĩpar mnõ snã, waza ĩsiwakut.
Wa ĩm waihkudi, dadâ krnwa hêmba mnõzem wa, za at ĩrmẽ kõ nã, are akmã sasõmrkwai ktab nĩ za dure sikunẽ kõdi, dakru wa.
Krĩromãdkâ mnõzep tmẽ bât bdâdi ĩm waskun. Are artĩ nõka ĩwsi wa, teza ĩhêmba atoi nã ĩm kmã ssĩn.”
Are Pedro dure mrẽ:—Ĩsiwadi nõrĩ, tô ahâmre hã dakmãdkâkwait Davi ãkmã waza ro sõkawi aim waskukw. Tahã tô aire dakmãdkâkwa ĩmrmẽ prê zawre. Tô tanẽ kõ wam nẽ, nãt dâr, are srẽn, are ĩkru tô tônmẽ, wawaikwa.
Dakmãdkâkwait Davi, tô aire Waptokwa Zawre damrmẽ waskukwa. Are smĩsi tahã hawim hã akwẽ za ĩsõkwakrê nwa sbre nã, tkrê dakmãdkâ mnõ pibumã, Waptokwa Zawre damrmẽ dat kmã prê snã dat tmã kmã ropistu mnõ nã, tmã waihkudi.
Nhanẽ za Waptokwa Zawre ro dat kmãnãr nã dakmãdkâkwait Davi waihku nmẽ, mãt Dapkẽhrikwa Waptokwa Zawre dat kmã ropistu aipâ danõkrêptuizem nã rowasku. Kmã mrmẽze, tô kãnẽ:“Dadâ krnwa hêmba mnõzem wa Waptokwa Zawre dat darmẽ kõd, kãtô dure danĩ dakru wa sikunẽ kõdi.”
Tô ĩsenã, Waptokwa Zawre mãt aipâ Wakmãdkâkwa Jesus danõkrêptuin, are wanõrĩ wat tô kbure dakmã wanõpren, danõkrêptui pari.
Are mãtô Daptokwa Dakra dasitmẽ dazaprõnn, danmĩrê nnĩwĩ danmrã pibumã. Are Dahêmba mnĩ dazatõrn, Waptokwa Zawre dat dam kmã ropistu prabâ. Tâkãnẽzem hawi, bât toktorê ĩkrãiwatbro kmã aisõprekw, are dure waparkw.
<sup>(34-35)</sup> Dakmãdkâkwait Davi hêwa nsĩ ku tê saikur kõdi. Tanẽ nmẽ, kmã mrmẽze, tô kãnẽ:“Wakmãdkâkwa mãt ĩkmãdkâkwai mã kãnẽ tamrmẽn: ‘Waĩnmĩrê nnĩwĩ kraisimãssi mõnõ, aikrui waparkwai nõrĩ aipra krowi aipra zaparzem nẽ ĩt aim smẽ parzep ku.’”
(-)
Are ĩsikrãiktõ mnõ nõrĩ tâkãnẽ hã tê wapar wi, nãt kbure pkẽ wadâk, tazi nãt Pedro, kãtô dure dat satõr wadi nõrĩ, kãnẽ sdanãrkw:—Wasiwadi nõrĩ, nhanẽ wabza tokto wahêmban?
Are Pedro kãnẽ dakmã wakrã:—Romkunẽ hawi aipkẽ sĩkdâi kba mõnõ, are Wakmãdkâkwa Jesus Cristo danĩsizem nã aisikrãikwanrẽ kba mõn, aisĩm romkunẽkwa Waptokwa Zawre mãr kõ snã dat aim rmẽ kba mnõ pibumã. Tazi za Waptokwa Zawre Dahêmba dat aim dazatõrkw.
Waptokwa Zawre dat kmã ropisdu tô tô kanõrai mã kba, kãtô dure aikra kba nõrai mã, kãtô dure tô kbure romhâ nã krĩnmrõ mnõ nõrai mã. Tô kbure Waptokwa Zawre za dasimã dat saihrâ mnõ nõrai mã, tâkãnẽ hã.
Are tâkãnẽ hã damrmẽ nã, nãt Pedro smĩkuzur kre kõ snã tmã mrẽ, are dure mrmẽzep kamõ nã nẽsi mrẽ, kãnẽ mrmẽ snã:—Aisipkẽhri kba pibumã, tâkãhã akwẽ pkẽ kunẽ nõrai waikwa hawi aiwairbe kwaba!
Saktẽ zawre nãt Pedro ãmrmẽze akwẽ tê sazê, are sikrãikwanẽr. Wakmãdkâkwa Jesus dazazêĩkwai nõrĩ sitom mnõ wa, nãt aire 3 mil nã tahêmban, tô tahã btâ nã.
Are tô tanõrĩ Wakmãdkâkwa Jesus dat satõr nõrai mrmẽze tkrê sazêĩ pês, are toi snã sisnã krsõpre. Tazi nãt dure sa tê kahur pibumã, kãtô dure Waptokwa Zawre tkrê dawar mnõ pibumã, nẽs sikrãikõt.
Wakmãdkâkwa Jesus dazazêĩkwai nõrĩ krnmrõ mnõzeWakmãdkâkwa Jesus damrmẽ waskukwai pibumã dat satõr nõrĩ saktẽ zawre romwaihku kõ, kãtô dure rom wẽ zawre, tkrê kmãkwamãr mnõzem hawi, nãt dawadi nõrĩ prê snã tkrê kmãdâk, are dure krtmã sikrãm.
Tô kburet Wakmãdkâkwa Jesus dazazêĩkwai nõrĩ sissu krnõmr, simẽ krnmrõ psê mnõ snã. Sĩm rom mnõ nãt nẽs simã tê pko pês.
Sĩm tka, kãtô dure sĩm rom wadi mnõ, nãt ktâprezum zô tê sõmr, are ktâprezu krkmã sĩprum pês, ro krtwi ĩsrowaptkâ mnõ nõrai mẽ.
Are btâ bâ nãt Waptokwa Zawre damã dat sabuzem wam hã warrĩ wa, krsikrãikõt. Srõwa mnõ bâ nãt dasa krkmã sĩpru, are pkẽ toi snã tkrê kahur. Siwam si Waptokwa Zawre simã wapu snã kãtô dure pkẽ psê snã, nãt smĩstu sa tkrê kahur.
Tô kbure ro Waptokwa Zawre dat tmã krãiwatbrozem hawi nãt tkrê dawasku wẽ. Are akwẽ wadi nõrĩ nãt tkrê kmãdkâ wẽ. Twa, tô btâ bâ, tetô Waptokwa Zawre Wakmãdkâkwa Jesus dazazêĩkwai nõrĩ aimõ kahân. Tô kbure sipkẽhri da hã nãt Wakmãdkâkwa Jesus dazazêĩkwai nõrai su sõren.
Pedro kãtô dure João dahi ttê mã tê kwapsêzeAre smĩsi btâ nã, rowahâm psê wi, Waptokwa Zawre dat dawarze nwa waptkã wi, nãt Pedro kãtô João damã dat sabuzep ku tinẽ.
Tazi tô btâ bâ smĩsi ambâ ĩsimãssize, waptkãzem hawi ĩhi ttê nẽ hã. Tahãt btâ bâ Waptokwa Zawre damã dat sabuzem wam hã warrĩ ku dazaszem wa nẽs smĩzusn. Warrĩ ku, “dazaszem psê” nã dat krwamtrẽ mnõ wa, nãt nẽs smĩzusn, za damã dat sabuzep ku ĩsbre nõrĩ tê war pibumã.
Are ambâ hi tdê Pedro João ãmẽ zas re tê kmãdkâ wi, nãt nĩwar.
Tazi nãt Pedro nõrĩ tô tahã kmãdkâ pês, are Pedro kãnẽ tmã mrẽ:—Watmẽ wê airomãdâkâ!
Are tô tanõrai tmẽ romãdâ, mãrĩ tê tmã sõmr zô.
Tanẽ wi, nãt Pedro kãnẽ tmã mrẽ:—“Wa ĩnĩm ktâprezum kõdi. Are, tô tanẽ nã re, waza mãrĩ aim sõ, dazakru sĩ Nazaré hawim hã Wakmãdkâkwa Jesus Cristo danĩsizem prê nã, wi tô aisamã, are kraimõr.”
Tâkãnẽ kmã mrmẽ pari, nãt Pedro ambâ hitdê ĩsipkra nmĩrê nã kâ, are sam pibumã waihâk. Tô tazi nãt ĩpra, kãtô dure ĩpra knõ tmã nĩptêt.
Tô tanẽ wi, nãt darõt, are da, are krmõrĩ kmã snãkrat. Tapari nãt Pedro nõrai mẽ Waptokwa Zawre damã dat sabuzep ku mõ, are tazi krmõ, are krsarõt, are pkẽ toi snã Waptokwa Zawre tkrê dawasku wẽ.
Tazit tô kbure tô tazim hã akwẽ nõrĩ Waptokwa Zawre damã toi snã krsartõ mnõ re, kmã nõpre.
Tô kbure tô tahã ambâ dam waihkud. Tô tahã tô aire siwar pibumã Waptokwa Zawre damã dat sabuzem wam hã dazbrezem wa, ĩsimãssi zê hã. Are akwẽ nõrĩ ro aimõwi tmã hêmba re kmã sõpre wa, nãt tmã tsikrãm.
Pedro Waptokwa Zawre damã dat sabuzem wa akwẽ nõrai mã mrmẽzeTazi nãt ambâ dat tmã rowẽ Pedro kãtô dure João kmã sasõ. Twa, nãt tô kbure tmã dasikrãm. Waptokwa Zawre damã dat sabuzem zdakre mba nãt tô tahã ambâ krmõ. Tanẽ nmẽ, nãt akwẽ nõrĩ kbure tô tahã tmẽ ssakrê, Waptokwa Zawre damã dat sabuzem zdakre “Salomão ãtê” nã dat krwamtrẽ mnõ ku.
Are Pedro akwẽ nõrĩ tê kmãdkâ wi, nãt kãnẽ tmã mrẽ:—Israel wam hã akwẽ nõrĩ, nhanẽ wa tep tâkãnẽ mã aisikrãmkw? Mãr wa tep wakmã aisõprekw? Bâ, wanĩpttê nãp kwaz tâkãhã ambâ krmõ? Bâ, wanõr wapkẽ psêzem hawip kwaz krmõ?
Ãre! Wanõr hawim kõdi. Tô Waptokwa Zawre, wawanã re hã tkrê dazazê mnõ, dahawim hã tâkãhã. Waptokwa Zawre, wahĩkwa Abraão, kãtô dure wahĩkwa Isaque, kãtô dure wahĩkwa Jacó tkrê dazazê mnõ, mãt Wakmãdkâkwa Jesus hêmõ dazasõmrn. Wakmãdkâkwa Jesus tô Waptokwa Zawre damã krdanĩpiĩ psê mnõ. Are wahĩkba nõrĩ Waptokwa Zawre tkrê dazazêĩ mnõ prabâ, krdazazêĩ kba mnõ kõ nmẽ, bât Wakmãdkâkwa Jesus dakârkw, are damrmẽ prê nõrai mã danãrkw. Tapari, bât dakmãdkâkwa Pilatos ãnõka damã aibkakw. Pilatos aire Wakmãdkâkwa Jesus damã tê wapros zêĩd, are tô kanõrĩkwa kmã aisapka kba kõd.
Wakmãdkâkwa Jesus tô dapkẽ psê ktabi, Waptokwa Zawre daprabâ krdanẽm mnõze. Tô sza, dakmã aisapka kba kõ ktabd. Tanẽ nmẽ, Pilatos war zêĩ kba kõd, tê dam wapros pibumã. Tô ambâ tê dakmẽ wrĩ nẽ hã Pilatos tê wazrê da, bât kmã aisiwarkw.
Tâkãnẽ mnõ zemba, bât krdaromãdkâ mnõzem nnãkrtakwa dawrĩkw, are Waptokwa Zawre mãtô aipâ danõkrêptuin. Are wanõrĩ wat tâkãnẽ hã tô kbure ro kmãdkân.
Twa, Wakmãdkâkwa Jesus danĩsizem prê nã mãt tâkãhã ambâ thi pês. Tâkãhã ro kmãdkâ kba mnõ, kãtô dure waihku kba mnõ, tô Wakmãdkâkwa Jesus danĩsize wat krsazêĩ mnõ nmẽ, mãt tâkãnẽ thêmba. Wakmãdkâkwa Jesus wat krdazazêĩ mnõ nmẽ, mãt tâkãhã ambâ aisõkam kba tpês.
—Ĩsiwadi nõrĩ, wa waihkudi, tô kanõrĩkwa, kãtô dure aikmãdkâkwai kba nõrĩ, Wakmãdkâkwa Jesus dakwaĩmba ro kmãkwamãr kba mnõ, samãr waihku kba kõ snã, bât kmãkwamãr kba mõn.
Ahâmre hã Waptokwa Zawre damrmẽ waskukwai nõrai mrmẽze nwa waptkã pibumã, mãt Waptokwa Zawre tâkãnẽ ro kmã krãinĩstun. Dapkẽhrikwa Waptokwa Zawre dat kmã ropisdu rowẽ kõ dat sepku pibumã, mãt ahâmre hã damrmẽ waskukwai nõrĩ ro wasku.
(-)
Tô kbure ro Waptokwa Zawre dat tem mnõzep ku, za Wakmãdkâkwa Jesus hêwa nsĩ tanmrãn. Tâkãnẽ hã romwasku tô pkẽ psê snã ahâmre hã Waptokwa Zawre damrmẽ waskukwai nõrĩ ro tkrê wam wasku mnõ prabâ.
Tâkãnẽ hã romkmãdkâ nã nãt dakmãdkâkwait Moisés ahâmre kãnẽ mrẽ: “Waptokwa Zawre dat ĩzatõr nẽ, za nmãzi damrmẽ waskukwai kamõ aim kmẽ zatõr kban. Tô tahã damrmẽ waskukwa tô aiwaikwam kba hawi za krãiwatobr. Tahã teza krwapar psê kba mõn.
Are nõkwa tkrê wapar psê mnõ kõ nẽ hã, za Waptokwa Zawre tô tahã danĩm akwẽ hawi sakren, are snãkrta kutõrn.”
Tô kbure nãt Waptokwa Zawre damrmẽ waskukwai nõrĩ, Samuel ãkrãiwatbrozem hawi ro wasku, tâkãnẽ hã tokto wam krãiwatbro nã.
Waptokwa Zawre ahâmre hã damrmẽ waskukwai nõrai mrmẽ nã, dat ropisdu, tô aimã kba mãt kmã ropistun, tô kanõrĩkwa ahâmre hã Waptokwa Zawre damrmẽ waskukwai nõrai sarĩ nẽ hã nmẽ. Aikmã kba dure krdanpokrpku mnõ snã, mãt Waptokwa Zawre wahĩkwa Abraão ãmã ropistu prê snã, kãnẽ tamrmẽn: “Aisakum hã aisĩm akwẽ nã, waza tkai pâ akwẽ nõrai mã ro ĩt nõmr pês.”
—Tâkãnẽ mnõ zemba, mãt Waptokwa Zawre damã krdanĩpiĩ mnõ dasimã dat danmĩsdu dawanã aitmẽ kba dazatõrn, ro dat kraim nõmr psê kba mnõ pibumã, kãtô dure aisĩm romkmãdkâ kunẽkwa rmẽ kba mnõ pibumã.
Pedro kãtô dure João ĩptokrta mrmẽ prê nõrai sõwa simẽkwrazePedro kãtô dure João adu akwẽ nõrai mã mrmẽ re, nãt Waptokwa Zawre damã dat sabuzem wa sipi tkrê kmãkwamãr mnõ nõrĩ, kãtô dure kri zdawa kmãdkâkwai nõrai ssĩwĩm hã, kãtô dure saduceu nõrĩ, mnĩ tsinã.
Pedro kãtô João Wakmãdkâkwa Jesus aipâ danõkrêptu nã, kãtô dure daprabâ dadâ za aipâ sõkrêptui mnõ nã, tkrê dam rowahtu mnõ nmẽ, tê sãmr wẽ kba kõdi.
Tâkãnẽzem hawi, nãt Pedro nõrĩ zain, are bdâ tka wirê sam nmẽ, danmẽzem wa rmẽn, awẽzep ku.
Saktẽ zawre nãt akwẽ nõrĩ Pedro kãtô dure João ãwaparkwai nõrĩ, Wakmãdkâkwa Jesus dakmã Pedro nõrĩ ro tkrê wasku mnõ, tê sazê. Tazi nãt Wakmãdkâkwa Jesus dazazêĩkwai nõrĩ kãte aire 5 mil nã tê sati.
Tahã awẽku, awẽ wi, nãt dazakru sĩ Jerusalém wam hã dakmãdkâkwai nõrĩ, kãtô dure ĩptokrta mrmẽ prê nõrĩ, kãtô dure romkmãdkâ prê waskukwai nõrĩ, sissu tsikrãikõt.
Tô tanõrai mẽt dure Waptokwa Zawre damã dat sabuzep kmãdkâkwai ktabi krmõ, Anás nã dat krwamtrẽ mnõ. Are dure Caifás, kãtô dure João, kãtô dure Alexandre, kãtô dure tô kbure Waptokwa Zawre damã dat sabuzep kmãdkâkwai ktab nõrai sĩm akwẽ nõrĩ, tazi tsikrãikõt.
Tô ta siwa nãt dakmãdkâkwai nõrĩ Pedro kãtô João dasikrãiktõ nõrai sõwa smĩzusn, are kãnẽ sdanãrn:—Nhanẽ bâp tâkãhã ro kmãnãrkw? Nõkwai sisizem nĩpttê nã bâp kmãnãrkw?
Are Waptokwa Zawre Dahêmba Pedro ãhêmba dat sipttê psê snã, nãt Pedro kãnẽ dakmã wakrã:—Wakmãdkâkwai nõrĩ, kãtô dure wamã ĩptokrta nõrĩ, ĩwapar kwaba, pe:
Nhanẽ rom pê tâkãhã ambâ aire hi ttê mã krãiwatbro nã, kãtô dure nhanẽ simã tê kwapsê nã, bât kmã aisinãrkw.
Tô kanõrai mã kba, kãtô dure tô kbure Israel wam hã akwẽ nõrai mã, waza tokto kãnẽ ro aim wasku psêkw: Dazakru sĩ Nazaré hawim hã Jesus Cristo danĩsizem prê nã, mãt tâkãhã ambâ tpês. —Tâkãhã Jesus, tô wdê passakrti wa dazapku kba mnõ hã, are Waptokwa Zawre mãtô aipâ danõkrêptuin.
Tâkãhã Jesus dakmã Waptokwa Zawre danĩm hêsuka ro tê wam wasku mnõ, tô kãnẽ:“Knẽ kri sabukwai nõrĩ tê wtawa, mãtô ktẽ kamõi mnõ psê nã kmã spa.”
Wakmãdkâkwa Jesus dakmã si waza krwasipkẽhir. Tkai pâ nõkwa danĩsizep kamõ nã sipkẽhri kõdi. Are Waptokwa Zawre mãt Wakmãdkâkwa Jesus danĩsize tkai pâ akwẽ nõwa dat sakra, ta nã sipkẽhri mnõ pibumã.
Ĩsikrãiktõ nõrĩ Pedro kãtô dure João pahi kõ snã mrmẽ re kmã sõpre wi, nãt tmã sikrãm snã kmã nõpre. Nãtô ĩsikrãiktõ nõrĩ Pedro nõrĩ hêsuka tmã waihku zawre kõ nã tê waihuk, tanẽ nmẽ, nãt tmã sikrãm. Are tô tanõrĩ Wakmãdkâkwa Jesus damẽ krnẽm mnõ nã, mãtô dure waihkun.
Ambâ hi ttê mã Pedro kãtô João tê kwapsê tô tanõrai krta sam nmẽ, nhanẽ dakmãdkâkwai nõrĩ mrmẽze tê kmẽ waihku kõdi.
<sup>(15-16)</sup> Tâkãnẽ mnõ zemba, nãt Pedro kãtô João romku saprõnn. Tô tanõrai saku nãt tokto ĩptokrta mrmẽ prê nõrĩ krsimã mrmẽzus, kãnẽ:—Nhanẽ wabza tâkãhã ambâ nõrai kmã ro kmãnãrn? Ambâ hi ttê kmã romwaihku kõ zawre tê kmãnãrĩ, tô kbure dazakru sĩ Jerusalém wam hã akwẽ nõrĩ waihkud. Are wanõrĩ nhanẽ wat kudâze wat kmẽ waihku kõdi.
(-)
Twa, ambâ hi ttê mã tê kwapsêzem nã hã rowasku romhâ nã sĩpe kõ pibumã, waza tmã wamrmẽn, Jesus ãnĩsizem nã tokto nõkwai mã mrmẽ kõ pibumã.
Tazi nãt Pedro kãtô João kripra ku aipâ saihrân. Are ĩsenã tmã tmrmẽzus, Wakmãdkâkwa Jesus dakmã mãrĩ tê dam rowahtu mnõ kõ pibumã.
Tazi nãt Pedro, kãtô João, aisa kmã wakrã, kãnẽ:—Tô kanõrĩkwa teza Waptokwa Zawre danĩm romkmãdkâ prabâ ĩkwaĩmba ro wam sakrakw. Bâ, aisĩm romkmãdkâkwa wabza wat krkmãdâk? Bâ, Waptokwa Zawre danĩm romkmãdâ, wabza kwaz wat krkmãdâk?
Wanõrĩ ro wat krkmãdkâ mnõ, kãtô dure wat krwapar mnõ, kmã wamrmẽ, za nhanẽ wat rmẽ kõdi.
Tazi nãt ĩptokrta nõrĩ mrmẽ prê snã tô tanõrai kwaĩmba tmrmẽzus, are nẽm pibumã satõrn. Tô kbure akwẽ nõrĩ ambâ hi tdê psê snã kmã sõpre hawi, kãtô dure tô tahã kmã Waptokwa Zawre tkrê dawasku wẽ mnõ hawi, ĩptokrta mrmẽ prê nõrĩ nhanẽ Pedro nõrai mã rowẽ kõ tê tmã nõmr mnõ pibumã, tê waihku kõdi.
Ambâ hi tdê tâkãhã romwaihku kõ nã Wakmãdkâkwa dat tmã kwapê, mãtô 40 nã wahu kmã spa.
Wakmãdkâkwa Jesus dazazêĩkwai nõrĩ Pedro nõrai simãza tê wapar pari, nãt smĩstu Waptokwa Zawre dawa, kãnẽ mrmẽzus snã:—Waptokwa Zawre, tôka tô hêwa, kãtô tka, kãtô dure kâ pore kmãnãrkwa. Tô kbure ro hêwa nsĩm hã, kãtô dure tkai wam hã, kãtô dure kâ pore mba hã, tô anmĩ kmãnãrĩ!
Bâtô Ahêmba nã, kãtô dure wawanã hã amã krsipiĩ mnõ, Davi nã dat krwamtrẽ mnõ zdawa nã, wam amrmẽn, kãnẽ kmã mrmẽ siwa:“Nhanẽ wap judeu kõ nõrĩ stikrui zawred mnõd? Mãr wap sa kwaz tô tanõrĩ smĩ zaksê kõ snã rom nã krsimãzus?
Tkai pâ mãt dakmãdkâkwai nõrĩ krsĩkwamãr, are krsikrãikõt, Waptokwa Zawre dakwaĩmba, kãtô dure Dapkẽhrikwa dat kmã ropisdu dakwaĩmba.”
—Tô ĩsenã, mãtô tâkãhã dazakrui wa, dakmãdkâkwa Herodes, kãtô dure dakmãdkâkwa Pôncio Pilatos, kãtô dure judeu kõ nõrĩ, Israel wam hã akwẽ nõrai mẽ stikrui snã tsikrãikõt, Wakmãdkâkwa Jesus dakwaĩmba. Tô tahã tô romkunẽ kupanã hã amã krdanĩpiĩ mnõ, Dapkẽhrikwai pibumã at kmẽ nmĩstu hã.
Tô tanõrĩ nãt tsikrãikõt, kmã azapka prabâ ro tê kmã krãinĩstu mnõ pibumã. Anĩpttê nã, kãtô dure azapka nã, at tmã wẽ mnõ prabâ ro tê kmãkwamãr pibumã, mãt tsikrãikõt.
Are dure mrmẽ kunẽ snã krwam mrmẽzus mnõ re, bât dure at krwapar mõn. Tâkãnẽ mnõ zemba, tokto amã krsipiĩ mnõ nõrĩ at krpkẽ ttê psê mõnõ, nwa aimõ amrmẽze pahi kõ snã tkrê wasku mnõ pibumã.
Dahâze nõrai mã tkrê tmã kwapsê mnõ pibumã, wê aimõ anĩptdê at krtmã sõmr mõnõ, kãtô dure Wakmãdkâkwa Jesus, amã krdanĩpiĩ psê mnõ danĩsizem nã, aimõ romwaihku kõ at krkmãkwamãr mõnõ.
Tâkãnẽ Waptokwa Zawre tê dawar pari, nãt ĩsikrãiktõzem wa tka tsiwaiwrẽ wawẽ. Tazi nãt Waptokwa Zawre Dahêmba tô kbure dat sipttê pês. Twa, tô pahi kõ snã nãt Waptokwa Zawre damrmẽ aimõ tkrê dam wasku.
Wakmãdkâkwa Jesus dazazêĩkwai nõrĩ nhanẽ ro simã tkrê prum mnõzeWakmãdkâkwa Jesus dazazêĩkwai nõrĩ, tô smĩstu romkmãdkâ nã nãt aimõ ro tkrê kmãdâk. Sĩm rom mnõ nãt aimõ simã krkmã sĩpru. Tazi nõkwa kãnẽ mrmẽ kõdi: “Ĩnĩm ro tô ĩsimã si.”
Tô tazi nãt Wakmãdkâkwa Jesus damrmẽ waskukwai pibumã dat satõr nõrĩ, sipttê zawre snã, ro tkrê dam wasku, Wakmãdkâkwa Jesus aipâ danõkrêptu nã. Are Waptokwa Zawre tô ĩsenã nãt aimõ tanõrai mrmẽze dat krsiptêt.
<sup>(34-35)</sup> Tô tanõrai sum hã nõkwai wi mãrĩ krtwi srowaptkâ mnõ kõdi. Tkai tdêkwai nõrĩ, kãtô dure kri tdêkwai nõrĩ, sĩm tka kãtô dure kri ktâprezum zô tkrê sõmr mnõ, nãt ktâprezu Wakmãdkâkwa Jesus dat satõr nõrai mã tkrê sõmr. Are tô tanõrĩ ktâprezu tkrê dam pru, ro krtwi ĩsrowaptkâ mnõ nõrai mã.
(-)
<sup>(36-37)</sup> Tanẽ nãt dure smĩsi ambâ, José nã ĩsisi, sĩm tka ktâprezum zô sõ, are ktâprezu Wakmãdkâkwa Jesus damrmẽ waskukwai pibumã dat satõr nõrai mã du. Tahã tô levita nã dat krwamtrẽ mnõ, ĩsakru tô kâ pore wam hã tkai kre wa. Tkai kre tô Chipre nã ĩsisi. Tô tahã José nãt Wakmãdkâkwa Jesus dat satõr nõrĩ Barnabé nã sisi. Barnabé nã dat krwamtrẽ mnõ, tô “akwẽ waptuikwa.”
(-)
Ananias kãtô dure Safira ãkmã rowaskuzeSmĩsi ambâ aire Ananias nã ĩsisi. Ĩmrõ nĩsize tô Safira. Tahã Ananias nãt dure sĩm tka ktâprezum zô sõ.
Are ktâprezu Wakmãdkâkwa Jesus dat satõr nõrai mã, kbure tê sõmr kõdi. Wamrĩrê snã nãt sõ, tahã nãt simã kazazâ. Ananias ãmrõ aire waihkud, ktâprezu kbure tê sõmr kõ nã.
Tâkãnẽzem hawi, nãt Pedro Ananias ãmã kãnẽ mrẽ:—Mãr wa bâp Hêpãrwawẽ nĩm romkmãdâ aipkẽ krê sbre pibumã, tmã wẽ? Mãr wa bâp aisimãzaĩ snã aisimãza, Waptokwa Zawre Dahêmba damã? Mãr wa bâp tkai wakâ ktâprezu kmẽ sãmrĩ aisimã kazazâr?
Tka ktâprezum zô sõmr kõ re, tô tôkai tê aire tka hã. Are tka ktâprezum zô sõmr pari, ktâprezu tô tôkai tê aire dure. Mãr wa bâp sa tâkãnẽ kmãnãr pibumã, aisimã hir? Akwẽ nõrai mã aisimãzaĩ snã aisimãzaĩ kõdi, Waptokwa Zawre damã bât romkare aisimãza!
Tâkãnẽ hã Ananias tê wapar wi, nãt dkâ snã tsimẽ. Tazi nãt kbure kmã ĩsmĩpar mnõ tmã tpahi.
Tapari, nãt mnĩ waptem nõrĩ tmẽ zas, are sikuza nã ĩhêmba kupsi, are romku du, are sẽ, dakru wa.
Dat srẽ pari romsikâr psê kõ re, nãt mnĩ ĩmrõ debr, adu mrõ nã ro tê waihku kõ re.
Tazi nãt Pedro Ananias ãmrõ mã kãnẽ mrẽ:—Wi pe, ĩm wasku pêsê! Bâ, tâkãhã ktâprezum zô si, bâp aisĩm tkaikwa sõmrkw?Tazi nãt Ananias ãmrõ kãnẽ kmã sazê:—Ĩhĩ, ta tô hêmnãbâ!
Tanẽ wi, nãt Pedro kãnẽ tmã mrẽ:—Mãr pibumã bâp Waptokwa Zawre Dahêmba dakmã stombokw? Waptem nõrĩ dure nã si aimrõ tê srẽ adu tônmẽt tsikburõ, tokto tôkai zemã za dure aidu.
Tô tanẽ wi, nãt dure pikõ Pedro ãnõk pra dkâ snã tsimẽ. Are waptem nõrĩ ĩkrta ku sinã wi, nãt dkâ nã waihuk. Tazi nãt dure pikõ du, are ĩmrõ zabba sẽ.
Tô kbure Wakmãdkâkwa Jesus dazazêĩkwai nõrĩ, kãtô dure akwẽ wadi nõrĩ, tâkãnẽ hã rom nã smĩpar mnõ wi, nãt tpahi wawẽ.
Wakmãdkâkwa Jesus damrmẽ waskukwai pibumã dat satõr nõrĩ romwaihku kõ tkrê kmãkwamãr mnõzeWakmãdkâkwa Jesus damrmẽ waskukwai pibumã dat satõr nõrĩ nãt saktẽ zawre romwaihku kõ, kãtô dure rom wẽ zawre, akwẽ waikwa tkrê kmãkwamãr. Tô kbure dazazêĩkwai nõrĩ nãt nẽs tsikrãikõt Waptokwa Zawre damã dat sabuzem zdakre wa, Salomão ãtê nã dat krwamtrẽ mnõ.
Wakmãdkâkwa Jesus dazazêĩ kõkwai nõrĩ dazazêĩkwai nõrai mẽ krsikrãiktõ mnõ pibumã pahid. Tô sza, dazakru sĩ Jerusalém wam hã akwẽ nõrĩ dazazêĩkwai nõrai kmã mrmẽzus psê ktabd.
Saktẽ zawre nãt ambâ nõrĩ, kãtô dure pikõi nõrĩ, Wakmãdkâkwa Jesus dazazê. Tâkãnẽ mnõ zemba, tetô aimõ dazazêĩkwai nõrĩ tkahâ.
Wakmãdkâkwa Jesus damrmẽ waskukwai pibumã dat satõr nõrĩ saktẽ zawre romwaihku kõ tkrê kmãkwamãr mnõ nmẽ, nãt akwẽ nõrĩ dahâze nẽ hã tkrê sô sakra, bdâdi nõkmõ mba. Tâkãnẽ nãt akwẽ nõrĩ ro tkrê kmãkwamãr, Pedro ãwawã amtpẽ kõ re dahâze tê kupsbi zô.
Wakmãdkâkwa Jesus damrmẽ waskukwai pibumã dat satõr nõrĩ dat kmã kwakburezeAre Waptokwa Zawre damã dat sabuzep kmãdkâkwai ktabi, saduceu nõrai snĩwĩm hã sĩm akwẽ nõrai mẽ, Wakmãdkâkwa Jesus damrmẽ waskukwai pibumã dat satõr nõrĩ tmã wẽ kõzem hawi, tê kmã kwakbure pibumã, ro simã tê krãikrat.
Tazi nãt Wakmãdkâkwa Jesus damrmẽ waskukwai pibumã dat satõr nõrĩ smẽn, danmẽzem wa.
Are tô tahã mãra nã, nãt hêwa nsĩm hã Waptokwa Zawre danĩm akwẽ danmẽzem wam hã kri zdawa sdâhu, are kãnẽ tmã mrẽ:
—Waptokwa Zawre damã dat sabuzep ku aipâ tmã aimõr kwaba, are tâkãhã krromãdkâ mnõzep tem nã akwẽ nõrai mã ro wasku kba mõn.
Are tô tanõrĩ hêwa nsĩm hã Waptokwa Zawre danĩm akwẽ kmã mrmẽ prabâ, ro kmãdâk. Twa, nãt tahã hâre, romzakrãre, Wakmãdkâkwa Jesus damrmẽ waskukwai pibumã dat satõr nõrĩ Waptokwa Zawre damã dat sabuzep ku aipâ zas, are akwẽ nõrai mã aipâ tê rowahut.Tahã nãt dure romzakrãre Waptokwa Zawre damã dat sabuzep kmãdkâkwai ktabi, sĩm akwẽ mẽ, ĩptokrta mrmẽ prê wadi nõrai sô hâ. Ĩptokrta mrmẽ prê krsnãkrta mnõzep ku sikrãiktõ pibumã. Tapari, nãt surta nõrĩ kmẽ zatõ, Pedro nõrai sô tmã mõr pibumã, danmẽzep ku.
Are surta nõrĩ danmẽzep ku tmã mõ. Sinã wi, nãt robba snã danmẽze srã. Are aipâ tê krẽkẽ, krdasikrãiktõ mnõzep ku.
Tazi nãt kãnẽ surta nõrĩ tsimãza:—Danmẽzep ku watô tmã wamõrn. Akwẽstô kri zdawa stom psê ktabd, are surda tetô kri zdawa wa tsimãsa. Tô sza, kri zdawa wat sdâhui wa, nõkwa wat kmãdkâ kõdi.
Are Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, kãtô dure kri zdawa kmãdkâkwai nõrai kmãdkâkwai ktabi, tâkãnẽ hã tê wapar wi, nãt ĩsiwaihku kõ tê dur.
Tanẽ re nãt smĩsi wi, are kãnẽ tmã tsimãza:—Ambâ nõrĩ hêwahâ smẽkwa, tetô tê dam rowahut, Waptokwa Zawre damã dat sabuzem wa!
Tazi nãt surta kmãdkâkwa sĩm surta nõrai mẽ mõ, are Wakmãdkâkwa Jesus damrmẽ waskukwai pibumã dat satõr nõrĩ simẽ tê simrõ, ĩptokrta mrmẽ prê nõrĩ krsikrãiktõ mnõzep ku. Are surta nõrĩ akwẽ nõrĩ ktẽ nã tê duptko zô pahi nmẽ, damrmẽ waskukwai pibumã dat satõr nõrĩ tê kmã kwakbure kõdi.
Tapari, nãt Wakmãdkâkwa Jesus damrmẽ waskukwai pibumã dat satõr nõrĩ ĩptokrta mrmẽ prê nõrai sõwa sõren. Are Waptokwa Zawre damã dat sabuzep kmãdkâkwai ktabi kãnẽ tmã mrẽ:
—Wanõrĩ watô aimã kba wamrmẽn, tô tahã ambâ nĩsizem nã rowahtu kba kõ pibumã. Tô sza, bât tô tahã romwasku nã dazakru sĩ Jerusalém pâ kmã aisĩpekw, kãtô dure tô tahã ambâ dkâ nã wakmã smĩstu kba zêĩd.
Are Pedro, simẽm nõrai mẽ, kãnẽ kmã wakrã:—Wanõrĩ wat krdazazêĩ mnõ, tô Waptokwa Zawre dawtẽsi, ambâ nõrĩ wat krsazêĩ mnõ kõdi.
<sup>(30-31)</sup> Are Waptokwa Zawre, wawanã re hã tkrê dazazêĩ mnõ, mãt wdê passakrti wa Wakmãdkâkwa Jesus dawrĩ kba pari, aipâ danõkrêptuin, are dasismĩrê nnĩwĩ danãrn, Wakmãdkâkwa, kãtô dure Wapkẽhrikwai pibumã. Tokto mãt Waptokwa Zawre Israel wam hã akwẽ nõrai mã tmã hrin romkmãdkâ kunẽ hawi pkẽ sĩkdâi mnõ pibumã, ĩsĩm romkunẽ mãr kõ snã dat tmã rmẽ mnõ pibumã.
(-)
Tâkãhã romkmãdâ Waptokwa Zawre dat kmã krãinĩstu mnõ wat krkmãdkâ mnõ nmẽ, waza ro wat krdam wasku. Tanẽ za dure Waptokwa Zawre Dahêmba akwẽ nõrai mã ro dat krwasku. Are Waptokwa Zawre za tkrê dazazêĩ mnõ nõrai mã Dahêmba tmã dazatõrn.
Ĩptokrta mrmẽ prê nõrĩ, tâkãnẽ hã tê wapar mnõ wi, nãt stikrui wawẽ. Tazi nãt ro simã tê sakra, Wakmãdkâkwa Jesus damrmẽ waskukwai pibumã dat satõr nõrĩ tê smrõi pibumã.
Tanẽ re, nãt smĩsi ĩptokrda da. Tahã tô fariseu nnĩwĩm hã, ĩsisize tô Gamaliel. Tô tahã tô romkmãdkâ prê waskukwa, are kbure dam sazêĩ psê ktabd. Tahã nãt Wakmãdkâkwa Jesus damrmẽ waskukwai pibumã dat satõr nõrĩ kripra hawi romku dat smrã mnõ pibumã kru, akâ rowi smĩpar skurê kba pibumã.
Tazi nãt Gamaliel ĩsikrãiktõ nõrai mã kãnẽ mrẽ:—Israel wam hã akwẽ nõrĩ, tâkãhã ambâ nõrai mã za ro kmãkwamãr kba pibumã, kmã aisimãzus psê kwaba.
Adu romsikâr psê kõ re, nãt ambâ, Teudas nã dat krwamtrẽ mnõ, krãiwatobr, are akwẽ prê zawre nã siwasku nmẽ, ambâ 400 nã simã krãikõt. Tahã Teudas nãt wrĩn. Tazi nãt ĩkmã sasõmrkwai nõrĩ kbure simã sisnãr, are dure ro siwakru tkrê kmã snãkrta mnõ, tsikutõr.
Tapari, mãt Galiléia tkai hawim hã ambâ, Judas nã dat krwamtrẽ mnõ, krãiwatobr, danĩsizem durze nwa waptkã siwa. Tô twa, mãt dure kahâ snã akwẽ Judas simẽ tê simrõ. Tahã nãt dure wrĩn. Tazi nãt ĩkmã sasõmrkwai nõrĩ dure kbure simã tsĩpe.
Tâkãnẽ mnõ zemba, tâkãhã ambâ nõrai kwaĩmba mãr kunẽ kmãkwamãr kba knã, nwa wahtu da. Tô tanõrai sipi, kãtô dure ĩsĩm romkmãdâ, ambâ hawim wa, zatô tsikutõr.
Akwẽstô, Waptokwa Zawre dahawi snãkrta wa, nhanẽ tmã aisipttê kba kõdi, kutõr kba pibumã. Waptokwa Zawre dahawi mãrĩ ĩsnãkrda daw kmãkwamãr kba wa, tô ta dakwaĩmba teza ro kmãkwamãrkw.Tazi nãt ĩptokrta mrmẽ prê wadi nõrĩ Gamaliel ãnmĩ rowahdu tê pkẽ dur.
Tapari, nãt Wakmãdkâkwa Jesus damrmẽ waskukwai pibumã dat satõr nõrĩ saihrân, are dat kahâr pibumã kruin, are dure Wakmãdkâkwa Jesus dakmã mãrĩ mrmẽ kõ pibumã, kunãn. Tapari, nãt tmã waprosn.
Tazi nãt Wakmãdkâkwa Jesus damrmẽ waskukwai pibumã dat satõr nõrĩ, ĩptokrda krsikrãiktõ mnõzem hawi waire. Are Waptokwa Zawre kmã dazapka prabâ, Wakmãdkâkwa Jesus danĩsizem hawi ro wẽ kõ tkrê kmãdkâ mnõ nmẽ, pkẽ toi snã krnõmr.
Are btâ bâ, nãt Wakmãdkâkwa Jesus damrmẽ waskukwai pibumã dat satõr nõrĩ Waptokwa Zawre damã dat sabuzem wam hã warrĩ wa, kãtô dure kri mba, tkrê dam rowahut. Waptokwa Zawre Wakmãdkâkwa Jesus Wapkẽhrikwai pibumã dat danãr nã hã rowaskuwẽ, nãt tkrê dam wasku.
Ambâ 7 nã dat smĩstuze, Wakmãdkâkwa Jesus damrmẽ waskukwai pibumã dat satõr nõrĩ tkrê waihkâ mnõ daTapari, mãt Wakmãdkâkwa Jesus dazazêĩkwai nõrĩ tkahâ wawẽ. Tô tahã btâ nã nãt judeu nõrĩ, judeu nõrai sĩm tkai kupanã ĩwrahku mnõ nẽ hã, judeu sĩm tkai wa ĩwrahku mnõ nẽ hã kwaĩmba, mrmẽzusi tê kmã snãkrat. Btâ bâ sõkrta pibumã hã ktâprezu prumzem wa, nẽsi tô tanõrai snĩwĩm hã pikõ ĩmrõ twi ĩdkâ mnõ nẽ hã mãr kõ snã dat rmẽ mnõzem hawi, nãt judeu wadi nõrai kwaĩmba tmrmẽzus.
Tazi nãt 12 nã Wakmãdkâkwa Jesus damrmẽ waskukwai pibumã dat satõr nõrĩ, kbure dazazêĩkwai nõrĩ krãikõt, are kãnẽ tmã tmrmẽzus:—Dasazem pibumã hã ktâprezu wat krdam prum mnõ pibumã, Waptokwa Zawre damrmẽ wasku wat rmẽ mnõ pibumã, wanõr mã ĩkwaĩmba kõdi.
Tanẽ nmẽ, wi pe, 7 nã ambâ kmẽ nmĩstu kwaba. Dapkẽ psê nã sãmr kba mnõ nẽ hã, kãtô dure ĩsmĩ zaksê nẽ hã, kãtô dure Waptokwa Zawre Dahêmba nã dat krsipttê mnõ nẽ hã, teza kmẽ nmĩstukw. Tanõrai mã waza tâkãhã danĩpi tmã sakren.
Tô tazi nãt tô kbure akwẽ nõrĩ Wakmãdkâkwa Jesus damrmẽ waskukwai pibumã dat satõr nõrĩ kmã mrmẽzusi wapar wẽ snã wapa. Are smĩsi ambâ kmẽ nmĩstun, Estêvão nã dat krwamtrẽ mnõ. Tahã Wakmãdkâkwa Jesus tê dazazêĩ psêd. Are Waptokwa Zawre Dahêmba dure dat krsipttê pês. Are dure Filipe smĩstun, kãtô Prócoro, kãtô dure Nicanor, kãtô dure Timom, kãtô dure Pármenas, kãtô dure Nicolau, dazakru sĩ Antioquia tdêkwa. Tâkãhã Nicolau judeu kõdi, are judeu nõrai nẽ tetô Waptokwa Zawre danĩm romkmãdâ tkrê kmãdâk
Tazi nãt tâkãhã 7 nã dat smĩstu nõrĩ Wakmãdkâkwa Jesus damrmẽ waskukwai pibumã dat satõr nõrai mã waskun, are tô tanõrĩ tô tanõrai krãi nsĩwĩ sipkra tê sakra mnõ snã, nãt Waptokwa Zawre dawa.
Tâkãnẽ mnõ zembat aimõ Waptokwa Zawre damrmẽze hêmõ sĩkre. Are dazakru sĩ Jerusalém wam hã Wakmãdkâkwa Jesus dazazêĩkwai nõrĩ tô hêmõt aimõ sĩkre. Are saktẽ zawre Waptokwa Zawre damã dat sabuzem wa sipi tkrê kmãkwamãr mnõ nõrĩ, nãt dure Wakmãdkâkwa Jesus dawaskuze tê sazê.
Estêvão dat kârzeWaptokwa Zawre Estêvão dam kmãdkâ psê ktab nmẽ, nãt sipttê zawre snã akwẽ waĩmba saktẽ zawre romwaihku kõ tkrê kmãkwamãr. Waptokwa Zawre damrmẽze tkrê wasku mnõ pibumã, mrmẽ prê snã za dure wasku.
Are tetô tô tazi nha Estêvão ãwẽ kõkwa krtinẽ. Tô tanõrĩ tô Waptokwa Zawre damã judeu nõrĩ krsikrãiktõ mnõzem hawim hã. Tô tahã Waptokwa Zawre damã krsikrãiktõ mnõzem nĩsize tô “sipkẽ nã ambâ krnmrõ mnõ nõrai tê.” Dazakru sĩ Cirene, kãtô dure dazakru sĩ Alexandria hawim hã judeu nõrai sikrãiktõze aire tô tahã. Tô tahã judeu nõrĩ nãt Ásia kãtô dure Cilícia tkai hawim hã judeu nõrai mẽ, Estêvão ãkwaĩmba mrmẽ kunẽ kmã snãkrat.
Tazi nãt Waptokwa Zawre Dahêmba Estêvão ãmã ĩsiptdê ĩsenã tmã sõmrn. Tanẽ nmẽ, nãt Estêvão mrmẽ nã tô tanõrĩ kmã spai wawẽ.
Tâkãnẽ mnõ zemba, nãt Estêvão ãkrui waparkwai nõrĩ ktâprezu ambâ wadi nõrai mã tê sõmr, tahã tkrê wasku kunẽ mnõ pibumã. Tazi nãt ktâprezu tkrê tmã sõmr mnõ nõrai mã, kãnẽ tmrmẽzus:—Estêvão krwasku kunẽ kba mnõ pibumã, kãnẽ teza aimrmẽzuskw: Wanõrĩ wat tâkãhã ambâ dakmãdkâkwait Moisés dakwaĩmba, kãtô dure Waptokwa Zawre dakwaĩmba mrmẽ kunẽ re, waparn!
Tâkãnẽ nãt tô tanõrĩ judeu wadi nõrĩ tê kuihâze, are dure ĩptokrta mrmẽ prê nõrĩ, kãtô dure romkmãdkâ prê waskukwai nõrĩ, nãt tê kuihâze. Tapari nãt Estêvão kârn, are ĩptokrta mrmẽ prê nõrai krsikrãiktõ mnõzep ku saprõnn.
Tazi nãt nha ambâ sõren, Estêvão ãkwaĩmba simãzaĩ snã ro tê wasku pibumã. Tô tanõrĩ nãt kãnẽ tmrmẽzus:—Tâkãhã ambâ romkunẽ kupanã ktab hã Waptokwa Zawre damã dat sabuzep kwaĩmba, kãtô dure romkmãdkâ prê dakmãdkâkwait Moisés tê wam rmẽ mnõ kwaĩmba, mrmẽ kunẽ rmẽ kõdi.
Are dazakru sĩ Nazaré hawim hã Jesus za Waptokwa Zawre damã dat sabu kunẽ nã, kãtô dure romkmãdkâ prê dakmãdkâkwait Moisés dat wam rmẽ mnõ, za aimõwi tê wam hri nã, wat dure mrmẽ re waparn.
Tazi nãt tô kbure ĩptokrta mrmẽ prê nõrĩ krsimã sikrãiktõ mnõzem wam hã Estêvão kmãdkâ pês. Tanẽ wi, Estêvão ãkwanõkmõ nã sõpre wi, nãt hêwa nsĩm hã Waptokwa Zawre danĩm akwẽ kwanõkmõ nẽ, tmã tkbuzi.
Estêvão siwazrê pibumã mrmẽzeTanẽ wi, nãt Waptokwa Zawre damã dat sabuzep kmãdkâkwai ktabi Estêvão kãnẽ sdanã:—Bâ, tô ĩsenãp kwaz, tâkãhã aikwaĩmba kmã ĩmrmẽzusi?
Tazi nãt Estêvão kãnẽ kmã wakrã:—Ĩsiwadi nõrĩ, kãtô dure ĩptokrta nõrĩ, ĩwapar kwaba, pe: Wahĩkwa Abraão ãmã mãt Waptokwa Zawre, dakbuzi waikwa krdahêmba mnõ tasihêĩkren, adu wahĩkwa Mesopotâmia tkai wa krsrõwa mnõ re. Harã tkai wa adu krsrõwa mnõ kõ re, mãt tmã tasihêĩkren.
Tazi nãt Waptokwa Zawre wahĩkwa Abraão ãmã kãnẽ tamrmẽn: “Wi, aisĩm tkai hawi, kãtô dure aisiwadi waikwa hawi aiwatobro, are tka za ĩt aim waskuzep ku aimõr.”
Tanẽ nmẽ, nãt wahĩkwa Abraão Caldéia tkai hawi watobr, are Harã tkai wa krsrõwa. Wahĩkwa Abraão ãptokwa dkâ pari, nãt Waptokwa Zawre mnĩ wahĩkwa Abraão saprõnn, tâkãhã tkai ku. Tâkãnẽ mnõ zemba, tet adu tâkãhã tkai wa kraisrõwa kba mõn.
Wahĩkwa Abraão ãmã Waptokwa Zawre tka smĩsi danĩpkrahi zazki dat tmã sõmr kõdi. Are mãtô tmã kmã ropistun, ĩsakum hã akwẽ mã za tô kbure tâkãhã tka dat tmã sõmr nã.Tâkãnẽ nãt Waptokwa Zawre tka nã wahĩkwa Abraão ãzakum hã akwẽ nõrai mã ropistun. Wahĩkwa Abraão ãmã tka nã dat ropistu siwa, aire adu krai kõdi.
Tô twa, nãt dure Waptokwa Zawre wahĩkwa Abraão ãmã kãnẽ tamrmẽn: “Aisakum hã akwẽ za tkai kamõi hawim hã akwẽ nẽ krnõmr, akwẽ wadi nõrai sĩm tkai wa. Tazi za tare sipi tkrê dam kmãkwamãr. 400 nã wahu za kmã tsikutõr, dat krkmã kwakbure mnõ snã.”
—Are Waptokwa Zawre dure kãnẽ tmã tamrmẽn: “Are aisĩm akwẽ nõrĩ tkrê kmã kwakbure mnõ nõrai mã, waza rowẽ kõ tmã hi. Tapari, zatô aisĩm akwẽ nõrĩ aipâ tê krẽkẽ, are tâkãhã tkai wa tkrĩkmãdkâ prê.”
Waptokwa Zawre mãt wahĩkwa Abraão ãmã ro dat sakram pês. Tâkãnẽzem hawi, mãt wahĩkwa Abraão sishâi hâi nĩsku pibumã kruin, are dure tmã tamrmẽn, ĩsakum hã akwẽ dure tê shâ hâi nĩsku mnõ pibumã. Tanẽ nmẽ, nãt wahĩkwa Abraão kra, Isaque nã dat krwamtrẽ mnõ, smĩsi btâ ssõre kmã mõr wi, shâi hâi nĩsuk. Are dure wahĩkwa Isaque ãkra, Jacó nã ĩsisi, shâi hâi nĩsuk. Are wahĩkwa Jacó dure kra mnõ, 12 nã ĩhêmba, tê shâi hâi nĩsuk. Tô tanõrĩ tô wawanã re hã wahĩkba nõrĩ.
<sup>(9-10)</sup> Tazi nãt Estêvão mrmẽ tê kmã wamhu, kãnẽ:—Wahĩkwa José tê wẽ kõzem hawi, nãt sdekba nõrĩ ktâprezum zô sõ, Egito tkai wa tô tare krdam sipiĩ mnõ pibumã. Tô tanẽ nã re, mãtô Waptokwa Zawre wahĩkwa José dat krkmãdkâ pês, are tô kbure rowẽ kõ hawi dat krsanĩ pês. Egito tkai wam hã dakmãdkâkwa Faraó nã dat krwamtrẽ mnõ nõka krnẽm psê mnõ pibumã, nãt Waptokwa Zawre krnẽm mnõze, kãtô dure krãi waihkuze, tmã sõmrn. Tazi nãt Faraó wahĩkwa José smĩsut, Egito tka, kãtô dure Faraó krsimãssi mnõze, sipapra tkrê kmãdkâ mnõ pibumã.
(-)
Wahĩkwa José Egito tka tkrê kmãdkâ mnõ pibumã, sbre pari, nãt Egito tkai wa, kãtô dure Canaã tkai wa, mrãm zawre krãiwatobr. Tazi nãt akwẽ nõrĩ saktẽ zawre rowẽ kõ kmãdâk. Are dure wahĩkba nõrai wi ĩsaze tsikutõr.
Tô twa, nãt wahĩkwa Jacó trigo wasku nã nmĩpar, Egito tkai wa, mãr nã. Tanẽ nmẽ, nãt kra nõrĩ wdaku, Egito tkai ku wahtu pibumã.
Are dawanã parim hã, dure Egito tkai ku sinã wi, nãt tokto Wahĩkwa José sdekba nõrai mã tsihêĩkre. Tazi nãt tokto Faraó Wahĩkwa José ãnĩm akwẽ tê waihuk.
Tâkãnẽ mnõ zemba, nãt wahĩkwa José ptokwai zô hâ, sĩm akwẽ nõrai mẽ Egito tkai ku mõr pibumã. Tô ta siwa, wahĩkwa Jacó ãnĩm akwẽ tô 75 nã ĩhêmba.
Tazi nãt Egito tkai ku mõ, sĩm akwẽ re. Are Egito tkai wa nãt wahĩkwa Jacó, kãtô dure wawanã re hã wahĩkba nõrĩ, kbure dâk.
Egito tkai wa wahĩkba nõrĩ dkâ mnõ pari, nãt wahĩkba hêmba mnõ aipâ kwasa, Siquém tkai ku. Tô tahã tkai wa, dakru mãrd, wahĩkwa Abraão Hamor ãkra nĩpkra hawi ktâprezum nã tê kâri. Tahã dakru wa nãt wawanã re hã wahĩkba nõrĩ ĩdkâ mnõ tkrê se.
—Are Waptokwa Zawre wahĩkwa Abraão ãmã damrmẽ dat kmã prê snã dat tmã kmã ropisdu nwa waptkã pibumã, ro krturê mnõ wi, nãt wanĩm akwẽ tkahâ wawẽ, Egito tkai wa.
Tazi nãt Egito kmãdkâkwa aimõwi hã tkmẽ zebr. Tahã wahĩkwa José ãkmã hã rowasku tê wapar kõd.
Tô ta siwa nãt dakmãdkâkwait Moisés waptãr. Tahã Moisés aire aikterê psê ktabd. Mrẽpranẽ nãt wa kmã tsikutõr, ĩptokwa kãtô dure ĩseparkwa kripram si, tkrê kmãdkâ mnõ snã.
Tapari, tokto nhanẽ aikde tê smĩkur pibumã, rowaihu tê kmẽ sãmr kõdi. Are aikde sapka kõ nã re tê rmẽ wi, nãt Faraó ãkra sĩ pikõ simã kâ, are tô kra nẽ simã tê wrahuk.
Tanẽ nmẽ, nãt dakmãdkâkwait Moisés Egito tkai wam hã akwẽ nõrai sĩm romkmãdâ tê waihku pês, are mrmẽ prê snã Egito tkai wa krmõ.
Tazi nãt dure Estêvão kãnẽ mrmẽ tê kmã wamhu:—Dakmãdkâkwait Moisés ãkmã 40 nã wahu nẽm wi, nãt sĩmã hi, sĩm akwẽ tê pibui pibumã. Twa, nãt Israel wam hã akwẽ nõrĩ pibu.
Sĩm akwẽ tê pibui mnõ siwa, nãt smĩsi Egito tdêkwa kmãdâk, ĩsĩm akwẽ tê twi kmã kwakbure re. Tazi nãt dakmãdkâkwait Moisés debr, Israel wam hã akwẽ nnĩwĩ, are Egito tdêkwa kmẽ wĩ, siwadi zawi tê.
Dakmãdkâkwait Moisés ãkmã za Waptokwa Zawre Israel wam hã akwẽ nõrĩ dat pkẽhri nã sĩm akwẽ nõrĩ tê waihku dizô, nãt Moisés simãzus, are tê samãr waihku kba kõdi.
Egito tdêkwa Moisés tê kmẽ wrĩ pari hâre, nãt ponkwanẽ Israel wam hã akwẽ sikwape re kmãdâk. Tazi aire ĩsikwape nõrĩ tê kmã waĩzar zêĩd. Tanẽ nmẽ, nãt kãnẽ tmã mrẽ: “Nhanẽ wa, tep aisikwapeĩkw, aisissum kba hã kõ wam nẽ?”
—Tazi nãt ĩkamõ tê dakazâri, dakmãdkâkwait Moisés sasis, kãnẽ tmã mrmẽ snã: “Nõkwa mãp kwaz aisã krwakmãdkâ mnõ pibumã, kãtô dure ro krwam nõmr mnõ pibumã?
Bâ, hêwahâ Egito tdêkwa kmẽ wrĩ nẽp, kwaz dure ĩwrĩ zêĩd?”
Tâkãnẽ hã dakmãdkâkwait Moisés tê wapar hare, nãt Egito tkai hawi tisus, Midiã tkai ku. Midiã tkai wa krsimãssi mnõ re, nãt ponkwanẽ tkra.
—Dakmãdkâkwait Moisés ãkmã 40 nã wahu Midiã tkai wa nẽm pari, nãt aikuwa, hêwa nsĩm hã Waptokwa Zawre danĩm akwẽ, tmã tsihêĩkre, srã Sinai nã dat krwamtrẽ mnõ krtamrê. Wdêrê rko hawi, nãt dakmãdkâkwait Moisés ãmã tsihêĩkre.
Tazi nãt dakmãdkâkwait Moisés Waptokwa Zawre danĩm akwẽ mã tsikrãm. Tô tanẽ nã re, nãt wdêrê rko krta ku kasĩkre, tê kmãdkâ psê pibumã. Tanẽ re, nãt Waptokwa Zawre damrmẽ wapa, kãnẽ tmã damrmẽ snã:
“Wa tô aihĩkba Abraão ãkmãdkâkwa, kãtô dure aihĩkba Isaque ãkmãdkâkwa, kãtô dure aihĩkba Jacó ãkmãdkâkwa.” Tâkãnẽ hã dakmãdkâkwait Moisés tê wapar wi, nãt tpkẽ kuwa, twa tê dakmãdkâ pibumã, pkẽ ttê kõdi.
Tanẽ wi, nãt Waptokwa Zawre dure kãnẽ tmã tamrmẽn: “Tâkãhã tka nwa aisa, tô wa ĩsimã ĩt rmẽ hã, tanẽ nmẽ, wi, aisĩm pra kuza aipra hawi sanĩ nã.
Egito tkai wa watô ĩnĩm akwẽ nõrĩ ĩt krkmãdâk, ro tkrê sepku mnõ re. Tô tanõrai wazdi ĩt krwapar mnõ nmẽ, wat wê tokto ĩmõr, ro ĩt tmã nõmr psê mnõ pibumã. Tâkãnẽ pibumã, waza tokto Egito tkai ku aipâ aisatõ.”
Tazi nãt adu Estêvão kãnẽ mrmẽ tê kmã wamhu:—Tâkãhã dakmãdkâkwait Moisés tô Israel wam hã akwẽ nõrĩ tê wẽ kõ hã, kãtô dure kãnẽ krtmã mrmẽzus mnõ: “Nõkwa nãp aisã, krwakmãdkâ mnõ pibumã, kãtô dure ro krwam nõmr mnõ pibumã?” Are hêwa nsĩm hã Waptokwa Zawre danĩm akwẽ, wdêrê rko waikwa tmã ĩsihêĩkre ãkmã, mãt Waptokwa Zawre dakmãdkâkwait Moisés sã, dakmãdkâkwai pibumã, kãtô dure sĩm akwẽ nõrai pkẽhrikwai pibumã.
Dakmãdkâkwait Moisés nãt Israel wam hã akwẽ nõrĩ sãmr Egito tkai hawi. 40 nã wahu kmã nẽm snã, nãt dakmãdkâkwait Moisés Egito tkai wa, kãtô dure kâ pore, kâ pore pre nã dat krwamtrẽ mnõ wa, romwaihku kõ, kãtô dure rom wẽ zawre tkrê kmãkwamãr.
Tô tahã dakmãdkâkwait Moisés, nãt dure Israel wam hã akwẽ nõrai mã kãnẽ mrẽ: “Waptokwa Zawre zatô mnĩ damrmẽ waskukwa aim kmẽ zatõrkw, wa dat ĩzatõr prabâ nẽ. Aisĩm akwẽ ktab kba hawi za krãiwatobr.”
Dakmãdkâkwait Moisés nãt aikuwa Israel wam hã akwẽ nõrai mẽ, kãtô dure hêwa nsĩm hã Waptokwa Zawre danĩm akwẽ mẽ, krmõ. Tazi wawanã re hã nõrai mẽ sikburõi re nãt hêwa nsĩm hã Waptokwa Zawre danĩm akwẽ tmã mrẽ, srã Sinai nã dat krwamtrẽ mnõ wa. Tô tahã dakmãdkâkwait Moisés ãkmã mãt Waptokwa Zawre danĩm romkmãdkâ prê wam sõmrn, wawaikwa krsaikwar wamhuire mnõ pibumã.
—Tô sza ahâmre hã wahĩkba nõrĩ dakmãdkâkwait Moisés ãmrmẽ tê wapar psê zêĩ mnõ kõdi. Tanẽ nmẽ, kmã sapka kõd, are Egito tkai ku aipâ tê krẽkẽ mnõ zêĩd.
Tazi nãt ambâ Arão nã dat krwamtrẽ mnõ mã, kãnẽ tmrmẽzus: “Waptokwa Zawre danẽ hã wam kmãnãrĩ, wanõwa sidur pibumã. Tô tahã Moisés Egito tkai hawi tê wanmrã mnõ mã ro ĩsaikwar mnõ, wat waihku kõdi.”
Tâkãnẽ mnõze mba, nãt ktâkmõ kra nẽ, romhêmba kmẽ kmãnã. Tapari, nãt ponkẽ zahi wapu tmã kmẽ pã, are dure dasihâzum zawre tmã kmãnã, tê kmãdkâ prê mnõ snã.
Tâkãnẽzem hawi, nãt Waptokwa Zawre tô tanõrai wi takasĩkren, are hêwa nsĩm hã wasi zemã tkrê kmãdkâ prê mnõ pibumã, rmẽn. Tâkãnẽ nã nãt ahâmre hã Waptokwa Zawre damrmẽ waskukwa sĩm hêsuka wa, kãnẽ kuĩkre:“Israel wam hã akwẽ nõrĩ, ĩwapar kwaba pe: 40 nã wahu aikmã kba mõr snã, tet ponkẽ zahi wapu aikuwa mba krsmrõi kba mõn, kraisĩmzar kba mnõ da, are waĩmã kõdi.
Romhêmba Moloque nã dat krwamtrẽ mnõ nĩm krirê bât aisissõwa krdurkw, kãtô dure wasi, Renfã nã dat krwamtrẽ mnõ hêmba, bât krkmãdkâ prê kba mõn. Krkmãdkâ prê kba mnõ pibumã, bât tâkãhã romhêmba mnõ aisimã kmãnãrkw. Tâkãnẽzem hawi, waza aisĩm tkai kba hawi, romhâ nã aisõreĩkw, Babilônia tkai kuzdai nnĩwĩ.”
—Wawanã re hã nõrĩ aire romzar hâ nã hã awã sĩm mãrd, Waptokwa Zawre danõka aikuwa mba nwa krsikrãiktõ mnõ pibumã. Tô tahã awã tô dakmãdkâkwait Moisés romzar hâ nã tê kmãnãrĩ, Waptokwa Zawre dat tmã krui prabâ. Dat tmã wasku prabâ, nãt kmãnã.
Dakmãdkâkwait Moisés ãnĩm btâ nã hã wawanã re nõrĩ mãt awã sissakum hã nõrai mã sakreĩkw. Are tô tanõrĩ simẽ krdu, dakmãdkâkwa Josué nã dat krwamtrẽ mnõ mẽ tâkãhã tka kmã sitê mnõzep ku. Tô ta siwa nãt Waptokwa Zawre tônmẽm hã akwẽ nõrĩ smrãn, are wawanã re hã nõrĩ tka kmã tsitê. Are tô tahã awã tô dakmãdkâkwait Davi ãnĩm btâ ku nãt krsimẽkwar.
Waptokwa Zawre nãt dakmãdkâkwait Davi ãnĩm romkmãdâ sãmr wẽn. Tazi nãt dakmãdkâkwait Davi Waptokwa Zawre dawa, kri tê dam sabu pibumã. Waptokwa Zawre wahĩkwa Jacó tkrê dazazêĩ psê mnõ damã, dakmãdkâkwait Davi kri tê dam sabu zêĩd.
Are Waptokwa Zawre damã kri tê dam sabu, tô dakmãdkâkwait Salomão.
—Tô sza, Waptokwa Zawre, tô kbure nsĩwĩ krdahêmba mnõ, kri akwẽ tê dam sabuzem wa, krdanrõwa mnõ kõdi. Tâkãnẽ nã nãt dure damrmẽ waskukwa kãnẽ mrẽ:
Bâ wa wap tâkãhã rom mnõ tô kbure ĩt krãipus mnõ kõd, te?”
Tazi nãt Estêvão kãnẽ mrmẽ kmã krãinĩsut:—Mãr wap aikre kba kõ ktabd? Waptokwa Zawre damrmẽze krwapar kba mnõ pibumã, aipkẽ sku ktabdikwa, kãtô dure aispokrêp tõ ktabdikwa! Tô kanõrĩkwa tô aihĩkba kba nõrai nẽ, Waptokwa Zawre Dahêmba dawapar zêĩ kba mnõ kõdi.
Aihĩkba kba nõrĩ, nãt tô kbure Waptokwa Zawre damrmẽ waskukwai nõrĩ tkrê kmã kwakbure. Nmãhãp kwaz aihĩkba kba nõrĩ ahâmre hã damrmẽ waskukwa, tê kmã kwakbureĩ kõd? Ahâmre hã Waptokwa Zawre damrmẽ waskukwai nõrĩ ro tkrê wasku mnõ, tô Waptokwa Zawre damrmẽ waparkwai ktabi za nmĩ dawsizem nã. Are tokto bât Waptokwa Zawre damrmẽ wapar psêkwai ktab mã dam sõihkâkw, are dawrĩkw.
Hêwa nsĩ hawim hã Waptokwa Zawre danĩm akwẽ, mãt Waptokwa Zawre danĩm romkmãdkâ prê dat aim waskukw, tô sza danĩm romkmãdkâ prê krsazêĩ kba mnõ kõ ktabd.
Estêvão dat wrĩzeTazi nãt damrmẽ prê krsnãkrta mnõzem wam hã ĩptokrta nõrĩ Estêvão ãmrmẽze tê wapar wa, sitikrui wawẽ. Are stikrui tê, siwam si kwa tdê ttê wawẽ.
Are Waptokwa Zawre Dahêmba Estêvão ãhêmba sipttê psên. Tazi nãt hêwa nsĩ ku romãdâ, are Waptokwa Zawre dakbuzi zawre kmãdâk, kãtô dure Wakmãdkâkwa Jesus Waptokwa Zawre danmĩrê nnĩwĩ dazam re.
Tâkãnẽ wi, nãt Estêvão kãnẽ mrẽ:—Pe, kmã aisõpre kwaba. Wa, wat hêwa sisdâhui re kmãdâk, kãtô dure Waptokwa Zawre Dakra snĩ Ambâ danmĩrê nnĩwĩ, dazam re.
Are tô tanõrĩ spokrê tê stom mnõ snã, ĩsenã zawre thãs. Are smĩstu Estêvão ãtmẽ ssakrê.
Tapari, nãt Estêvão dazakrui kupanã sarn. Are ktẽ nã dat sampok, dkâ pibumã. Tazi nãt Estêvão ãwrĩkwai nõrĩ sĩm sikuza hêzaknõ tê sãmr, are smĩsi waptem kmã, sissô sakra. Wapte tô Saulo nã ĩsisize hã.
Are ktẽ nã nẽsi dat sampko re, nãt Estêvão Wakmãdkâkwa Jesus kãnẽ dawa:—Wakmãdkâkwa Jesus, amõ ĩhêmba at ĩm sapari!
Tapari, nãt hikrã nã da, are ĩsenã hrâ snã, kãnẽ mrẽ:—Ĩkmãdkâkwa, tâkãhã romkunẽ tê kmãkwamãrĩ, mãr kõ snã at tmã rmẽ mõnõ!Tâkãnẽ mrmẽ pari, mãt dâr.
Are ambâ Saulo nã dat krwamtrẽ mnõ Estêvão dat wrĩ sãmr wẽ.Tô tahã btâ nã, nãt Jerusalém wam hã Wakmãdkâkwa Jesus dazazêĩkwai nõrĩ krui wazrê nnãkrtan. Tazi nãt dat wẽ kõzem hawi, kbure Wakmãdkâkwa Jesus dazazêĩkwai nõrĩ Judéia tkai mba, kãtô dure Samaria tkai mba, tsĩpe. Damrmẽ waskukwai pibumã Wakmãdkâkwa Jesus dat satõr nõrai wtẽsi sĩpe kõd.
Saulo Wakmãdkâkwa Jesus dazazêĩkwai nõrĩ tkrê kmã kwakbure mnõzeTazi nãt ambâ pkẽ psê nõrĩ Estêvão dakru wa sẽ. Are tkrûkrû, Estêvão ãzawi tê.
Are Saulo aire Wakmãdkâkwa Jesus dazazêĩkwai nõrĩ tê kutõr zêĩd. Tanẽ nmẽ, nãt kri mnõ bâ zas, are ambâ nõrĩ, pikõi nõrai zemã, tkrê dur mnõ snã, danmẽzem wa tkrê se.
Samaria tkai wa Wakmãdkâkwa Jesus dakmã hã rowaskuwẽ dat waskuzeAre ĩsĩpeĩ mnõ nõrĩ nãt krnmrõ mnõ zemba, Wakmãdkâkwa Jesus dakmã hã rowaskuwẽ tkrê dam wasku.
Tazi nãt Filipe mõ, dazakru sĩ Samaria ku, are Wakmãdkâkwa Jesus Cristo krdazazê mnõzem nã, tkrê dam wasku.
Tazit akwẽ nõrĩ Filipe ãkrta ku krsikrãikõt, are ĩmrmẽze tkrê wapar pês, kãtô dure romwaihku kõ tkrê kmãkwamãr mnõ, krkmã sõpre.
Tazi nãt saktẽ zawre hêpãrĩ akwẽ nõrai hawi waireb, hãs mnõ snã. Are dure akwẽ ĩsõ nẽ hã, kãtô dure ĩhi ttê nẽ hã, aipâ tpês.
Tanẽ nmẽ, Samaria wam hã akwẽ nõrĩ toi ktabd mnõd.
Are smĩsit ambâ Samaria wa krsimãsis. Tahã tô Simão nã ĩsisize hã. Tô tahãt aire smĩkâ nã tkrê dakmãkwamãr. Smĩkâ nã tkrê dakmãkwamãr mnõ re, nãtô ro tsikâr.
Are Samaria wam hã akwẽ nõrĩ kbure Simão ãmã tsikrãm. Tahã Simão aire simã prê ktabd. Tô kbure Samaria wam hã akwẽ nõrĩ tetô ĩmrmẽ tkrê wapar pês. Tazit kãnẽ simã krmrmẽzus:—Tô tahã ambâ pkẽ krêt Waptokwa Zawre danĩptdê krsaikwar, “Danĩpttê Zawre” nã dat krwamtrẽ mnõt tô tahã pkẽ krê krsaikwar!
Are akwẽ nõrĩ nãt aimõ krkmã sõpre pês, Simão ro tkrê kmãkwamãr mnõ re. Tô ahâmre hawi, nãt akwẽ nõrĩ Simão ãmã krsikrãm, smĩkâ nã ro tkrê kmãkwamãr mnõzem hawi.
Are tô tazim hã akwẽ nõrĩ mãt Waptokwa Zawre dat krdakmãdkâ mnõzem nã hã, kãtô dure Wakmãdkâkwa Jesus Cristo dakmã hã rowaskuwẽ, Filipe tê tmã wasku, tkrê sazê. Tâkãnẽzem hawi, nãt Filipe ambâ nõrĩ, pikõi nõrai zemã, kâ mba tê krãikwanẽr.
Simão ãzemã nãt Filipe ãmrmẽze sazê, are damẽ tsikrãikwanẽr. Tahãt Filipe ãkrta wim si krmõ. Are rom waihkuze, kãtô dure romwaihku kõ Filipe tkrê kmãkwamãr mnõ mã, nãt Simão tsikrãm.
Tazi nãt Wakmãdkâkwa Jesus damrmẽ waskukwai pibumã dat satõr nõrĩ, dazakru sĩ Jerusalém wa krĩsikburõi mnõ, romwasku nã nmĩpar, Waptokwa Zawre damrmẽze dazakru sĩ Samaria ku wsi nã. Tâkãnẽzem hawi, nãt Pedro ãmã, kãtô dure João ãmã waprosn, Samaria tkai ku.
Pedro nõrĩ simãssi wi, nãt Waptokwa Zawre dawa, Dahêmba Wakmãdkâkwa Jesus dazazêĩkwai nõrai mã dat tmã dazatõr mnõ pibumã.
Tô tazi aire adu Waptokwa Zawre Dahêmba tô tanõrai ssĩwĩ dat sikrai kõdi. Tô Wakmãdkâkwa Jesus danĩsizem nã si, aire sikrãikwanrẽze.
Twa nãt Pedro kãtô João tô tanõrai ssĩwĩ sipkra nõ, are Waptokwa Zawre Dahêmba tmã dazatõr.
Wakmãdkâkwa Jesus Cristo damrmẽ waskukwai pibumã dat satõr nõrĩ akwẽ nõrai ssĩwĩ sipkra tê nõmr mnõ re, tetô Waptokwa Zawre akwẽ nõrai mã Dahêmba dat tmã sõmr. Are Simão tetô Waptokwa Zawre Dahêmba akwẽ nõrai mã dat sõmr mnõ re kmãdâk. Tanẽ nmẽ, nãt Pedro ãmã, kãtô dure João ãmã, ktâprezu wasku.
Tanẽ wi, nãt Pedro kãnẽ kmã wakrã:—Aisĩm ktâprezum re teza kunmã zawre ku aimõr. Bâ, Waptokwa Zawre rowaihu dat krwam sõmr mnõ, ktâprezum nã nõkwa tê kâr dizô, tep kraisimnãs mõn?
Waptokwa Zawre damã aipkẽ psê kõzem hawi, dat aim wẽ kõdi, wanõr mẽ aisipiĩ pibumã.
Wi aisĩm romkmãdkâ kunẽ rẽmẽ, are Waptokwa Zawre datmẽ aipkẽ sĩkdâ. Are dure dawari, nwa aisĩm romkmãdkâ kunẽ mãr kõ snã dat aim rmẽ mnõ pibumã.
Watô aiwaihuk, aipkẽ kunẽ zawredi. Aisĩm romkmãdkâ kunẽ mãtô aikmã wassi pês.
Tazi nãt Simão kãnẽ mrẽ, Pedro ãmã, kãtô dure João ãmã:—Waptokwa Zawre ĩkmã dawar kwaba, dure nã kmã aimrmẽkwa ĩkwaĩmba nmrõ kumnãstê.
Pedro, kãtô dure João, Waptokwa Zawre damrmẽze Wakmãdkâkwa Jesus dazazêĩkwai nõrai mã tê wasku pari, nãt dazakru sĩ Jerusalém ku aipâ krẽwa. Nẽm snã, nãt bdâdi nã Waptokwa Zawre danĩm rowaskuwẽ tê dam wasku, Samaria tkai wam hã dazakrui mnõ mba.
Filipe Etiópia tkai hawim hã ambâ mrmẽ prê tê waikrãmzeSmĩsi nãt hêwa nsĩ hawim hã Waptokwa Zawre danĩm akwẽ Filipe ãmã kãnẽ mrẽ:—Wi aisamã, are btâ krãipuszem nmĩrê nnĩwĩm hã tkai ku aimõr. Dazakru sĩ Jerusalém hawi, Gaza ku hã bdâdi nã teza aimõr. (Tô prãirê snãt akwẽ nõrĩ tô tahã bdâdi nã krwaireb.)
<sup>(27-28)</sup> Are Filipe tâkãnẽ hã tê wapar wi, nãt da, are azanã mõ. Tô tahã bdâdi nãt aire smĩsi ambâ aipâ srõwa ku mõ. Tô tahã ambâ tô Etiópia tkai wam hã akwẽ, are tô dat krêzanĩ nẽ hã. Ĩsĩm tkai wam hã akwẽ nõrai mã, tô ambâ prê zawre. Tahã tô Etiópia tkai wam hã dakmãdkâkwai mã, ktâprezum kmãdkâkwa. Tô tahã dakmãdkâkwa, tô pikõ, Candace nã ĩsisize hã. Tô tahã Etiópia tkai wam hã ambâ nãt aire dazakru sĩ Jerusalém ku mõ, Waptokwa Zawre tê dakmãdkâ prê mnõ pibumã. Ta hawit, sĩm wdê wrakwa krê aipâ tê krẽwai snã, Waptokwa Zawre damrmẽ waskukwa Isaías nã dat krwamtrẽ mnõ nĩm hêsuka tê sanãmr.
(-)
Tazi nãt Waptokwa Zawre Dahêmba Filipe ãmã kãnẽ tamrmẽn:—Tahã wdê wrakwa krta ku aimõrĩ, are kmã sasõmr.
Tazi nãt Filipe war, wdê wrakwa krta ku. Twa, nãt damrmẽ waskukwa Isaías ãnĩm hêsuka tê sanãmr re, wapa. Are sdanã, kãnẽ:—Teptô tahã hêsuka sanãmrĩ aikrãi wa samãr waihuk?
Are tô tahã ambâ kmã wakrã, kãnẽ:—Nhanẽ wabza tâkãhã ĩt sanãmrĩ samãr waihuk, nõkwa tĩm rowahtu wam nẽ?Tazi nãt tô tahã ambâ Filipe saihâ, tê tmẽ saikur da, ĩsabba smrã da, wdê wrakwa krê.
Waptokwa Zawre danĩm hêsuka wam hã tê sanãmr mnõ, tô kãnẽ:“Ponkẽ zahi wapu dat wrĩ pibumã, dat saprõn nẽ, mãt dazaprõnn. Ponkẽ zahi wapu ĩsahi dat twi par re, arkiwi hêmba nẽ, mãt mãrĩ kmã damrmẽ kõ snã tahêmban.
Akwẽ nõrĩ mãt dakmãdkâ wapu, are dure ĩkwaĩmba ro tê dam nõmr mnõ kõdi. Dazakum hã akwẽ nõrai kmã za nõkwa mãrĩ tê wasku kõdi. Mãtô tônmẽ tkai wa krdaromãdkâ mnõze daw wazrên.”
Tazi nãt ambâ, Etiópia tdêkwa, dure Filipe sdanã, kãnẽ:—Pe sa, wê ĩm wasku nã: Nõkwai kmã mãp ahâmre hã Waptokwa Zawre damrmẽ waskukwa tâkãhã ro wasku? Bâ, tô sisnãp kwaz mrẽ? Bâ, aimõwi hã ambâ wasku nãp kwaz mrẽ?
Are Filipe Waptokwa Zawre damrmẽze tô tahã ambâ tê sanãmrĩ tmã wasku pês. Are tô ta hawi Filipe tê kmã wamhu, Wakmãdkâkwa Jesus dakmã hã rowaskuwẽ tê tmã wasku snã.
Nẽm snã nãt smĩsi kâ mba tsimãsis. Tazi nãt tô tahã ambâ Filipe ãmã kãnẽ mrẽ:—Bûkã, tônmẽrê kâdi! Twa, tônmẽ, ĩsikrãikwanrẽ pibumã, waĩmã mãrĩ tĩkwakru kõdi.
[Are Filipe kãnẽ tmã mrẽ:—Tô ĩsenã aipkẽ krê dazazêĩ wa, wazatô aikrãikwanẽ.Are ambâ kmã wakrã kãnẽ:—Jesus Cristo Waptokwa Zawre Dakra nã, watô dazazê.]
Tazi, nãt tô tahã ambâ mrẽ, wdê wrakwa kmã prbakwa tê hri pibumã. Are sahure kâ mba tizas, are Filipe Etiópia tdêkwa krãikwanẽ.
Are kâ hawi pus wi, nãt Waptokwa Zawre Dahêmba Filipe saprõnn. Tanẽ nmẽ, tokto tô tahã ambâ, Etiópia tdêkwa, Filipe tê kmãdkâ kõdi. Are tô toi snã nãt mõrĩ tê kmã wamhu.
Amtpẽ kõ re ktabi, nãt Filipe dazakru sĩ Azoto wa wi. Tazi nãt ro waihuk, are mõrĩ tê kmã wamhu, dazakru sĩ Cesaréia ku. Are mõr snã, nãt dazakrui mnõ bâ, Wakmãdkâkwa Jesus dakmã hã rowaskuwẽ tkrê dam wasku.
Saulo Wakmãdkâkwa Jesus tê dazazêze<sup>(1-2)</sup> Tanẽ re, nãt Saulo Wakmãdkâkwa Jesus dazazêĩkwai nõrai pra krmõ, tkrê kmã kwakbure mnõ pibumã. Saulo aire dazazêĩkwai nõrĩ tê kutõr zêĩ ktabd. Tahã nãt Saulo Waptokwa Zawre damã dat sabuzep kmãdkâkwai ktabi hêsuka nã wa. Hêsuka tô dazakru sĩ Damasco wam hã judeu nõrai mã, Saulo krsiwasku prê mnõ pibumã, Waptokwa Zawre damã krsikrãiktõ mnõze mba. Tahã tô Saulo ãprêze, Damasco wam hã Wakmãdkâkwa Jesus dazazêĩkwai nõrĩ ambâ nõrĩ, pikõi nõrai zemã, pawassi snã dazakru sĩ Jerusalém ku aipâ tê simrõi mnõ pibumã.
(-)
Twa, Damasco ku hã bdâdi nã Saulo mõr re, dazakrui krta hêmba wi, nãt amtpẽ kõ re hêwa nsĩ hawim hã romkuiwẽ kuirĩ.
Tê kuirĩ wi, nãt Saulo tkai ku waptãr, are kãnẽ damrmẽ wapa:—Saulo, Saulo, mãr wa tep krĩpra aimõr?
Are Saulo kãnẽ nĩnãr:—Nõkwap tôka, nha nẽ tep ĩmã amrmẽn?Tazi nãt damrmẽ dure aipâ kãnẽ wapa:—Wa tô Jesus, krĩpra aimõrĩ hã.
Wi aisamã, are dazakrui ku aimõr, tazi za nhanẽ ro kmãkwamãr pibumã, nõkwa aim wasku.
Are Saulo ãmẽ krĩnmrõ mnõ, damrmẽ tê wapar wi, nãt res knã tsimãsa. Are mãrĩ tê sãmr kõd.
Tazi nãt Saulo tkai hawi da, are tto pok, akwẽstô mãrĩ tê sãmr kõdi. Tâkãnẽzem hawi, nãt Saulo ãmẽ krĩnmrõ mnõ nõrĩ ĩpainõ nã saprõ, dazakrui ku.
Tahã dazakru sĩ Damasco wat smĩsi ambâ krsimãsis. Tahã tô Wakmãdkâkwa Jesus dazazêĩkwa, Ananias nã ĩsisize hã. Tazi nãt Wakmãdkâkwa tmã tasihêĩkren, are kãnẽ saihrân:—Ananias!Are Ananias kãnẽ dazdakâ:—Mãrĩ?
Tanẽ wi, nãt Wakmãdkâkwa kãnẽ tmã tamrmẽn:—Wi aisamã, are awkawi kri ĩssõre mba aimõr. Tazi teza Judas ãnrõwa ku aisebr, are dazakru sĩ Tarso wam hã ambâ, Saulo nã ĩsisi zô aisinãr. Tetô nẽs nĩwar.
Are mãtô romwawã kmãdâk. Romwawã zu mãt ambâ tmã krãiwatobr, Ananias nã ĩsisi. Tô tahã mãt kripra ku tmẽ debr, are Saulo ãnsĩwĩ sipkrahi, aipâ krromãdkâ mnõ pibumã.
Tanẽ wi, nãt Ananias dakmã wakrã, kãnẽ:—Wakmãdkâkwa, mãtô akwẽ nõrĩ tô tahã Saulo ãkmã saktẽ zawre ro ĩm wasku, anĩm akwẽ kwaĩmba, romkunẽ dazakru sĩ Jerusalém wa tkrê kmãkwamãr mnõ nã.
Are tokto tô kummã mnĩ mõ, Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai sĩm hêsuka re, kbure annĩwĩm hã akwẽ pawassi snã aipâ dazakru sĩ Jerusalém ku tê simrõi mnõ pibumã.
Are Wakmãdkâkwa Ananias ãmã kãnẽ tamrmẽn:—Wi aimõrĩ, wa watô tô tahã ambâ ĩsimã smĩsut, krĩm sipiĩ mnõ pibumã. Judeu kõ nõrai mã, kãtô dure dakmãdkâkwai mrmẽ prê zawre nõrai mã, kãtô dure Israel wam hã akwẽ nõrai mã, ĩnĩsize tkrê wasku mnõ pibumã, wat ĩsimã smĩsut.
Are tô kbure rowẽ kõ, tkrĩkmã sasõmr mnõzem hawi za tkrê kmãdkâ mnõ nã, waĩzemã waza Saulo ãmã ĩwaihu tmã hi.
Tâkãnẽ mnõ zemba, nãt Ananias mõ. Are Judas ãnrõwa ku debr. Tazi nãt Saulo ãnsĩwĩ sipkrahi, are kãnẽ tmã mrẽ:—Wasimẽ hã Saulo, mnĩ dat ĩzatõrĩ, tô Wakmãdkâkwa Jesus, Damasco bdâdi nã dakmãdkâ hã. Mãtô mnĩ ĩzatõrn, aipâ aito psê pibumã, kãtô dure Waptokwa Zawre Dahêmba aihêmba dat aim sipttê psê pibumã.
Tazi nãt tpê hâ nẽ Saulo ãtmõ hawi mãrĩ rêrê, are rêrkê pari, aipâ tto pês. Tapari, nãt da, are tsikrãikwanẽr.
Sikrãikwanrẽ pari, mãt tisa, are saĩ pari, aipâ nĩptêt.Saulo nãt nha bdâ Wakmãdkâkwa Jesus dazazêĩkwai nõrai mẽ nãmr, dazakru sĩ Damasco wa.
Saulo dazakru sĩ Damasco wa krnẽm mnõzeTazi nãt Saulo azanã Wakmãdkâkwa Jesus dawasku kmã sbirã, judeu nõrĩ Waptokwa Zawre damã krsikrãiktõ mnõ zemba. Are kãnẽ tkrê dawasku:—Wakmãdkâkwa Jesus, tô Waptokwa Zawre Dakra.
Are tô kbure tâkãnẽ hã tê wapar mnõ nẽ hã, mãt tmã sikrãm, are kãnẽ krsisdanãr:—Bâ, tô tahã Jesus ãkmã sasõmrkwai nõrai pãrkwai kõdip kwaz? Bâ, Jesus ãnĩm akwẽ nõrĩ danmẽzem wa tê smẽ pibumãp, kwaz mnĩ mõr kõd? Bâ, Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai tmẽ, dazazêĩkwai nõrĩ dure tê simrõi mnõ pibumãp, kwaz mnĩ mõr kõd?
Are Saulo Waptokwa Zawre damrmẽ waskuzem nã aimõ krsiwãittê psê mnõ snã, Wakmãdkâkwa Jesus danĩsizem nã prê snã krmrẽm. Tazit wasku prê snã, Wakmãdkâkwa Jesus Wapkẽhrikwai ktabi Waptokwa Zawre mnĩ dat wam dazatõrĩ hã nã, tê wasku. Tâkãnẽ mnõ zemba, judeu nõrĩ, dazakru sĩ Damasco wa krĩsrõwa mnõ, tê mrmẽ po pibumã, nhanẽ mrmẽze tê kmẽ sãmr kõdi.
Bdâ kmã kahâ zawre pari, mãt judeu nõrĩ tsikrãikõt, are ro simã tê krãikrat, Saulo tê wrĩ pibumã.
Are Saulo nãtô ro simã tê krãikrta mnõ nã, rowaihuk. Dazakru sĩ Damasco kurtid. Tanẽ nmẽt nẽs dazakru kurtizem zdawa mnõ mba judeu nõrĩ simãsa, awẽ re kãtô dure mãra nã, Saulo tê wrĩ kba pibumã.
Are smĩsi mãra nã nãt Saulo ãsimẽm nõrĩ siktõ zawre krê Saulo sẽ, are dazakrui kurti dum krturê mba kmã sikra, romku.
Saulo dazakru sĩ Jerusalém ku aipâ wsizeSaulo nãt aipâ dazakru sĩ Jerusalém ku mõ. Tazi nãt Wakmãdkâkwa Jesus dazazêĩkwai nõrai mẽ sitom mnõ pibumã, krrĩt. Are Jerusalém wam hã Wakmãdkâkwa Jesus dazazêĩkwai nõrĩ Saulo tê dazazêĩ nã tê sazêĩ kõzem hawi, sipa zepuk.
Tanẽ wa, nãt Barnabé Saulo ãtmẽ mõ, tê waihkâ mnõ pibumã. Are Barnabé Saulo Wakmãdkâkwa Jesus dat satõr nõrai tmẽ saprõ, tê tmã wasku pibumã. Tazi nãt Barnabé nhanẽ Saulo Wakmãdkâkwa Jesus bdâdi nã tê dakmãdkâ nã, kãtô dure nhanẽ Wakmãdkâkwa tmã damrmẽ nã, tanõrai mã wasku. Are dure nhanẽ Saulo pkẽ ttê snã Wakmãdkâkwa Jesus danĩsizem prê nã, dazakru sĩ Damasco wa dakmã hã rowaskuwẽ tkrê wasku mnõ nã, tô tanõrai mã wasku.
Tâkãnẽ pari, nãt Saulo tokto tô tanõrai mẽ nmĩ zazâr, are dazakru sĩ Jerusalém pâ, Wakmãdkâkwa Jesus danĩsizem prê nã, pkẽ ttê snã dakmã hã rowaskuwẽ tkrê wasku.
Saulo tetô dure judeu nõrai mẽ krsisdakâ. Are dure mrmẽ simã tkrê kwanĩ, grego mrmẽ waihkukwai nõrai mẽ. Tâkãnẽ mnõ zemba, nãt judeu nõrĩ rowaihku zô krrĩt, nhanẽ tê wrĩ pibumã.
Are Saulo ãmẽ hã Wakmãdkâkwa Jesus dazazêĩkwai nõrĩ tê rowaihku hare, nãt Saulo saprõ, dazakru sĩ Cesaréia ku. Are tapari nãt dazakru sĩ Tarso ku satõrn.
Tazi nãt Wakmãdkâkwa Jesus dazazêĩkwai nõrai mã, ro tnmrõ pês Judéia tkai pâ. Are Galiléia tkai wa, kãtô dure Samaria tkai wa, dure ro tmã smĩkwram pês. Tazi tokto Wakmãdkâkwa Jesus dazazêĩkwai nõrĩ hêmõ sĩkre Waptokwa Zawre Dahêmba dat krwaihkâ mnõzem hawi. Are tô kbure dazazêĩkwai nõrĩ, Wakmãdkâkwa Jesus danĩm romkmãdkâ pra psê snã krnõmr.
Pedro dazakru sĩ Lida kãtô dure dazakru sĩ Jope tê pibuizePedro, tô ropore nãt aire krnẽ. Are smĩsi btâ nã, nãt dazakru sĩ Lida ku mõ, tazim hã Waptokwa Zawre danĩm akwẽ tê pibui mnõ pibumã.
Tahã dazakrui wa, nãt smĩsi ambâ, Enéias nã ĩsisi, waikrã. Tahã aire hi ttêd. 8 nã nãt Enéias ãkmã wahu tinẽ, nmrõzem hawi sam knã.
Tô tazi nãt Pedro kãnẽ tmã mrẽ:—Enéias, Wakmãdkâkwa Jesus Cristo mãtô aim kwapsên. Wi aisamã, are ainmrõze kuikãs mõn.Tanẽ wi, nãt Enéias da.
Are tô kbure dazakru sĩ Lida wa krĩsrõwa mnõ, kãtô dure dazakru sĩ Sarona wa krĩsrõwa mnõ, psê snã kmã nõpre. Kmã sõpre mnõ wi, mãt Waptokwa Zawre danĩm romkmãdkâ tmẽ pkẽ sĩkdâ.
Tô ta siwat, dazakru sĩ Jope wa aire smĩsi pikõ Wakmãdkâkwa Jesus dazazêĩkwa krmõ. Ĩsisize tô Tabita. (Are grego mrmẽzem nã tô Dorcas nã ĩsisize.) Rom pê tkrê dam kmãkwamãr mnõ snã, kãtô dure ĩsĩm rom kõ nẽ hã tkrê waihkâ mnõ snã, nãt Tabita bdâ krkmã waireb.
Are tahã btâ ssõre nã nãt Dorcas thâze, are dâr. Are ĩhêmba dat kupsõi pari, nãt kripram hã kri ssatom hêmõ sasõmrn.
Dazakru sĩ Lida, tô dazakru sĩ Jope krtamrê. Tâkãnẽ mnõ zemba, nãt Pedro dazakru sĩ Lida wa krmõr nã smĩpar mnõzem hawi, dazakru sĩ Jope wam hã Wakmãdkâkwa Jesus dazazêĩkwai nõrĩ ponkwanẽ Pedro ãzô kmẽ zatõ. Are kãnẽ mrmẽze Pedro ãmã kburõikw:—Azanã wê aimõrĩ, dazakru sĩ Jope ku!
Tazi nãt Pedro tô kbure kripra hawi dawairbe pibumã, wdaku. Are kbure dawairbe pari, hikrã nã da, are Waptokwa Zawre dawa. Waptokwa Zawre tê dawar pari, nãt Dorcas ãhêmba tmẽ tsĩkdâ, are kãnẽ tmã mrẽ:—Tabita, wi aisamã!Tô tanẽ wi, nãt pikõ tto pok, are Pedro kmãdâk, are nãmr.
Tazi nãt Pedro Tabita ĩsipkra nã kâ, sam da tê waihkâ pibumã. Tapari, nãt Pedro Wakmãdkâkwa Jesus dazazêĩkwai nõrĩ kbure saihâ, are dure pikõi nõrĩ, ambâ twi ĩdkâ mnõ nõrĩ, saihâ. Tazi nãt Dorcas sõkrêptui snã tmã sakre.
Tazi nãt Pedro ãwaskuzem nã dazakru sĩ Jope pâ kmã tasĩpein. Tâkãnẽ mnõzem hawi, nãt saktẽ zawre akwẽ Wakmãdkâkwa Jesus tê dazazê.
Tô tazi nãt Pedro ãkmã kahâ snã bdâ tinẽ, ktâ hâi prekwai nrõwa wa smrã snã. Tô tahã ktâ hâi prekwa tô Simão ĩsisize.
Pedro Cornélio ãnrõwa ku mõrzeDazakru sĩ Cesaréia wat aire smĩsi ambâ, Cornélio nã ĩsisi, krsimãsis. Tô tahã tô surta nõrai kmãdkâkwa. Itália wam hã surta nõrai nã dat krwamtrẽ mnõ kmãdkâkwa tô tahã.
Tahãt Waptokwa Zawre danĩm romkmãdâ tkrê kmãdkâ psê mnõ pibumã, krsikwanĩ pês. Tô kbure sĩm akwẽ nõrai mẽt aire Waptokwa Zawre tkrê dawar. Judeu nĩm rom kõ nẽ hã nãt tkrê waihkâ pês. Are dure aimõ Waptokwa Zawre tkrê dawar.
Are smĩsi btâ nã, bdâ sĩpra psê wi, nãt Cornélio ãmã romwawã krãiwatobr. Tazi nãt sõkawi, hêwa nsĩm hã Waptokwa Zawre danĩm akwẽ kmãdâk, ĩkrtamrê sam snã. Tahã nãt kãnẽ saihâ:—Cornélio!
Tahãt Cornélio pahi snã hêwa nsĩm hã Waptokwa Zawre danĩm akwẽ kmãdâk. Are kãnẽ nĩnãr:—Nhanẽ tep ĩmã amrmẽn?Are hêwa nsĩm hã akwẽ, kãnẽ kmã wakrã:—Mãtô nẽs aisiwari Waptokwa Zawre waparn, are dure akwẽ nĩm rom kõ mã ro krkmãkwamãr mnõ kmãdkân, twa mãt aikmã tanpokrpkun.
Wi, tokto nha ambâ dazakru sĩ Jope ku kmẽ zatõrĩ, ambâ Simão Pedro nã dat krwamtrẽ mnõ zô.
Romhâi prekwai nrõwa wat nãmr. Tahã kri tdêkwa tô dure Simão ĩsisize hã. Ĩsrõwa tô kâ pore zdawa krta.
Are hêwa nsĩm hã Waptokwa Zawre danĩm akwẽ mõr pari, nãt Cornélio ponkwanẽ ambâ krtmã ĩsipiĩ mnõ, kãtô dure smĩsi sipapram hã surta zô hâ. Tahã surda tô Waptokwa Zawre danĩm romkmãdâ tkrê kmãdkâ psê mnõ nẽ hã.
Tazi nãt Cornélio tô kbure ro tmã ĩsaikwar mnõ, tô tanõrai mã tê wasku pês, are tapari dazakru sĩ Jope ku satõ.
Tô tahã awẽku, amzumre, nãt Pedro kri ssatom nsĩm hã dasiwaktuzep ku saiku, Waptokwa Zawre tê dawar pibumã. Are, tê dawar re, nãt mnĩ mrẽpranẽ ambâ Cornélio tê satõrĩ, dazakru sĩ Jope ku tsinã.
Tanẽ re nãt Pedro mrã sarot, twa sa zêĩd. Are Pedro ãmã dasa dat kmãkwamãr re, nãt romwawã Pedro ãmã krãiwatobr.
Tazi nãt hêwa sikrti snã kmãdâk, kãtô dure mãrĩ dasikupsbizem zawre nẽ ĩhêmba nẽ hã, tkai ku tê sikrai re, kmãdâk. Tô tahã dasikupsbizem nẽ romhêmba tô sikwaĩpsê ĩhâi zase mnõ bâ kmã wassid mnõd.
Tô tahã dasikupsbizem nẽ romhêmba krêt romzari siwazari simãsa, pto mnõ bâ. Tô kbure romzari sikwaĩpsê ĩpra nẽ hã, kãtô dure sõwa nã krnmrõ mnõ nẽ hã, kãtô dure si mnõ, nãt tô ta krê tsimãsa.
Tazi nãt Pedro damrmẽ kãnẽ wapa:—Pedro, wi aisamã, are tahã smrõi mõnõ, are kahur mõn!
Tanẽ wi, nãt Pedro kãnẽ kmã wakrã:—Ãre, tô tahã kmã amrmẽ za ĩt am kmãdkâ kõdi! Wa, nĩwa adu rom nĩ kunẽ ĩt kmẽsiĩ kõdi. Romkmãdkâ prê wat krkmãdkâ mnõ, sõprãi zawre nẽ, kãtô psê kõ nẽ tê kmã to mnõ, adu nĩwa ĩt kmẽsiĩ kõdi!
Are Pedro dure damrmẽ wapa kãnẽ:—Ro Waptokwa Zawre dat pê, kunẽ nã wamtrẽ knã.
Tâkãnẽ hã nãt mrẽpranẽ tmã thêmba. Tapari, nãt tokto dasikupsbizem zawre nẽ hã romhêmba, aipâ hêwa nsĩ ku saiku.
Are Pedro tetô aire kmã tsimãzus, ro tmã ĩkrãiwatbro mãr nã tê samãr waihku pibumã.
Tanẽ re, nãt ambâ nõrĩ, Cornélio tê satõrĩ, tsinã, are nĩnãr, Simão ãnrõwa zô. Kri zdawa krtamrê nãt tsimãsa. Tazi nãt kri tdêkwa kmẽ zaihâ, are kãnẽ nĩnãr:—Bâ tâkãhã kri wap Simão Pedro nã ĩsisi nãmr?
Pedro tetô aire adu ro tê kmãdkâ nã tsimãzus. Tanẽ re, nãt Waptokwa Zawre Dahêmba kãnẽ tmã tamrmẽn:—Wapar pêsê, mrẽpranẽt ambâ kraisô rĩt.
Wi sikra nã, are nhanẽ aipkẽ kõ snã, tô tanõrai mẽ aimõrĩ. Wa wat wê tô tanõrĩ aitmẽ satõ.
Tazi nãt Pedro sikra, are ambâ nõrai mã kãnẽ mrẽ:—Akwẽ krsô airtĩ kba mnõ, tô wa hã. Mãr zô bâp wê tô kummã tmã aimõrkw?
Are tô tanõrĩ kãnẽ dakmã wakrã:—Surta kmãdkâkwa Cornélio nã dat krwamtrẽ mnõ, mãt mnĩ wazatõ. Tô tahã ambâ pkẽ psêdi. Tetô Waptokwa Zawre tkrê dawar, kãtô dure kbure judeu nõrĩ tmã sazêĩ psê ktabdi. Hêwa nsĩm hã Waptokwa Zawre danĩm akwẽ nãt ku tmã mrẽ, aisô hrâ pibumã, ĩsrõwa ku aimõr da, aimrmẽ tê wapar pibumã.
Tazi nãt Pedro ambâ nõrĩ kripra ku saihâ. Are tô tahã mãra nã nãt tô tazi nmĩ zazâr.Tahã awẽku nãt Pedro sĩm ro kburõ, are tô tanõrai mẽ mõ. Tazi nãt dure Jope wam hã Wakmãdkâkwa Jesus dazazêĩkwai nõrĩ nha damẽ tinẽ.
Tahã hâre mãt dazakru sĩ Cesaréia ku tsinã. Are Cornélio tetô aimõ siwadi nõrai mẽ, tô tanõrai sô nmĩpar. Tô siwaikẽ ktab nõrai zemã, nãt sô hâ. Are smĩstu Pedro ãzô nmĩpar.
Are Pedro mnĩ sbrezep ku, nãt Cornélio watobr, tê kuzus pibumã. Tê kuzus wi, nãt ĩsõk pra thissinã, krãikrê snã.
<sup>(27-28)</sup> Tapari, nãt Cornélio Pedro ãmẽ sisdakbâ snã, kripra ku tizas. Tazi nãt Pedro saktẽ zawre akwẽ sikrãiktõ snã kmãdâk, are kbure mã kãnẽ mrẽ:—Judeu kõ nõrĩ wat pibui pibumã, kãtô dure judeu kõ nõrai mẽ wasikrãiktõ pibumã, judeu nõrai sĩm romkmãdâ tê wam wẽ kõ nã, aim waihku psêdikwa. Are Waptokwa Zawre mãt ĩm tamrmẽn, nõkwa ĩt aikmãdkâ wapu kba kõ pibumã.
(-)
Twa, wat wê ĩtoi snã ĩmõr, amõ ĩzô aihrâ kba nmẽ. Are mãr pibumã ĩzô aihrâkwa, tokto ĩt waihku zêĩd.
<sup>(30-31)</sup> Tazi nãt Cornélio kãnẽ kmã wakrã:—Tônmẽ ĩnrõwa wa Waptokwa Zawre ĩt dawarzem hawi, mãtô mrẽpranẽ bdâ ĩkmã tinẽ. Tazi mãt amtpẽ kõ re smĩsi akwẽ sikuza hâirã re ĩm tsihêĩkre, are kãnẽ ĩm mrẽ: “Cornélio, mãtô Waptokwa Zawre nẽs aisiwari waparn, kãtô dure akwẽ nĩm rom kõ mã ro krsõmr mnõ nã, mãt tanpokrpkun.
(-)
Tanẽ nmẽ, wi, tokto dazakru sĩ Jope ku akwẽ kmẽ zatõrĩ, Simão nã ambâ ĩsisi mnĩ taim saprõn pibumã. Tahã sisizep kamõ, tô Pedro. Romzar hâi prekwai nrõwa wat nãmr. Romzar hâi prekwai nĩsize tô dure Simão. Tô tahã ĩsrõwa tô kâ pore zdawa krta.”
Tâkãnẽ mnõ zemba, wat azanã amõ aisô ĩhâr. Are aisĩm romkmãdkâ psê nmẽ, wê aimõr. Twa, wat tô kbure tônmẽ, Waptokwa Zawre danõka, wasikrãiktõn, kbure Wakmãdkâkwa damrmẽze dat kraim sõmr mnõ, wat wapar pibumã.
Cornélio ãnrõwa wa Pedro Wakmãdkâkwa Jesus damrmẽze tê dam waskuzeTazi nãt Pedro kãnẽ mrmẽ kmã snãkrat:—Tokto wa waihkud, Waptokwa Zawre tô kbure akwẽ siwam si dat krkmãdkâ mnõ nã.
Waptokwa Zawre tô kbure akwẽ dasĩpko mnõ pâ dat krsapar pês. Nõkwa tkrê dazazêĩ mnõ nẽ hã, kãtô dure ĩkwaĩmba ro tkrê kmãkwamãr mnõ nẽ hã, za dat krsapar pês.
Waptokwa Zawre Israel wam hã akwẽ nõrai mã damrmẽ dat krwasku mnõze waihkudikwa. Wakmãdkâkwa Jesus Cristo dakmã hã wapkẽ nmrõ mnõzem nã hã rowaskuwẽ, nãt Waptokwa Zawre tmã waskun. Tâkãhã Wakmãdkâkwa Jesus Cristo tô tô kbure akwẽ nõrai kmãdkâkwai ktabi.
Tô kbure Israel wam hã tkai wa ro ĩkrãiwatbro, waihkudikwa. Tô Galiléia tkai wa nãt kmã snãkrat, João akwẽ sikrãikwanrẽ mnõzem nã ro tê tmã wasku mnõ pari.
Dazakru sĩ Nazaré hawim hã Jesus damã Waptokwa Zawre Dahêmba dat dam sõmr nã, kãtô dure danĩpttê zawre dat dam sõmr nã, waihkudikwa. Ropore mãt Wakmãdkâkwa Jesus krtamõrn, rom pê dat krkmãnãr mnõ snã, kãtô dure Hêpãrwawẽ nĩpttê papra akwẽ krĩnmrõ mnõ, ĩsipttê hawi dat krsmrã mnõ snã, Waptokwa Zawre damẽ krdanẽm mnõ nmẽ.
Tô kbure ro Wakmãdkâkwa Jesus dat krkmãnãr mnõ, Judéia tkai wa kãtô dure dazakru sĩ Jerusalém wa, wanõrĩ waihkud. Are Judeu nõrĩ nãt Wakmãdkâkwa Jesus wdê passakrti wa tê dazapuk, are dawĩ.
Tazi nãt Pedro mrmẽ tê kmã wamhu, kãnẽ:—Wakmãdkâkwa Jesus dadkâ pari, mrẽpranẽ bdâ dakmã nẽm wi, nãt Waptokwa Zawre aipâ danõkrêptuin, are wamã dasihêĩkre pibumã, dam hrin.
Danõkrêptui pari, tô kbure akwẽ dakmã sõpre kõdi. Tô wanõr mã si mãt wam tasihêĩkren. Dakmã hã rowasku wat krdam wasku mnõ pibumã dasimã dat wanmĩstu nmẽ, mãt wanõr mã si tasihêĩkren. Wanõrĩ watô Wakmãdkâkwa Jesus damẽ wasa kahurn, kãtô dure kui kahurn, Waptokwa Zawre dat danõkrêptui pari.
Are tô tahã mãt wawdakurn, Waptokwa Zawre danĩm rowaskuwẽ akwẽ nõrai mã wat krwasku mnõ pibumã. Krromãdkâ mnõ nõrai mã, kãtô dure ĩdkâ mnõ nõrai mã, Wakmãdkâkwa Cristo ro dat tmã nõmr mnõ pibumã, Waptokwa Zawre dat danãr nã, akwẽ nõrai mã wat krwasku mnõ pibumã, mãt wam kruin.
Tô kbure nãt ahâmre hã Waptokwa Zawre damrmẽ waskukwai nõrĩ Wakmãdkâkwa Jesus za dakrãiwatbro nã, ro wasku. Ro tkrê wasku mnõze, tô kãnẽ: Nõkwa tê dazazê nẽ hã za pkẽhrin, are ĩsĩm romkunẽ mãr kõ snã tmã rmẽn.
Judeu kõ nõrai tmẽ Waptokwa Zawre Dahêmba dat sikraizePedro adu mrmẽ re, nãt Waptokwa Zawre Dahêmba kbure Pedro ãwaparkwai nõrai ssĩwĩ sikrain.
Tazi nãt judeu nõrĩ, Wakmãdkâkwa Jesus dazazêĩkwai nõrĩ, dazakru sĩ Jope hawi Pedro ãmẽ ĩwahtu nõrĩ, Waptokwa Zawre Dahêmba damã tsikrãm, Waptokwa Zawre judeu kõ nõrai mã zemã Dahêmba dat dazatõr mnõzem hawi.
Tô kbure nãt judeu nõrĩ Cornélio ãnĩm akwẽ nõrĩ damrmẽ wam waihku kõ nẽ hã nã mrmẽzus re, kãtô dure Waptokwa Zawre tê dawar re, kãtô dure tê dawasku wẽ mnõ snã, tê wapar.
Tanẽ nmẽ, nãt Pedro kãnẽ mrẽ:—Wanõr mã Waptokwa Zawre Dahêmba dat dazatõr nẽ, mãt dure tô tanõrai mã Dahêmba tmã dazatõrn. Tâkãnẽ mnõ zemba, bza kwaz nõkwa kâ nã sikrãikwanrẽ mnõ pibumã, twi wẽ kõ?
Tazi, nãt tokto Pedro tô tanõrai mã mrẽ, Wakmãdkâkwa Jesus Cristo danĩsizem nã sikrãikwanrẽ mnõ pibumã. Are tapari, nãt Pedro ãmã tmrmẽzus, nha bdâ tô tanõrai mẽ kmã nẽm pibumã.
Pedro dazakru sĩ Jerusalém wa Wakmãdkâkwa Jesus dazazêĩkwai nõrai mã ro tê waskuzeWakmãdkâkwa Jesus damrmẽ waskukwai pibumã dat satõr nõrĩ, kãtô dure kbure Judéia tkai wam hã Wakmãdkâkwa Jesus dazazêĩkwai nõrĩ, nãt romwasku wapa, judeu kõ nõrĩ dure Waptokwa Zawre damrmẽze tkrê sazêĩ psê mnõ nã.
Pedro dazakru sĩ Jerusalém ku aipâ wsi pari, nãt nha ĩsimẽm nõrĩ, judeu nã dat krwamtrẽ mnõ, tmã tmrmẽzus. Tô tahã ĩmrmẽzus mnõ nõrĩ, tô judeu nõrĩ krsishâi hâi nĩsku mnõ prabâ, dure judeu kõ nõrĩ sishâ hâi nĩsku mnõ pibumã kmã ĩsapka nẽ hã.
Twa, nãt kãnẽ tmã tmrmẽzus:—Ĩsishâi hâi nĩsku kõ nẽ hã nrõwa wa bât aisãmr, are dure tô tanõrai su aisa!
Tazi nãt Pedro tokto ro dam wasku pês, tô kbure ro Cornélio ãmã ĩsaikwar mnõ nã hã. Kãnẽ nãt ro dam wasku:
—Dazakru sĩ Jope wa wat aire ĩnãmr. Tazi Waptokwa Zawre ĩt dawar re, mãt romwawã ĩm tsihêĩkre. Dasikupsbizem zawre nẽ, wat mãrĩ kmãdâk. Hêwa nsĩ hawit mnĩ sikra. Sikwaĩpsê ĩhâi zase hã, are ĩhâi zase mnõ mba kmã wassid mnõd. Tahã mãt ĩkrtamrê mnĩ nmĩ zazâr.
Tô tahã dasikupsbizem zawre nẽ hã krê wat romzari kãtô dure romsiwamnãrĩ kmãdâk. Romsiwamnãrĩ sikwaĩpsê ĩpra nẽ hã, kãtô dure sõwa nã krnmrõ mnõ nẽ hã, kãtô dure si mnõ, wat kmãdâk.
Tapari, wat damrmẽ kãnẽ wapa: “Pedro, wi aisamã, are tahã smrõi mõnõ, are kahur mõn!”
Are tô dure hêwa nsĩ hawim hã damrmẽ ĩm mrẽ: “Ro Waptokwa Zawre dat psê, kunẽ nã wamtrẽ knã.”
Tâkãnẽ mãt mrẽpranẽ ĩm tsihêĩkre. Tapari, mãt hêwa nsĩ ku aipâ krẽwa.
Tanẽ wi, mãt mrẽpranẽ ambâ ĩzô tsinã, ĩnmrãzep ku. Tô tahã ambâ nõrĩ tô mnĩ dazakru sĩ Cesaréia hawi ĩzô dat wdakur mnõ hã.
Tazi mãt Waptokwa Zawre Dahêmba ĩm tamrmẽn, mãr nã ĩpkẽ kõ snã tô tahã ambâ nõrĩ ĩt kmã sasõmr pibumã. Twa, mãt dure dazakru sĩ Jope hawim hã 6 nã wasimẽm nõrĩ ĩkmã sasõ. Are kbure wasissu tmã wamõrn, are Cornélio ãnrõwa wa wazbren.
Tazi nãt Cornélio ro wam wasku nnãkrat, nhanẽ hêwa nsĩm hã Waptokwa Zawre danĩm akwẽ, srõwa wa tê kmãdkâ nã. Tahã nãt ku hêwa nsĩm hã Waptokwa Zawre danĩm akwẽ sam snã, kãnẽ tmã mrẽ: “Wi, ambâ nha kmẽ zatõrĩ, dazakru sĩ Jope ku, Simão Pedro ãzô, nmĩ tê saprõn pibumã.
Tô tahã za kbure ro aim wasku, aisĩm akwẽ mẽ aisipkẽhri pibumã.”
Are, Pedro mrmẽ kmã wamhu, kãnẽ:—Cornélio ãnrõwa wa, ĩmrmẽ ĩt kmã snãkrta wi, mãt mnĩ Waptokwa Zawre Dahêmba tô tanõrai ssĩwĩ sikrain, wanõr wansĩwĩ ĩsnãkrta dat sikrai nẽ.
Tazi wat Wakmãdkâkwa Jesus damrmẽ nã ĩnpokrpuk, kãnẽ ĩsnãkrta wam kmã damrmẽ nã: “Tô ĩsenã, mãtô João kâ nã taikrãikwanrẽkw, are Waptokwa Zawre tô Dahêmba nã za dat aikupsbikw.”
Tô ĩsenã, Waptokwa Zawre mãt judeu kõ nõrai mã Dahêmba dazatõrn, Wakmãdkâkwa Jesus Cristo wat dazazêĩ siwa, wanõr mã dat wam dazatõr prabâ. Twa, nõkwap kwaz wa, Waptokwa Zawre dakwaĩmba krĩnmĩ romkmãdkâ kunẽ mnõ pibumã?
Tâkãnẽ hã Jerusalém wam hã Wakmãdkâkwa Jesus dazazêĩkwai nõrĩ tê wapar mnõ wi, nãt Pedro ãkwaĩmba mrmẽzus kunẽ tê sahâr. Tazit Waptokwa Zawre tê dawasku wẽ, kãnẽ mrmẽzus snã:—Tô ĩsenã, mãt rê dure Waptokwa Zawre judeu kõ nõrai mã romkmãdkâ pê tmã sõmrn, krromãdkâ wamhuire mnõ pibumã, romkunẽ hawi pkẽ sĩkdâi mnõ pibumã!
Dazakru sĩ Antioquia wam hã akwẽ nõrĩ Wakmãdkâkwa Jesus tê dazazêzeEstêvão dat wrĩzem hawi, nãt dazazêĩkwai nõrai mã ro wẽ kõ tmã nõmr. Tazi nãt tô kbure tsĩpe. Fenícia tkai ku nãt nha tmã mõ, are dure Chipre tkai kre ku nha tmã mõ, are dure dazakru sĩ Antioquia ku nha tmã mõ. Tazi nãt ĩsĩpe mnõ nõrĩ tô tazim hã judeu nõrai mã si Waptokwa Zawre damrmẽze tkrê tmã wasku. Judeu kõ nõrai mã tkrê wasku mnõ kõdi.
Are tkai kre sĩ Chipre hawim hã, kãtô dure dazakru sĩ Cirene hawim hã, Wakmãdkâkwa Jesus dazazêĩkwai nõrĩ dure dazakru sĩ Antioquia ku nha tmã mõ. Tô tanõrĩ nãt dure Waptokwa Zawre damrmẽze judeu kõ nõrai mã tkrê wasku, Antioquia wa. Wakmãdkâkwa Jesus tkrê dazazêĩ mnõzem nã, nãt rowaskuwẽ tê tmã wasku.
Are Wakmãdkâkwa Jesus danĩptdê tetô tanõrai ssĩwĩ nõmr, tanẽ nmẽ, nãt saktẽ zawre Antioquia tdêkwai nõrĩ damrmẽze tê sazê, are Wakmãdkâkwa Jesus danĩm romkmãdkâ tmẽ pkẽ sĩkdâ.
Tazi nãt dazakru sĩ Jerusalém wam hã Wakmãdkâkwa Jesus dazazêĩkwai nõrĩ, dazakru sĩ Antioquia wa ro ĩsaikwar mnõ tê wapar. Tanẽ nmẽ nãt Barnabé satõrn, Antioquia ku mõr da.
Are Barnabé mõ. Tahã wsi wi, nãt ro waihuk, Waptokwa Zawre tô tazim hã akwẽ nõrĩ dat krkmãdkâ psê mnõ nã. Twa, nãt Barnabé tpkẽ to. Are akwẽ nõrai mã mrẽ, aimõ pkẽ psê snã Wakmãdkâkwa Jesus danĩm romkmãdâ tkrê kmãdkâ psê mnõ pibumã.
Barnabé tô ambâ pkẽ pê. Waptokwa Zawre danĩm romkmãdâ tmã sazêĩ psê ktab nmẽ, nãt Waptokwa Zawre Dahêmba nã hêmba sipttê psên. Barnabé wsi pari, nãt dure Wakmãdkâkwa Jesus dazazêĩkwa tkahâ.
Tapari, nãt Barnabé Saulo ãzô, dazakru sĩ Tarso ku mõ.
Are tê waikrãm pari, nãt aipâ kmã krẽwa, dazakru sĩ Antioquia ku. Tô tazi nãt Barnabé ãkmã, kãtô dure Saulo ãkmã smĩsi wahu tsikutõr, Wakmãdkâkwa Jesus dazazêĩkwai nõrai mẽ krsimãssi mnõ re. Tanẽ re, nãt Barnabé kãtô dure Saulo Waptokwa Zawre danĩm romkmãdâ saktẽ zawre akwẽ nõrai mã tkrê rowahut. Tô tahã dazakru sĩ Antioquia wa, nãt akwẽ nõrĩ Wakmãdkâkwa Jesus dazazêĩkwai nõrĩ Cristo dakmã sasõmrkwai nã, tkrê wamtrẽ nnãkrat.
Tô twa, nãt dazakru sĩ Jerusalém hawi, Waptokwa Zawre damrmẽ waskukwa nha dazakru sĩ Antioquia ku tinẽ.
Smĩsi tô Ágabo nã ĩsisi. Tahã nãt da, are Waptokwa Zawre Dahêmba danĩpttê nã, kãnẽ mrẽ:—Mrãm zawre za ropore tkai pâ krãiwatobr.Tâkãhã mrãm zawre dam krãiwatbro, tô Cláudio tkrê dakmãdkâ mnõ re.
Twa nãt Antioquia wam hã Wakmãdkâkwa Jesus dazazêĩkwai nõrĩ ro simã tê sakra, Judéia tkai wam hã dazazêĩkwai nõrĩ, tê waihkâ pibumã. Tô sipttê mnõ bâ, nãt krsĩmzar.
Tazi nãt Barnabé ãnĩpkra ku, kãtô dure Saulo ãnĩpkra ku, ktâprezu sõ, Judéia wam hã Wakmãdkâkwa Jesus dazazêĩkwai nõrai kmãdkâkwai nõrai mã tê tmã sõmr mnõ pibumã.
Wakmãdkâkwa Jesus dazazêĩkwai nõrĩ dure dat krkmã kwakbure mnõzeTahã btâ nã, nãt judeu nõrai kmãdkâkwa, Herodes nã ĩsisi, Wakmãdkâkwa Jesus dazazêĩkwai nõrĩ kmã kwakbure nnãkrat.
Tahã nãt dakmãdkâkwa Herodes Tiago smĩkezem kwa hi kwa pa nã dat wrĩ pibumã, kru. Tâkãhã Tiago tô João ãzdekwa.
Are Tiago ãwrĩ, judeu nõrĩ tê sãmr wẽ nã, Herodes tê waihku wi, nãt dure Pedro dat srẽ pibumã, kru. Pão fermento nã ĩwazar kõ nẽ hã nã judeu nõrĩ sĩpsê re, nãt Pedro kârn.
Are Pedro dat kâr pari, nãt Herodes kru, danmẽzep ku dat srẽ pibumã. Are sĩm surta nõrai mã krui pês, tê kmãdkâ psê pibumã. Surta nõrĩ tô 16 nã ĩhêmba. Tahã nãt Herodes surta nõrĩ wdakur pês sikwaĩpsê si, nẽs tê kmãdkâ pibumã. Páscoa nã hã dasĩpsê parim si, aire Herodes akwẽ nõrai mã Pedro tê wasku zêĩd, nhanẽ tahã ãkmã ro simã tê sakra mnõ pibumã.
Twa, nãt Pedro kripra aimõ da, surta nõrĩ tkrê kmãdkâ mnõ snã. Tanẽ re, nãt Wakmãdkâkwa Jesus dazazêĩkwai nõrĩ aimõ ĩsenã nẽs Waptokwa Zawre dawa, Pedro ãkmã.
Pedro danmẽzem hawi watbrozeDakmãdkâkwa Herodes Pedro akwẽ mã tê wasku pibumã, bdâ tê hrize nwa waptkãzep ku, nãt tô ta mãra nã Pedro pawassi snã nõt, surta waikwa. Hâre romzakrãre aire Herodes Pedro tê wasku zêĩd, akwẽ nõrai mã. Ponkwanẽ târa pra nã nãt tê kmã wasis, are surta nõrĩ kri zdawa aimõ kmãdâk.
Amtpẽ kõ re nãt hêwa nsĩm hã Waptokwa Zawre danĩm akwẽ, Pedro ãnse wa nĩpkra, are kut. Tazi nãt kãnẽ tmã mrẽ:—Wi, azanã aisamã!Tanẽ wi, nãt târa pra ĩsmĩzu hawi tmã waptãr.
Tazi nãt Pedro danmẽzem hawi watobr, are hêwa nsĩm hã Waptokwa Zawre danĩm akwẽ kmã sasõ. Are Pedro hêwa nsĩm hã Waptokwa Zawre danĩm akwẽ ĩsenã tê wazrê nã, adu tê samãr waihku psê kõd. Tô romwawã dizô nãt nĩmnãs.
Are dawanã hã kripra kmãdkâkwa ĩsa sakrê. Are taparim hã dure sakrê. Tapari, nãt romku kri zdawa wam hã târa ssõre krta ku thêmba. Are kri zdawa sismĩtê tsisdâhu, are romku pu. Kri nĩkrti mba nẽm re, nãt amtpẽ kõ re hêwa nsĩm hã Waptokwa Zawre danĩm akwẽ twi tsikutõr, are Pedro rmẽn.
Tazi nãt Pedro ro waihuk, are kãnẽ mrẽ:—Tokto wa waihkudi, tâkãhã tô ĩsenã. Mãtô Waptokwa Zawre hêwa nsĩm hã danĩm akwẽ mnĩ satõrn, Herodes ãnĩpkra hawi, kãtô dure tô kbure judeu nõrai sĩm romkmãdkâ kunẽ hawi, tĩwazrê pibumã.
Tô kbure tâkãhã ro ĩsaikwar mnõ, Pedro tê waihku psê pari, nãt mõ, Maria ãnrõwa ku. Tahã Maria tô João Marcos ãzeparkwa. Saktẽ zawre akwẽ nãt aire Maria ãnrõwa wa tsikrãikõt, are Pedro ãkmã Waptokwa Zawre tkrê dawar.
Tanẽ re nãt Pedro danõwam hã kri zdawa kwapsis. Are bakrda, Rode nã ĩsisi, Maria ãmã krsipiĩ mnõ, nãt kri zdawa ku mõ, nõkwai sô rtĩ da.
Bakrda Pedro ãmrmẽ tê waihku wi, nãt tpkẽ to. Twa, nãt wra snã akwẽ wadi tmẽ aipâ krẽwa, kri zdawa tê sdâhui kõ re. Are Pedro rowi sam nã dawadi nõrai mã tsimãza.
Tazi nãt kãnẽ akwẽ nõrĩ tmã tmrmẽzus:—Tôka aikrãi kunẽdi!Tô tanẽ nã ret nẽs aimõ ĩsenã wasku. Tanẽ nmẽ nãt dawadi nõrĩ tokto kãnẽ tmrmẽzus:—Hêwa nsĩm hã Waptokwa Zawre danĩm akwẽ, Pedro ãkmãdkâkwa, nãt kãte Pedro ãdizô kmãdâk!
Tanẽ ret nẽs Pedro kri zdawa kwapsis. Are tmã sdâhuin. Tazi nãt Pedro hã nã waihkun, are tmã sikrãm.
Are Pedro sipkra wẽ, arkiwi hêmba mnõ pibumã. Tazi nãt nhanẽ danmẽzem hawi Waptokwa Zawre dat wazrêze nã, dam wasku. Are dure kãnẽ mrẽ:—Wi tô, tâkãhã Tiago ãmã, kãtô dure wasimẽm wadi mnõ nõrai mã, wasku kba mõnõ.Kãnẽ mrmẽ pari, nãt Pedro tkai kamõi ku mõ.
Are, awẽ wi, nãt surta nõrĩ siwaihku kõ, are nhanẽ simãzaze tê kmẽ waihku kõd, nhanẽ Pedro watbro, tê wasku pibumã.
Tazi nãt dakmãdkâkwa Herodes Pedro ãzô surta nõrĩ krrtĩ mnõ da wdaku, are tê sãmr kõdi. Tanẽ nmẽ, nãt Herodes surta nõrĩ Pedro ãkmãdkâkwai nõrai sô hâ. Are nhanẽ ro tmã ĩsmĩkwra mnõ zô sinãr pari, nãt dat smrõi pibumã, surta wadi nõrai mã kru.Tapari, nãt dakmãdkâkwa Herodes Judéia tkai hawi watobr, are dazakru sĩ Cesaréia wa nha bdâ kmã tinẽ.
Dakmãdkâkwa Herodes ãdkâzeDakmãdkâkwa Herodes aire dazakru sĩ Tiro wam hã akwẽ nõrai kwaĩmba, kãtô dure dazakru sĩ Sidom wam hã akwẽ nõrai kwaĩmba, stikrui ktabd. Tazit Tiro wam hã akwẽ nõrĩ, kãtô dure Sidom wam hã akwẽ nõrĩ, tsito, dakmãdkâkwa Herodes tê pibui pibumã. Are tê pibui kõ re, nãt dakmãdkâkwa Herodes ãmã krsipiĩ psê mnõ mrmẽ prê zawre, Blasto nã dat krwamtrẽ mnõ mã, tmrmẽzus, tô tanõrai kwawi Herodes ãmã mrmẽ pibumã. Tapari, nãt tokto Herodes ãtmẽ tmã mõ, are warkw, ro simã tê sakram psê mnõ pibumã. Tô Herodes ãnĩm tkai hawi tô tanõrĩ ktâprezum nã dasaze simã tkrê sãmr mnõ nmẽ, nãt Herodes ãtmẽ wahud, dure ro simã tê sakram psê mnõ pibumã.
Tahã nãt Herodes bdâ tmã hri pês, simã mrmẽzus psê pibumã. Tô tahã btâ nã nãt Herodes sikuza hâĩ pê kmẽ nẽ, are dakmãdkâkwa krsimãssi mnõzem wa nãmr. Are smrãzem wa, Herodes dam romkrêptãk.
Tê dam romkrêptkã pari, nãt ĩwaparkwai nõrĩ hrâ snã, kãtô dure pkẽ toi snã, kãnẽ krsimã mrmẽzus wawẽ:—Waptokwa Zawre danẽ mãt wam mrẽ, ambâ nẽ mrmẽ kõdi!
Tanẽ wi, nãt hêwa nsĩm hã Waptokwa Zawre danĩm akwẽ Herodes hâze. Akwẽ nõrĩ Herodes Waptokwa Zawre danẽ mrmẽ nã, tê wamtrẽ mnõze Herodes tê sãmr wẽ mnõzem hawi, nãt Waptokwa Zawre Herodes hâzen. Are dâr, kbu tê nnĩ kahur wawẽ mnõ snã.
Tô tazit aimõ Waptokwa Zawre damrmẽze ĩsenã hêmõ sĩkre, ropore krsĩpeĩ mnõ snã.
Barnabé kãtô dure Saulo, dazakru sĩ Jerusalém wa sipi tê kmã wazrê pari, nãt dazakru sĩ Antioquia ku aipâ krẽwa, João Marcos simẽ tê saprõn snã.
Barnabé kãtô dure Saulo romhâ nã hã Wakmãdkâkwa Jesus damã sipi tê kmã snãkrtazeDazakru sĩ Antioquia wam hã Wakmãdkâkwa Jesus damã dasikrãiktõzem wa, Waptokwa Zawre damrmẽ waskukwai nõrĩ, kãtô dure dam rowahtukwai nõrĩ tetô aire tsikrãikõt. Tô tazim hã Waptokwa Zawre damrmẽ waskukwai nõrĩ tô Barnabé, kãtô dure Simão, “wrazu wara” nã dat krwamtrẽ mnõ, kãtô dure Lúcio, Cirene tkai hawim hã, kãtô dure Manaém, dakmãdkâkwa Herodes ãmẽ sissu ĩwrahku hã, kãtô dure Saulo.
Tô ta siwa, Wakmãdkâkwa tê dakmãdkâ prê zawre snã saĩ mnõ kõ snã bdâ kmã mõr re, nãt Waptokwa Zawre Dahêmba kãnẽ tmã tamrmẽn:—Barnabé kãtô dure Saulo ĩm sanĩ kwaba, aimõwi danĩpi ĩt tmã wasku, tkrê kmãdkâ mnõ pibumã.
Tapari, nãt dure Antioquia wam hã Wakmãdkâkwa Jesus dazazêĩkwai nõrĩ Waptokwa Zawre dawa, saĩ kõ snã bdâ kmã mõr snã. Are Barnabé kãtô dure Saulo ãnsĩwĩ sipkra tê sakra, are tmã wapros.
Chipre tkai kre wa, Saulo nõrĩ Waptokwa Zawre damrmẽ tkrê wasku mnõzeTâkãnẽ mãt Waptokwa Zawre Dahêmba Barnabé kãtô dure Saulo satõrn. Are Barnabé nõrĩ, Saulo ãmẽ, dazakru sĩ Selêucia ku tinẽ. Are tô ta hawi nãt kubankra krê tinẽ, kâ pore wam hã tkai kre ku. Tahã tô Chipre nã dat krwamtrẽ mnõ.
Are João Marcos nãt dure tô tanõrai mẽ mõ, ĩsipi nã tkrê waihkâ mnõ pibumã. Tahã nãt Chipre tkai kre wam hã dazakru sĩ Salamina ku tsinã. Tazi nãt Barnabé nõrĩ Waptokwa Zawre damrmẽze tkrê dam wasku mnõ kmã snãkrat, judeu nõrĩ Waptokwa Zawre damã krsikrãiktõ mnõzem mba.
Ta hawi nãt tô tanõrĩ, kâ pore waikwam hã tkai kre kbure tê wahu, are dazakrui kamõi ku tsinã. Dazakrui nĩsize tô Pafos.Tahã dazakrui wa nãt Barnabé nõrĩ sekwa kmẽ waikrã. Tô tahã sekwa tô judeu, Barjesus nã ĩsisize hã. Waptokwa Zawre damrmẽ waskukwai nẽt ro tkrê dam wasku.
Are Barjesus tkai kre kmãdkâkwai mẽ siwaikẽ ktabd. Tkai kre kmãdkâkwa ambâ krãi waihku psê ktabd. Ĩsisize tô Sérgio Paulo. Tahã Waptokwa Zawre damrmẽze tê wapar zêĩ ktab nmẽ, nãt Barnabé kãtô Saulo ãzô hâ.
Barjesus ãnĩsize grego mrmẽzem nã tô Elimas. Tahã tô sekwa, are Wakmãdkâkwa Jesus dat satõr nõrai mẽ siwẽ kõd. Elimas kmã sapka kõ ktabd, dakmãdkâkwa Sérgio Paulo, Waptokwa Zawre damrmẽze tê wapar pibumã, Wakmãdkâkwa Jesus tê dazazêĩ kumnãstê.
Saulo ãnĩsize tô dure Paulo. Tahã Paulo nãt ĩsenã Elimas kmãdâk, are Waptokwa Zawre Dahêmba Paulo ãhêmba dat sipttê psê snã, kãnẽ Elimas ãmã mrẽ:
—Tôka tô Hêpãrwawẽ kra! Tôka tô rom psê wẽ kõkwai ktabi! Aipkẽ kunẽ ktabd, aisimãzaĩ snã tet ro krdam wasku mõn. Mãr wa tep Waptokwa Zawre damrmẽze aisimãzaĩ snã siwakru krwasku mõn?
Tokto za Waptokwa Zawre aikmã kwakburen, tanẽ nmẽ, teza tokto aisikrã. Btâ nĩm romkuiwẽ sãmr kõ snã, za nha bdâ aikmã tinẽ.Tô tazi nãt Elimas ãtmõ wa azanãrê rodakrã. Are siwakru krmõrĩ tê kmã snãkrta snã, dazô krhâr, ĩsipkra nã dat saprõn pibumã.
Are tkai kre kmãdkâkwa tâkãnẽ hã tê kmãdkâ wi, nãt Waptokwa Zawre damrmẽze sazê, are Wakmãdkâkwa Jesus danmĩ rowahtuzem nã kmã tsimãzus pês.
Are Perge hawi, prare Paulo nõrĩ wahdu tê kmã wamhu, dazakru sĩ Antioquia ku. Tahã Antioquia tô Pisídia tkai wam hã dazakru. Are dasiwaktuzem bdâ nwa waptkã wi, nãt Paulo nõrĩ Waptokwa Zawre damã judeu nõrĩ krsikrãiktõ mnõzep ku tizas, are tazi tsimãsis.
Judeu nõrĩ Waptokwa Zawre damã krsikrãiktõ mnõzep kmãdkâkwai nõrĩ, danĩm romkmãdkâ prê dakmãdkâkwait Moisés tê tmã rmẽ mnõ tê sanãmr mnõ pari, kãtô dure ahâmre hã Waptokwa Zawre damrmẽ waskukwai nõrai sĩm hêsuka tê sanãmr mnõ pari, nãt Paulo nõrai mã kãnẽ tmrmẽzus:—Wasiwadi nõrĩ, nõkwa akwẽ nõrĩ pkẽ waptui kba pibumã Waptokwa Zawre damrmẽze wasku zêĩ wa, tokto aimrẽmẽ.
Tazi nãt Paulo da, are sipkra hêmõ wẽ, kãnẽ mrmẽ snã:—Israel wam hã akwẽ nõrĩ, kãtô dure tô kbure dazakrui kamõi hawim hã akwẽ nõrĩ, tô kbure tônmẽ Waptokwa Zawre dakmãdkâ prê kba pibumã aisikburõi kba nõrĩ, pe, ĩwapar kwaba:
Nãtô Waptokwa Zawre, Israel wam hã akwẽ nõrĩ tkrê dazazê mnõ, wahĩkba nõrĩ dasimã smĩstun, Egito tkai wa adu krsrõwa mnõ re. Tazi nãt wahĩkba nõrĩ kahâ wawẽn. Tapari, nãt Waptokwa Zawre wahĩkba nõrĩ Egito tkai hawi smrãn, danĩpttê zawre nã.
Wahĩkba nõrai kmã nãt 40 nã wahu aikuwa mba kmã tinẽ, Waptokwa Zawre dahâipre pa snã dat krkmãdkâ mnõ snã.
Canaã tkai wam hã, nãt Waptokwa Zawre akwẽ nõrĩ 7 nã dasĩpko mnõ kutõrn, are tô tanõrai sĩm tka Israel wam hã akwẽ nõrai mã sõmrn.
Tazi nãt ar 450 nã wahu kmã tinẽmkw.—Tapari, nãt Waptokwa Zawre ro dam nõmr psêkwai nõrĩ dat krtmã sõre. Waptokwa Zawre damrmẽ waskukwa Samuel nã ĩsisi, ro tê dam nõmr psêkwai pibumã dat sãrzep ku, nãt ro dam nõmr psêkwai nõrĩ dat krtmã sõre.
Samuel adu ro tkrê dam nõmr psê mnõ re, nãt wahĩkba nõrĩ dakmãdkâkwa rei nã dat krwamtrẽ mnõ nã nĩwar. Are Waptokwa Zawre dakmãdkâkwa, rei nã dat krwamtrẽ mnõ, tmã kmẽ nãrn. Ambâ Saul nã dat krwamtrẽ mnõ nãt smĩstun, sĩ rei pibumã. Saul tô Quis ãkra, Benjamim ãsikapko hawim hã akwẽ. Are 40 nã nãt wahu kmã tinẽ, tkrê dakmãdkâ mnõ snã.
Are Waptokwa Zawre Saul dat wazrê pari, nãt Davi ĩsõkwakrê sãrn, sĩ dakmãdkâkwai pibumã. Davi ãkmã nãt Waptokwa Zawre kãnẽ tamrmẽn: “Davi tô Jessé ãkra. Tâkãhã ambâ mãt ĩpkẽ kâ. Kbure ro za ĩzapka prabâ tkrĩm kmã krãinĩsut.”
Are smĩsi Davi ãnĩhdu tô Wakmãdkâkwa Jesus. Waptokwa Zawre nãt Wakmãdkâkwa Jesus danãrn, Israel wam hã akwẽ dat pkẽhri mnõ pibumã, wahĩkba nõrai mã dat tmã kmã ropistu prabâ.
Wakmãdkâkwa Jesus mnĩ adu damõr kõ re, nãt João Dakrãikwanrẽkwa Waptokwa Zawre danĩm romkmãdâ kbure wasku, Israel wam hã akwẽ nõrai mã. Tazi nãt akwẽ nõrai mã krmrẽm, sĩm romkmãdkâ kunẽ hawi pkẽ sĩkdâi mnõ pibumã, kãtô dure sikrãikwanrẽ mnõ pibumã.
João sipi tê kmã wazrêzep ku, ro krturê mnõ wi, nãt kãnẽ akwẽ nõrai mã mrẽ: “Nõkwa hã dizô tep ĩkumnãskw? Wa, sô aismĩpar kba hã kõdi. Tanẽ nmẽ, krdazô aismĩpar psê kba mõnõ. Zatô mnĩ takrãiwatbron, waĩpari. Are wa ĩsimã ĩwapurêki, danĩm pra kuza kmã wassize ĩt dam wassihui mnõ pibumã.”
Are Paulo mrmẽ tê kmã wamhu, kãnẽ:—Ĩsiwadi nõrĩ, wahĩkwa Abraão dasiwadi nõrĩ, ĩwapar psê kwaba. Judeu kõ nõrĩ, tônmẽ wanõr prabâ Waptokwa Zawre damã kraisikrãiktõ kba mnõ nõrĩ, ĩwapar psê kwaba, dure: Tâkãhã wasipkẽhrizem nã Waptokwa Zawre kmã damrmẽze, tô tô kbure wanõr mã.
Are dazakru sĩ Jerusalém wam hã akwẽ nõrĩ, sĩm ptokrta nõrai mẽ, Wakmãdkâkwa Jesus dapkẽhrikwai nã tê dawaihku kõd. Are dure ahâmre hã Waptokwa Zawre damrmẽ waskukwai nõrai mrmẽze, dasiwaktuzem btâ bâ nẽs simã tê sanãmr mnõ, tê samãr waihku mnõ kõdi. Tô tanẽ nã re, nãt tô tanõrĩ ahâmre hã Waptokwa Zawre damrmẽzem waskukwai nõrai mrmẽzem prabâ ro kmã krãinĩsut, Wakmãdkâkwa Jesus dat dawrĩ pibumã dat dakrui siwa.
Nhanẽ hã romkunẽ Wakmãdkâkwa Jesus dakmã tê waihku kõ nã re, nãt tô tanõrĩ dakmãdkâkwa Pilatos wa, tê dawrĩ pibumã.
Are Jerusalém wam hã akwẽ nõrĩ, Wakmãdkâkwa Jesus dakmã Waptokwa Zawre danĩm hêsuka wa tê wasku, tô kbure tê dam kmãnãr pari, nãt wdê passakrti hawi dankrain, are dakru wa danrẽn.
Are Waptokwa Zawre aipâ danõkrêptuin.
Tapari nãt saktẽ zawre bdâ dakmã wairbe re nẽs akwẽ mã tasihêĩkren. Galiléia tkai hawi dazakru sĩ Jerusalém ku damẽ ĩwahtu mnõ nõrai mã nãt tasihêĩkren. Are dakmã ĩsõpre nõrĩ tetô tokto Wakmãdkâkwa Jesus damrmẽze tkrê wasku, Israel wam hã akwẽ nõrai mã.
—Tô tanẽ dure wanõrĩ. Wanõrĩ watô wê dure wanẽmn, Waptokwa Zawre danĩm rowaskuwẽ wat kraim wasku kba mnõ pibumã.
Waptokwa Zawre wahĩkba nõrai mã dat ropistuzem prabâ, mãt tokto ro wam kmã krãinĩstun. Wakmãdkâkwa Jesus mãt aipâ danõkrêptuin. Tâkãnẽ nã Salmo ponkwanẽ wam hã kuĩkre snã ĩnmrõ, tô kãnẽ:“Tôka tô ĩkra ktabi. Tâkãnã wat aikmã ĩptokwa.”
—Waptokwa Zawre mãt Wakmãdkâkwa Jesus danõkrêptuizem nã, kãtô dure danõkrêptui pari dadkâ kõ nã, kãnẽ kmã tamrmẽn:“Waĩhawim hã rom wẽ ĩsenã Davi ãmã ĩt tmã kmã ropisdu, waza tokto aim kmã krãinĩstukw.”
Are dure Waptokwa Zawre danĩm hêsuka wadi mba tô kãnẽ wat sanãmrn:“Anĩm rom zakrakwai ktab nĩ dakru wa sikunẽ pibumã, za at tmã wẽ kõdi.”
Are Paulo mrmẽ tê kmã wamhu, kãnẽ:—Tô ĩsenã, dakmãdkâkwait Davi adu dkâ kõ re, mãt tô kbure Waptokwa Zawre ro dat tmã krui mnõ, tê dam kmã krãinĩstu pês. Tapari, nãt dâr. Are hĩkba nõrai sabba srẽn. Tazi nãt dakmãdkâkwait Davi ãnĩ, kãtô dure ĩhi mnõ, kbure tsikunẽ.
Are Waptokwa Zawre aipâ dat danõkrêptu dahâ dakru wa sikunẽ kõdi.
<sup>(38-39)</sup> Ĩsiwadi nõrĩ, rom nã aisimãzus psê kwaba. Tâkãhã Wakmãdkâkwa Jesus dakmã, mãt Waptokwa Zawre damrmẽze rmẽn aisĩm romkunẽkwa dat kraim par kba mnõ pibumã. Romkmãdkâ prê dakmãdkâkwait Moisés tê wam rmẽ mnõ hawi, za nõkwa aisĩm romkunẽ kba hawi, aisiwazrêze kmẽ sãmr kba kõdi. Tô nõkwa Wakmãdkâkwa Jesus tê dazazêĩ wam si, zatô ĩsĩm romkunẽ hawi pkẽhrin.
(-)
Twa, kraisimã ropibui psê kba mõnõ, ahâmre hã Waptokwa Zawre damrmẽ waskukwai nõrai mrmẽzem prabâ, romkunẽ aikwaĩmba kba krsaikwar mnõ kõ pibumã. Tâkãnẽ nã, mãt Waptokwa Zawre damrmẽ waskukwai nõrĩ tmrmẽzus, kãnẽ:
“Waptokwa Zawre danĩm rowasku nã kraisnãrom kba mnõ nõrĩ, pe, kraisimã ropibui psê kba mõnõ! Tokto za ĩt kmãnãrĩ, tô nõkwa taim wasku kba nã re, za sazêĩ kba mnõ kõdi. Twa, tmã aisikrãm kba mõnõ, are dure ĩrtĩ hawi aiwairbe kba mõnõ. Adu krainmrõ kba mnõ re, ro za ĩt kmãkwamãrĩ tezatô kmãdkâkw, are sazêĩ kba kõdi za hã. Tô tare za nõkwa aim wasku psêkw, are sazêĩ kba kõdi za hã.”
Dasikrãiktõzem hawi Paulo nõrĩ Barnabé ãmẽ pus wi, nãt akwẽ nõrĩ tmã tmrmẽzus aipâ tê krẽwai pibumã, dasiwaktuzem btâ kamõ nã, ro kmã mrmẽzem mnõ prabâ, dure aipâ tê dam wasku pibumã
Are dasiwaktuzem btâ kamõ nã, tô kbure dazakrui wam hã akwẽ nõrĩ nãt ar wahud, Waptokwa Zawre damrmẽze tê wapar pibumã.
Are Paulo kãtô Barnabé ãtmẽ akwẽ nõrĩ sikrãiktõ zawre re judeu nõrĩ tê kmãdkâ wi, nãt Paulo kãtô dure Barnabé krui waparkw. Are tô tanõrĩ nẽs Paulo ãmrmẽ kmã kwakru. Tazi nãt dure Paulo ãkwaĩmba tmrmẽzus kunẽ.
Tô tanẽ nã re, nãt Paulo kãtô dure Barnabé pkẽ ttê snã ĩsenã mrẽ, kãnẽ:—Waptokwa Zawre aire damrmẽze akwẽ wadi nõrai wanã dat aim wasku kba zêĩd. Are sazêĩ kba kõzem hawi, kãtô dure krairomãdkâ wamhuire kba mnõ pibumã, aisimã aipsê kba kõzem hawi, waza tokto judeu kõ nõrai tmẽ wanẽmn.
Tâkãnẽ mãt Wakmãdkâkwa damrmẽze wam rmẽn:“Judeu kõ nõrai mã wat aisã, romkuiwẽ nẽ ro krtmã kuiwẽ mnõ pibumã. Tanẽ nmẽ, teza tkai pâ akwẽ nõrai mã bdâdi krtmã wasku mõn, sipkẽhri mnõ pibumã.”
Are tô tazim hã judeu kõ nõrĩ tâkãnẽ hã damrmẽ tê wapar wi, nãt tpkẽ toi wawẽ. Tazi nãt tô tanõrĩ Wakmãdkâkwa dakmã hã rowaskuwẽ nã krwat. Are tô kbure krromãdkâ wamhuire mnõ pibumã, Waptokwa Zawre dat krsmĩstu mnõ, nãt tkrê dazazê.
Tazi nãt Waptokwa Zawre damrmẽze ropore tsĩpe, tô tahã tkai wa.
Tâkãnẽzem hawi, nãt judeu nõrĩ dazakrui wam hã akwẽ kmãdkâkwai nõrĩ kuihâze, Paulo nõrai kwaĩmba. Tô tazit dure pikõi nõrĩ, ĩsĩm rom zawre nẽ hã nha krtinẽ, judeu waikwa. Tô tanõrĩ tô judeu nõrai nẽ Waptokwa Zawre danĩm romkmãdâ tkrê kmãdkâ mnõ nẽ hã. Are judeu nõrĩ dure tâkãhã pikõi nõrĩ Paulo nõrai kwaĩmba kuihâze. Tazi nãt akwẽ kmãdkâkwai nõrĩ Paulo kãtô dure Barnabé wdaku, dazakrui hawi nẽm pibumã.
Tâkãnẽ mnõ zemba, nãt Paulo nõrĩ tô tanõrai kwaĩmba pra kuza zazu wamrĩ, are dazakrui kamõi ku tinẽ, Icônio nã romnĩsi ku.
Are Antioquia wam hã dazazêĩkwai nõrĩ tô pkẽ toi snãt krnõmr, Waptokwa Zawre Dahêmba nẽs dat wãittê mnõ nmẽ.
Dazakru sĩ Icônio wa, Paulo nõrĩ Waptokwa Zawre damrmẽ tkrê wasku mnõzePaulo nõrĩ dazakru sĩ Icônio wa simãssi wi, nãt Barnabé ãmẽ judeu nõrĩ Waptokwa Zawre damã krsikrãiktõ mnõzep ku tizas, dazakrui kamõi mba nẽs tê kmãnãr prabâ. Are tazi nãt dure Waptokwa Zawre damrmẽze mrmẽ prê snã dam wasku. Twa, nãt saktẽ zawre judeu nõrĩ kãtô dure judeu kõ nõrĩ sazê.
Are, tê sazêĩ kõ nẽ hã Judeu nõrĩ, nãt Wakmãdkâkwa Jesus dazazêĩkwai nõrai kwaĩmba, judeu kõ nõrĩ kuihâze.
Tô tanẽ nã re, nãt Wakmãdkâkwa Jesus damrmẽ waskukwai pibumã dat satõr nõrĩ btâ kahâ snã dazakru sĩ Icônio wa krtinẽ, pkẽ ttê snã Wakmãdkâkwa Jesus dakmã hã rowaskuwẽ tkrê dam wasku mnõ snã. Are damrmẽ waskukwai pibumã dat satõr nõrĩ Wakmãdkâkwa dapkẽ psê snã dat krwakmãdkâ mnõzem nã hã rowasku tkrê wasku mnõ, ĩsenã nã dat dam wasku pibumã, nãt danĩptdê tmã sõmrn, romwaihku kõ, kãtô dure rom wẽ zawre tkrê kmãkwamãr mnõ pibumã.
Tazi nãt dazakrui wam hã akwẽ nõrĩ simã tsĩpok, nmãhã nõrĩ tô judeu nõrai snĩwĩm hã, are nmãhã nõrĩ tô Wakmãdkâkwa Jesus dat satõr nõrai snĩwĩ.
Tâkãnẽ mnõ zemba, nãt judeu nõrĩ, judeu kõ nõrai mẽ, kãtô dure akwẽ kmãdkâkwai nõrai mẽ, ro simã tê krãikrat, Wakmãdkâkwa Jesus damrmẽ waskukwai pibumã dat satõr nõrĩ tê kmã kwakbure pibumã, kãtô dure ktẽ nã tê pãr pibumã.
Tâkãnẽ hã Paulo kãtô Barnabé tê wapar wi, nãt simẽkur wi, dazakru sĩ Listra, kãtô dure dazakru sĩ Derbe nã dat krwamtrẽ mnõ ku, tinẽ. Tâkãhã Listra, kãtô dure Derbe, tô Licaônia tkai wam hã dazakru. Tô ta hawi nãt dure krêwim hã dazakrui wadi mnõ tê pibu.
Are tazi dure Waptokwa Zawre danĩm rowaskuwẽ tkrê dam wasku.
Dazakru sĩ Listra wa kãtô dure dazakru sĩ Derbe wa, Paulo nõrĩ krnẽm mnõzeDazakru sĩ Listra wat smĩsi ambâ zda kunẽ krsimãsis. Tô hi ttê snã nãt waptãr, nĩwa krmõr kõdi.
Tô tahã ambâ nãt Paulo ãmrmẽ wapa. Tazi nãt Paulo tô tahã dahi tdê tê sazê nã waihuk. Tâkãnẽzem hawi, aire tê tmã kwapsê zêĩd. Tanẽ nmẽ, nãt Paulo dahi tdê kmãdkâ pês.
Are ĩsenã mrmẽ snã, kãnẽ tmã mrẽ:—Wi aisamã!Tanẽ wi, mãt ambâ hi tdê darõt, are da, are krmõrĩ kmã snãkrat.
Are akwẽ wadi nõrĩ, Paulo romwaihku kõ ambâ mã tê kmãnãr re, kmã sõpre wi, nãt kãnẽ simrmẽzem nã krsimã mrmẽzus:—Hêwa nsĩm hã Wakmãdkâkwai nõrĩ nãt akwẽ nẽ thêmba, are mnĩ wanõr tmẽ sikra!
Twa, nãt tô tazim hã akwẽ nõrĩ Barnabé Júpiter nã tkrê wamtẽr, are Paulo krmrmẽ mnõzem hawi, nãt Mercúrio nã tkrê wamtẽr.
Tô tazim hã akwẽ nõrĩ Waptokwa Zawre danẽ simã tkrê kmãdkâ prê mnõ, tô Júpiter kãtô Mercúrio. Are Júpiter ãmã dat sabuze tetô dazakrui sikwaĩmbat da. Tâkãnẽ mnõze mba, nãt Júpiter ãmã dat sabuzep kmãdkâkwa romnĩrnã kadu, kãtô dure ktâku kmẽ zaprõ, dazakrui hawim hã dawairbezep ku. Tazi Júpiter kãtô Mercúrio ãmã tkrê kmãnãr mnõ prabâ, Júpiter ãmã dat sabuzep kmãdkâkwa, dazakrui wam hã akwẽ nõrai mẽ, Paulo ãmã, kãtô dure Barnabé ãmã, ktâku tê kmẽ pãr zêĩd.
Tâkãnẽ hã Paulo, kãtô dure Barnabé, tê waihku wi, nãt sikuzaze tê wazu, are akwẽ waikwa ku tizas, are hrâ snã kãnẽ mrẽ, akwẽ nõrai mã:
—Wasiwaikẽ nõrĩ, mãr wa tep tâkãnẽ hã ro kmãkwamãrkw? Wanõrĩ tô dure akwẽ, tô kanõrai nẽ. Tô kummã wê wanẽ, tô Waptokwa Zawre danĩm rowaskuwẽ wat aim wasku kba pibumã, tâkãhã ro tare krkmãkwamãr kba mnõ sahâr kba mnõ pibumã. Waptokwa Zawre krdaromãdkâ wamhuire mnõ hã tmẽ aipkẽ sikdâi kba mõnõ. Tahã nãt hêwa kãtô dure tka kmãnãrn, are dure tô kbure hêwa nsĩm hã rom mnõ, kãtô dure tkai mba hã rom mnõ, kãtô dure kâ pore mba hã rom mnõ kmãnãrn.
Ahâmre nãt Waptokwa Zawre akwẽ nõrĩ sĩm romkmãdkâ nã sapka mnõ prabâ krnmrõ mnõ pibumã, dat krtmã wẽ.
Tô tanẽ nã re, mãt rom pê dat kmãkwamãr mnõzem nã ropore akwẽ mã krdasihêĩkre. Hêwa nsĩ hawi mãt tã wam sõmrn, are dure romkrê krãi psê mnõ pibumã, bdâ wam hri psên. Tô tahã tetô dure dasaze dat kraim sõmrkw, kãtô dure aipkẽ toi kba mnõze.
Tâkãnẽ tmã kmã mrmẽ nã re, nãt ar Paulo nõrai mã ktâku pãrn, are Paulo nõrĩ tô hdukõ nãt tô tanõrĩ krãi kdâ, ĩsĩm romkmãdkâ hawi.
Tapari, nãt nha judeu nõrĩ dazakru sĩ Antioquia hawi, kãtô dure dazakru sĩ Icônio hawi ĩsinã mnõ, dazakrui wam hã akwẽ nõrĩ sĩm romkmãdkâ tmẽ krãikdâ, are Paulo ktẽ nã tê sampko pari, are dazakrui kupanã hrin, dkâ psê dizô.
Are Wakmãdkâkwa Jesus dazazêĩkwai nõrĩ Paulo tê kuirĩ wi, nãt da, are aipâ dazakrui ku debr. Tahã awẽku nãt Paulo kãtô dure Barnabé dazakru sĩ Derbe ku tinẽ.
Nẽm snã, nãt Wakmãdkâkwa Jesus dazazêĩkwai nõrĩ tê pkẽ waptui pês Wakmãdkâkwa Jesus danĩm romkmãdâ tê rmẽ mnõ kõ pibumã. Are dure tmã rowahut, Waptokwa Zawre dat krdakmãdkâ mnõzep ku wazbre pibumã, tônmẽ saktẽ zawre rowẽ kõ za wat krkmãdkâ mnõ nã.
Paulo nõrĩ tô dazakrui mnõ bâ, nãt Wakmãdkâkwa Jesus dazazêĩkwai nõrai kmãdkâkwai nõrĩ tê kmẽ nmĩsut. Are, Waptokwa Zawre damã saĩ kõ snã, tô tanõrai kmã dawa, Wakmãdkâkwa tkrê dazazê mnõ dat krkmãdkâ psê mnõ pibumã.
Tapari, nãt Paulo, Barnabé ãmẽ, Pisídia tka nã ttobr, are Panfília tkai ku tsimãsis.
Tazi nãt dazakru sĩ Perge wam hã akwẽ nõrai mã, Waptokwa Zawre damrmẽze tkrê wasku. Tapari, nãt Atália wam hã kubankra nmĩkwrazep ku tinẽ.
Tazi nãt kubankra krê tizas, Síria tkai wam hã dazakru sĩ Antioquia ku nẽm pibumã. Ta tô dazakru Paulo nõrĩ Waptokwa Zawre damã tkai kamõi mba danĩpi tê kmã sbirãi pibumã, ĩsimẽm nõrĩ tê kmã dawarze, dat krkmãdkâ psê mnõ pibumã. Are danĩpi tê dam kmã wazrê nmẽ, nãt tô tahã dazakrui ku aipâ tinẽ.
Dazakru sĩ Antioquia ku simãssi pari, nãt tokto Wakmãdkâkwa Jesus dazazêĩkwai nõrĩ simã krãikõt. Tazi nãt simẽm nõrai mã tô kbure ro wasku, nhanẽ krnẽm mnõzem mba Waptokwa Zawre ro dat tmã kmãnãr nã. Waptokwa Zawre judeu kõ nõrai zemã tê dazazêĩ pibumã dat saihrâ mnõ nã, nãt dure tmã wasku.
Tazi nãt Paulo nõrĩ btâ kahâ snã Wakmãdkâkwa Jesus dazazêĩkwai nõrai kmã tsimãsis.
Dazakru sĩ Jerusalém wa dasikrãiktõzeNha ambâ nãt mnĩ Judéia tkai hawi dazakru sĩ Antioquia ku tinẽ. Are tazi Wakmãdkâkwa Jesus dazazêĩkwai nõrai mã rowahdu kmã snãkrat, kãnẽ: Dakmãdkâkwait Moisés romkmãdkâ prê tê wam rmẽ mnõ prabâ, aisishâ hâi nĩsku kba mnõ kõ wa, za aisipkẽhri kba mnõ kõdi.
Are Paulo kãtô dure Barnabé tô tanõrai smĩ rowahdu tê sãmr wẽ kõ snã, tô tanõrai mẽ sĩm romkmãdkâ nã ĩsenã tsikwanĩ. Tâkãnẽzem hawi, nãt ro simã tê sakra, Paulo kãtô dure Barnabé, ambâ wadi nõrai mẽ, dazakru sĩ Jerusalém ku tmã mõr pibumã, tazi Wakmãdkâkwa Jesus damrmẽ waskukwai pibumã dat satõr nõrai mẽ, kãtô dure dazazêĩkwai kmãdkâkwai wadi nõrai mẽ, romkmãdâ simã tê sakram psê mnõ pibumã.
Tâkãnẽ mnõze mba, nãt dazakru sĩ Antioquia wam hã dazazêĩkwai nõrĩ Paulo nõrai mã wapros. Are Fenícia tkai mba, kãtô dure Samaria tkai mba wahud. Tmã mõr snã nãt Wakmãdkâkwa Jesus dazazêĩkwai nõrai mã ro tê wasku, judeu kõ nõrĩ dure Waptokwa Zawre tê dazazê nã. Are tô tazim hã tâkãnẽ hã rowasku tê wapar mnõ wa, pkẽ toi ktabd mnõd.
Dazakru sĩ Jerusalém wa sinã wi, nãt tô tazim hã Wakmãdkâkwa Jesus dazazêĩkwai nõrĩ, kãtô dure damrmẽ waskukwai pibumã dat satõr nõrĩ, kãtô dure dazazêĩkwai nõrai kmãdkâkwai nõrĩ, kbure tê sapar pês. Are Paulo, kãtô dure Barnabé, ro tmã wasku, nhanẽ Waptokwa Zawre tô tanõrai sipizem nã ro dat kmãnãr nã.
Are tetô dure nha fariseu nnĩwĩm hã Wakmãdkâkwa Jesus dazazêĩkwai nõrĩ tô tazi krtinẽ. Tô tanõrĩ nãt tsimẽkwar, are kãnẽ tmrmẽzus:—Judeu kõ nõrĩ, Wakmãdkâkwa Jesus tê dazazêĩ nẽ hã mã waza wdakurn dure sishâ hâi nĩsku mnõ pibumã, kãtô dure romkmãdkâ prê dakmãdkâkwait Moisés tê wam rmẽ mnõ, tkrê kmãdkâ prê mnõ pibumã.
Tazi nãt Wakmãdkâkwa Jesus damrmẽ waskukwai pibumã dat satõr nõrĩ, dazazêĩkwai kmãdkâkwai wadi nõrai mẽ tsikrãikõt, romkmãdâ simã tê waihku psê mnõ pibumã.
Are ĩsenã mrmẽzusi simã tê kwanĩ wi, nãt Pedro da, are kãnẽ mrẽ:—Ĩsimẽ hã nõrĩ, mãtô kmã trom sikâr Waptokwa Zawre aiwaikwam kba hawi dasimã dat ĩnmĩstuze, judeu kõ nõrai mã danĩm rowaskuwẽ ĩt krtmã wasku mnõ pibumã. Tâkãnẽ hã waihkudikwa. Tâkãnẽ mãt kmãnãrn judeu kõ nõrĩ dure danĩm rowaskuwẽ tê wapar pibumã, kãtô dure tê dazazêĩ mnõ pibumã.
Waptokwa Zawre tô kbure dapkẽ dam waihku mnõ, nãt dure judeu kõ nõrĩ dat krsapar psê mnõ nã, wam waskun. Tâkãnẽ mnõze mba, mãt dure Dahêmba judeu kõ nõrai mã dazatõrn, wanõr mã dat wam dazatõr nẽ.
Waptokwa Zawre tô wasiwam si za dat krwazapar, twa, tô tê dazazê mnõzem hawi, mãt dure judeu kõ nõrai mã sĩm romkunẽ mãr kõ snã tmã rmẽn.
Tâkãnẽ mnõze mba, mãr wap tokto Waptokwa Zawre danĩm romkmãdkâ kupanã ro tmã krui kba mnõ zêĩd? Tâkãnẽ wa, teza tokto tkrê dazazêĩ mnõ nõrai mã rom prê tmã krãiwatbrokw. Tâkãnẽ hã rom prê wanõrĩ, kãtô dure wahĩkba nõrĩ, wat dur da wat kmã kahõs kõdi.
Ãre! Tâkãnẽ hã romkmãdâ wat tmã hri pibumã, wanõr mã ĩkwaĩmba kõdi. Wakmãdkâkwa Jesus dapkẽ psê snã dat krwakmãdkâ mnõ nmẽ, mãt wat krdazazêĩ mnõzem hawi, wapkẽhrin. Are, tâkãnẽ mãt dure judeu kõ nõrĩ pkẽhrin.
Tâkãnẽ hã Pedro kmã mrmẽ pari, nãt tô tazim hã arkiwi thêmba, are Paulo nõrai sĩm rom wasku tê wapar pês. Paulo kãtô Barnabé nãt Waptokwa Zawre tô tanõrai sipi nã judeu kõ nõrai waikwa ro dat krkmãnãr mnõ nã, kãtô dure romwaihku kõ, kãtô rom wẽ zawre, judeu kõ nõrai waikwa dat krkmãnãr mnõ nã, tô kbure tmã wasku.
Paulo nõrĩ mrmẽ tê kmã krãinĩstu pari, nãt tokto Tiago kãnẽ mrẽ:—Ĩsimẽ hã nõrĩ, ĩwapar kwaba, pe:
Dure nã mãt Simão ro wam wasku, Waptokwa Zawre judeu kõ nõrĩ dure dat krkmãdkâ psê mnõ nã, kãtô dure tô tanõrai waikwam hawim zemã, danĩm akwẽ pibumã, dasimã dat smĩstu nã.
Tâkãhã Simão kmã mrmẽ, tô ahâmre hã Waptokwa Zawre damrmẽ waskukwai nõrai mrmẽzem prabâ. Tâkãnẽ nã, kãnẽt kuĩkre snã nõmr, Waptokwa Zawre danĩm hêsuka wa:
“Wakmãdkâkwa mãt kãnẽ tamrmẽn: Davi ãnrõwa mãtô tsikunẽ, are wazatô wê nmãzi aipâ krẽwa, ĩt tmã kwapsê pibumã. Kri pru waza aipâ ĩt kburõ, are aipâ psê snã sã.
Twa, za kbure akwẽ nõrĩ, dapto mnõ pâ ĩsimã ĩt saihrâ mnõ Dakmãdkâkwai ktab zô krrĩt. Tâkãnẽ Wakmãdkâkwa damrmẽze hã.
Tâkãnẽ mãt ahâmre hawi Wakmãdkâkwa wam tamrmẽn.”
Are Tiago mrmẽ tê kmã wamhu, kãnẽ:—Waĩnĩm romkmãdâ tô kãnẽ: Waza kmã wasimãzus psên, judeu kõ nõrĩ, Waptokwa Zawre datmẽ ĩpkẽ sĩkdâi nẽ hã, wat kwakru kõ pibumã.
Wa kmã ĩsimãzusi, tô hêsuka wat tmã kuĩkre pibumã. Tazi waza kãnẽ tmã kuĩkren: Waptokwa Zawre danẽ akwẽ nõrĩ simã tkrê kmãdkâ prê mnõ nõrai mã, romzari akwẽ nõrĩ tkrê smrõi mnõ nĩ, tkrê kahur mnõ kõ pibumã, kãtô dure siwakru krsisnã hêmba mnõ kõ pibumã, kãtô dure romzari btu wassi snã dat krsmrõi mnõ nẽ hã, kãtô dure romzar wapru, tê kahur kõ pibumã. Tâkãnẽ hã si, waza tmã kuĩkren.
Romkmãdkâ prê dakmãdkâkwait Moisés tê wam rmẽ mnõ, tô dasiwaktuzem btâ bât ahâmre hawi judeu nõrĩ Waptokwa Zawre damã krsikrãiktõ mnõze mba dat krsanãmr, kãtô dure dazakrui mnõ pâ dat krwasku.
Judeu kõ nõrai mã hêsuka dat kuĩkrezeTâkãnẽ pari, nãt Wakmãdkâkwa Jesus damrmẽ waskukwai pibumã dat satõr nõrĩ, dazazêĩkwai kmãdkâkwai nõrai mẽ, kãtô dure kbure Wakmãdkâkwa Jesus dazazêĩkwai wadi nõrai mẽ, ro simã tê sakram pês. Tazi mãt romkmãdâ simã hri pês, nha ambâ nõrĩ Paulo ãmẽ, kãtô dure Barnabé ãmẽ, tê satõr pibumã, dazakru sĩ Antioquia ku. Ambâ nõrĩ simã tê smĩstu tô Judas kãtô dure Silas. Judas ãnĩsizep kamõ tô Barsabás. Dazakru sĩ Jerusalém wam hã Wakmãdkâkwa Jesus dazazêĩkwai nõrĩ, tô tahã ponkwanẽ ambâ nõrĩ tmã sazêĩ psê ktabd.
“Wazum hã amõ ĩwahtu nõrĩ, mrmẽ nã taikwakru kba nã, wat wanmĩparn. Are wat wdakur pra tô tanẽ tê kmãnãr kõdi.
Tanẽ nmẽ, wat wasiwam si ro wasimã wat sakra, wanõr zum hã nha ambâ aitmẽ kba wat satõr pibumã, Paulo kãtô Barnabé ãmẽ.
Paulo, kãtô Barnabé, tô wasimẽ hã, wam waikẽ ktabi. Tô tanõrĩ mãt ar akwẽ nõrĩ pã, Wakmãdkâkwa Jesus Cristo danĩpi tkrê dam kmãdkâ mnõzem hawi.
Twa, wat Judas kãtô Silas aitmẽ kba amõ tmã waprosn, tâkãhã hêsuka wat kuĩkre, psê snã aimã taim wasku kba mnõ pibumã.
Tô Waptokwa Zawre Dahêmba kmã dazapka prabâ, wat ro wasimã hrin, rom prê zawre aissĩwĩm kba wat krsakra mnõ kõ pibumã. Twa, tô kã si teza krkmãdkâ psê kba mõn:
Waptokwa Zawre danẽ romhêmba akwẽ nõrĩ sipkra nã tkrê kmãnãr mnõ mã, akwẽ nõrĩ romzari tkrê kmẽ pãr mnõ nĩ, za krkahur kba mnõ knã. Are romwapru, kãtô dure ro btu wassi snã dat krpãr mnõ nĩ, za dure krkahur kba mnõ knã. Ambâ nõrĩ, kãtô dure pikõi nõrĩ, za dure siwakru krsisnã hêmba mnõ kõdi. Tâkãnẽ si, wat hêsuka wa aim sakrakw. Tâkãnẽ hã romkunẽ krkmãkwamãr kba mnõ kõ wa, tô mãrĩ kmã aisiwaihku kba mnõ kõ snã teza krainmrõ kba mõn. Rowẽ snã krainmrõ kba mnõ pibumã, kmã wazapa hã!”
Tazi nãt tokto dat smĩstu nõrai mã waprosn, are tô tanõrĩ dazakru sĩ Antioquia ku wahud. Sinã wi, nãt Wakmãdkâkwa Jesus dazazêĩkwai nõrĩ simã kburõ, are hêsuka tmã sõ.
Antioquia wam hã Wakmãdkâkwa Jesus dazazêĩkwai nõrĩ hêsuka tê sanãmr wi, nãt siwam si pkẽ toi snã thêmba.
Judas kãtô dure Silas tô Waptokwa Zawre damrmẽ waskukwa. Tanẽ nmẽ, nãt simẽ hã Wakmãdkâkwa Jesus dazazêĩkwai nõrai waikwa, tkrê dam rowahtu mnõ snã, bdâ kmã tkahâ. Are tkrê dam rowahtu mnõ nã, nãt dawadi nõrĩ tê pkẽ nĩptêt.
Tazi bdâ kmã kahâ zawre pari, nãt Antioquia wam hã Wakmãdkâkwa Jesus dazazêĩkwai nõrĩ pkẽ psê snã Judas ãmã, kãtô dure Silas ãmã, aipâ tmã wapros, mnĩ tê satõr nõrai tmẽ.
[Are Silas aire adu tô tazi smrã zêĩd.]
Tazi nãt Paulo akâ Barnabé ãmẽ Antioquia wa nha bdâ kmã tinẽ, are saktẽ zawre Wakmãdkâkwa Jesus dazazêĩkwai wadi nõrai mẽ Wakmãdkâkwa damrmẽze tkrê dam rowahut.
Paulo Barnabé ãmẽ simã siwaĩzarzeAre dure nha bdâ kmã nẽm pari, nãt Paulo Barnabé ãmã kãnẽ mrẽ:—Arê kto, aipâ wat krẽwa nã, dazakrui mnõ mba, Waptokwa Zawre damrmẽze wat krwasku mnõze mba, wasimẽm nõrĩ wat pibui mnõ pibumã, krnmrõ psê mnõ zô.
Are Barnabé aire João Marcos dure simẽ tê saprõn zêĩd.
Tahã Paulo ãpkẽ kwaĩmba kõdi. João Marcos dawanã krnẽm mnõze tê kmã psê krãinĩstu kõ snã, Paulo kãtô dure Barnabé Panfília tkai wa tê rmẽ mnõzem hawi, tokto Paulo tê saprõn zêĩ kõd.
Tâkãnẽ nã, nãt Paulo Barnabé ãmẽ ĩsenã sĩm romkmãdkâ nã tsikwanĩ. Tâkãnẽ mnõzem hawi, nãt simã tsiwaĩzar. Tahã nãt Barnabé João Marcos simẽ saprõ, are kâ pore waikwam hã tkai kre sĩ Chipre ku simẽ tinẽ.
Are Paulo tô Silas nãt simã smĩsut, simẽ krnẽm pibumã. Are Waptokwa Zawre dat kmãdkâ psê pibumã, ĩsimẽm mnõ nõrĩ Paulo nõrai kmã, Waptokwa Zawre tê dawar pari, nãt tinẽ.
Are Paulo Síria wam hã tka tê wahui pari, nãt ttobr, are dure Cilícia tkai mba krmõ. Are tô tainnĩ krmõr snã, nãt Wakmãdkâkwa Jesus dazazêĩkwai nõrĩ tkrê pkẽ waptui pês, damã krdasikrãiktõ mnõze mba.
Paulo kãtô Silas Timóteo tê kmã sasõmrzeTapari nãt Paulo tokto dazakru sĩ Derbe, kãtô dure dazakru sĩ Listra ku wi. Dazakru sĩ Listra wat aire Wakmãdkâkwa Jesus dazazêĩkwa smĩsi krsimãsis, Timóteo nã ĩsisi. Tahã ãzeparkwa tô judeu, are tô Wakmãdkâkwa Jesus dazazêĩkwa. Are Timóteo ãptokwa tô grego nõrai sĩm akwẽ.
Tô kbure Wakmãdkâkwa Jesus dazazêĩkwai nõrĩ dazakru sĩ Listra wa, kãtô dure dazakru sĩ Icônio wa krĩsrõwa mnõ nõrĩ, tetô Timóteo tkrê wasku pês.
Are Paulo Timóteo simẽ tê saprõn zêĩd. Tô sza, judeu nõrĩ, tô tazi krnmrõ mnõ nõrĩ sipkrui mnõ kõ pibumã, nãt Paulo akâ Timóteo shâi hâi nĩsuk, tô tazim hã judeu nõrĩ tô kbure Timóteo ãptokwa grego nã waihku nmẽ.
Are Wakmãdkâkwa damrmẽ waskukwai pibumã dat satõr nõrĩ, dazazêĩkwai nõrai kmãdkâkwai nõrai mẽ, dazakru sĩ Jerusalém wa ro simã tê sakra mnõ, Paulo nõrĩ krnẽm mnõ snã dazakrui mnõ mba tê wasku, dazazêĩkwai nõrai mã. Are dure tmã mrẽ, dazakru sĩ Jerusalém wa ro simã tê sakra mnõ, tkrê kmãdkâ psê mnõ pibumã.
Tâkãnẽ nãt Wakmãdkâkwa Jesus dazazêĩkwai nõrĩ tê pkẽ nĩpttê pês. Twa, tô btâ bâ nãt danĩm romkmãdkâ nã krsiwrahuk.
Paulo Trôade wa krmõr re, dawawã tmã krãiwatbrozeAre Paulo nõrĩ, Frígia kãtô dure Galácia tkai ku tmã mõ. Are Ásia tkai wa akwẽ nõrai mã Waptokwa Zawre damrmẽze tê wasku pibumã, Waptokwa Zawre Dahêmba dat tmã wẽ kõdi.
Mísia tkai krta ku sinã wi, nãt Bitínia tkai ku wahtu pibumã tsikwanĩ, are Wakmãdkâkwa Jesus Dahêmba dat tmã wẽ kõd.
Tazi nãt Mísia tkai mba prare wahud, are kubankra nmĩkwraze, Trôade nã dat krwamtrẽ mnõ ku, tsinã.
Tô tahã mãra nã, nãt ambâ nẽ Paulo ãmã dawawã tsihêĩkre. Dawawã tô Macedônia wam hã akwẽ nẽ. Tahãt da, are Paulo kãnẽ wa: “Wê Macedônia tkai ku aimõrĩ, wawaihkâ pibumã!”
Tâkãnẽ hã dawawã Paulo ãmã sihêĩkre pari, wat prare Macedônia tkai ku tmã wamõr pibumã ro wasimã wat nõmr. Tô tazi rowaskuwẽ wat krdam wasku mnõ pibumã, Waptokwa Zawre dat wazaihrâ mnõ nã wasimã wat waihku nmẽ.
Dazakru sĩ Filipos wa, Lídia Wakmãdkâkwa Jesus tê dazazêzeTazi wat dazakru sĩ Trôade hawi warêrkên, are prare kâ pore wam hã tkai kre Samotrácia nã dat krwamtrẽ mnõ ku tmã wamõrn. Tahã hâre wat kubankra nmĩkwraze, Neápolis nãt dat krwamtrẽ mnõ ku wasinãn.
Dasiwaktuze bdâ nwa waptkã wi, wat dazakru hawi wawairben, kâ zdawa ku, Judeu nõrĩ Waptokwa Zawre damã krsikrãiktõ mnõze wat kmẽ sãmr zô. Tahã wat kâ zdawa wa nha pikõ kmã wanõpren, simã sikrãiktõ re. Tazi wat wasikburõin, are tô tahã pikõi nõrĩ sdakbân.
Tô tazi smĩsi dazakru sĩ Tiatira hawim hã pikõ, wawaparkwai nõrai sum hã, tô Lídia ĩsisize. Tahã tô sikuza hâĩ pre psê nẽ hã ktâprezum zô tkrê sõmr mnõ. Waptokwa Zawre tkrê dakmãdkâ prê mnõ nmẽ, mãt ĩkrãi waihu tmã sõmrn, Paulo ãmrmẽze tê samãr waihku psê pibumã.
Tahã mãt Lídia tsikrãikwanẽr, sĩm akwẽ nõrai mẽ. Are sipra hâ, ĩsrõwa ku wanmĩ zazâr pibumã. Tazi mãt kãnẽ wam mrẽ:—Wakmãdkâkwa Jesus ĩt dazazê nã ĩwaihku kba wa, pe sa hã, wê ĩnrõwa ku aismĩ zazâr kwaba.Tâkãnẽ hã mrmẽ zawi tê, wat ĩsrõwa ku wanmĩ zazârn.
Paulo nõrĩ Silas ãmẽ dat zaĩzeAre smĩsi btâ nã, Waptokwa Zawre dawarzep ku tmã wamõr snã, wat smĩsi bakrda kuzusn. Bakrda tô tô tare krdam sipiĩ mnõ nẽ hã. Tahã bakrta kmã hêpãrd. Hêpãrĩt nẽs bakrta mã ĩkrãi waihu tmã sõ, sissõwa ro tkrê waihku mnõ pibumã. Tâkãnẽzem hawi, nãt aimõ bakrda saktẽ zawre ktâprezu tkrê kakburõ, tdêkwai nõrai mã.
Tahãt bakrda wapra krmõr snã, mnĩ hâr kãnẽ:—Kãhã ambâ nõrĩ tô Waptokwa Zawre tô kbure nsĩwĩ krdahêmba mnõ damã krsipiĩ mnõ nẽ hã. Tô tanõrĩ nãt nhanẽ aisipkẽhri kba mnõ pibumã, ro tkraim waskukw!
Saktẽ zawre bdâ wakmã wairbe snãt aimõ tâkãnẽ wapra krhâr. Tahã mãt Paulo ãmã hdukõ twẽ kõ, are bakrta tmẽ tsĩkdâ, are hêpãr mã kãnẽ mrẽ:—Wakmãdkâkwa Jesus Cristo danĩsizem prê nã waza aiwdaku: Tâkãhã bakrta hawi aiwatobro.Tô tazi nãt azanã hêpãrĩ watobr, bakrta hawi.
Are bakrta tdêkwai nõrĩ ro waihuk, tokto ktâprezu za tê kmẽ sãmr kõ nã, bakrta nĩm rowaihku nã. Bakrta tdêkwai nõrĩ tê ro waihku wi, nãt Paulo kãtô dure Silas nõrĩ mrãmn, are dakmãdkâkwai mrmẽ prê krsnãkrta mnõzep ku saprõnn.
Tazi nãt dakmãdkâkwai nõrai mã kãnẽ tmrmẽzus:—Kãhã ambâ nõrĩ tô judeu. Tô tanõrĩt tônmẽ wazakrui wa, wanĩm romkmãdâ tê waw kmã kwakru.
Wahĩkba nõrĩ ro tkrê wam rmẽ mnõ kupanãt dure ro tkrê wasku. Wanõrĩ tô Roma wam hã akwẽ, twa, tâkãhã ro tkrê wasku mnõ, wanõr mã psê kõdi.
Tazi mãt akwẽ nõrĩ tô tazi tsikrãikõt, Paulo nõrĩ dat kazâr pibumã. Are dakmãdkâkwai nõrĩ Paulo nõrai sikuzaze tê twi wazu, are wdê ware nã dat kazâr pibumã, kru.
Are Paulo nõrĩ kazâr psên. Tapari, nãt danmẽzep ku saprõnn, are danmẽzep kmãdkâkwai mã kru, tê kmãdkâ psê pibumã.
Danmẽzep kmãdkâkwa tâkãnẽ hã damrmẽ tê wapar wi, nãt kri ssatom ntõ ku Paulo nõrĩ za, are tazi wdê pko nã tê praktõ tet.
Mãra waikwa tê sati mnõ wi, nãt Paulo kãtô dure Silas Waptokwa Zawre dawa, are dure Waptokwa Zawre damã nõkrê. Tahã nãt dure tô tazim hã ĩsimãsam nõrĩ Paulo nõrĩ sõkrê re wapa.
Amtpẽ kõ re nãt tka tsiwaiwrẽ wawẽ, are dure kri, danmẽze tsiwaiwẽr. Tazi nãt azanã kri zdawa kbure tsisdâhu, kãtô dure târa pra, dapawassize dat smẽ mnõ nõrai mã sisnãr.
Tâkãnẽ wi, nãt danmẽzep kmãdkâkwa kud. Are danmẽzem wam hã kri zdawa sdâhui snã tê kmãdkâ wi, nãt nĩmnãs, ĩsimãsam nõrĩ ssakrê mnõ dizô. Tahã nãt smĩkezem kwa hi kwa pa sisda wazê, kmã siwrĩ pibumã.
Are Paulo ĩsenã hrâ snã kãnẽ tmã mrẽ:—Tanẽ kmãnãr knã, tô kbure wat tônmẽ wasimãsamn!
Tazi nãt danmẽzep kmãdkâkwa dasikuiwẽzem zô hâ, are azanã danmẽzep ku debr, are rẽrkẽ snã Paulo nõrai sõk pra thissinã.
Tapari nãt Paulo kãtô Silas romku saprõ, are kãnẽ sdanã:—Nhanẽ tebza romkmãdâ ĩm hrikw, ĩsipkẽhri pibumã?
Are Paulo nõrĩ kãnẽ tmã mrẽ:—Wakmãdkâkwa Jesus Cristo dazazê nã. Tanẽ wa, tezatô aisipkẽhir, tôka kãtô dure aisrõwa wam hã aisĩm akwẽ nõrĩ.
Tazi nãt Paulo nõrĩ danmẽzep kmãdkâkwai mã, kãtô dure ĩsĩm akwẽ nõrai mã Waptokwa Zawre damrmẽze wasku.
Are adu mãra re, nãt danmẽzep kmãdkâkwa Paulo ãmã, kãtô dure Silas ãmã, dat kahârzem kwakrê tmã kupsõ, are tmã kunmõ nnãkrat. Tapari nãt danmẽzep kmãdkâkwa tô kbure sĩm akwẽ nõrai mẽ tsikrãikwanẽr.
Are sikrãikwanrẽ pari, nãt Paulo kãtô Silas simẽ saprõ, srõwa ku, are tazi tmã ka. Tazi danmẽzep kmãdkâkwa tokto pkẽ toi ktabd, sĩm akwẽ nõrai mẽ, Waptokwa Zawre tê dazazêĩzem hawi.
Are awẽ wi, nãt romano nõrai snĩwĩm hã dakmãdkâkwai nõrĩ surta nõrĩ wdaku, danmẽzep kmãdkâkwai tmẽ. Tahã nãt kãnẽ mrmẽze tmã kburõ: “Tô tahã ambâ nõrai mã tmã waprosi.”
Tazi nãt danmẽzep kmãdkâkwa Paulo ãmã kãnẽ mrẽ:—Wakmãdkâkwai nõrĩ mãt mnĩ ĩwdaku, ĩt aim wapros kba da. Tanẽ nmẽ, aipkẽ nmrõ psê kba snã, wi ainẽm kwaba.
Are Paulo surta nõrai mã kãnẽ mrẽ:—Wanõrĩ mãr kunẽ wat kmãkwamãr kõdi, tô sza, wanõrĩ Roma wam hã akwẽ kõ wam nẽ, mãt danõkam zawre wakazârn, are tapari danmẽzep ku wazain. Tô tanẽ kõ wam nẽ, tokto simẽkur snã tê wam wapros zêĩd. Ãre, tanẽ knã! Aimã mnĩ dakmãdkâkwai nõrĩ tê wam waprosi.
Are surta nõrĩ tmã mõ, dakmãdkâkwai nõrai mã simãza da. Paulo kãtô Silas Roma wam hã akwẽ nã tê waihku wi, nãt dakmãdkâkwai nõrĩ tmã tpahi.
Tâkãnẽ mnõze mba, nãt dakmãdkâkwai nõrĩ Paulo nõrai tmẽ tmã mõ, are tmã tmrmẽzus, tê krui wapar kõ pibumã. Tapari nãt tmã wapros. Tazi nãt dazakrui hawi nẽm pibumã wdaku.
Are Paulo kãtô Silas danmẽzem hawi pu, are Lídia ãnrõwa ku tinẽ. Tazi nãt Wakmãdkâkwa Jesus dazazêĩkwai nõrĩ kbure waikrã, are tê pkẽ waptu. Tapari nãt tô ta hawi tinẽ.
Paulo nõrĩ dazakru sĩ Tessalônica wa, dat kmã kwakburezePaulo nõrĩ nãt Silas ãmẽ dazakru sĩ Anfípolis waĩmba, kãtô dure dazakru sĩ Apolônia waĩmba tinẽ. Tahã nãt dazakru sĩ Tessalônica ku tsimãsis. Tazi judeu nõrĩ Waptokwa Zawre damã krsikrãiktõ mnõze mãrd.
(-)
Tâkãnẽ hã Paulo nõrai mrmẽze judeu nõrĩ tê wapar wi, nãt nha sazê. Tahã nãt sissu tsikrãikõt. Are saktẽ zawre grego nõrĩ Waptokwa Zawre tkrê dakmãdkâ prê mnõ nẽ hã, kãtô dure pikõi nõrĩ, ĩmrmẽ prê nẽ hã, dure tô tanõrai su tsikrãikõt.
Tâkãnẽ hã judeu nõrĩ kmã sõpre wi, nãt tê sãmr wẽ kõ. Tazi nãt wahud, akwẽ pkẽ kunẽ, kãtô dure ĩwaka nẽ hã, tê kakrãiktõ pibumã. Are tê kakrãiktõ pari, sakrui wa romzako zawre krãiwatobr. Tapari nãt sinãr kõ snã ambâ, Jasão nã dat krwamtrẽ mnõ, nrõwa ku zas, Paulo kãtô Silas tê mrãm pibumã, dasikrãiktõ zawre waikwa ku tê saprõn pibumã.
Are Paulo kãtô Silas tê sãmr kõzem hawi, nãt Jasão kârn, kãtô dure nha Jasõ ãmẽ hã Wakmãdkâkwa Jesus dazazêĩkwai nõrĩ. Are dazakrui kmãdkâkwai nõrai sõk pra ku tê simrõ, are ĩsenã hãs snã, kãnẽ tê wasku kunẽ:—Ambâ nõrĩ dazakrui mnõ pâ romkunẽ tkrê dam krãipus mnõ, mãt mnĩ wazakrui ku tsimãsis!
Are Jasão sisrõwa wa smĩ zazâr pibumã, tmã wẽ. Tô tanõrĩ dazakru sĩ Roma wam hã dakmãdkâkwa nĩm romkmãdkâ prê tkrê kmãdkâ prê mnõ kõdi. Dakmãdkâkwai kamõ Jesus nã ĩsisi krhêmba mnõ nã, tetô tkrê wasku.
Akwẽ nõrĩ, dakmãdkâkwai nõrai mẽ ĩsikrãiktõ nõrĩ, tâkãnẽ hã tê wapar hare, nãt simã krmrmẽzus kunẽ wawẽ.
Tâkãnẽ wa, nãt dakmãdkâkwai nõrĩ Jasão sĩm ktâprezum nã romkmãdâ tê wakbâ pibumã wdaku. Tapari nãt Jasão nõrai mã tmã wapros.
Beréia wam hã akwẽ nõrĩ Waptokwa Zawre damrmẽze tê sazêĩ mnõzeAre mãra wi, nãt Wakmãdkâkwa Jesus dazazêĩkwai nõrĩ Paulo kãtô dure Silas ãmã dazakru sĩ Beréia ku tmã wapros. Are Paulo nõrĩ tô tammõ simãssi wi, judeu nõrĩ Waptokwa Zawre damã krsikrãiktõ mnõzep ku tinẽ.
Tô tazim hã akwẽ nõrĩ, dazakru sĩ Tessalônica wam hã akwẽ nõrai nẽ kõdi. Tô pkẽ psê snã nãt Paulo ãmrmẽ tkrê wapar, are dure btâ bâ, Paulo ro tkrê wasku mnõ, Waptokwa Zawre danĩm hêsuka wa siwam si smĩkwra mnõ zô, tê sô sabu.
Tâkãnẽ mnõze mba, nãt judeu nõrĩ kahâ snã dazazê. Tô tanõrai sum hã tetô dure saktẽ zawre judeu kõ nõrĩ, kãtô dure pikõi nĩm rom zawre nẽ hã, dazazê.
Tazi nãt dazakru sĩ Tessalônica wam hã judeu nõrĩ rowasku tê wapar, dazakru sĩ Beréia wa dure Waptokwa Zawre damrmẽze Paulo tê wasku nã. Tâkãnẽ hã kmã smĩpar mnõ hare, nãt dazakru sĩ Beréia ku tmã mõ. Are tazi sinã wi, nãt dakuihâze kmã sbirã, Paulo kãtô Silas ãkwaĩmba.
Judeu nõrĩ Beréia wa akwẽ tê kuihâzezem hawi, nãt Wakmãdkâkwa Jesus dazazêĩkwai nõrĩ Paulo ãmã tmã wapros, kâ pore zdawa ku. Tô Silas ãwtẽsi nãt Timóteo ãmẽ dazakru sĩ Beréia wa akâ nmĩ zazâr.
Are Paulo ãsiwaikẽ nõrĩ tê kmãdkâ psê mnõ snã, tô prare Paulo saprõ, dazakru sĩ Atenas ku. Paulo ãsiwaikẽ nõrĩ tê saprõn pari, nãt dazakru sĩ Beréia ku aipâ tê krẽkẽ. Tapari, nãt Paulo Silas ãmã kãtô dure Timóteo ãmã mrmẽze tmã kburõ, azanã dazakru sĩ Atenas ku tmẽ nẽm pibumã.
Dazakru sĩ Atenas Paulo tê pibuizePaulo dazakru sĩ Atenas wa Silas, kãtô Timóteo ãzô, smĩpar re, nãt Waptokwa Zawre danẽ hã romhêmba akwẽ nõrĩ tkrê kmãdkâ prê mnõ pibumã, sipkra nã simã tkrê kmãkwamãr mnõ, saktẽ zawre kmãdâk. Are tâkãnẽ hã rom kmãkwamãrĩ tê kmãdkâ wi, nãt sãmr wẽ kõ.
Tazi, nãt Paulo judeu nõrai mẽ Waptokwa Zawre damrmẽzem nã mrmẽ simã kwanĩ, judeu nõrĩ Waptokwa Zawre damã krsikrãiktõ mnõzem wa. Are dure, tô tazim hã judeu kõ nõrĩ, judeu nõrai prabâ romkmãdâ tkrê kmãdkâ mnõ nõrai mẽ, mrmẽ simã kwanĩ. Tazi nãt dure btâ bâ, dazakrui waikwam hã warrĩ wa ĩsikrãiktõ nõrai mẽ Waptokwa Zawre damrmẽzem nã, mrmẽ simã kwanĩ.
Tô tazit dam rowahtukwa nha krtinẽ. Tô tanõrĩ tô epicureu nã dat krwamtrẽ mnõ nnĩwĩm hã, kãtô dure estóico nã dat krwamtrẽ mnõ nnĩwĩm hã. Twa nãt dure tô tanõrĩ Paulo ãmẽ mrmẽ simã kwanĩ. Are kãnẽ krsimã mrmẽzus:—Mãrĩp kwaz tô tahã ambâ nmĩ zaksê kõ tê wasku zêĩd?Are ĩwadi nõrĩ kãnẽ tmrmẽzus:—Tô aimõwi hã Waptokwa Zawre tê wasku nã nẽt kmã mrẽ.Tâkãnẽ kmã mrmẽzusi, tô Paulo Wakmãdkâkwa Jesus dakmã, kãtô dure dadkâ nõrĩ aipâ sõkrêptui mnõzem nã, kmã mrmẽzem hawi.
Tâkãnẽzem hawi, nãt tokto Paulo dasikrãiktõzep ku saprõnn, Areópago nã dat krwamtrẽ mnõzep ku. Tazi nãt kãnẽ tmã tmrmẽzus:—Tokto tâkãhã aismĩ rowahdu wat waihku psê zêĩd.
Aisĩm rowasku hawim hã, adu nĩwa wat wapar kõdi. Tanẽ nmẽ, tokto wat wapar psê zêĩd.
Tâkãnẽ krkmã mrmẽzus mnõ, tô Atenas wam hã akwẽ nõrĩ, kãtô dure tkai kamõi hawim hã akwẽ, Atenas wa krsrõwa mnõ, tô kbure romwasku te tmã wapar wẽ ktab nmẽ, kãtô dure tmã wasku wẽ ktab nmẽ.
Tazi nãt tokto Paulo danõwa da, are kãnẽ mrẽ:—Dazakru sĩ Atenas wam hã akwẽ nõrĩ, pe, ĩwapar kwaba: Waptokwa Zawre danẽ hã romhêmba krsazêĩ psê kba mnõ nã, watô aiwaihkukw.
Dazakrui waikwa mba wê ĩmõr snã, wat Waptokwa Zawre danẽ aisimã krkmãdkâ prê kba mnõ nẽ hã romhêmba mã krsasõmr mnõze ĩt kmãdâk. Are tazi wat dure smĩsi krdakmãdkâ prê kba mnõ nẽ hã mã dahêmba zasõmrze kmãdâk. Are tô tazim hã ĩkuĩkre tô kãnẽ: “Tâkãhã tô Waptokwa Zawre wat dawaihku kõ nẽ hã damã.” Are tâkãhã krdawaihku kba mnõ kõ nã re, krdakmãdkâ prê kba mnõ, wat wa ĩt kraim waskukw.
—Waptokwa Zawre mãt hêwa kãtô dure tka kmãnãrn. Are dure kbure hêwa nsĩm hã rom mnõ, kãtô dure tkai mba hã rom mnõ, mãt kmãnãrn. Tahã tô hêwa kãtô dure tkai kmãdkâkwa. Are akwẽ nõrĩ kri tê dam sabuzem wa, krdanrõwa mnõ kõdi.
Mãrĩ wat dam kmãnãr pibumã, daw srowaptkâ kõdi. Tahã tô krwaromãdkâ mnõze, kãtô wapkẽ zanĩze, kãtô dure kbure ro, dat krwam sõmr mnõ.
Smĩsi ambâ hawi mãt pto mnõ bâ akwẽ dat krãipus, tkai pâ krsikburõi mnõ pibumã. Waptokwa Zawre mãt akwẽ nõrai mã krnmrõ mnõzem bdâ, kãtô dure tka, dat tmã nõmr.
Tâkãnẽ mãt Waptokwa Zawre tô kbure akwẽ nõrai mã ro dat sakra, ro dat kmãnãr mnõzem hawi krdazô rtĩ mnõ pibumã, amtpẽ kõ re nmõmõ tê dasãmr zô. Are wanõr mã Waptokwa Zawre romhâ nã krdahêmba mnõ kõdi.
“Tô ta dakmã wat krwaromãdâk, are dure krwares, are dure krwahêmba.” Tâkãnẽ nã mãt aisum kba hã damrmẽ wẽ sãmrkwa kãnẽ ro aim waskukw: “Wanõrĩ tô dure Waptokwa Zawre dakra.”
Tâkãnẽ mnõze mba, romhêmba akwẽ nõrĩ sipkra nã tkrê kmãkwamãr mnõ nẽ hã, Waptokwa Zawre danẽ wat krkmã tom mnõ kõdi. Tanẽ nmẽ, ouro nã hã, kãtô dure prata nã hã, kãtô dure ktẽ nã hã romhêmba, akwẽ nõrĩ sipkra nã Waptokwa Zawre danẽ tkrê kmãdkâ prê mnõ pibumã, tkrê kmãkwamãr mnõ, Waptokwa Zawre danẽ wat kmãdkâ prê kõdi.
Ahâmre, akwẽ nõrĩ ro tkrê waihku mnõ kõ snã, siwakru krnmrõ mnõ re, nãt Waptokwa Zawre dapkẽ hkâ kõ snã, dat krkmãdâk. Are tokto mãt tô kbure akwẽ nõrai mã, dazakrui mnõ pâ, prê snã damrmẽze dat tmã kburõ, sĩm romkmãkwamãr kunẽ hawi pkẽ sĩkdâi mnõ pibumã.
Waptokwa Zawre mãtô dure bdâ dasimã hri psên, tkai pâ akwẽ nõrai mã ĩkwaĩmba ktabi ro dat nõmr mnõ pibumã. Are mãtô Waptokwa Zawre ambâ dasimã kmẽ nmĩstun, tô ta dakmã ro dat dam nõmr mnõ pibumã. Tâkãnẽ hã za ro saikwar mnõ dat wam wasku psê pibumã, mãt dat dakmẽ nmĩsdu aipâ danõkrêptuin.
Are Paulo tô tahawi mõ.
Tahã nãt nha ambâ nõrĩ Paulo ãmrmẽze sazê, are tô tanõrĩ Paulo sisnã to. Smĩsi tô tanõrai sum hã tô Dionísio. Tahã tô Areópago wam hã dakmãdkâkwai nõrai sum hã. Tazi nãt dure smĩsi pikõ, Dâmaris nã ĩsisi, sazê. Are dure nha akwẽ wadi nõrĩ tô tanõrai su sazê.
Dazakru sĩ Corinto wa, Paulo Waptokwa Zawre damrmẽ tkrê dam wasku mnõzeTapari nãt Paulo Atenas hawi watobr, are dazakru sĩ Corinto ku mõ.
Tazi nãt judeu kmẽ waikrã, Áquila nã dat krwamtrẽ mnõ. Tô tahã tô Ponto tkai hawim hã akwẽ. Adu romsikâr kõ re, nãt mrõ mẽ Itália tkai hawi, mnĩ tsimãsis. Áquila ãmrõ tô Priscila ĩsisize. Roma wam hã dakmãdkâkwai ktabi, Cláudio nã ĩsisi, tô kbure judeu nõrĩ dazakru sĩ Roma hawi wairbe mnõ pibumã, tê wdakurzem hawi, nãt Áquila nõrĩ tô ta hawi pu.
Tazi nãt Paulo mõ, Áquila nõrĩ tê kmãdkâ da. Tô tanõrĩ tô romzar hâ nã awãrê kmãkwamãrkwa, Paulo ãnẽ. Tanẽ nmẽ, nãt tô tanõrai kmã nmĩ zazâr, simẽ krsipiĩ mnõ da.
Dasiwaktuzem btâ bâ, nãt Paulo judeu nõrĩ Waptokwa Zawre damã krsikrãiktõ mnõzem wa, tkrê dam rowahut. Paulo aire judeu nõrai sĩm romkmãdâ, kãtô dure grego nõrai sĩm romkmãdâ, Waptokwa Zawre danĩm romkmãdkâ tmẽ tê hri zêĩd.
Are Silas nõrĩ, Timóteo ãmẽ, Macedônia tkai hawi simãssi pari, Paulo Waptokwa Zawre danĩm rowaskuwẽ tkrê wasku mnõzem nã sit krsipi. Tazit nẽs kãnẽ judeu nõrai mã wasku:—Wakmãdkâkwa Jesus tô Dapkẽhrikwa Waptokwa Zawre dat kmã ropistu hã.
Are judeu nõrĩ Paulo tê sãmr wẽ kõ nmẽ, nãt tê wamtrẽ prãi wawẽ. Tazi nãt tô tanõrai sõka sikuza hawim hã romzazu tmã wamrĩ, kãnẽ tmã mrmẽ snã:—Aisikutõr kba wa, tô aisipkẽ kba nã. Waĩhawi tokto mãr kõdi. Tâkã pari, tô judeu kõ nõrai mã waza tokto Waptokwa Zawre danĩm rowaskuwẽ ĩt krwasku.
Tazi nãt Paulo tô tanõrĩ rẽ. Are Tício ãkmã nmĩ zazâr. Tício ãnĩsizep kamõ tô Justo. Tahã tô judeu kõ nẽ hã, are tetô Waptokwa Zawre tkrê dakmãdkâ prê. Justo ãnrõwa tô judeu nõrĩ Waptokwa Zawre damã krsikrãiktõ mnõzem nnĩwĩt krsimẽkwar.
Ambâ Crispo nã ĩsisi tô aire judeu nõrĩ Waptokwa Zawre damã krĩsikrãiktõ mnõ nõrai kmãdkâkwa. Tô tahã Crispo nãt kbure srõwa wam hã sĩm akwẽ nõrai mẽ, Wakmãdkâkwa Jesus dazazê. Saktẽ zawre nãt akwẽ nõrĩ dazakru sĩ Corinto wa Waptokwa Zawre danĩm rowaskuwẽ wapa, are tê sazê, are sikrãikwanẽr.
Tazi nãt smĩsi mãra nã, Paulo ãmã romwawã krãiwatobr. Tahã romwawã zu nãt Wakmãdkâkwa Jesus kãnẽ tmã tamrmẽn:—Aipahi knã, wi tô, aimrmẽ kmã wamhui mõnõ, krkmã aisipiĩ mnõ sazâr knã, wa watô aimẽ krĩnẽ.
Saktẽ zawret adu tâkãhã dazakrui wa ĩnĩm akwẽ krnõmr. Nõkwa nhanẽ taikmãkwamãr kunẽ kõdi za hã.
Twa nãt Paulo ãkmã tô tahã dazakrui wa smĩsi wahu kmã tsikutõr, are wahum kamõ kmã twaikwa, Waptokwa Zawre damrmẽze akwẽ nõrai mã tkrê tmã rowahtu mnõ re.
Tô tazi, nãt tokto Acaia tkai wa romano nõrai snĩwĩm hã dakmãdkâkwai te, tkmẽ zebr, Gálio nã ĩsisize hã. Tahã sbre wi, nãt judeu nõrĩ tsikrãikõt. Tazi nãt judeu nõrĩ Paulo kâ, are ro tkrê dam nõmr mnõzem wa dakmãdkâkwa Gálio ãnõk pra ku sã, nhanẽ romkmãdâ tê tmã hri pibumã.
Tahã nãt Gálio ãmã kãnẽ tmrmẽzus:—Kãhã ambâ tê dakrãi kdâi mnõ zêĩd. Waptokwa Zawre damrmẽzet akwẽ mã tkrê rowahut, wakmãdkâkwai nõrĩ romkmãdâ tê wam hri kupanã. Aimõwi Waptokwa Zawre tkrê dakmãdkâ mnõze tê tmã rowahtu zêĩd.
Are Paulo aire mrmẽzep ku, nãt dakmãdkâkwa Gálio nã dat krwamtrẽ mnõ, judeu nõrai mã kãnẽ mrẽ:—Judeu nõrĩ, pe ĩwapar kwaba: Mãr kunẽ nõkwai kwaĩmba tâkãhã ambâ tê kmãnãr kwaikâ, tanẽ kõ wa, romkmãdkâ prê wat krkmãdkâ mnõ kupanã romkunẽ zawre tê kmãnãr kwaikâ, arknẽ tâkãhã romkmãdkâ wa ĩzebr.
Are tâkãhã romkmãdâ tô damrmẽzem nã, kãtô dure romnĩsizem nã, kãtô dure aisĩm romkmãdkâ kba nã. Twa, tô aimã teza ro aisimã sakram psê kba mõn. Wa, tâkãhã romkmãdkâ nã ro ĩt aim sakram psê kba pibumã, ĩsĩ romzakram psêkwai kõdi.
Tâkãnẽ pari, nãt Gálio tô tanõrĩ ro tkrê dam nõmr mnõzem hawi sãmr.
Are tô tazim hã ĩsikburõi mnõ zu judeu nõrĩ Waptokwa Zawre damã krsikrãiktõ mnõzep kmãdkâkwa, ĩsisize tô Sóstenes. Tahã nãt kârn, are kazârn, Gálio ãnĩpizem sikwaĩmba. Are dakmãdkâkwa Gálio tô tare nãt dat kazâr re, kmãdâk.
Paulo Dazakru sĩ Corinto hawi tê krẽwaize, dazakru sĩ Antioquia kuDazakru sĩ Corinto wa nãt Paulo ãkmã saktẽ zawre bdâ kmã waire, Wakmãdkâkwa Jesus dazazêĩkwai nõrai mẽ krmõr snã. Tapari nãt tmã tsikurĩr, are Síria tkai ku, Priscila kãtô dure Áquila ãmẽ, waptãr. Cencréia kubankra nmĩkwrazem wa adu smrã re, nãt Paulo Waptokwa Zawre damã rom nã ropisut. Tâkãnẽ mnõzem hawi, nãt tsikrãi suk.
Are dazakru sĩ Éfeso ku sinã wi, nãt Paulo Priscila ãmã kãtô dure Áquila ãmã tsitar. Tapari, nãt judeu nõrĩ Waptokwa Zawre damã krsikrãiktõ mnõzep ku debr. Tazi nãt judeu nõrai mẽ mrmẽ simã kwanĩ, Waptokwa Zawre damrmẽzem nã.
Are tô tazim hã judeu nõrĩ Paulo wa, tô tanõrai kmã smĩ zazâr pibumã. Are smĩ zazâr zêĩ kõdi.
Are mõr mã, Paulo kãnẽ mrẽ:—Waptokwa Zawre dat ĩm wẽ wa, wazatô wê aipâ krẽwa. Tâkãnẽ pari, nãt kubankra krê ku debr, are dazakru sĩ Éfeso hawi waptãr.
Are dazakru sĩ Cesaréia ku wi. Tô ta hawi nãt prare dazakru sĩ Jerusalém ku mõ. Dazakru sĩ Jerusalém wa wsi wi, nãt simẽ hã Wakmãdkâkwa Jesus dazazêĩkwai nõrai mẽ tsisdakâ. Tapari nãt Síria tkai wam hã dazakru sĩ Antioquia ku mõ.
Apolo dazakru sĩ Éfeso wa kãtô dure dazakru sĩ Corinto wa, Waptokwa Zawre damrmẽ tkrê dam wasku mnõzeTazi nha bdâ kmã nẽm pari, nãt dure mõ, Galácia tkai mba, kãtô dure Frígia tkai mba, Wakmãdkâkwa Jesus dazazêĩkwai nõrĩ tê pkẽ waptui mnõ snã.
Smĩsi judeu Apolo nã ĩsisi, nãt dazakru sĩ Éfeso ku mõ. Tô tahã tô dazakru sĩ Alexandria hawim hã. Mrmẽ tmã kwapeĩ psê ktabd, kãtô dure Waptokwa Zawre danĩm hêsuka tmã waihku psê ktabd.
Wakmãdkâkwa Jesus danĩm romkmãdâ dure Apolo tmã waihku warõit. Mrmẽ waptui snã nãt krdam mrẽm, are Wakmãdkâkwa Jesus danĩm romkmãdâ, tô ĩkwaĩmbat tkrê dam rowahut. Are Apolo tô João Dakrãikwanrẽkwa tkrê dakrãikwanrẽ mnõ sit, tkrê waihuk.
Judeu nõrĩ Waptokwa Zawre damã krsikrãiktõ mnõzem wa, nãt nẽs Apolo mrmẽ prê snã dam mrẽ. Tazi nãt Priscila kãtô Áquila, Apolo mrmẽ re wapa. Tanẽ wi, nãt tô tanõrĩ Apolo srõwa ku saprõ, Waptokwa Zawre danĩm romkmãdâ tê tmã wasku psê pibumã.
Are Acaia tkai ku Apolo mõr pibumã kmã simãzus wi, nãt Éfeso wam hã Wakmãdkâkwa Jesus dazazêĩkwai nõrĩ mõr pibumã, waihâk. Hêsuka nãt Grécia tkai wam hã Wakmãdkâkwa Jesus dazazêĩkwai nõrai mã kuĩkre, Apolo tê sapar psê pibumã. Are Apolo tô tammõ wsi pari, nãt dazazêĩkwai nõrĩ Waptokwa Zawre dapkẽ psê snã dat krkmãdkâ mnõzem hawi tkrê dazazê mnõ, tkrê waihkâ pês.
Paulo dazakru sĩ Éfeso wa Wakmãdkâkwa Jesus dakmã tê dam rowahtuzeApolo dazakru sĩ Corinto wa krmõr re, nãt Paulo aikuwa mba mõr snã, dazakru sĩ Éfeso ku wi. Tazi nãt nha Wakmãdkâkwa Jesus dazazêĩkwai nõrĩ waikrã.
Are Paulo tô tanõrĩ kãnẽ sdanã:—Mãptô Waptokwa Zawre Dahêmba dat aim dazatõrkw, dazazêĩ kba mnõ siwa?Are tô tanõrĩ kãnẽ kmã wakrã:—Wanõrĩ adu Waptokwa Zawre Dahêmba nã damrmẽ wat kmẽ wapar kõdi.
Tazi nãt Paulo dure kãnẽ sdanã:—Tanẽ wa, nhanẽ bâp sa aisikrãikwanrẽ kba mõn?Are kãnẽ kmã wakrã:—João Dakrãikwanrẽkwa tkrê dakrãikwanrẽ mnõzem nã wat wasikrãikwanẽr.
Tazi, nãt kãnẽ tmã mrẽ:—João tkrê dakrãikwanrẽ mnõze, tô tô kbure romkunẽ hawi krpkẽ sĩkdâi mnõ nõrai mã. Are Israel wam hã akwẽ nõrai mã, kmã mrmẽze, tô tô tahã zaku za mnĩ damõrĩ tkrê dazazêĩ psê mnõ pibumã. Are João ãzaku mnĩ damõrĩ, tô Wakmãdkâkwa Jesus.
Tâkãnẽ hã tê wapar mnõ wi, nãt Wakmãdkâkwa Jesus danĩsizem nã sikrãikwanẽr.
Tazi nãt Paulo tô tanõrai ssĩwĩ sipkrahi, are mnĩ Waptokwa Zawre Dahêmba tô tanõrai tmẽ sikrain. Tazi tô prare nãt damrmẽ wam waihku kõ nẽ hã nã krmrmẽzus, are dure Waptokwa Zawre damrmẽze tkrê dam wasku.
Tô tahã ambâ nõrĩ tô 12 nã ĩhêmba.
Are mrẽpranẽ wa Paulo ãkmã sikutõrzep ku, nãt judeu nõrĩ Waptokwa Zawre damã krsikrãiktõ mnõzep ku nẽs tinẽ. Are tazi nẽs pahi kõ snã dam rowahut. Waptokwa Zawre damrmẽzem nã nãt nẽs judeu nõrai mẽ mrmẽ simã kwanĩ. Paulo aire Waptokwa Zawre dat krdakmãdkâ mnõzep tmẽ tô tanõrai sĩm romkmãdâ tê tmã kdâi zêĩd.
Are nõkwam nõrĩ kre kõ ktab nmẽ, Waptokwa Zawre damrmẽze tê sazêĩ kõ ktabd, are dure romkmãdâ Wakmãdkâkwa dat wam rmẽ mnõ kwaĩmba zemã, nãt nẽs akwẽ nõrai sõka tê wasku kunẽ. Tazi nãt Paulo tô ta hawi watobr, Wakmãdkâkwa Jesus tê dazazêĩ mnõ nẽ hã simẽ tê simrõi snã. Tapari nãt ambâ Tirano nã dat krwamtrẽ mnõ nĩm hêsuka tkrê dam rowahtu mnõzem wa, tkrê dam rowahtu nnãkrat. Are tazi btâ bâ Waptokwa Zawre damrmẽze tkrê dam wasku.
Ponkwanẽ wahum nã nãt Paulo tô tazi tê dam rowahut. Tâkãnẽzem hawi, nãt tô kbure Ásia tkai wam hã akwẽ judeu nõrĩ, kãtô judeu kõ nõrĩ, Wakmãdkâkwa Jesus damrmẽze tê wapar.
Ceva ãkra nõrĩ hêpãrĩ tê smrã mnõ zêĩdWaptokwa Zawre tô saktẽ zawre nãt romwaihku kõ kmãnãrn, Paulo ãnĩpkra nã.
Tâkãnẽzem hawit, Paulo ãtmẽ krsinã mnõ Paulo ãsikuzaze tkrê mrãm, dahâze nõrĩ tkrê kupiĩ mnõ pibumã. Are ĩsikuzaze tkrê kupiĩ mnõ nõrai mã, nãt krtmã rowẽ. Tô hêpãr nõrai zemã nãt krtmã waireb.
Paulo krmõrze mbat dure nha judeu nõrĩ krtinẽ. Tô tanõrĩ tô aire hêpãr nmrãkwa. Are Paulo ãprabâ aire hêpãrĩ Wakmãdkâkwa Jesus danĩsizem nã tkrê smrã mnõ zêĩd. Tanẽ nmẽ, nãt hêpãr nõrai mã, kãnẽ krmrmẽzus:—Tahã Jesus Paulo tkrê wasku mnõ danĩsizem prê nã, wat aiwairbe kba da, wat aiwdakurkw!
Ambâ nõrĩ tâkãnẽ hã ro tkrê kmãkwamãr mnõ, tô 7 nã ĩhêmba. Tô smĩstu ĩptokwa. Ĩptokwa tô judeu, Ceva nã ĩsisize hã. Tahã tô Waptokwa Zawre damã dat sabuzep kmãdkâkwai ktabi.
Tazi nãt smĩsi hêpãrĩ Ceva ãkra nõrai mã, kãnẽ mrẽ:—Wa Jesus waihkud, kãtô dure Paulo waihkudi. Are nõkwap sa tô kanõrĩkwa?
Tazi nãt tô tahã ambâ ĩkmã hêpãr nẽ hã, Ceva ãkra nõrĩ kmã sbirã, are kbure kahâr wawẽ. Tazi nãt tô tanõrai sikuzaze tê twi wazu, are dure tkrê kwakri wawẽ. Tâkãnẽzem hawi, nãt Ceva ãkra nõrĩ tô tahã kri hawi ssakrê.
Are tô kbure dazakru sĩ Éfeso wam hã akwẽ nõrĩ, Judeu nõrĩ kãtô judeu kõ nõrĩ, nãt tâkãnẽ hã nã smĩpar. Are tô kbure tpahi wawẽ, are Wakmãdkâkwa Jesus danĩsize ĩsenã tkrê kmãdkâ prê.
Tazi nãt saktẽ zawre Wakmãdkâkwa Jesus tê dazazêĩ nẽ hã sõkawi dam tsiwasku pês, tô kbure romkunẽ, tê dazazêĩ kõ re, tkrê kmãkwamãr mnõ nã.
Are dure saktẽ zawre smĩkâ tkrê kmãkwamãr mnõ nẽ hã nãt hêsuka, smĩkâ kmãkwamãrzem re hã kbure kburõ, are danõkam zawre kunmã wa sasu. Hêsuka tê sasui mnõ, aire wakbâ zawredi. Ĩwakâ tê waihku wa, nãt ar prata nã hã ktâprezum tmõ re nẽ hã 50 mil nã tê sati.
Tazi nãt Wakmãdkâkwa Jesus damrmẽze aimõ sipttê zawre snã krsĩpe.
Demétrio dazakru sĩ Éfeso wa, romzako tê kmã snãkrtazeTâkãnẽ ro saikwar mnõ pari, nãt Paulo ro simã hi, dazakru sĩ Jerusalém ku mõr pibumã. Macedônia tkai mba, kãtô dure Acaia tkai mba Jerusalém ku mõr zêĩd. Tahã nãt kãnẽ dam mrẽ:—Dazakru sĩ Jerusalém ĩt sĩbui pari, dazakru sĩ Roma ku ĩmõr pibumã, waĩmã tô ĩkwaĩmba.
Twa, nãt waihkâkwa ponkwanẽ sissõwa tmã wapros, Macedônia tkai ku. Tô tanõrĩ tô Timóteo kãtô Erasto. Are Paulo tô tanõrai saku adu nha bdâ kmã tinẽ, Ásia tkai wa.
Tô tahã btâ nã, nãt dazakru sĩ Éfeso wa romzako zawre krãiwatobr, Wakmãdkâkwa Jesus danĩm romkmãdkâ hawi.
Tô tazit smĩsi ambâ prata nã, kãtô dure ouro nã, krĩsipiĩ mnõ krmõ, Demétrio nã dat krwamtrẽ mnõ. Are Éfeso wam hã akwẽ nõrĩ tô hêwa nsĩm hã Waptokwa Zawre danẽ simã tkrê kmãdkâ prê mnõ, tô Diana nã tkrê wamtrẽ mnõ. Are tô tahã Demétrio tô prata nã krirê kmãnãrkwa, Diana ãmã kri dat sabuzem prabâ. Tahã tkrê kmãkwamãr mnõzem nã, nãt Demétrio kãtô dure ĩsimẽ sipi tkrê kmãkwamãr mnõ nõrĩ, ktâprezu simã tkrê kmẽ mrãm pês.
Tazi nãt Demétrio kbure simẽ sipi tkrê kmãkwamãr mnõ nõrĩ, kãtô dure tô tanõrai nẽ sipi tkrê kmãkwamãr wadi mnõ nõrĩ, simã saihâ. Are kãnẽ tmã mrẽ:—Ĩsiwaikẽ nõrĩ, ĩwapar kwaba, pe: Tô kanõrĩkwa waihkudikwa, tâkãhã wanĩpi nã, ktâprezu wasimã wat krkakburõi mnõ nã.
Are tahã Paulo ro tkrê kmãkwamãr mnõze, tô aimã tet waparkw, are dure kmã aisõprekw. Tô tahã tkrê dam wasku mnõze, tô wakmãdkâkwa dahêmba nẽ akwẽ nõrĩ tkrê kmãkwamãr mnõ, wakmãdkâkwai ktab kõ nã. Are saktẽ zawret aimõ akwẽ nõrĩ simãzusze tê tmã kmã krẽkẽ. Tônmẽm hã akwẽ nõrĩ, kãtô dure Ásia tkai wam hã dazakrui mnõ mbat akwẽ nõrĩ sitmẽ tê pkẽ kdâ.
Twa, tâkãnẽ mnõze mba, za tokto amtpẽ kõ re akwẽ nõrĩ wanĩpizem nã sapka sikutõr. Are tâkãnẽ si kõd, adu mãrdi: Tâkãhã wakmãdkâkwa Diana ãmã wat sabuze za dure amtpẽ kõ re tare krsimẽkwar. Are tâkãhã wakmãdkâkwa Diana, tônmẽ Ásia tkai wa, kãtô dure tkai pâ akwẽ tkrê sazêĩ mnõ, za dure nõkwa tê kmãdkâ prê kõdi.
Are dasikrãiktõ zawre nõrĩ tâkãnẽ hã tê wapar wi, nãt stikrui wawẽ. Tazi nãt kãnẽ thãs nnãkrat:—Dazakru sĩ Éfeso wam hã akwẽ nõrai kmãdkâkwa Diana nã dat krwamtrẽ mnõ, daprê zawredi!
Tazi nãt romzako tô kbure dazakru wa tsĩpe wawẽ. Are ĩsikrãiktõ nõrĩ ponkwanẽ ambâ, Paulo ãmẽ krĩnẽm nõrĩ, mrã. Dat mrãm nõrĩ tô Gaio kãtô dure Aristarco, tâkãhã ponkwanẽ ambâ tô Macedônia tdêkwa. Tô tanõrĩ nãt dat kmã kwakbure zawre snã, dasikrãiktõzep ku dat kwanĩ.
Are tô tazim hã dazakrui kmãdkâkwai nõrai sum hã mrmẽ prê nẽ hã nha tô Paulo ãsiwaikẽ. Tô tanõrĩ nãt dure mrmẽze Paulo ãmã kburõ, dasikrãiktõ zawrezep ku mõr kõ pibumã.
Tanẽ re, nãt dasikrãiktõzem wa, romkmãdâ tô kbure tsikwakru wawẽ. Are nõkwam nõrĩ nhanẽ krhãs, are ĩwadi nõrĩ aimõwi krhãs. Are saktẽ zawre ĩsikrãiktõ mnõ nõrĩ, mãrĩ zda sikrãiktõ mnõ nã, tê waihku mnõ kõdi.
Tazit nõkwam nõrĩ ambâ, Alexandre nã dat krwamtrẽ mnõ, ro tê daw kunẽ dizô, kmã simãzus. Tô judeu nõrĩ Alexandre akwẽ sikrãiktõ zawre nõwa sam pibumã tê wdakurzem hawi, nãt tâkãnẽ simãzus. Tâkãhã rom kunẽ hawi kmã siwazrê zô akwẽ nõrai mã mrmẽ pibumã, nãt Alexandre dasikrãiktõ zawre waikwa sipkra wẽ, arkiwi tê wapar pibumã.
Are akwẽ nõrĩ Alexandre judeu nã tê waihku wi, nãt dure ĩsenã thãs. Ponkwanẽ horas nã nãt smĩstu krhãs, kãnẽ:—Wakmãdkâkwa Diana Éfeso wam hã akwẽ nõrĩ tkrê kmãdkâ prê mnõ, daprê zawredi!
Tazi nãt dazakrui wam hã ro ĩkrãiwatbro kuĩkrekwa, akwẽ tê mrmẽ po, kãnẽ tmã mrmẽ snã:—Dazakru sĩ Éfeso wam hã ambâ nõrĩ, ĩwapar kwaba, pe: Wakmãdkâkwa Diana ãmã dat sabuze, kãtô dure danĩm knẽ hêwa hawi mnĩ wam waptkã nã, wat krkmãdkâ prê mnõ nã, tô kbure akwẽ tmã waihku psêd.
Nõkwa tâkãnẽ hã nhanẽ tê kudâ pibumã, waihku kõdi. Tâkãnẽ mnõze mba, arkiwi aihêmba kwaba. Are dure krkmã aisimãzus psê kba mõnõ, nõkwa mãrĩ kmãnãr pibumã.
Tô kanõrĩkwa bât wê ambâ nõrĩ saprõnkw. Are tô tanõrĩ hêmzui pibumã, wakmãdkâkwa Diana damã dat sabuzep ku zas kõd, kãtô nhanẽ wakmãdkâkwa Diana dakwaĩmba mrmẽ kunẽ kõdi. Tô sza, bât wê tâkãhã ponkwanẽ ambâ tô kummã smĩzuskw.
Twa, Demétrio, kãtô dure ĩwaihkâkwai nõrĩ, nõkwai kwaĩmba mãrĩ tê wasku zêĩ wa, dakmãdkâkwai sikrãiktõze bdâ mãrdi, kãtô wakmãdkâkwa mãrdi. Tô tazi za nõkwam nõrĩ simã tmrmẽzus, simã mrmẽzus zêĩ wa.
Are kanõrĩkwa dure mãrĩ kmãkwamãr zêĩ kba wa, tô romkmãdâ simã tê sakram psê pibumã akwẽ nõrĩ simã sikrãiktõ mnõzem wa teza ro tmã waskukw, romkmãdkâ prê wat krkmãdkâ mnõ prabâ, ro taim sakra kba mnõ pibumã.
Tâkãhã tâkãnã ro krãiwatbrozem hawi, za amtpẽ kõ re wakmãdkâkwai nõrĩ tanĩmnãsn, dakwaĩmba krwanĩpiĩ mnõ dizô. Tâkãhã romzako zawre pibumã, mãr kunẽ nmrõ kõ nmẽ, wasismrã mnõ pibumã, wakmãdkâkwai nõrai mã mãrĩ wat wasku pibumã, nhanẽ za wat kmẽ waihku kõdi.
Tâkãnẽ kmã mrmẽ pari, nãt dasikrãiktõ nõrai mã sĩpeĩ pibumã, mrẽ.
Macedônia kãtô dure Acaia tkai ku Paulo aipâ tê krẽwaizeTahã romzako zawre sikutõr pari, nãt Paulo kbure simẽ hã Wakmãdkâkwa Jesus dazazêĩkwai nõrai sô hâ. Tazi nãt mrmẽ nã tê pkẽ waptu. Tapari, nãt dam tsikurĩr, are Macedônia tkai ku mõ.
Tô tainnĩ mõr snã, nãt tkrê tmã rowahtu psê mnõ snã, dazazêĩkwai nõrĩ tê pkẽ waptu. Tapari nãt Acaia tkai ku wi.
Tazi nãt mrẽpranẽ wa kmã tinẽ. Are Síria tkai ku mõr pibumã, ro simã tê nõmr mnõ wi, nãt Paulo ãkwaĩmba judeu nõrĩ ro tê krãikrta mnõ nã, nmĩpar. Tâkãnẽ mnõze mba, nãt ro simã tê nõmr, Macedônia tkai ku aipâ tê krẽwai pibumã.
Are Paulo ãmẽ ĩwahtu nõrĩ tô: Sópatro, tahã tô Pirro ãkra, tô dazakru sĩ Beréia wam hã akwẽ. Are ĩkamõ tô Aristarco, kãtô dure Segundo, tâkã nõrĩ tô dazakru sĩ Tessalônica wam hã akwẽ. Are dure Gaio, dazakru sĩ Derbe wam hã, kãtô dure Timóteo, kãtô dure Tíquico, kãtô dure Trófimo. Tâkãhã mrẽpranẽ ambâ nõrĩ tô Ásia tkai wam hã akwẽ.
Tô tanõrĩ nãt wanõwa wahud, are dazakru sĩ Trôade wa, wazô nmĩpar.
Pão fermento nã ĩwazar kõ nã hã dasĩpê sikutõr pari, wat dazakru sĩ Filipos hawi warêrkên, kubankra krê. 5 nã bdâ wakmã nẽm pari, wat wasimẽm nõrai mẽ wasiwaikrãm, dazakru sĩ Trôade wa. Are tazi smĩsi btâ ssõre nã wasikburõin.
Paulo dazakru sĩ Trôade wam hã dazazêĩkwai nõrĩ tê pibuizeDasiwaktuzem btâ mãra nã, wat wasikrãiktõn, wasimẽ hã Wakmãdkâkwa Jesus dazazêĩkwai nõrai mẽ pão wasimã wat prum pibumã. Tazi nãt Paulo dasikrãiktõ nõrai mã mrẽ. Tô tahã awẽku mõr zêĩ nmẽ, nãt mãra waikwa ku tô tanõrai mã mrẽ.
Tô tazim hã wasikrãiktõze tô kri ssatom kamõi nsĩ ku. Are saktẽ zawret romkuiwẽze tô tazi rko snã tsimãsa.
Tazit smĩsi wapte, Êutico nã dat krwamtrẽ mnõ, janela wa nãmr. Paulo mrmẽ pa snã mrmẽ nmẽ, nãt wapte aptâ sarot. Twa, tô amtpẽ kõ re nãt nõt, are janela hawi waptãr. Mrẽpranẽ kri ssatom nsĩ hawi, nãt tkai ku waptãr. Akwẽstô dkâd, dat ktu wa.
Tazi nãt Paulo sikra, are siktu snã wapte sipkra nã kupi, kãnẽ dam mrmẽ snã:—Tmã aisikrãm kba knã, wapte sõkrêptuiti.
Tapari nãt Paulo dasikrãiktõzep ku aipâ saiku, tazi nãt pão kmã tsĩpru, are tê kahur. Tapari nãt dure mrmẽ tê kmã wamhu, kmã awẽzep ku. Tapari nãt mõ.
Tazi nãt ĩsikrãiktõ nõrĩ wapte sõkrêptui snã srõwa ku saprõ. Are tô kbure tô tazim hã akwẽ pkẽ toit mnõdi.
Paulo dazakru sĩ Mileto ku mõrzeTahã wat kubankra krê wawahtun, are Assôs wam hã kuba nmĩkwrazep ku wasinãn. Tazi wat Paulo ãzô wanmĩparn, wam mrmẽ prabâ. Tâkãnẽ wat kmãnãr da wam mrmẽ, tô tkai mba za watmẽ mõr nmẽ.
Assôs wa Paulo tê wawaikrãm wi, nãt mnĩ kubankra ku watmẽ mõ. Tazi wat tô ta hawi warêrkên, dazakru sĩ Mitilene ku.
Dazakru sĩ Mitilene hawi wat dure warêrkên, are tahã awẽku wat kâ pore waikwam hã tkai kre krta wi, tmã wamõrn. Kâ pore waikwam hã tkai kre nĩsize tô Quios. Tahã awẽku kamõ nã wat tokto Samos tkai kre sakrên. Are smĩsi bdâ mõr pari, wat tokto dazakru sĩ Mileto wam hã kubankra nmĩkwrazem wa, wasinãn.
Paulo Ásia tkai wa smrã re, kmã romsikâr zêĩ kõ nmẽ, nãt ro simã tê nõmr, dazakru sĩ Éfeso wa smĩ zazâr kõ pibumã. Paulo topkuzui ktabd, dasĩpsê sĩ Pentecostes nĩm bdâ nwa waptkã kõ re, dazakru sĩ Jerusalém ku wsi pibumã, kmã sapka nmẽ.
Paulo dazakru sĩ Éfeso wam hã Wakmãdkâkwa Jesus dazazêĩkwai nõrai kmãdkâkwai nõrai mã mrmẽzePaulo dazakru sĩ Mileto wa smrã re, nãt dazakru sĩ Éfeso wam hã Wakmãdkâkwa Jesus dazazêĩkwai nõrai kmãdkâkwai nõrai sô hâ, siwaikrãm mnõ pibumã.
Are dazakru sĩ Éfeso wam hã Wakmãdkâkwa Jesus dazazêĩkwai nõrai kmãdkâkwai nõrĩ sinã wi, nãt Paulo kãnẽ tmã mrẽ:—Tô kanõrai mẽ kba krĩmõr re, krĩnẽm mnõze waihkudikwa. Tô ĩsnãkrta hawi Ásia tkai wa krĩnẽm mnõze waihkudikwa.
Ĩt aiwaihkâ kba pibumã, ĩnĩpttê prabâ ro ĩt krkmãkwamãr mnõ nã, waihkudikwa. Waptokwa Zawre danĩm rowaskuwẽ wat ĩt krwasku, akwẽ krsikrãiktõ mnõ nõrai mã, kãtô danrõwa mnõ pâ, wat dure ĩt krdam rowahut.
Judeu nõrai mã, kãtô dure judeu kõ nõrai mã, wat ĩmrmẽ prê snã krtmã ĩmrẽm, sĩm romkmãdkâ kunẽ hawi pkẽ sĩkdâi mnõ pibumã, kãtô dure Waptokwa Zawre datmẽ sĩm romkmãdâ tê kmã krẽkẽ mnõ pibumã, kãtô dure Wakmãdkâkwa Jesus tê dazazêĩ mnõ pibumã.
Are tokto wat Waptokwa Zawre Dahêmba ĩt dawapar snã, dazakru sĩ Jerusalém ku ĩmõr. Tô tazi za ro ĩm saikwar mnõ, adu ĩt waihku kõdi.
Ro ĩt waihu, tô za dat ĩnrẽ nã, kãtô dure rowẽ kõ, ĩzô nmrõ nã. Tâkãnẽ nã sit ĩmõr re, Waptokwa Zawre Dahêmba dat krĩnpokrpuk, dazakrui mnõ pâ.
Are wa, tônmẽ krĩromãdkâ mnõzem nã, krĩdkâ psê mnõ kõdi. Tô ĩnĩpize, Wakmãdkâkwa Jesus dat ĩm rmẽ, ĩt kmã krãinĩstu psê pibumã si, wat krĩdkâ pês. Wakmãdkâkwa ĩnĩpi dat ĩm rmẽ, tô Waptokwa Zawre tô kbure dapkẽ psê snã dat krkmãdkâ mnõ nã hã rowaskuwẽ ĩt krdam wasku mnõ pibumã.
—Aiwaikwam kba krĩnẽm mnõ re, watô Waptokwa Zawre dat krdakmãdkâ mnõzem nã romkmãdâ ĩt kraim waskukw. Are tâkã pari za ĩkmãdkâ kba kõ nã, watô ro waihku pês.
Tanẽ nmẽ, waza tokto ĩsenã aispokrpkukw, aiwaikwam kba nõkwa sikutõr wa, nhanẽ za ĩkmã smĩstuze waihku kba kõdi.
Waptokwa Zawre danĩm romkmãdâ, wat tô kbure ĩt kraim wasku psêkw. Mãrĩ ĩt aim kakutõr kba kõdi.
Twa, kraisimã ropibui psê kba mõnõ, kãtô dure tô kbure Waptokwa Zawre danĩm akwẽ nõrĩ Waptokwa Zawre Dahêmba, dat aim sakre kba mnõ, krkmãdkâ psê kba mõnõ. Ponkẽ zahi wapu kmãdkâkwa ponkẽ zahi wapu tkrê kmãdkâ psê mnõ nẽ, Waptokwa Zawre danĩm akwẽ nõrĩ dure krdam kmãdkâ psê kba mõnõ. Tanõrĩ tô danĩm akwẽ nõrĩ Dakra pisirê dawapru nã, dasimã dat kburõi mnõ.
Are wa, watô ro waihuk: Ĩmõr pari, za ambâ pkẽ kunẽ nõrĩ, romsiwamnãrĩ lobo nã dat krwamtrẽ mnõ nẽ, aiwaikwam kba krãiwaire. Tô tanõrĩ za Wakmãdkâkwa Jesus dazazêĩkwai nõrai kmã pkẽ kõdi.
Are aiwaikwam kba hawi, zatô dure nha krãiwaire, are mrmẽ simãzaĩ snã krmrmẽzus, Wakmãdkâkwa Jesus dazazêĩkwai nõrĩ sipra tê krãi kdâi mnõ pibumã.
Tanẽ nmẽ, kraisimã ropibui psê kba mõnõ. Aihêmnãbâ kba wat ĩt kraim rowahtukw. Mrẽpranẽ wahu nẽm re, awẽ re, kãtô dure mãra nã, ĩkuĩpnĩ krowi aimõ ĩt kraim rowahtu kba mnõ nã, kraismĩ zaksê sikutõr kba mnõ knã.
—Tokto waza Waptokwa Zawre damã aisakreĩkw, dapkẽ psê snã hã damrmẽzem nã dat kraikmãdkâ psê kba mnõ pibumã. Danĩm romkmãdkâ nã hêmõ kraisiwrahku kba mnõ pibumã, dat kraiwaihkâ kba mnõ pibumã, kãtô dure tô kbure rom pê danĩm akwẽ zô dat krsakra mnõ, dat kraim sõmr kba mnõ pibumã, danĩpttêdi.
Are wa, prata, kãtô dure ouro, kãtô dure sikuza hâĩ pê, nõkwa tĩm sõmr zô, ĩnmĩpar kõdi.
Ĩsismĩtê ĩnĩpkra nã krĩnĩpiĩ mnõ nã waihkudikwa. Tâkãnẽ, wat kbure ro ĩt krãipus, ĩsimã, kãtô dure ĩsimẽ hã nõrai mã.
Krĩnẽm mnõzem nã, ro ĩt kraim wasku kba mnõ, tô kãnẽ: Ro krtwi ĩsrowaptkâ mnõ nõrĩ waza wat krwaihâk, wanĩpi nã. Wakmãdkâkwa Jesus damrmẽzem nã kraismĩ zaksê sikutõr kba mnõ knã. Kmã damrmẽze tô kãnẽ: “Nõkwa mãrĩ nõkwai mã tê sõmr nẽ hã, za nõkwa mãrĩ nõkwai sipkra hawi tê sapar nẽ hã, pkẽ to nã kmã spa.”
Are Paulo kmã mrmẽ pari, tô tazim hã Wakmãdkâkwa Jesus dazazêĩkwai nõrai mẽ hikrã nã tsimãsa, are Waptokwa Zawre dawa.
Tazi nãt kbure akwẽ Paulo ãkmã sipkra tê sakra, are kmã krûkrû snã tê sdamrĩm.
Za aipâ tê kmãdkâ kõ nã, Paulo tmã mrmẽzem hawi, nãt tô kbure pkẽ wadkâ pês. Tazi nãt tô kbure kubankra ku Paulo kmã sasõ.
Dazakru sĩ Jerusalém ku Paulo ãmõrzeTazi wat wasimẽ hã nõrai mã wasikurrĩn, are kâ pore waikwam hã tkai kre, Cós nã dat krwamtrẽ mnõ ku, prare tmã wamõrn. Are tahã awẽku, wat dazakru sĩ Rodes wam hã kubankra nmĩkwrazep ku wanmĩ zazârn. Ta hawi, wat dazakru sĩ Pátara ku warêrkên.
Tazi wat kubankra kamõ kmẽ waikrãmn. Tô tahã tô Fenícia tkai ku za wara. Are tô ta krê wazasn, are ware war.
Chipre tkai kre krta ku, wasinã wi, wat tkai kre wanmĩkê nnĩwĩ wat rmẽ snã, kubankra wta kdâin, Síria tkai kwaĩmba. Are dazakru sĩ Tiro wa kubankra ware nmrõ wi, wat kubankra rmẽn, ro tê kaduri, dat smrã pibumã.
Tô tahã dazakrui wa, wat nha Wakmãdkâkwa Jesus dazazêĩkwai nõrĩ waikrãmn, are tô tanõrai mẽ smĩsi btâ ssõre nã wasikburõin. Tazi nãt tô tazim hã wasimẽ hã nõrĩ, Waptokwa Zawre Dahêmba damrmẽze dat tmã sõmr prabâ, Paulo ãmã tmrmẽzus, dazakru sĩ Jerusalém ku mõr kõ pibumã.
Tô tanẽ nã re, wawahtuze bdâ nwa waptkã wi, wat tô tammõ tmã wamõrn. Tanẽ wi, nãt dazakru sĩ Tiro wam hã wasimẽ hã nõrĩ, mrõ mnõ mẽ, kãtô dure kra mnõ nõrai mẽ, dazakrui kupanã wakmã sasõ. Are kâ pore zdawa ku wasinã wi, wat tkai tmõrã wa wahikrã nã wasimãsamn, are Waptokwa Zawre dawarn.
Are tmã wasikurrĩ mnõ pari, wat kubankra krê ku wazas, are tô tanõrĩ srõwa mnõ ku aipâ tê krẽkẽ.
Dazakru sĩ Tiro hawi, dazakru sĩ Ptolemaida ku wat wawahdu wat kmã wamhu. Tazi wat wasimẽ hã Wakmãdkâkwa Jesus dazazêĩkwai nõrai mẽ wasiwaikrãmn, are rowẽ zô wasisdanãrn. Tazi nãt smĩsi bdâ tô tanõrai mẽ wakmã mõ.
Tahã awẽku, wat dazakru sĩ Cesaréia ku tmã wamõrn. Tô tazi wat Filipe ãnrõwa ku wazbren, are tahã mẽ wasikburõin. Filipe tô Waptokwa Zawre danĩm rowaskuwẽ waskukwa. Tô tahã tô 7 nã ambâ nõrĩ dazazêĩkwai waihkâkwai nõrai pibumã, dazakru sĩ Jerusalém wa dat kmẽ nmĩstu nõrai sum hã.
Filipe sikwaĩpsê kra sĩ bakrtad. Tô tanõrĩ tô Waptokwa Zawre damrmẽ waskukwa.
Wasinã pari, nha bdâ wakmã nẽm wi, mãt smĩsi Waptokwa Zawre damrmẽ waskukwa watmẽ tkmẽ wis, Judéia tkai hawi. Ĩsisize tô Ágabo.
Tô tazim hã wasimẽ hã nõrai mẽ tâkãnẽ hã wat wapar wi, wat Paulo ãmã nẽs tmã wamrmẽzusn, dazakru sĩ Jerusalém ku mõr kõ pibumã.
Tahã mãt Paulo kãnẽ wam mrẽ:—Mãr wa tep ĩkmã aikrûkrûkw, kãtô dure ĩpkẽ wadkâkw? Wa, Wakmãdkâkwa Jesus danĩpizem hawi dazakru sĩ Jerusalém wa dat ĩkmã wassi mnõ pibumã, kãtô dure ĩdkâ pibumã, ĩsisnã ĩpkẽ kõdi.
Tâkãnẽ mnõze mba, nhanẽ wat sĩm romkmãdkâ kdâi kõdi. Tanẽ nmẽ, wat tmã wamrmẽzus rmẽn, are kãnẽ wasimã wamrmẽzusn:—Kmã dazapka prabâ Waptokwa Zawre ro dat nõmr mnõ, nwa tmã saikwar mnõ da!
Tô tazi nha bdâ wakmã nẽm pari, wat wanĩm ro kburõin, are dazakru sĩ Jerusalém ku tmã wamõrn.
Are nha Cesaréia wam hã wasimẽ hã Wakmãdkâkwa Jesus dazazêĩkwai nõrĩ, wakmã sasõ. Tô tanõrĩ nãt za wanmĩ zazârzep ku wazaprõ. Wanmĩ zazârze, tô Menasom ãnrõwa wa. Tô tahã tô Chipre kâ pore waikwam hã tkai kre hawim hã akwẽ. Wakmãdkâkwa Jesus tkrê dazazê mnõ re, nãtô wahu kmã tkahâ.
Paulo Tiago tê pibuizeAre dazakru sĩ Jerusalém wa wasinã wi, nãt wasimẽ hã Wakmãdkâkwa Jesus dazazêĩkwai nõrĩ pkẽ toi snã, tê wazapar pês.
Tahã awẽku, nãt Paulo wamẽ mõ, Tiago tê kuzus da. Tazi nãt tô kbure Wakmãdkâkwa Jesus dazazêĩkwai kmãdkâkwai nõrĩ tsikrãikõt.
Twa nãt Paulo tô tanõrĩ tê sipkra dur, toi tê. Tapari nãt tô kbure ro ĩsipkra nã judeu kõ nõrai mã Waptokwa Zawre dat kmãnãr nã, tmã wasku pês.
Tâkãnẽ hã kbure tê wapar mnõ pari, nãt pkẽ to nã Waptokwa Zawre damã siwasku. Tazi nãt tô tanõrĩ Paulo ãmã kãnẽ tmrmẽzus:—Tokto waza tônmẽ ro krhêmba mnõ aim waskukw. Judeu nõrĩ mãtô tônmẽ kahâ zawre snã Wakmãdkâkwa Jesus dazazê. Tô tanẽ nã ret adu romkmãdkâ prê dakmãdkâkwait Moisés dat wam rmẽ mnõ kbure tkrê kmãdkâ prê.
Are rom nã kraikmã smĩpar mnõ, tô kãnẽ: Tôka, judeu nõrai sĩm tkai kupanã kraimõr re, nmãzi judeu kmẽ waikrãm wa, tezatô, ku, tmã rowahut, romkmãdkâ prê dakmãdkâkwait Moisés tê wam rmẽ mnõ aimõ tkrê kmãdkâ prê mnõ kõ pibumã. Are dure kãnẽ kraikmã smĩpar: Tôka teza, ku, judeu nõrai mã rowahut, kra tê shâi hâi nĩsku mnõ kõ pibumã, kãtô dure judeu nõrĩ sĩm romkmãdâ tê rmẽ mnõ pibumã.
Are amtpẽ kõ re kãte tô tanõrĩ nmĩpar, aiwsi nã. Twa, nhanẽ wabza tokto wahêmban?
Wanĩm romkmãdkâ prabâ, kãnẽ kmãnãr mnõ pibumã, psêd: Tônmẽ wawaikwat sikwaĩpsê ambâ krnõmr. Tô tanõrĩ za Waptokwa Zawre damã mãr nã tê dam ropistu nã, dam wakâ.
Tô tanõrai mẽ teza dasĩpsêzep ku aisebr, are sikrãi sku mnõm hã tmã wakâ. Tâkãnẽzem hawi, za kbure akwẽ nõrĩ ro tê waihuk, ĩsenã dat kraiwasku mnõ kõ nã. Tazi za dure ro krkmãkwamãr mnõzem nã, tê ro waihku pês, romkmãdkâ prê dakmãdkâkwait Moisés dat wam rmẽ mnõ prabâ, ro krkmãkwamãr mnõ nã.
Are judeu kõ nẽ hã Wakmãdkâkwa Jesus dazazêĩkwai nõrai mã, watô hêsuka sõmr parn. Wat tmã kuĩkreze tô kãnẽ: “Waptokwa Zawre danẽ simã dat krkmãdkâ prê mnõ mã dazazêĩ kõkwai nõrĩ romzari tkrê pãr mnõ nĩ, tkrê kahur mnõ kõ pibumã, kãtô dure romwapru, kãtô dure btu wassi snã ro dat krsmrõi mnõ nẽ hã, tê kahur kumnãstê, kãtô dure siwakru krsisnã hêmba mnõ kõ pibumã.”
Tazi nãt Paulo tô tahã sikwaĩpsê ambâ nõrai mẽ ro simã tê sakram pês. Are tahã awẽku tô tanõrai mẽ dasipsêzep ku mõ. Tapari nãt Paulo dazakru sĩ Jerusalém wam hã Waptokwa Zawre damã dat sabuzep ku debr, dasipsêzem btâ nĩsdu tê tmã wasku psê pibumã. Tazi nãt dure dasipsêzem btâ ntõ nã Waptokwa Zawre damã ro dat krsõmr mnõze tmã wasku pês.
Waptokwa Zawre damã dat sabuzem wa Paulo dat kârze<sup>(27-28)</sup> Dasipsêze nĩm btâ mnõ sikutõrzep ku, nãt nha Ásia tkai hawim hã judeu nõrĩ tsinã. Tahã nãt Paulo ãkmã nõpre, Waptokwa Zawre damã dat sabuzep kripra, are dasikrãiktõ mnõ nõrĩ kuihâze, Paulo ãkwaĩmba. Tazi nãt Paulo kârn, are kãnẽ thãs nnãkrat:—Israel wam hã akwẽ nõrĩ, wê, wawaihkâ kwaba! Kãhã ambâ tô romkunẽ waskukwa. Kãhãt dazakrui mnõ pâ, Israel wam hã akwẽ nõrai kwaĩmba, kãtô romkmãdkâ prê dakmãdkâkwait Moisés tê wam rmẽ mnõ kwaĩmba, kãtô dure tâkãhã Waptokwa Zawre damã dat sabuzep kwaĩmba, ro tkrê wasku kunẽ. Are tokto, tô judeu kõ zemã, nãt mnĩ Waptokwa Zawre damã dat sabuzep ku, tê kanĩmrõ. Tâkãnẽzem hawi, nãt tâkãhã Waptokwa Zawre damã dat sabuze kunẽ pês.
(-)
Trófimo, Éfeso tdêkwa, Paulo ãkmã dazakru sĩ Jerusalém wa kmã sõpre nmẽ, nãt tâkãnẽ tmrmẽzus. Are Paulo Trófimo simẽ Waptokwa Zawre damã dat sabuzep ku tê kmã zbre dizô, nãt simnãs.
Tazi nãt romzako prare kri mnõ bâ tsĩpe wawẽ. Tanẽ wa nãt mnĩ akwẽ nõrĩ Waptokwa Zawre damã dat sabuzep ku ssakrê. Tazi nãt Paulo kârn, are Waptokwa Zawre damã dat sabuzep kripra hawi romku wazrên, dat sar snã. Dat wazrê pari, nãt Waptokwa Zawre damã dat sabuzep kri zdawa dat sto.
Are akwẽ nõrĩ tô Paulo tê wrĩzep ku, nãt Roma wam hã akwẽ nõrai sĩm surta nõrai kmãdkâkwa, dazakru sĩ Jerusalém wam hã kri mnõ bâ romzako zawre krãiwatbro nã, kmã nmĩpar.
Tô tazi nãt azanãrê surta kmãdkâkwai ktabi sipapram hã surta kmãdkâkwai nõrĩ surta nõrai mẽ krãikõt, are akwẽ waikwa ku ssakrê. Dasikrãiktõ zawre nõrĩ surta kmãdkâkwa, surta nõrai mẽ, tê sãmr wi, nãt Paulo kazâr rmẽn.
Tazi nãt surta kmãdkâkwa Paulo ãtmẽ war, are kâ, are ponkwanẽ târa pra nã tê pawassi mnõ da, kru. Tapari nãt surta kmãdkâkwa akwẽ nõrĩ kãnẽ sdanã:—Nõkwap tâkãhã ambâ? Mãrĩ mãp kmãnã?
Are akwẽ nõrĩ tô mrmẽzus mnõ bâ, nãt tmrmẽzus. Nõkwam nõrĩ aimõwi nãt tmrmẽzus, are ĩwadi nõrĩ dure aimõwi. Tazi akwẽ mrmẽzusi sikwakru ktabd. Tanẽ nmẽ, nãt surta kmãdkâkwa nhanẽ ro snãkrtaze tê samãr waihku kõd. Tazi nãt surta nõrai mã kru, Paulo surta nõrĩ krsikrãiktõ mnõzep kripra ku tê saprõn pibumã.
Are surta nõrĩ krsikrãiktõ mnõzem wam hã ĩsaikurzep krta ku sinã wi, nãt surta nõrĩ Paulo du, akwẽ ĩsikrãiktõ nõrĩ ĩkwaĩmba stikrui zawre mnõ nmẽ.
Tazit akwẽ nõrĩ mnĩ ĩsaku kãnẽ hãs:—Wrĩ kwaba! Wrĩ kwaba!
Paulo siwazrê pibumã mrmẽzeAre surta nõrĩ Paulo tê kmã zbrezep ku, nãt Paulo surta kmãdkâkwai mã kãnẽ mrẽ:—Wabza amã ĩmrẽm?Are surta kmãdkâkwa kãnẽ Paulo ãmã mrẽ:—Nhanẽ bâp grego mrmẽze waihuk?
Tôka tô te Egito tkai hawim hã akwẽ kõd, tônmẽ romsikâr kõ re, romzako zawre krãiwatbro hã? Tôka sikwaĩpsê mil nã ambâ wanõr kwaĩmba krsikwapeĩ mnõ pibumã, krsimrõi mnõ hã kõd, te?
Tazi mãt Paulo kãnẽ kmã wakrã:—Ãre. Wa tô judeu, dazakru sĩ Tarso wa wat ĩwaptãk. Tarso tô Cilícia tkai wam hã dazakrui zawre. Akâ pe at ĩm wẽ nã, akwẽ nõrai mã ĩmrmẽ pibumã.
Tazi nãt surta kmãdkâkwa mrmẽ pibumã, tmã wẽ. Tahã nãt Paulo surta nõrai zaszem wa da, are akwẽ mã sipkra wẽ, mrmẽzus rmẽ pibumã. Are, tô kbure mrmẽzus rmẽ mnõ wi, nãt Paulo, hebreu mrmẽzem nã, mrmẽ kmã snãkrat, kãnẽ:
Are Paulo hebreu mrmẽzep ktab nã mrmẽze tê kmã snãkrta wi, nãt akwẽ nõrĩ arkiwi thêmba. Tazi nãt Paulo mrmẽ tê kmã wamhu, kãnẽ:
—Wa tô judeu. Cilícia tkai wam hã, dazakru sĩ Tarso wa ĩwaptkãze hã. Are tônmẽ dazakru sĩ Jerusalém wa wat ĩwrahuk. Ĩm rowahtukwa tô aire Gamaliel. Tônmẽ wat wahĩkba nõrai sĩm romkmãdâ ĩt waihku pês. Wa wat, Waptokwa Zawre danĩm romkmãdâ krkmãdkâ psê kba mnõ nẽ, ĩt krkmãdkâ pês. Tâkãnẽ hã waihkudikwa.
Tâkãhã rowasku tem zazêĩkwai nõrai pra, wat krĩmõr, ĩt krsmrõi mnõ pibumã. Ambâ nõrĩ, kãtô dure pikõi nõrĩ, wat ĩt krdur, are danmẽzep ku ĩt krse.
Waptokwa Zawre damã dat sabuzep kmãdkâkwai ktabi, kãtô dure ĩptokrta mrmẽ prê wadi nõrĩ, tâkãnẽ hã waihkudi. Tô tanõrĩ waĩmrmẽ ĩsenã nã tê wasku zêĩ wa, zatô wasku. Tô tanõrĩ mãt hêsuka ĩm sõ, tô ta nã Damasco wam hã wasimẽ hã judeu nõrai mã, ĩprê snã tmã kmã ĩsiwasku pibumã. Twa, wat tô tammõ ĩmõr, tâkãhã rowasku tem zazêĩkwai nõrĩ târa pra nã pawassi snã tô kummã wê ĩt simrõi mnõ pibumã, tônmẽ dazakru sĩ Jerusalém wa wat kmã kwakbure mnõ pibumã.
Paulo Wakmãdkâkwa Jesus tê dazazêzem nã dam siwaskuzeAre Paulo dure kãnẽ mrmẽ tê kmã wamhu:—Dazakru sĩ Damasco ku wat aire ĩmõr. Are dazakru sĩ Damasco ĩt sati mnõ wi, mãtô aire amzumre bdâ da. Tazi mãt amtpẽ kõ re ktabi hêwa hawi romkuiwẽ zawre ĩkrta wi tkbuzi, are kbuzi nã ĩkuirĩ.
Tazi wat tkai wa ĩsimẽ, are damrmẽ kãnẽ wapa: “Saulo, Saulo, mãr wa tep krĩpra aimõr?”
—Tanẽ wi, wat kãnẽ ĩmrmẽ snã, ĩnĩnãr: “Nõkwap tôka?”—Tazi mãt kãnẽ ĩkmã wakrãmn:—“Wa tô Nazaré wam hã Jesus, krĩpra aimõrĩ!”
—Are ambâ nõrĩ waĩmẽ ĩtmã mõr nõrĩ, mãtô romkuiwẽ nã nõpre, are damrmẽ ĩt wapari tê wapar kõdi.
Tanẽ wi, wat dure kãnẽ ĩnĩnãr: “Wakmãdkâkwa, nhanẽ wabza ĩhêmba?” Tazi mãt Wakmãdkâkwa kãnẽ ĩm damrmẽ snã, ĩkmã wakrãmn:—“Wi aisamã, are dazakru sĩ Damasco ku aimõr. Tazi za kbure Waptokwa Zawre dazapka prabâ ro krkmãkwamãr mnõ pibumã, aim waskun.”
—Tahã romkuiwẽ kbuzi mãt ĩnĩkrã. Tazi mãt ĩsimẽm mnõ nõrĩ ĩpainõ nã ĩkâ, are dazakru sĩ Damasco ku ĩzaprõ.
Dazakru sĩ Damasco wat aire smĩsi ambâ krmõ, Ananias nã ĩsisize hã. Tô tahã tô Waptokwa Zawre danĩm romkmãdkâ kwapeĩ psêkwa. Tô kbure nãt wahĩkba nõrai nmĩ rowahtu hawim hã romkmãdâ, tkrê kmãdkâ pês. Tâkãnẽ mnõze mba, nãt dazakru sĩ Damasco wam hã judeu nõrĩ Ananias aimõ tkrê kmãdkâ prê.
Tahã Ananias mãt mnĩ ĩtmẽ mõ, are ĩzabba da, are kãnẽ ĩm mrẽ: “Ĩsimẽ hã Saulo, aipâ aito pêsê!”—Kãnẽ ĩm mrmẽ wi, wat aipâ ĩto pês. Tazi wat Ananias sã.
Tahã mãt kãnẽ ĩm mrẽ: “Ĩnõrê Saulo, Waptokwa Zawre, wahĩkba nõrĩ tkrê dakmãdkâ prê mnõ, mãt aismĩstun, ro kmã dazapa dat aim wasku psê mnõ pibumã. Damrmẽ kmãdkâ psêkwai ktabi, Wakmãdkâkwa Jesus, dakmãdkâ pibumã, kãtô dure tahã aimã ro dat aim wasku pibumã, mãt aismĩstun.
Tôka teza Wakmãdkâkwa danĩm romkmãdâ krdam wasku mõn. Ro krkmãdkâ mnõ, kãtô dure krwapar mnõ, teza krdam wasku mõn.
Tokto hãrê, mãr zô tep adu aismĩpar? Wi aisamã, are Wakmãdkâkwa taiwaihkâ pibumã dawari, are dure aisikrãikwanẽr, nwa Waptokwa Zawre aisĩm romkmãkwamãr kunẽ mãr kõ snã dat aim rmẽ mnõ pibumã.”
Paulo Wakmãdkâkwa Jesus damã krsipiĩ mnõ pibumã dat tmã hrizem nã, siwaskuzeTazi nãt Paulo kãnẽ mrmẽ snã mrmẽ kmã krãinĩsut:—Tapari, wat dazakru sĩ Jerusalém ku aipâ krẽwa. Are Waptokwa Zawre damã dat sabuzem wa ĩt dawar re, mãt romwawã ĩm krãiwatobr.
Tahã romwawã zu wat Wakmãdkâkwa Jesus dakmãdâk. Tazi mãt kãnẽ ĩm tamrmẽn: “Tônmẽm hã akwẽ nõrai mã krĩwasku mnõ, za tê sazêĩ mnõ kõdi, tanẽ nmẽ, wi azanã aiwatobro, dazakru sĩ Jerusalém hawi.”
—Tanẽ wi, wat kãnẽ dakmã wakrã: “Wakmãdkâkwa, ahâmã krkmã ĩnẽm mnõze, tô tanõrĩ waihku psêd, judeu nõrĩ Waptokwa Zawre damã krsikrãiktõ mnõzem mba azazêĩkwai nõrai sô krĩnẽm mnõ nã, tmã waihkud. Azazêĩkwai nõrĩ ĩt krpawassi mnõ pibumã, kãtô dure ĩt krkmã kwakbure mnõ pibumã krĩnẽm mnõ nã, dure tmã waihkud.
Amrmẽ waskukwa Estêvão nã dat krwamtrẽ mnõ dat wrĩ siwa, tô ĩwrĩkwai nõrai snĩwĩ wat ĩza, are tô tanõrai sĩm sikuza sa kmãdâk.”
—Tazi mãt Wakmãdkâkwa kãnẽ ĩm tamrmẽn: “Wi aimõrĩ, tokto tô romhâ nã waza aisatõ, judeu kõ nõrai tmẽ.”
Tô kbure rom nã Paulo mrmẽ tê kmã wazrêzep ku, nãt judeu nõrĩ arkiwi ĩmrmẽ tmã wapa. Are tâkãnẽ hã judeu kõ nõrai mã za dat satõr nã, Paulo mrmẽ tê kmã wazrê wi, nãt tokto tô tazim hã akwẽ nõrĩ ĩsenã kãnẽ krhãs:—Wi, wrĩ kwaba! Mãrĩ zda bza aimõ krmõ?
Tô ĩsenã nãt krhãs, sĩm sikuza hêmõ tê waiwrẽ mnõ snã, kãtô dure romzazu hêmõ tkrê smrã mnõ snã.
Tâkãnẽ mnõze mba, nãt surta kmãdkâkwa sĩm surta nõrĩ wdaku, Paulo surda krsikrãiktõ mnõzem wa tê srẽ pibumã. Tazi nãt surta kmãdkâkwa Paulo dat kazâr pibumã, sĩm surta nõrai mã kru, Paulo ãkwaĩmba judeu nõrĩ krhãs mnõzem hawi.
Are dat kazâr pibumã, dat kmã wassi psê mnõ re, nãt Paulo dazakru sĩ Roma hawim hã surta kmãdkâkwa kãnẽ sdanã:—Romzakra psêkwa nhanẽ ro nõkwai mã dat hri kõ re, Roma wam hã akwẽ kazâr kba pibumã, ĩkwaĩmbap kwaz aimã kba?
Are surta kmãdkâkwa tâkãnẽ hã tê wapar wi, nãt surta kmãdkâkwai ktab tmẽ mõ, are kãnẽ tmã mrẽ:—Tô tahã za ro at kmãnãr nã, asimã at ropibui pêsê, tô tahã ambâ tô Roma wam hã akwẽ!
Tazi nãt surta kmãdkâkwai ktabi Paulo ãtmẽ mõ, are kãnẽ sdanã:—Pe sa, ĩmã aisiwasku nã, bâ tô ĩsenã, tôkap tô Roma wam hã akwẽ?Are Paulo kãnẽ dakmã wakrã:—Tô ĩsenã!
Tazi nãt surta kmãdkâkwai ktabi kãnẽ Paulo ãmã mrẽ:—Wa tô dure Roma wam hã akwẽ. Are ĩsĩ Roma wam hã akwẽ pibumã, wat ktâprezu saktẽ zawre ĩsisnã kakutõ.Tazi nãt Paulo kãnẽ tmã mrẽ:—Tô ĩwaptkãzem hawi tô Roma wam hã akwẽ wa hã.
Tô tazi mãt za aire tê sdanãr zêĩ mnõ nõrĩ, prare tmã tkasĩkre. Are surta kmãdkâkwai ktab zemã nãt tpahi, Paulo dat pawassi mnõ pibumã, tê kruizem hawi.
Paulo ĩptokrta nõrai sõk pra siwazrê pibumã, mrmẽzeAre surta kmãdkâkwai ktabi aire tê waihku psê zêĩd, mãr hawi Paulo ãkwaĩmba judeu nõrĩ stikrui mnõze. Tâkãnẽ mnõze mba, nãt tô tahã awẽku Paulo ãmã târa pra tê wassihui mnõ pibumã, surta nõrai mã kru. Tapari nãt surta kmãdkâkwai ktabi Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai sô hâ, kbure sikrãiktõ pibumã. Are dure tô kbure ĩptokrta mrmẽ prê wadi nõrai sô hâ, sikrãiktõ pibumã. Tô tanõrĩ kbure sikrãiktõ pari, nãt Paulo ãzô tahrân, dasikrãiktõzep ku dat saprõn pibumã. Tahã dat kãwsi wi, nãt ĩptokrta nõrai mã waskun.
Tazi nãt Waptokwa Zawre damã dat sabuzep kmãdkâkwai ktabi, Ananias nã dat krwamtrẽ mnõ, Paulo ãkrta ĩsimãsam nõrai mã wdaku, ĩsdawa mba tê prke pibumã.
Tanẽ wi, nãt Paulo Ananias ãmã kãnẽ mrẽ:—Tôka tô aisimã si aipkẽ pê. Tâkãnẽ hã ĩm kmãnãrzem hawi, zatô Waptokwa Zawre aisa rowẽ kõ aim hrin! Romkmãdâ prê dat wam rmẽ mnõ prabâ, ro ĩm nõmr psê mnõ pibumã, tet tônmẽ aisãmr. Tô tanẽ kõ wam nẽ, tet romkmãdâ prê kupanã dat ĩprke pibumã, ĩkru!
Tazi nãt Paulo ãkrta akwẽ ĩsimãsam nõrĩ, kãnẽ tmã tmrmẽzus:—Waptokwa Zawre damã dat sabuzep kmãdkâkwai ktab kwaĩmba tet aimrmẽ kunẽ.
Tazi nãt Paulo kãnẽ dakmã wakrã:—Ĩsiwadi nõrĩ, wa aire waihku kõdi. Tô Waptokwa Zawre damã dat sabuzep kmãdkâkwai ktab kõ dizô, ĩnĩmnãs nmẽ, wat ĩmrẽm. Waptokwa Zawre danĩm hêsuka wa kuĩkre snã ĩnmrõ ĩm waihkudi, tahã tô kãnẽ: “Aisĩm akwẽ kmãdkâkwai kwaĩmba, aimrmẽ kunẽ knã.”
Ĩptokrta mrmẽ prê nõrai sikrãiktõzem wam hã nha saduceu nõrai snĩwĩm hã nã, are ĩwadi nõrĩ fariseu nõrai snĩwĩm hã nã, Paulo tê waihku wi, nãt mrmẽ tê hâ snã, kãnẽ mrẽ:—Ĩsiwadi nõrĩ, wa tô fariseu, kãtô dure fariseu kra. Tô ĩdkâ mnõ nõrĩ za aipâ sõkrêptui mnõ nã, ĩt sazê nmẽ, tônmẽ ro dat ĩm nõmr mnõ zêĩdi.
Are tâkãnẽ kmã mrmẽ pari, nãt fariseu nõrĩ saduceu nõrai mẽ mrmẽ simã kwanĩ, are ĩsikrãiktõ mnõ nõrĩ simã tsĩpok.
Saduceu nõrĩ akwẽ krdkâ mnõ aipâ sõkrêptui mnõ nã, tê sazêĩ kõdi. Hêwa nsĩm hã Waptokwa danĩm akwẽ krhêmba mnõ nã, kãtô dure dahêmbai kõ krhêmba mnõ nã, dure tê sazêĩ kõdi. Tanẽ kõdi fariseu nõrĩ. Tanõrĩ akwẽ krdkâ mnõ za aipâ sõkrêptui mnõ nã, kãtô dure hêwa nsĩm hã Waptokwa Zawre danĩm akwẽ krhêmba mnõ nã, kãtô dure dahêmbai kõ krhêmba mnõ nã, tetô tkrê sazêĩ pês. Tâkãnẽzem hawi, nãt ĩsikrãiktõ nõrĩ simã tsĩpok.
Are romzako zawre tkuiput. Tazi nãt nha fariseu nõrai snĩwĩm hã romkmãdkâ prê waskukwai nõrĩ tsimẽkwar, are mrmẽ prê snã kãnẽ tmrmẽzus:—Mãr kunẽ tâkãhã ambâ nã, wat sãmr kõdi. Mãtô amtpẽ kõ re kãte Waptokwa Zawre danĩm akwẽ tmã mrẽ, tanẽ kõ wa, tô dahêmbai kõ.
Tâkãnẽ mnõze mba, nãt ĩsenã mrmẽzusi simã kwanĩ. Tazi nãt surta kmãdkâkwai ktabi tâkãnẽ mã tpahi. Judeu nõrĩ Paulo siwi tê bbakre mnõ da dizô, nãt nĩmnãs. Tanẽ nmẽ, nãt kmã tpkẽ zako, are surta nõrĩ wdaku, Paulo ãzô tê sikrai mnõ pibumã. Dawaikwa hawi Paulo tê wazrê pibumã, kãtô dure aipâ surda krsikrãiktõ mnõzep ku tê saprõn pibumã, nãt surta nõrai mã kru.
Tazi nãt mãra kamõ nã, Wakmãdkâkwa Paulo ãmã tasihêĩkren, are kãnẽ tmã tamrmẽn:—Kraipkẽ ttê mõnõ! Tônmẽ dazakru sĩ Jerusalém wa bât krĩwasku mõn, are dazakru sĩ Roma wa teza dure krĩwasku mõn.
Judeu nõrĩ Paulo tê wrĩ pibumã, ro simã tê krãikrta mnõzeTahã awẽku nãt dure judeu nõrĩ simã tsikrãikõt, are ĩsenã ro simã tê krãikrat, Paulo tê wrĩ kõ re, za sa tê kahur kõ nã, kãtô dure za tê kuikahur kõ nã.Tâkãnẽ mãt Waptokwa Zawre danõkam nẽ, ro simã prê snã tê sakra.
Ambâ nõrĩ tâkãnẽ hã ro simã tê sakra mnõ, nãtô 40 nã kmã spa.
Tô tanõrĩ nãt tokto Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai tmẽ, kãtô dure dakmãdkâkwai wadi nõrai tmẽ, tmã mõ, are kãnẽ tmrmẽzus:—“Prê ktab snã wat romkmãdâ wasimã hrin, Paulo wat wrĩ kõ re, mãrĩ za wat kahur kõ nã.”
Tazi nãt ĩptokrta mrmẽ prê nõrai mã dure kãnẽ tmrmẽzus:—Paulo akâ mãr nã sdanãr kba pibumã nẽ, taim satõr kba da, surta kmãdkâkwa war kwaba. Are wanõrĩ waza bdâdi nã Paulo ãzô wanmĩparn, tô kummã mnĩ wsi kõ re, wat wrĩ pibumã.
Paulo ãkwaĩmba ro simã tê krãikrta mnõ re, nãt Paulo ãnĩm nõkrêmzu wapa. Tanẽzem hawi, nãt surta nõrai krsikrãiktõ mnõzep ku debr, are Paulo ãmã kbure tmã wasku pês.
Tâkãnẽ mnõze mba, nãt Paulo smĩsi surta nõrai kmãdkâkwa zô hâ, are kãnẽ tmã mrẽ:—Kãhã wapte amõ surta kmãdkâkwai ktab tmẽ saprõnĩ, mãrĩ tê tmã wasku pibumã.
Tazi nãt surta kmãdkâkwa surta kmãdkâkwai ktab tmẽ wapte saprõ, are surta kmãdkâkwai ktab mã kãnẽ mrẽ:—Paulo, danmẽzem wam hã ĩsa, mãt ĩwa, tâkãhã wapte wê ĩt am saprõn pibumã. Tahã mãt Paulo ĩm mrẽ, tâkãhã za, ku, mãrĩ am wasku.
Tazi nãt surta kmãdkâkwa wapte ĩpainõ nã dakupanã saprõ, are kãnẽ sdanã:—Mãrĩp ĩm wasku zêĩd?
Are wapte kãnẽ tmã mrẽ:—Mãtô judeu nõrĩ ĩnõkrêmzukwa dakwaĩmba ro simã tê krãikrat. Tanẽ nmẽ, za ku dure awa, ĩnõkrêmzukwa tô tanõrai sikrãiktõzep ku awẽku at saprõn da. Dakmã hã ro tê waihku psê pibumã, dure tê wapar zêĩ nẽ, za tâkãnẽ awa.
Are za at sazêĩ knã. 40 nã mãtô kmã spa, za ambâ nõrĩ bdâdi zdakre wa, ĩnõkrêmzukwa dazô nmĩpar, tê dawrĩ pibumã. Tô mrmẽ tê kmã prê snã, mãt tô tanõrĩ ĩsenã ro simã tê sakra, kãnẽ: Mãrĩ za tê kahur kõ nã, kãtô kâ za dure tê kuikahur kõ nã, ĩnõkrêmzukwa tê dawrĩ kõ re. Mãtô dazô smĩpar pibumã, ro simã tê krãikrta par. Tô tâkã hawi at dazatõr zô sit nmĩparkw.
Tazi nãt surta kmãdkâkwa waptem mã, kãnẽ mrẽ:—Tâkãnẽ hã ro ĩm wasku, nõkwai mã wasku knã.Tazi nãt wapte aipâ mõr da, wdaku.
Dakmãdkâkwa Félix ãtmẽ Paulo dat saprõnzeTapari, nãt surta kmãdkâkwai ktabi ponkwanẽ sipapram hã surta kmãdkâkwai nõrai sô hâ. Are kãnẽ tmã mrẽ:—Surta nõrĩ krãiktõ kba mõnõ. 200 nã tô smĩkezep kwa hi kwa pa re hã, kãtô dure 70 nã sumzar nsĩm hã, kãtô dure 200 nã knĩ kwa zase re hã, teza kburõikw. Tâkãhã mãra nã, mãra waikwa psê wi, dazakru sĩ Cesaréia ku tmã aimõr kba pibumã.
Sumzari, Paulo ãzakoze, teza dure kmẽ kârkw. Are saprõn psê kba snã, teza Paulo dakmãdkâkwa Félix ãtmẽ saprõnkw.
Tapari, nãt surta kmãdkâkwa dakmãdkâkwa Félix ãmã hêsuka kãnẽ kuĩkre:
“Tô kbure wanõr wakmãdkâkwa Félix: Kã tô amõ hêsuka ĩt am kuĩkre, ro amõ ĩt am wasku psê mnõ pibumã.
Judeu nõrĩ mãt tâkãhã ambâ kâ, are aire wĩ. Are wa, Roma wam hã akwẽ nã ĩt waihku wi, wat ĩnĩm surta nõrai mẽ, tô tanõrai waikwa hawi wazê, judeu nõrĩ tê wrĩ kumnãstê.
Wa aire tâkãhã ro ĩt waihku zêĩd, mãr hawi ĩsnãkrda. Tanẽ nmẽ, wat judeu ptokrta nõrai sikrãiktõzep ku saprõ.
Tazi wat tokto rowaihuk, tâkãhã ambâ waĩmã mãr kunẽ tê kmãnãr kõ nã. Twa, waĩmã ĩkwaĩmba kõd, wat srẽ pibumã, are mãr kunẽ tê kmãnãr kõ nmẽ, dat wrĩ da wat krui pibumã, waĩmã dure ĩkwaĩmba kõdi. Judeu nõrĩ tâkãhã ambâ kwaĩmba mrmẽ kunẽ mnõ, tô ahâmre hã judeu nõrai sĩm romkmãdkâ hawi.
Judeu nõrĩ tê wrĩ pibumã, ro simã tê sakra psê mnõ nã, kmã ĩnmĩpar hare, wat amõ am satõ. Are judeu nõrai mã wat ĩmrẽm, atmẽ tmã mõr pibumã, anõka Paulo ãkmã hã ro tê wasku mnõ pibumã.Wa kmã ĩzapa, tô rowẽ snã kranẽm mnõ pibumã.Twa, tô tâkã si.Cláudio Lísias”
Tahã awẽku nãt surta nõrĩ pra nã krĩnmrõ mnõ, aipâ tê krẽkẽ, surda krsikrãiktõ mnõzep ku, are sumzar nsĩm hã si tô ta hawi Paulo ãmẽ aimõ wahdu tê kmã wamhu.
Dazakru sĩ Cesaréia ku nãt Paulo saprõnn. Tammõ sinã wi, nãt dakmãdkâkwai mã hêsuka sõ, are dure Paulo tmã sãrn.
Tahã nãt dakmãdkâkwa hêsuka sanã. Are tê sanãmr pari, nãt dakmãdkâkwa Félix Paulo sdanã, nmã hawim hã akwẽ zô. Paulo Cilícia tkai hawim hã akwẽ nã dakmãdkâkwa tê waihku wi, nãt kãnẽ tmã mrẽ:
—Aikwaĩmba krĩmrmẽzus kunẽ mnõ sinã mnõ wa, waza aiwapar pês.Tapari, nãt Félix Paulo dat srẽ pibumã, kru, dakmãdkâkwa Herodes krsimãssi mnõzem wa.
Judeu nõrĩ Paulo tê waskuze5 nã bdâ nẽm pari, nãt Waptokwa Zawre damã dat sabuzep kmãdkâkwai ktabi, Ananias nã ĩsisi, dazakru sĩ Cesaréia ku mõ. Tô tahã mẽ, nãt dure nha judeu ptokrta mrmẽ prê nõrĩ wahud, kãtô dure smĩsi ambâ mrmẽ ĩtmã kwapeĩ psê nẽ hã, Tértulo nã dat krwamtrẽ mnõ. Tô tanõrĩ nãt tô kbure dakmãdkâkwa Félix ãtmẽ tmã mõ, Paulo tê wasku kunẽ pibumã.
Are Paulo dat saihrâ pari, nãt Tértulo Paulo tê wasku kunẽ kmã snãkrat, kãnẽ mrmẽ snã:—Wakmãdkâkwa Félix, anĩm romkmãdkâ papra, mãtô ro krwam smĩkwram pês. Saktẽ zawre rom pê tet judeu nõrai mã at krkmãkwamãr mõn.
Tâkãnẽ mnõze mba, tô kbure wanĩm tkai wa, rom psê zawre nẽs at wam kmãnãr mnõ nmẽ, wanõrĩ wapkẽ toit mnõdi.
Are wa, ĩmrmẽ pa zawre snã ĩmrmẽ zêĩ kõ nmẽ, wat awa, krturê snã apkẽ psê snã at wawapar pibumã.
Wanõrĩ tô tahã ambâ pkẽ kunẽ zawre nã, waihkudi. Mãr mã psê kõdi. Tkai pât judeu nõrai sĩm romkmãdâ tkrê twi kwakru. Nazareno nã dat krwamtrẽ mnõ nõrai snĩwĩm hã, tô tahã.
Are Waptokwa Zawre damã dat sabuzem wam hã romkmãdâ mãt dure waw wazem kutõ. Tanẽ nmẽ, wat kârn, are srẽn. Wanõr wanĩm romkmãdkâ prabâ aire romkmãdâ wat tmã hri zêĩd.
Tanẽ wi, mãt mnĩ surta kmãdkâkwa Lísias mõ, are sipttê snã waw wazê.
Tapari mãt surta kmãdkâkwa Lísias Paulo ãkrui waparkwai nõrĩ wdaku, atmẽ mnĩ tmã mõr pibumã, anõka tahã kmã ro tê wasku psê mnõ pibumã. Twa, Paulo at sdanãr wa, teza ro wat wasku mnõzem prabâ, romwasku kmã waparn.
Tazi nãt Tértulo ãmẽ hã judeu nõrĩ ĩsimãzaze ĩsenã nã waskukw.
Paulo dakmãdkâkwa Félix ãnõk pra siwazrê pibumã, mrmẽzeTahã nãt dakmãdkâkwa Paulo mrmẽ da, wdaku. Are Paulo kãnẽ tmã mrẽ:—Wa ĩm waihkud, saktẽ zawre wahu akmã krsikutõr mnõ nã, judeu nõrai mã ro at krtmã sakra mnõ re. Tâkãnẽ mnõze mba, waza ĩpkẽ toi snã amã ĩsiwasku.
Waptokwa Zawre ĩt krdakmãdkâ prê mnõ pibumã, dazakru sĩ Jerusalém ku ĩmõrzem hawi, tô 12 nã si mãt bdâ ĩkmã tinẽ. Tâkãnẽ hã ro kmã ĩmrmẽ ĩkwaĩmba nã, tezatô waihkun.
Judeu nõrĩ adu nĩwa Waptokwa Zawre damã dat sabuzem wa nõkwai mẽ wasiwasui re, kãtô dure damã krdasikrãiktõ mnõzem mba akwẽ ĩt krkawasui mnõ re, adu nĩwa tĩkmãdkâ kõdi. Kri wadi mba, akwẽ ĩt krkawasui mnõ re, tô tanõrĩ dure adu nĩwa tĩkmãdkâ kõdi.
Twa, tô tanõrĩ ĩkwaĩmba mrmẽzus kunẽze nhanẽ tê kmẽ sãmr kõd, tĩwasku prê pibumã.
Tâkãnẽ mnõze mba, smĩsi romkmãdkâ nã waza amã ĩsiwasku pês. Tâkãhã romkmãdâ judeu nõrĩ tkrê wamtrẽ kunẽ mnõ, wat ĩt krkmãdkâ pês. Tâkãnẽ hã prabâ, wat Waptokwa Zawre danĩm romkmãdâ ĩt krdam kmãdkâ pês. Romkmãdkâ prê dakmãdkâkwait Moisés dat wam rmẽ mnõ, kãtô dure ahâmre hã Waptokwa Zawre damrmẽ waskukwai nõrĩ kuĩkre snã tê wam rmẽ mnõ, wat ĩt krsazêĩ pês.
Tô tanõrĩ Waptokwa Zawre tkrê dazazêĩ psê mnõ nẽ, wat dure wa ĩt krdazazê. Ro tkrê sazêĩ mnõ, tô kãnẽ: Zatô dadkâ nõrĩ aipâ nõkrêptu, ĩpkẽ psê nõrĩ, kãtô dure ĩpkẽ kunẽ nõrĩ. Tâkãnẽ hã wat dure ĩt krsazê.
Tâkãnẽ mnõze mba, wat ĩsimã ĩt krropibui pês, Waptokwa Zawre dakwaĩmba, kãtô dure akwẽ nõrai kwaĩmba, mãr kunẽ ĩt kmãnãr kõ pibumã.
Tazi nãt Paulo kãnẽ mrmẽ tê kmã wamhu:—Dazakru sĩ Jerusalém kupanã nha wahu ĩkmã nẽm pari, wat aipâ krẽwa, ĩnĩm akwẽ mã ktâprezu ĩt tmã dur pibumã, kãtô dure Waptokwa Zawre damã ĩnĩmzar pibumã.
Tâkãnẽ ro ĩt kmãnãr re, mãt nha judeu nõrĩ ĩnrã, Waptokwa Zawre damã dat sabuzep kripra. Tô tazi aire waĩmẽ akwẽ zawre kõd, romzako zawre dure mãr kõdi
Tô ta siwat nha Ásia tkai hawim hã judeu nõrĩ tazi krnõmr. Are waĩmã ĩkwaĩmba, tô tô tanõrĩ mãr kunẽ nã tĩwasku zêĩ mnõ wa, arknẽ mnĩ atmẽ tmã mõr pibumã.
Dazakru sĩ Jerusalém wa, ĩptokrta nõrai mrmẽ prê nõrĩ damrmẽ prê krsikrãiktõ mnõzem wa tĩzdanãr siwa, mãr kunẽ tĩkmã sãmr kwaikâ, arknẽ tônmẽ ĩsinã nõrĩ tokto ro am wasku pês.
Ĩptokrta nõrai sõk pra ĩzam siwa, wat ĩmrmẽ hrâ snã, tô kãnẽ si ĩmrẽm: “Dadkâ nõrĩ za aipâ sõkrêptui mnõ nã, ĩt krsazêĩ mnõzem hawi, bât tâkãnã ĩkmã kwakbureĩkw.”
Mãtô dakmãdkâkwa Félix Wakmãdkâkwa Jesus danĩm romkmãdkâ nã ro tkrê wapar. Tanẽ nmẽ, nãt sikrãiktõze sazâ. Are btâ kamõ nã tmã ropisut, kãnẽ:—Surta kmãdkâkwa Lísias wsi wam si, waza tâkãhã romkmãdkâ nã ro aim hri psêkw.
Tazi nãt dakmãdkâkwa Félix surta kmãdkâkwai mã ro kru, smĩsi surda tê satõr da, Paulo tê kmãdkâ pibumã. Are dure tmã mrẽ, Paulo sipkẽ nã tô tazi krmõr pibumã, tê tmã wẽ da, kãtô dure Paulo ãsiwaikẽ nõrĩ mãrĩ tê tmã sõmr zêĩ wa, dure tê tmã wẽ pibumã.
Félix Drusila ãmẽ Paulo tê waparzeNha bdâ nẽm pari, nãt tokto dakmãdkâkwa Félix mrõ mẽ mnĩ tsimãsis. Tahã mrõ tô judeu wam hã akwẽ. Ĩsisize tô Drusila. Tazi nãt Félix Paulo ãzô hâ, are Paulo ro tmã wasku, Wakmãdkâkwa Cristo Jesus wat krdazazêĩ mnõzem nã.
Tazi nãt Paulo romkmãdkâ psê nã, kãtô dure romkunẽ kupanã krnmrõ mnõzem nã, ro tmã wasku. Dantõm hã btâ nã za Waptokwa Zawre ro dat krdam sakra psê mnõzem nã, nãt dure ro tmã wasku. Tâkãnẽ hã rom wasku dakmãdkâkwa Félix tê wapar wi, nãt tpahi. Tazi nãt Paulo ãmã kãnẽ mrẽ:—Tokto teza aimõr. Nmãzi dure ro ĩm nmrõ psê wa, waza dure aisô ĩhâr.
Ponkwanẽ wahu nẽm pari, nãt tokto ambâ Pórcio Festo nã dat krwamtrẽ mnõ debr, dakmãdkâkwa Félix ãnõkwakrê sĩ dakmãdkâkwai pibumã. Tazi nãt dakmãdkâkwa Félix Paulo sissaku rẽ, danmẽzem wa, judeu nõrĩ dakmãdkâkwa Félix ãkwaĩmba mrmẽzus kunẽ kõ pibumã.
Dakmãdkâkwa César ãtmẽ dat satõr pibumã, Paulo sisnã siwarzeDakmãdkâkwa Festo wsi pari, mrẽpranẽ bdâ kmã nẽm pari, nãt dazakru sĩ Cesaréia hawi watobr, are dazakru sĩ Jerusalém ku mõ.
<sup>(2-3)</sup> Dazakru sĩ Jerusalém wa, nãt Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ, judeu ptokrta mrmẽ prê wadi nõrai mẽ, Paulo wasku kunẽ, dakmãdkâkwa Festo ãmã. Tazi nãt Festo warn, dazakru sĩ Jerusalém ku Paulo tê satõr pibumã. Tô tanõrĩ ro simã tê sakra mnõ, tô aire Paulo bdâdi nã dat wrĩ pibumã.
(-)
Tazi nãt dakmãdkâkwa Festo kãnẽ kmã wakrã:—Paulo tô dazakru sĩ Cesaréia wam hã danmẽzem wat adu da, are wa tô azanã waza tô tammõ aipâ krẽwa.
Akwẽstô romkunẽ tê kmãkwamãrĩ ĩsenã mnõ wa, zatô aisnĩwĩm kba hã ĩmrmẽ prê nõrĩ ĩkmã sasõ, dazakru sĩ Cesaréia wa Paulo tê wasku kunẽ pibumã.
Dakmãdkâkwa Festo ãkmã nãt kahâ snã bdâ waire, tô tanõrai kmã smrã re. Tapari, nãt dazakru sĩ Cesaréia ku aipâ krẽwa. Tahã hâre nãt dakmãdkâkwa Festo ro tkrê dam nõmr mnõzem wa nãmr. Tazi nãt Paulo ãzô hâ, mnĩ dat tmẽ saprõn pibumã.
Paulo wsi wi, nãt dazakru sĩ Jerusalém hawim hã judeu nõrĩ mnĩ ĩwahtu nõrĩ, Paulo kuirĩ. Tazi nãt Paulo ãkwaĩmba mrmẽ kunẽ snã, mrmẽ tê kmã snãkrat. Are ĩsenã mãr nã tê wasku kunẽ pibumã, mrmẽ tê kmẽ waihku kõdi.
Tanẽ wi, nãt Paulo mrmẽze sikwawi kmẽ sã, kãnẽ mrmẽ snã:—Wa, romkmãdkâ prê judeu nõrĩ tkrê kmãdkâ mnõ kwaĩmba, kãtô dure Waptokwa Zawre damã dat sabuzep kwaĩmba, kãtô dure Roma wam hã dakmãdkâkwai kwaĩmba, mãr kunẽ ĩt kmãnãr kõdi.
Tanẽ wi, dakmãdkâkwa Festo, judeu nõrĩ tê sipkrui mnõ kõ pibumã, Paulo kãnẽ sdanã:—Tôkap kwaz dazakru sĩ Jerusalém ku aimõr zêĩ kõd, tâkãnẽ nã tô kunmẽ romkmãdâ ĩt aim nõmr psê mnõ pibumã?
Tazi nãt Paulo kãnẽ kmã wakrã:—Roma wam hã dakmãdkâkwai nĩm ro dat krdam nõmr mnõzem wa, wat tônmẽ ĩza, tanẽ nmẽ, waĩmã ĩkwaĩmba, tô tônmẽ ro at ĩm sakram psê mnõ pibumã. Judeu nõrai kwaĩmba mãr kunẽ ĩt kmãnãr kõ nã, am waihku psêd.
Romkmãdkâ prê ĩt krkmãdkâ psê mnõ kõ kwaikâ, tanẽ kõ wa, dat ĩwrĩ pibumã, aimõwi hã romkunẽ ĩt kmãnãr kwaikâ, arknẽ ĩsisnã ĩt rom nã zawi kõdi, ĩdkâ pibumã. Are tô tanõrĩ kmã mrmẽzusi ĩkwaĩmba kõ wa, za nõkwa tô tanõrai sipkra ku tĩnãr kõdi. Tâkãnẽ mnõze mba, wat tokto ro ĩsimã ĩt nõmr, wakmãdkâkwa César datmẽ at ĩzatõr pibumã.
Tazi nãt Festo simẽ hã nõrai mẽ ro simã tê sakra, are tapari Paulo ãmã kãnẽ mrẽ:—Wakmãdkâkwa César datmẽ aimõr pibumã, bât ro aisimã hir, tanẽ nmẽ, tezatô datmẽ aimõr.
Dakmãdkâkwa Agripa kãtô dure Berenice ãnõk pra Paulo siwaskuzeNha bdâ nẽm pari, nãt dakmãdkâkwa Agripa, Berenice ãmẽ, dazakru sĩ Cesaréia ku tsimãsis, dakmãdkâkwa Festo tê pibu da.
Tazi Agripa nõrai kmã nha bdâ nẽm pari, nãt Festo Paulo ãkmã hã romkmãdâ tmã wasku, kãnẽ:—Tônmẽt smĩsi ambâ danmẽzem wa nãmr, dakmãdkâkwa Félix tê rmẽ hã.
Are dazakru sĩ Jerusalém ku ĩmõr siwa, nãt judeu ptokrta mrmẽ prê nõrĩ, Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrai mẽ, tô tahã tê wasku kunẽ, are ĩwa, rowẽ kõ ĩt tmã nõmr mnõ pibumã.
Tazi wat tô tanõrai mã ĩmrẽm, wanõrĩ, Roma wam hã akwẽ nõrĩ, tâkãnẽ ro wat krkmãkwamãr mnõ kõ nã. Akwẽ dat srẽ nẽ hã ĩsõka ĩsikru nõrĩ tê wasku kunẽ kõ re, kãtô dure siwazrê pibumã mrmẽ da, wat tmã wẽ kõ re, za rowẽ kõ wat tmã nõmr mnõ kõ nã, wat dure tmã wasku.
Tâkãnẽ mnõze mba, tônmẽ sinã wi, wat prare ro ĩt tmã kmãdâk. Tazi, wat tahã awẽku romkmãdâ dat krdam nõmr mnõzem wa ĩnãmr, are tô tahã ambâ zô ĩhâr, mnĩ mõr pibumã.
Tazi nãt tô tahã krui waparkwai nõrĩ tsimãsa, are romkunẽ zawre nã tê wasku kunẽ kõdi. Are wa kmã ĩsimãzusi, tô aire romkunẽ zawre dizô.
Waptokwa Zawre danĩm romkmãdâ, judeu nõrĩ tkrê kmãdkâ mnõ prabâ, Paulo tê kmãdkâ kõ nã, kãtô dure smĩsi ambâ ĩdkâ, Jesus nã ĩsisi, Paulo sõkrêptu nã tkrê wasku mnõ nã si, mãt ĩkrui waparkwai nõrĩ tê wasku kunẽ.
Wa aire tô tahã romkmãdkâ nã, nhanẽ ro ĩt kmẽ waihku pibumã, ĩsiwaihku kõd. Tanẽ nmẽ, wat Paulo sdanã, dazakru sĩ Jerusalém ku sapka zô, dat wasku kunẽzem hawi, tazi romkmãdâ ĩt tmã nõmr psê mnõ pibumã.
Are sapka kõd, tanẽ nmẽ, nãt wakmãdkâkwa César datmẽ rowamtẽ. Are romkmãdâ dat tmã nõmr mnõzep ku, danmẽzem wa sam da, sisnã nĩwar. Tanẽ nmẽ, wat surta nõrai mã krui pês, tê kmãdkâ psê pibumã, wakmãdkâkwa César damã nmãzi ĩt satõrzep ku.
Tazi nãt dakmãdkâkwa Agripa dakmãdkâkwa Festo ãmã kãnẽ mrẽ:—Wa tô tahã ambâ ĩt wapar zêĩd.Tahã nãt Festo kãnẽ tmã mrẽ:—Hâre tezatô wapar!
Tahã awẽku nãt Agripa, sikuza hêwẽ zawre re mrõ mẽ tsimãsis, are akwẽ mrmẽ prê sikrãiktõzem kripra ku tizas, surta kmãdkâkwai nõrai mẽ, kãtô dure dazakrui wam hã ĩptokrta mrmẽ prê nõrai mẽ. Tanẽ wi, nãt dakmãdkâkwa Festo Paulo mnĩ dat saprõn da, sô hâ, are kãnẽ mrẽ:
—Dakmãdkâkwa Agripa kãtô dure tô kbure tônmẽm hã aisikburõi kba nõrĩ. Pe, kãhã ambâ kmãdkâ kwaba! Tâkãhã kwaĩmbat tô kbure tônmẽm hã, kãtô dure dazakru sĩ Jerusalém wam hã, judeu nõrĩ ro tkrĩm wasku kunẽ. Mrmẽ kre kõ snãt ĩm tmrmẽzus, dat wrĩ da, ĩt krui pibumã.
Are wa, tâkãhã ambâ nã mãr kunẽ ĩt sãmr kõdi, dat wrĩ da ĩt krui pibumã. Twa, wakmãdkâkwa César ro dat tmã nõmr mnõ pibumã, aimã sisnã siwar nmẽ, wat kmã sazê.
Tô tanẽ nã re, wa, wakmãdkâkwa César damã tâkãhã ambâ kmã hêsuka ĩt kuĩkre pibumã, adu mãrĩ ĩt sãmr kõdi. Tanẽ nmẽ, wat wê aim saprõnkw, sdanãr kba mnõ pibumã, mãrĩ ĩt kmã waihku zô, hêsuka wa ĩt kmã kuĩkre pibumã. Ta pibumã wat dure dakmãdkâkwa Agripa ĩsimã smĩstu pês, tê sdanãr mnõ pibumã.
Dat krwasku kunẽ mnõzem nã hêsuka wa ĩt kuĩkre psê kõ snã, danmẽzem wa ĩsa Wakmãdkâkwa César datmẽ ĩt satõr pibumã, waĩmã ĩkwaĩmba kõ ktabd.
Paulo dakmãdâkwa Agripa ãnõk pra siwazrê pibumã, mrmẽzeTazi nãt dakmãdkâkwa Agripa kãnẽ Paulo ãmã mrẽ:—Wi tô, aisiwasku pêsê, tâkãhã aikwaĩmba hã ro mrmẽ nã.Tazi nãt Paulo sipkra wẽ, siwasku pibumã. Are kãnẽ mrẽ:
Judeu nõrai sĩm romkmãdâ, kãtô dure judeu nõrĩ krsimã mrmẽzus mnõze, am waihku psê nmẽ, waza ĩpkẽ toi snã amã ĩsiwasku. Tanẽ nmẽ, pe, ahâipre pa snã akâ at ĩwapari.
Ĩwaptem re hawi, ĩnĩm akwẽ nõrai waikwa, kãtô dure dazakru sĩ Jerusalém wa krĩnẽm mnõze, judeu nõrĩ tô kbure tmã waihku psêd mnõd.
Tô kũ ĩsnãkrta hawi, fariseu nõrai mẽ krĩnẽm mnõ nã, Judeu nõrĩ tmã waihkud. Twa, tam wasku zêĩ wa, zatô am wasku. Are fariseu nõrĩ tô Waptokwa Zawre dakmã hã romkmãdâ tkrê kmãdkâ mnõzem nã judeu wadi nõrĩ tkrê kmã spai mnõ nẽ hã.
Are tokto wat wahĩkba nõrai mã Waptokwa Zawre ro dat tmã kmã ropistu nã ĩt krsazêĩ mnõzem hawi, tônmẽ ĩza, ro dam nõmr psêkwai nõk pra.
Tô kbure wannãkrta hawim hã wasĩpko mnõ nõrĩ, awẽ re kãtô dure mãra nã, Waptokwa Zawre tkrê dakmãdkâ prê mnõ, tetô dat krwam ropistu mnõ zô krsmĩpar. Tâkãnẽ krsô ĩnmĩpar mnõzem hawi, tetô judeu nõrĩ tkrĩwasku kunẽ.
Nhanẽ wap sa tô kanõrĩkwa, judeu nã dat kraiwamtrẽ kba mnõ, Waptokwa Zawre dadâ aipâ dat krsõkrêptui mnõ nã, krsazêĩ kba mnõ kõd?
Are Paulo dure mrmẽ tê kmã wamhu kãnẽ:—Dazakru sĩ Nazaré hawim hã Jesus danĩm romkmãdâ ĩt krkwakru mnõ pibumã, watô aire krkmã ĩsimãzus.
Twa, tô kmã ĩsimãzuszem prabâ, wat dazakru sĩ Jerusalém wa ro kmãkwamã. Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ ĩprêze tĩm sõmr mnõ nã, wat Wakmãdkâkwa Jesus dakmã sasõmrkwai nõrĩ kahâ snã ĩt krse, danmẽzem wa. Dat krsmẽ mnõ nõrĩ dat krsmrõi mnõ pibumã, ĩptokrta mrmẽ prê nõrĩ ro tê tmã nõmr mnõ siwa, wat waĩzemã dapãrkwai nõrai snĩwĩ ĩsiwasku.
Saktẽ zawre btâ nã, wat dakmã sasõmrkwai nõrai pra krĩnẽ, judeu nõrĩ Waptokwa Zawre damã krsikrãiktõ mnõze mba. Tazi wat ĩt krkmã kwakbure, kãtô dure sĩm romkmãdâ tê rmẽ mnõ pibumã, ĩsenã ĩt krkuzur. Tô ĩt krui wapar psêzem hawi, tô dazakrui kamõi mba zemã, wat tô tanõrai pra krĩnẽ, ĩt krkmã kwakbure mnõ pibumã.
Paulo Wakmãdkâkwa Jesus tê dazazêzem nã siwaskuzeTazi nãt Paulo kãnẽ mrmẽ tê kmã wamhu:—Tô ta pibumã, wat Waptokwa Zawre damã dat sabuzem wa sipi tkrê kmãkwamãr mnõ nõrai kmãdkâkwai nõrĩ hêsuka tĩm sõmr nã, dazakru sĩ Damasco ku ĩmõr.
Dakmãdkâkwa Agripa, tokto waza tazi ĩm krãiwatbro am wasku: Tô tammõ bdâdi nã ĩmõr re, amzumre bdâ sam wi, wat amtpẽ kõ re hêwa hawim hã romkuiwẽ kmãdâk. Tô tahã mãt sdakro kbuzi kmã spa. Are wa mãt ĩkuirĩ, kãtô dure ĩsimẽ mnõ nõrĩ.
Tanẽ wi, wat tô kbure tkai wa wasinãn. Tazi wat damrmẽ, hebreu mrmẽzem nã wapa, kãnẽ ĩm mrmẽ snã: “Saulo, Saulo! Mãr wa tep krĩpra aimõr? Ktâkmõ krêzanĩ târa krãikwa smĩkwa nã tkrê sampko mnõ nẽ, tet aimã kraisihâi pku mõn.”
—Tazi wat kãnẽ ĩnĩnãr: “Nõkwap tôka?”—Are Wakmãdkâkwa kãnẽ ĩkmã wakrãmn: “Wa tô Jesus, krĩpra aimõrĩ hã.
Are wi tô aisamã, krĩmã aisipiĩ mnõ pibumã, ĩt aismĩstu nmẽ, wat aimã ĩsihêĩkre. Tâkãhã ro tâkãnã kmãdkâ mnõ, kãtô dure ro za adu ĩt aim wasku, dure krdam wasku mnõ pibumã, wat aismĩsut.
Judeu nõrai tmẽ, kãtô dure judeu kõ nõrai tmẽ, waza aisatõ. Are tô tanõrai kmã krainẽm mnõ re, wazatô ĩt kraikmãdkâ pês.
Romzakrã hawi romkuiwẽ ku wairbe pibumã, teza krtmã rowahtu psê mõn, kãtô dure Hêpãrwawẽ nĩpttê hawi, teza Waptokwa Zawre datmẽ krsimrõi mõn. Are tkrĩzazêĩ mnõzem hawi, waza ĩsĩm romkunẽ mãr kõ snã ĩt krtmã rẽm. Tâkãnẽzem hawi, za Waptokwa Zawre dasimã dat smĩstu nõrai su krnõmr.”
Paulo sipizem nã siwaskuzeAre Paulo mrmẽ kmã wamhu, kãnẽ:—Dakmãdkâkwa Agripa, tâkãnẽ ro ĩm saikwar mnõze mba, hêwa nsĩ hawim hã ro ĩt kmãdâ, ĩt sazêĩ kõ mnõ kõdi.
Waptokwa Zawre danĩm rowaskuwẽ nã ĩmrmẽ ĩt kmã snãkrda, tô dazakru sĩ Damasco wa. Tapari, wat dure dazakru sĩ Jerusalém wa, ĩt krdam wasku. Tô kbure judeu nĩm tkai mba wat judeu nõrai mã ĩt krwasku, are judeu kõ nõrai mã wat dure ĩt krwasku. Tô kbure mã wat ĩmrẽm, sĩm rom kmãkwamãr kunẽ tê rmẽ mnõ pibumã, kãtô dure Waptokwa Zawre datmẽ pkẽ sĩkdâi mnõ pibumã. Ĩsenã romkunẽ hawi pkẽ sikdâi mnõ nã siwasku pibumã, Waptokwa Zawre ro dat krsãmr wẽ mnõ nẽ hã si tkrê kmãkwamãr mnõ pibumã, wat krtmã ĩmrẽm.
Tâkãnẽzem hawi, mãt nha judeu nõrĩ ĩkâ, Waptokwa Zawre damã dat sabuzem wam hã warrĩ wa ĩnmrã re. Tô tazi aire tĩwrĩ zêĩd.
Are Waptokwa Zawre tetô adu dat krĩwaihkâ pês. Tanẽ nmẽ, wat adu kbure akwẽ nõrai mã damrmẽze ĩt krwasku. Akwẽ mrmẽ wapu nõrai mã, kãtô dure akwẽ mrmẽ prê nõrai mã, wat ĩt krwasku. Ahâmre hã Waptokwa Zawre damrmẽ waskukwai nõrĩ, kãtô dure dakmãdkâkwait Moisés ro za krãiwatbrozem nã tkrê wasku mnõ prabâ, wat dure ĩt krdam wasku.
Tô tanõrĩ ro tkrê wasku mnõze, tô kãnẽ: Wapkẽhrikwa Waptokwa Zawre dat kmã ropisdu za rowẽ kõ dat kmãdkâ nã, kãtô dure dadkâ mnõ nõrai wanã za aipâ danõkrêptu nã, judeu nõrai mã, kãtô dure judeu kõ nõrai mã, krdasipkẽhri mnõzem nã hã rowasku romkuiwẽzem nẽ, dat krdam wasku mnõ pibumã.
Paulo siwazrê pibumã tâkãnẽ mrmẽ re, nãt dakmãdkâkwa Festo mrmẽ hrâ snã, Paulo ãmã kãnẽ mrẽ:—Paulo, tôka bâtô aikrãi kunẽ! Saktẽ zawre ro krwaihku mnõ pibumã kazanãmr mnõzem hawi, bât nã aikrãi kunẽ!
<sup>(25-26)</sup> Are Paulo kãnẽ kmã wakrã:—Wakmãdkâkwa Festo, wa ĩkrãi kunẽ kõdi, psê snã wat rom nã krkmã ĩsimãzus. Kmã ĩmrmẽze, tô ĩkwaĩmba. Tâkãhã rom mnõ dat waihku kõ snã nmãzi krãiwatbro kõ nmẽ, dakmãdkâkwa Agripa tô kbure dat waihku psê nã, ĩm waihkud. Tanẽ nmẽ, watza danõka ĩpahi kõ snã tmã ĩmrẽm.
(-)
Tazi nãt Paulo dakmãdkâkwa Agripa ãmã kãnẽ mrẽ:—Dakmãdkâkwa Agripa, ahâmre hã Waptokwa Zawre damrmẽ waskukwai nõrai smĩ rowahtuzep kwaz am sazêĩd? Are wa ĩm waihkud, at krsazêĩ mnõ nã.
Tazi nãt dakmãdkâkwa Agripa Paulo ãmã kãnẽ mrẽ:—Tâkãhã aimrmẽzemrê nã azanã Jesus kmã sasõmrkwai nẽ krĩmõr pibumã, ĩkrãi kdâi zô, tep kwaz kmã aisimãzus?
Tanẽ wi, nãt Paulo kãnẽ tmã mrẽ:—Waptokwa Zawre ĩt krdawar mnõze, tô ĩmrmẽ kturê hawi, tanẽ kõ wa, ĩmrmẽ pa hawi, tôka kãtô dure tô kbure tônmẽ tĩwapar nõrĩ, waĩnẽ krdazazêĩ kba mnõ pibumã, ro dat aim nõmr kba mnõ da. Tô dat ĩnmĩzu tte mnõ prabâ, dat kraismĩzu tte kba mnõ pibumã si, wa kmã ĩzapka kõdi.
Tazi nãt dakmãdkâkwa Agripa, kãtô dakmãdkâkwa Festo, kãtô dure Berenice, kãtô dure tô kbure ĩsimẽ hã ĩsikburõi mnõ nõrĩ, tsimãsa, are simẽ waire, kãnẽ simã krmrmẽzus mnõ snã:
—Tô tahã ambâ dat wrĩ pibumã, are dure dat srẽ pibumã, mãr kunẽ tê kmãnãr kõdi.
Paulo kubankra krê dazakru sĩ Roma ku mõrzeZa Itália tkai ku tmã wamõrzem nã, ro simã tê krãikrta mnõ pari, nãt Paulo dat smẽ wadi nõrai mẽ surta kmãdkâkwai mã sakren. Surta kmãdkâkwa tô Júlio nã ĩsisize hã. Tahã tô dazakru sĩ Roma wam hã surta kmãdkâkwa, simẽ hã nõrai mẽ surta nõrĩ tetô dakmãdkâkwa César tkrê kmãdkâ pês.
Tô tazi wat smĩsi kubankra krê warêrkên, Ásia tkai wam hã kubankra krsmĩkwra mnõzep ku za ĩwra hã. Kubankra tô dazakru sĩ Adramítio hawim hã. Tô tahã kubankra krê wat tmã wamõr nnãkrtan. Macedônia tkai hawim hã ambâ, Aristarco nã dat krwamtrẽ mnõt dure wamẽ mõ. Tô tahã tô dazakru sĩ Tessalônica wam hã akwẽ.
Tahã awẽku, wat dazakru sĩ Sidom wam hã kuba nmĩkwrazep ku wasinãn. Are surta kmãdkâkwa Júlio pkẽ psê snã Paulo aimõ tkrê kmãdkâ mnõ nmẽ, nãt tmã wẽ, dazakru sĩ Sidom wam hã siwaikẽ nõrĩ tê pibui mnõ pibumã, kãtô dure mãrĩ twi srowaptkâ wa, ĩsiwaikẽ nõrĩ tê tmã sõmr mnõ pibumã.
Dazakru sĩ Sidom hawi warêrkê pari, rowakku wakwaĩmba mnĩ tê waipãr zawre nmẽ, wat btâ zaszem nmĩrê nnĩwĩ kubankra wta kdâin, Chipre tkai kre wat sakãi mnõ pibumã.
Tô tazi wat wanmĩrê nnĩwĩ Cilícia, kãtô dure Panfília tka, sakrên, are dazakru sĩ Mirra ku wasinãn. Tô tahã tô Lícia tkai wam hã dazakru.
Tazi nãt Roma wam hã surta kmãdkâkwa dure kubankra kmẽ sã, Itália tkai ku za ĩwra nẽ hã. Kubankra tô dazakru sĩ Alexandria hawim hã. Tô tahã krê mãt surta kmãdkâkwa waze.
Saktẽ zawre bdâ mãt wakmã tinẽ, kubankra ware aitemã wra snã. Twa, tô ro wam nẽm tui snã, wat dazakru sĩ Cnido sikwaĩmba wasinãn. Are rowakku wakwaĩmba aimõ tê waipãrzem hawi, wazapka prabâ kubankra wra kõ nmẽ, wat Creta tkai wam hã tkai nĩsdu, Salmona nã dat krwamtrẽ mnõ, sakrên, are tkai kre btâ zaszem nmĩkê nnĩwĩ aimõ wanẽ kmã wamhuin.
Twa, tô kâ pore zdare mba, wat kubankra amõ kârn. Are, tô ware wra kunẽ nã re, wat kuba nmĩkwrazem wa wasinãn. Kuba nmĩkwrazem nĩsize tô “kuba nmĩkwrazem pê.” Tô tahã kuba nmĩkwrazem hawi rom krturêk, dazakru sĩ Laséia ku.
Tazi mãt akâ wakmã ro tsikâr. Twa, rowakku nĩpttê zawre, kãtô rowahâ zawre tmẽ, bdâ krturê nmẽ, ta hawi wawahtu pibumã psê kõd. Tanẽ nmẽ, nãt Paulo akwẽ nõrai mã kãnẽ mrẽ:
—Wasimẽ hã nõrĩ, ĩwapar kwaba, pe: Tâkã hawi tokto tmã wamõr wa, za ro wam tui nã, ĩm waihkudi. Tâkãnẽzem hawi, waza rowẽ kõ zawre kmãdkân. Kubankra krêm hã ro mnõ, za waw sikutõr, kãtô dure akwẽ.
Tô tanẽ kõ wam nẽ, Roma hawim hã surta kmãdkâkwa Paulo ãmrmẽ tê sazêĩ prãirêk. Tê sazêĩ pê, tô kubankra kmã prbakwa, kãtô dure kubankra tdêkwa.
Tô tahã kuba nmĩkwrazem wa, hâ nĩm bdâ sikutõrzep ku kuba nmrõ pibumã psê kõ nmẽ, nãt saktẽ zawre akwẽ tô ta hawi prare tmã wamõr pibumã, kmã dapak. Dazakru sĩ Fênix ku wasinã zô, kmã sapkad. Fênix tô dure Creta tkai kre wam hã kuba nmĩkwraze. Tô tahã kuba nmĩkwrazem wa, tô ponkwanẽ kubankra wairbeze, kâ pore waikwa ku. Smĩsi tô btâ zasze nmĩrê nnĩwĩ, are ĩkamõ tô btâ zasze nmĩkê nnĩwĩ. Tô tammõ aire tô tanõrĩ tmã mõr zêĩd, tô tazi hâ sikutõrzep ku smĩpar pibumã.
Kâ pore wa kâ ssamrĩ krãiwatbrozeTazi mãt rowakkurê waipãr nnãkrat, sdakro puszem nnĩwĩ hawi. Tanẽ nmẽ, aire ro simã tê sakra mnõ prabâ, tê kmã krãinĩstu zêĩd. Tazi wat kubankra kmã tteze tmã wassihuin, are Creta kâ zdare krta wi aimõ ware war.
Tazit amtpẽ kõ re mnĩ rowakku zawre tkai kre hawi tkrãiwatbro wawẽ. Tô tahã rowakku dat krwamtrẽ mnõze, tô “btâ krãipuszem nmĩkê nnĩwĩm hã.”
Tô tahãt sipttê zawre snã kubankra tê waw sakre, tanẽ nmẽ, awkawi ware wra pibumã, nhanẽ wat kmãnãr kõd. Twa, wat tmã wanmĩ rmẽn, rowakku sismĩtê tê ware kmã prba da.
Tazi wat rowakku wi, btâ krãipuszem nmĩrê nnĩwĩm hã tkai krerê saprĩn. Tkai krerê nĩsize tô Cauda. Tazi wat wam tui zawre snã, kubarê kâ pore hawi kubankra krê ku kmã saikurn, are srẽn.
Kubankra krê sipi tkrê kmãkwamãr mnõ nõrĩ, kubarê kubankra krê ku tê sartõ pari, nãt kubankra wdê nrõ wari nã tê kmã wassi pês. Tô tanõrĩ pahid, Líbia tkai krtam hã kâ pore krowim hã tkai tmõrã ku kubankra rowakku tê twi kmã prba zô, are twi tet. Tanẽ wi, nãt kubankra wam hã sikuza tê kuikãs, are rowakku sismĩtê kubankra tê kmã prba pibumã, tmã rẽ.
Tanẽ ret, kâ ssamrĩ zawre aimõ tê kmã wamhu. Are tahã awẽku, mãt tokto kubankra wa sipi tkrê kmãkwamãr mnõ nõrĩ, kubankra ro tê dur mnõ, kâ mba sãmr.
Are taparim hã btâ nã, mãt kubankra wa sipi tkrê kmãkwamãr mnõ nõrĩ, aimã sipkra nã kubankra nĩm rom mnõ, kâ pore ku sãmr.
Saktẽ zawre mãt bdâ wakmã waire, bdâ kãtô dure wasi to pre, wat kmãdkâ kõ snã. Are rowakku tô sipttê snãt aimõ kmã wamhu. Tâkãnẽzem hawi, wat wasipkẽhri zô wanĩmnãs sikutõr.
Tazi mãt tô tazim hã mãrĩ tê kahur kõ snã, bdâ kmã tkahâ. Tâkãnẽzem hawi, mãt Paulo dawaikwa da, are kãnẽ mrẽ:—Akwẽ nõrĩ, ĩwapar kwaba, pe: Creta tkai kre wa kmã ĩmrmẽ, wapar psê kba kwaikâ, arknẽ ro waw sikutõr kõd, kãtô dure tâkãhã rowẽ kõ wat kmãdkâ kõdi.
Are tokto ĩt aiwarkwa, tô aipkẽ ttê kba pibumã. Nõkwa za dkâ kõdi, tô kubankra si za waw debr.
Tâkãnẽ kmã ĩmrmẽ, tô Waptokwa Zawre danĩm akwẽ nẽ dat krĩkmãdkâ mnõ, kãtô dure damã krĩnĩpiĩ mnõ, hêwa nsĩm hã danĩm akwẽ hêwahâ mãra nã mnĩ dat ĩm satõr nmẽ, dat ĩm waskuzem prabâ.
Tahã mãt kãnẽ ĩm mrẽ: “Aipahi knã! Tezatô dakmãdkâkwa César ãnõk pra ku aimõr. Are Waptokwa Zawre dapkẽ psê nmẽ, mãt romkmãdâ kanõrai kmã kba dat nõmr pês. Twa, za aisum hã ĩtmã mõr nõrĩ nõkwa kmẽ dkâ kõdi.”
Tanẽ nmẽ, wi tô, aipkẽ ttê kba snã aihêmba kwaba! Waptokwa Zawre wat ĩt krdazazêĩ pês. Are ĩm waihkudi, waĩmã damrmẽzem prabâ, za tokto ro wam kmã krãinĩstun.
Tô tanẽ nã re, zatô rowakku zawre nmãhã tkai kre ku kubankra ware kmã pra.
Twa, ponkwanẽ btâ ssõre nẽm pari, mãt mãra nã kâ pore, Mediterrâneo nã dat krwamtrẽ mnõ wa, kâ ssamrĩ zawre kubankra ware aimõ kmã pra. Tazi nãt mãra waikwa ku ro krtu mnõ wi, kubankra wa sipi tkrê kmãkwamãr mnõ nõrĩ, tê ro waihuk, kubankra za tkai kre ku wsi nã.
Tanẽ nmẽ, mãt wdê nrõ nĩstu wa rom prê nẽ hã kmẽ mẽkw, kâ rkĩ zô tê waihku pibumã. Tazi mãt 36 metros nã kâ krêhâ ntõ nã waihuk. Are dure kasĩkre psêrê wi, mãt dure wdê nrõ ĩsisdu rom prê re mẽ. Tazi nãt tokto 27 metros nã krêhâ nã waihuk.
Are, kubankra wa sipi tkrê kmãkwamãr mnõ, pahi ktab mnõd, amtpẽ kõ re kubankra knẽ tê twi sampko zô. Tanẽ nmẽ, mãt tokto kubankra nnãkrê hawi sikwaĩpsê kubankra tteze wamzurn. Tazi mãt akwẽ nõrĩ rom mnõ, Waptokwa Zawre danẽ tkrê sazêĩ mnõ, tê war, azanã tmã awẽ pibumã.
Tazi mãt Paulo tokto Roma hawim hã surta kmãdkâkwai mã, kãtô dure surta wadi nõrai mã, kãnẽ mrẽ:—Kubankra wa sipi tkrê kmãkwamãr mnõ nõrĩ kubankra krê aimõ krnmrõ mnõ kõ wa, za nhanẽ aisipkẽhri kba kõdi.
Tazi mãt surta nõrĩ kubarê nĩkwazi mã shâ, are kubarê kâ ssamrĩ siwakru kmã pra.
Tahã awẽhâ, mãt Paulo akwẽ nõrai mã mrẽ, mãrĩ tkrê kahur mnõ pibumã. Are kãnẽ tmã mrẽ:—Ponkwanẽ btâ ssõre mãt aikmã kba tinẽ, mãrĩ krnẽ kba kõ snã, ro psê zô aismĩpar kba re.
Tanẽ nmẽ, wi pe, mãrĩ kmẽsiĩ kwaba, nwa aimõ aisõkrêptui snã krainmrõ kba mnõ pibumã. Nõkwa za mãr kunẽ tê kmãdkâ kõdi.
Tâkãnẽ hã kmã mrmẽ pari, mãt Paulo tokto pão kâ, are akwẽ nõka Waptokwa Zawre damã pkẽ to nã tsiwasku. Tapari mãt pão wẽkẽ, are kmẽsiĩ nnãkrat.
Tazi nãt tô tanõrĩ pkẽ waptu, are sa kahur nnãkrat.
Kubankra krêm hã akwẽ ĩhêmba, tô 276 nã.
Are tô kbure sa tê kahur pari, mãt tokto kâ mba trigo tê sãmr, kubankra wapum psê pibumã.
Kâ pore hawi akwẽ nõrĩ sõkrêptui snã sinãzeAwẽ wi, kubankra wa sipi tkrê kmãkwamãr mnõ nõrĩ nmãhã tka nã tê waihku kõdi. Tô tanẽ nã re, mãt kâ zase sã. Tahã kâ zase zdare wa tkai tmõrãd. Twa, mãt kâ zase wam hã tkai tmõrã ku kubankra tê hri zô, ro simã tê nõmr.
Tazi mãt kubankra ttezem mnõ nĩkwazi tê shâr. Are kubankra tteze kâi krowi tê rmẽ mnõ snã, kubankra nnãkrê wam hã kubankra wta kdâize mnõ tê wassihu. Tazi mãt kubankra wta wam hã sikuza hêmõ sasõ, tkai tmõrã ku rowakku kubankra tê kmã prba pibumã.
Are tô tammõ wasinã kõ re, nãt kâ pore zdare wam hã tkai tmõrã kubankra ware tet. Kubankra wda mãt tkai tmõrã wa, tet. Tazi nãt ĩsnãkrê kâ ssamrĩ nẽs sipttê zawre snã tê kwapsi mnõzem hawi, tsĩprum nnãkrat.
Tâkãnẽ mnõze mba, mãt surta nõrĩ ro simã tê sakra, dat smẽ mnõ nõrĩ tê smrõi pibumã, nmãhã tkai kre ku wsi wa, amtpẽ kõ re wra kumnãstê.
Are Roma hawim hã surta kmãdkâkwa Paulo tê pkẽhri zêĩd. Tanẽ nmẽ, surta nõrĩ ro simã tê sakra mnõ, tê tmã wẽ kõdi. Are mãtô ĩzârbi waihku nõrĩ dawanã kubankra hawi rêrkê pibumã wdaku, tkai tmõrã ku wairbe mnõ pibumã.
Tapari nãt dure ĩwadi nõrĩ wdaku, wdê pko nã, kãtô dure kubankra pko prum nã, sĩmntã mnõ da, sipkẽhri mnõ zô. Twa, tô kãnẽ wat tkai tmẽ kbure wasinãn, mãr kunẽ wat kmãdkâ kõ snã.
Kâ pore waikwam hã tkai kre Malta nã ĩsisi wa Paulo krmõrzeMãr kunẽ wat kmãdkâ kõ snã, kbure wasipkẽhri mnõ snã tkai kre ku wasinã pari, wat tkai nĩsize waihkun. Tô Malta nã ĩsisize. Tô tahã tô kâ pore waikwam hã tkai kre.
Tô tazim hã akwẽ nõrĩ, mãt pkẽ psê snã, tê wazapar pês. Are tã tka nmẽ, kãtô dure hâ tê wazarto mnõ nmẽ, mãt tô tazim hã kunmã zawre wam rok.
Tazi nãt Paulo mmĩ waĩpru kawasis. Are kunmã rko ku tê smrã re, mãt amtpẽ kõ re kunmã wakro mã, amke tkmẽ watobr, are Paulo ãnĩpkra wa tê sar snã, sĩpra snã dako.
Are tkai kre wam hã krĩsrõwa mnõ, Paulo ãnĩpkra wa amke sĩpra snã, kmã sõpre wi, nãt kãnẽ krsimã mrmẽzus:—Tô tahã ambâ tô kãte dapãrkwa. Tô kâ pore hawi sõkrêptui snã watbro nã re, hêwa nsĩm hã za ro dat dam nõmrkwai ktabi sõkrêptui snã aimõ krmõr pibumã, dat tmã wẽ kõdi.
Tazi mãt Paulo sipkra amke re, kunmã ku wamrĩ, mãrĩ tê se wapar kõ snã.
Tazit tô tazim hã krĩsrõwa mnõ nõrĩ aire tê kburõi zô nĩmnãskw, tanẽ kõ wa, amtpẽ kõ re dkâ snã simẽ zô. Are tô rom pa snã nhanẽ ro tmã saikwar mnõ zô, smĩpar waka hare, nãt mãrĩ tê kmãdkâ kõzem hawi, aimõwi simãzus. Tazi mãt kãnẽ krsimã mrmẽzus:—Tâkãhã tô smĩsi hêwa nsĩ hawim hã wakmãdkâkwa.
Tahã wasikburõizem krtamrê, tkai kre wam hã dakmãdkâkwai sĩm tka, mãrd. Dakmãdkâkwai nĩsize tô Públio. Tô tahã mãt wazapar pês. Twa mãt ĩsrõwa wa, mrẽpranẽ bdâ wasikburõi re, wakmã tinẽ.
Dakmãdkâkwa Públio ãptokwat snãpar snã, kãtô dure tê hâi wakro mnõ snã nõmr, waptâ wa. Tazi nãt Paulo dahâze nmrõzep ku debr, are Waptokwa Zawre dawa, are sipkra ĩssĩwĩ hi, are tmã kwapês.
Tô tapari, mãt mnĩ kbure tô tazim hã akwẽ hâze nõrĩ watmẽ tsinã. Are Paulo kbure mã tê tmã kwapês.
Tô tazim hã krĩsrõwa mnõ nõrĩ, mãt tê wapkẽ toi pibumã, pkẽ psê snã wamã krsĩmzar. Are warêrkêze bdâ nwa waptkã wi, mãt wanẽm pibumã hã ro waw srowaptkâ mnõ, kbure wam sakra, kubankra krê.
Paulo simẽm nõrai mẽ Malta hawi, dazakru sĩ Roma ku wahtuzeMrẽpranẽ wa tkai kre wa wakmã nẽm pari, wat warêrkên, dazakru sĩ Alexandria hawim hã kubankra krê. Tô tahã kubankra wtawa tetô romhêmba Waptokwa Zawre danẽ simã tkrê kmãdkâ prê mnõ nẽ hã ponkwanẽ smĩkwar. Romhêmba tô dasikumza nẽ tkrê kmã tom mnõ. Tkrê wamtrẽ mnõ, tô Castor kãtô Pólux. Tô tahã kubankra kmã mãt aire tkai kre wa, tã kmã tikre.
Tô ta krê wat dazakru sĩ Siracusa ku wasinãn. Tazi mãt mrẽpranẽ bdâ wakmã tinẽ.
Tô ta hawi wat aimõ wawahtu kmã wamhuin, are dazakru sĩ Régio ku wasinãn. Tahã awẽku, mãt rowakku btâ krãipuszem nmĩrê hawi waipãr nnãkrat. Are ponkwanẽ bdâ wakmã nẽm wi, wat dazakru sĩ Pozuoli ku wasinãn.
Tahã dazakrui wa, wat Wakmãdkâkwa Jesus dazazêĩkwai nõrĩ nha waikrãmn, are tô tanõrĩ wam mrẽ, smĩsi btâ ssõre nã kmã wasikburõi pibumã.
Wa wanãre nãtô dazakru sĩ Roma wam hã wasimẽ hã dazazêĩkwai nõrĩ wawasku nã kmã nmĩpar, wasinãzep ku rom krturê nã. Tanẽ nmẽ, nãt nha dazakruirê sĩ Praça de Ápio ku, kãtô dure nha dazakruirê sĩ Três Vendas ku wahud, tazi tê wakuzus pibumã. Paulo tô tanõrĩ tê sãmr wi, nãt pkẽ waptu, are Waptokwa Zawre damã pkẽ to nã siwasku.
Mrẽpranẽ bdâ kmã nẽm wi, mãt Paulo dazakru sĩ Roma wam hã judeu ptokrta nõrai sô hâ, siwaikrãm mnõ pibumã. Tazi sikrãiktõ mnõ wi, mãt Paulo tô tanõrai mã kãnẽ mrẽ:—Ĩsiwadi nõrĩ, wa wanõr wanĩm akwẽ kwaĩmba mãr kunẽ ĩt kmãnãr kõd, are dure romkmãdâ wahĩkba nõrĩ tê wam rmẽ mnõ kwaĩmba, mãr kunẽ ĩt kmãnãr kõdi. Tô tanẽ nã re, mãt judeu nõrĩ dazakru sĩ Jerusalém wa ĩnẽ, are Roma wam hã akwẽ nõrai mã ĩzakre.
Tazi mãt Roma wam hã dakmãdkâkwai nõrĩ ĩzdanã, are tĩwrĩ kba pibumã, mãr kunẽ tĩkmã sãmr kba kõzem hawi, tĩm wapros zêĩd.
Are judeu nõrĩ aire tĩm wapros pibumã, kmã sapka kõ ktabd. Tanẽ nmẽ, wat kmã ĩzapka kõ nã re ĩsisnã ĩnĩwar, wakmãdkâkwa César ro dat ĩm nõmr psê pibumã. Tâkãnẽ nã re, ĩnĩm akwẽ nõrai kwaĩmba wakmãdkâkwa damã kmã ĩmrmẽ zêĩ kõdi.
Tâkãnẽzem hawi, wat aisô kba ĩhâr, ĩt aikmãdkâ kba da, kãtô dure wasisdakbâ psê pibumã. Israel wam hã akwẽ nõrĩ krdazô smĩpar mnõzem hawi, wat tâkãnẽ târa pra nã ĩpawassi snã krĩmõr.
Tazi nãt Paulo ãmã kãnẽ tmrmẽzus:—Judéia tkai hawi hêsuka tônmẽ aikmã hã wam kmẽ wsi kõdi. Are dure Judéia tkai hawi romwasku re, kãtô dure taiwasku kunẽ pibumã, adu wasimẽ hã nmãhã kmẽ wsi kõdi.
Are wanõrĩ wat aiwapar zêĩd, romkmãdâ krkmã aisimãzus mnõ nã. Ro wat waihu, tô ropore akwẽ nõrĩ kãhã romkmãdâ krkmã ainẽm mnõ kwaĩmba krkmã mrmẽzus mnõ nã.
Tazi nãt bdâ simã hri psêkw, Paulo ãmẽ dure siwaikrãm mnõ pibumã. Are bdâ simã tê hrize nwa waptkã wi, nãt saktẽ zawre akwẽ Paulo ãtmẽ tsikrãikõt. Tazi nãt Paulo romzakrãre hawi mãkrãzep ku, Waptokwa Zawre dat krdakmãdkâ mnõzem nã tkrê tmã rowahut. Romkmãdkâ prê dakmãdkâkwait Moisés tê dam kuĩkre mnõ nã, kãtô dure ahâmre hã Waptokwa Zawre damrmẽ waskukwai nõrai smĩ kuĩkrezem nã, mãt Wakmãdkâkwa Jesus danã ro tê dam wasku pês.
Tanẽ wi, nãt nha Paulo ãmrmẽ sazê, are ĩwadi nõrĩ tê sazêĩ mnõ kõdi.
Tâkãnẽ pari, nãt tô kbure wahud, mrmẽ simã tê kwanĩ mnõ snã. Are wahtu kõ re, nãt Paulo kãnẽ tmã mrẽ:—Tô ĩkwaĩmba nãt Waptokwa Zawre Dahêmba, damrmẽ waskukwa Isaías ãzdawa nã, aihĩkba kba nõrai mã ro waskun.
Isaías ãmã kmã damrmẽze, tô kãnẽ:“Wi aimõrĩ, are tâkãhã akwẽ nõrai mã kãnẽ aimrẽm: Tô kanõrĩkwa teza tare waparkw, are mãrĩ za samãr waihku kba kõdi. Tezatô dure kmãdkâkw, are tare teza kmã aisõprekw, are mãrĩ za sãmr kba kõdi.
Tâkãhã akwẽ nõrai simãzusze sdâ ktabd mnõd. Spokrê nãt tê sto, kãtô dure tmõ mnõ. Tâkãnẽ kõ kwaikâ, arknẽ tô tanõrĩ mãrĩ tmõ nã sã, are dure spokrê nã mãrĩ wapa, are dure simãzuszem nã ro tkrê samãr waihuk. Tanẽ kwaikâ, arknẽ tô tanõrĩ waĩtmẽ aipâ tê krẽkẽ, are wa arknẽ ĩt tmã kwapês. —Tâkãnẽ mãt Waptokwa Zawre kmã tamrmẽn.”
Tazi mãt Paulo mrmẽ kãnẽ kmã krãinĩsut:—Twa, ĩsenã krwaihku kba mnõ pibumã, tô kãnẽ: Mãtô Waptokwa Zawre dasipkẽhri nã hã rowasku judeu kõ nõrai mã kburõin. Are tô tanõrĩ za wapar pês!
[Tâkãnẽ hã rom nã Paulo kmã mrmẽ pari, mãt judeu nõrĩ ĩsenã simã mrmẽzus mnõ snã, wahud.]
Are wai pâ kri tdêkwai mã tê wakbâ mnõ snã, nãt Paulo ãkmã tô tazi krsimãssi mnõ re, ponkwanẽ wahu kmã tinẽ. Tazi nãt krsimãssi mnõzem wa aimõ tô kbure krtmẽ dasinã mnõ, tkrê sapar pês.
Are Waptokwa Zawre dat krdakmãdkâ mnõzem nã, kãtô dure Wakmãdkâkwa Jesus Cristo dakmã, tkrê dam rowahut, nõkwa ĩsmĩ rowahdu tê twi wẽ kõ kõ snã, kãtô dure mãrĩ kmã pkẽ kõ snã.
<font color=teal>DAZAKRU SĨ ROMA WAM HÃ DAZAZÊĨKWAI NÕRAI MÃ HÃ HÊSUKA</font>Waptokwa Zawre dahawim hã rowaskuwẽ, tô tô kbure akwẽ nõrai mãWa, tô Paulo. Wa wat tâkãhã hêsuka aim kuĩkrekw. Wa, tô Wakmãdkâkwa Cristo Jesus damã krĩnĩpiĩ mnõ hã. Waptokwa Zawre mãt ĩnmĩstun, are ĩzaihrân, danĩm rowaskuwẽ ĩt krdam wasku mnõ pibumã. Ta pibumã mãt ĩzatõrn.
Ahâmre hawi, mãt Waptokwa Zawre damrmẽ waskukwai nõrai sdawa nã tâkãhã rowaskuwẽ nã dat krropisut, are dure danĩm hêsuka wa dat kuĩkre.
Tâkãhã rowaskuwẽ tô Waptokwa Zawre Dakra dakmã hã. Tô tahã tô Wakmãdkâkwa Jesus Cristo. Dasĩ akwẽ pibumã, tô dakmãdkâkwait Davi ãhawim hã akwẽ nã, mãt tasĩ akwẽn.
Are Waptokwa Zawre damẽ romkunẽ kupanã krdahêmba mnõ nã dat wam wasku psê pibumã, tô aipâ danõkrêptuizem nã mãt daprê snã Waptokwa Zawre Dakra nã wam tasiwaskun.
Wakmãdkâkwa Cristo dakmã, mãt Waptokwa Zawre, Wakmãdkâkwa Cristo damã krĩnĩpiĩ mnõ pibumã, ĩnmĩstun, are akwẽ sikapko mnõ pâ dakmã hã rowaskuwẽ ĩt krtmã wasku mnõ pibumã mãt ĩzatõrn, akwẽ nõrĩ tkrê dazazê mnõ pibumã, kãtô dure tkrê dawapar psê mnõ pibumã.
Are kanõrĩkwa, dazakru sĩ Roma wa kraisikburõi kba mnõ nõrĩ, tô dure tô tanõrai sum hã, Wakmãdkâkwa Jesus Cristo danĩm akwẽ pibumã, Waptokwa Zawre dure dat aisaihrâ kba mnõ nmẽ.
Twa, wat tâkãhã hêsuka aim kuĩkrekw. Tô kanõrai mã kba, tô kbure dazakru sĩ Roma wam hã Waptokwa Zawre dat kraisawi kba mnõ nõrai mã, kãtô dure danĩm akwẽ ktab kba pibumã, dat aisaihrâ kba mnõ nõrai mã, wat aim kuĩkrekw. Waptokwa Zawre, kãtô dure Wakmãdkâkwa Jesus Cristo, pkẽ psê snã tkraikmãdkâ kba mnõ pibumã, kãtô dure tkraipkẽ nõmr psê kba mnõ pibumã, kmã ĩzapa hã.
Paulo pkẽ to nã Waptokwa Zawre damã krsiwasku mnõzeDawanã ktabi ĩt aim wasku kba zê, tô kãnẽ hã: Krdazazêĩ psê kba mnõ nã akwẽ nõrĩ tkai pâ ro simã tkrê wasku mnõzem hawi, wat Wakmãdkâkwa Jesus Cristo dakmã aikmã kba ĩpkẽ to nã Waptokwa Zawre damã krĩsiwasku.
Waptokwa Zawre Dakra dakmã hã rowaskuwẽ akwẽ nõrai mã ĩt krwasku mnõ snã, tô ĩpkẽ psê snã wat Waptokwa Zawre damã krĩnĩpi. Are ro ĩt aim wasku kba mnõ, kãtô dure aikmã kba krĩnpokrpku mnõ nã, tô ĩsenã nã, Waptokwa Zawre dam waihku psêd.
Watô nẽs aikmã kba dawa. Are watô dure dawa, dapkẽ psê snã dat ĩm wẽ pibumã, ĩt aipibui kba da.
Romkmãdkâ wẽ Waptokwa Zawre dat ĩm wasku mnõ ĩt aim wasku kbazem nã ĩt aipkẽ waptui kba mnõ pibumã, ĩt aikmãdkâ kba da, kmã ĩzapka psêd.
Twa, ĩt aim wasku kba zê tô kãnẽ: Ĩmõr wa, waza wasissu krwasiwaihâk. Ĩt krdazazê mnõzem nã waza aiwaihkâkw, are tô kanõrĩkwa teza dure krdazazêĩ kba mnõzem nã krĩwaihkâ kba mõn.
Ĩsimẽ hã nõrĩ, ĩt aipibui kba zêĩ nmẽ, wat kahâ snã ro ĩsimã hi, aitmẽ kba ĩmõr pibumã. Are adu za nhanẽ ĩmõrze ĩt waihku kõdi. Judeu kõ wadi nõrai waĩmba krĩmõr snã, Wakmãdkâkwa Jesus tê dazazêzem nã ĩt krwaihkâ mnõ nẽ, dure aisakrui kba wam hã akwẽ nõrĩ ĩt krwaihkâ mnõ zêĩd.
Waptokwa Zawre dat ĩm nõmr mnõ, tô akwẽ pâ danĩm romkmãdâ ĩt krdam wasku psê mnõ pibumã. Grego mrmẽ waihkukwai nõrai mã, kãtô dure grego mrmẽ waihku kõkwai nõrai mã, kãtô dure ro tmã ĩwaihku zawre nõrai mã, kãtô dure ro tmã ĩwaihku prãirê nõrai mã, danĩm romkmãdkâ nã ĩt krspokrpku mnõ pibumã, mãt ĩm kruin.
Wakmãdkâkwa Jesus Cristo dakmã hã rowaskuwẽ sipttê zawrediWaptokwa Zawre danĩm rowaskuwẽ tô kbure akwẽ nõrĩ tê sazêĩ mnõ nõrai mã, tê pkẽhri pibumã sipttê nmẽ, wa nõkwai mã danĩm rowaskuwẽ nã ĩssem kõdi. Judeu nõrĩ sipkẽhri mnõ pibumã, mãt judeu nõrai mã kumrẽ danĩm rowaskuwẽ kãwsin, are tapari judeu kõ nõrai mã.
Waptokwa Zawre danĩm rowaskuwẽ tê wam waskuze, tô kãnẽ: Wat krdazazêĩ mnõzem nã, za ĩsnãkrta hawi, ĩstõ ku, dat krwasãmr wẽ. Tâkãnẽ nã dure danĩm hêsuka wa kuĩkre snã ĩnmrõ, tô kãnẽ: “Waptokwa Zawre tê dazazêzem hawi dat sapar psê nẽ hã, za krromãdâk.”
Akwẽ nõrĩ Waptokwa Zawre danĩm romkmãdâ tkrê kmã pnĩ mnõ nã rowaskuzeRo wat waihu, tô kãnẽ: Ĩsenã hã romkmãdâ tê waihku da hã wi, sĩm romkmãkwamãr kunẽ nã tkrê twi kwakru mnõ nõrai mã, za hêwa nsĩ hawi Waptokwa Zawre tô kbure romkunẽ tkrê kmãkwamãr mnõ hawi, kãtô dure pkẽ kunẽ mnõ hawi, rowẽ kõ dat tmã nõmr.
Waptokwa Zawre tê dawaihku pibumã hã ro aimã dat tmã wasku psê mnõ nmẽ, za ĩsĩm romkunẽ hawi, rowẽ kõ dat tmã nõmr.
Waptokwa Zawre danĩptdê krsaikwar wamhuire mnõ, kãtô dure krdahêmba mnõze, nõkwa tmõ nã tê sãmr kõdi. Are, tô ro dat krãipus mnõzem hawi, za akwẽ nõrĩ ro waihuk, krdahêmba mnõ nã, kãtô dure danĩpttê zawre nã. Tâkãnẽ mnõze mba, za nõkwa nhanẽ siwazrêze tê kmẽ sãmr kõdi.
Tô Waptokwa Zawre tê dawaihku nã re, tê dakmãdkâ prê mnõ kõd, kãtô dure pkẽ to nã damã siwasku mnõ kõdi. Tô aimõwi mãt ro tkrê kmãkwamãrkw. Romkare hã romkmãdkâ nã sit krsimãzuskw, kãtô dure romzakrã wam hã romkmãdkâ sit pkẽ krê krsmĩkwar.
Dakrã waihku psê nã mãt krsikmã to, are mãtô krãi kunẽ pês.
Waptokwa Zawre krdahêmba wamhuire mnõ, tê dakmãdkâ prê mnõ kõ snã, mãt romhêmba sipkra nã simã tkrê kmãkwamãr mnõ, Waptokwa Zawre danẽ tkrê kmãdkâ prê. Tô tahã tkrê kmãdkâ prê mnõ, tô ambâ hêmba nẽ, kãtô si hêmba nẽ, kãtô romzar hêmba nẽ, kãtô aikuwa mba hã romsiwamnãr nẽ, kãtô dure sõwa nã krĩnmrõ mnõ nẽ.
Krãi kunẽ snã siwakru krnmrõ mnõzem hawi, mãt Waptokwa Zawre rmẽn, sipkẽ prabâ romkunẽ tkrê kmãkwamãr mnõ pibumã, kãtô dure siwakru krsisnã hêmba mnõ pibumã.
Ĩsenã hã Waptokwa Zawre danĩm romkmãdâ mãt tê rẽm, are romkare hã romkmãdâ simã tê smĩsut. Waptokwa Zawre, rom krãipuskwai ktabi, wat krdawasku wẽ wamhuire mnõ da hã, tkrê dakmãdkâ prê mnõ kõd, kãtô dure tkrê dazazêĩ mnõ kõdi. Are danõkwakrê tkrê kmãdkâ prê mnõ, kãtô dure tkrê sazê mnõ, tô ro dat krãipus mnõ. Tô tanẽ!
Romkunẽ tkrê kmãkwamãr mnõzem hawi, mãt Waptokwa Zawre tô tanõrĩ rmẽn, sipkẽ nã ssem kõ snã siwakru ro tkrê kmãkwamãr zêĩ mnõ prabâ, tkrê kmãkwamãr mnõ pibumã. Tâkãnẽ nmẽ, tô pikõi nõrai zemãt ssem kõ snã siwakru krsisnã hêmba.
Are dure ambâ nõrĩ pikõi nõrai kmã sapka sikutõr, ambâ sikuwa mẽ ssem kõ snã siwakru krsisnã hêmba mnõ pibumã. Tâkãnẽzem hawi, za rowẽ kõ Waptokwa Zawre dat tmã nõmr mnõ, tê kmãdâk.
Waptokwa Zawre dakmã hã romkmãdâ tê waihku zêĩ mnõ kõ nmẽ, mãt rmẽn, sĩm romkmãdkâ kunẽ pra siwakru ro tkrê kmãkwamãr mnõ pibumã.
Tô tanõrĩ krkmã simãzus mnõze, tô mãr kunẽ dat tmã kmãnãr kõ nã re, romkunẽ tkrê dam kmãkwamãr mnõ pibumã. Romkunẽ sit tô tanõrai pkẽ krê krsmĩkwar, kãtô dure sõitid mnõdi. Siwaĩmba siwakru romkunẽ tkrê kmãkwamãr mnõ pibumã, tkrê kwanĩ mnõzem nĩpttê hawi siwazrê pibumã, nhanẽ siwazrêze tê kmẽ sãmr kõdi. Simnãs mnõd, kãtô dure dapãrkwa, tô tanõrĩ. Sikwape tmã wẽk mnõd, kãtô dure simãzaĩd mnõd. Tô tanõrĩt dure simẽkur snã romkunẽ tmẽ tkrê danĩmrõ, are dure aimõ romkare krsiwasku kunẽ.
Tô tanõrĩ za krsiwasku kunẽ, kãtô dure Waptokwa Zawre tê dawẽ kõdi. Sisnã toit mnõd, kãtô simã prêd mnõd, kãtô dawadi nõrĩ mãr nã tê kmãdkâ wapu zô krsimnãs ktab mnõd, kãtô dure nhanẽ romkunẽ tê kmãnãr pibumã za krrĩt, kãtô dure ptokwai nõrĩ tkrê sazêĩ mnõ kõdi.
Ssem kõ snã za siwakru simã krnõmr, mrmẽze dure tkrê kmã krãinĩstu mnõ kõd, kãtô nõkwa tkrê sawi mnõ kõd, kãtô dure nõkwai kmã krpkẽ mnõ kõdi.
Tâkãnẽ krĩnmrõ mnõ nõrĩ waihkud, dkâ mnõ da Waptokwa Zawre dat tmã nõmr mnõ nã. Tô tanẽ kõ wam nẽ, tetô aimõ romkunẽ tkrê kmãkwamãr mnõ nã tkrê kmã wamhu. Are adu za dure sĩm romkunẽ tkrê kmãkwamãr mnõ nsĩwĩ, dawadi nõrĩ romkunẽ tkrê kmãkwamãr mnõ, tmã kuzê.
Waptokwa Zawre ro dat dam nõmr mnõzeĨsiwaikẽ, nõkwap tôka, dawadi nõrĩ krwasku kunẽ mnõ pibumã? Tôka tet dure romkunẽ tô tanõrai nẽ krkmãkwamãr mõn. Twa, aisiwazrê pibumã, za aimrmẽze kmẽ waihku kõdi. Dawadi nõrĩ krwasku kunẽ mnõzem nã, tet aimã kraisiwasku kunẽ mõn.
Ro wat waihu, tô kãnẽ: Waptokwa Zawre romkunẽ kmãkwamãrkwai nõrai mã rowẽ kõ dat tmã nõmr mnõ wa, tô ĩkwaĩmba ktab snã za ro dat nõmr.
Krwasku kunẽ mnõ nõrai prabâ, tet romkunẽ krkmãkwamãr mõn, tô tanẽ kõ wam nẽ, tep aisiwazrê nã kraisimãzus mõn, Waptokwa Zawre za ro dat dam nõmr mnõze nwa waptkã wa?
Bâ, Waptokwa Zawre dapkẽ psê snã, kãtô dahâipre pa snã dat krdakmãdkâ mnõzem hawi, tep kwaz dawapurê dizô kraisimnãs mõn? Bâtô we rowaihku pês, dapkẽ psê snã Waptokwa Zawre dat kraikmãdkâ mnõzem hawi, romkunẽ hawi aipkẽ sĩkdâi pibumã, kmã dazapka nã?
Are tôka aipkẽ skudi, kãtô dure aispokrêp tõdi. Tanẽ nmẽ, rowẽ kõ Waptokwa Zawre za dat aim nõmr mnõ, za dat aim kuiptu wawẽ. Tâkãnẽ za aim kmãnãrn, ĩkwaĩmba ro dat dam nõmr mnõze, kãtô rowẽ kõ dat dam nõmr mnõze dat hêĩkre pibumã, bdâ nwa waptkã wa.
Akwẽ ro tkrê kmãkwamãr mnõ prabâ, za ro dat tmã nõmr.
Rom pê tkrê dam kmãkwamãr mnõ pibumã, kãtô dure dakbuzi kmã sõpre mnõ pibumã, kãtô dure dapredum nẽ ro tkrê kmãdkâ mnõ pibumã, kãtô dure krromãdkâ wamhuire mnõ pibumã, krsikwanĩ mnõ nõrai mã, za krromãdkâ wamhuire mnõ pibumã, dat tmã nõmr.
Are ro simã si tkrê kmãdkâ mnõ nõrai mã, kãtô dure romkunẽ tê kmãkwamãr mnõ pibumã, ĩkwaĩmba hã romkmãdâ krkmã sapka mnõ kõ nõrai mã, za danĩtikru tmã hêĩkren, are rowẽ kõ dat tmã nõmr.
Tô kbure romkunẽ tkrê kmãkwamãr mnõ nõrĩ za rowẽ kõ, kãtô dure pkẽ zako tkrê kmãdâk. Dawanã za judeu nõrĩ kmãdâk, are tapari judeu kõ nõrĩ.
Are tô kbure rom pê tkrê kmãkwamãr mnõ nõrai mã za daprêze sõmrn. Dat krkmãdkâ prê mnõ snã, kãtô dure pkẽ nmrõ psê mnõ snã, krnmrõ mnõ pibumã, za tmã hrin. Dawanã za judeu nõrai mã kãnẽ tmã hrin, are tapari tô judeu kõ nõrai mã.
Waptokwa Zawre tô kbure akwẽ nõrĩ siwam si dat krkmãdkâ mnõ nmẽ, za tâkãnẽ ro dat tmã nõmr.
Romkmãdkâ prê dakmãdkâkwait Moisés tê kuĩkre, judeu kõ nõrĩ tê waihku kõdi. Are tetô dure tô tanõrĩ romkunẽ tkrê kmãkwamãr. Tanẽ nmẽ, za dure romkmãdkâ prê dakmãdkâkwait Moisés tê kuĩkre kupanã Waptokwa Zawre ro dat tmã nõmr, rowẽ kõ tkrê kmãdkâ mnõ pibumã. Are judeu nõrĩ romkmãdkâ prê tmã waihkud. Twa, za Waptokwa Zawre romkunẽ tkrê kmãkwamãr mnõ hawi, romkmãdkâ prê prabâ ro dat tmã nõmr.
Judeu kõ nõrĩ romkmãdkâ prê dakmãdkâkwait Moisés tê kuĩkre sĩm mãr kõdi. Tô sza, sipkẽ krêm hã romkmãdkâ nã romkmãdkâ prê prabâ ro tê kmã krãinĩstu wa, tô romkmãdkâ prê dakmãdkâkwait Moisés tê kuĩkre tê waihku kõ nã re, za tô tahã romkmãdkâ prê prabâ ro kmã krãinĩsut.
Twa, tô krnmrõ mnõzem nã za Waptokwa Zawre danĩm romkmãdkâ prê ĩpkẽ krê krsmĩkwra mnõ nã wasku. Nmãzi za tô tanõrai simãzusze siwakru ro tê kmãnãr nã tmã wasku, are nmãzi za ĩkwaĩmba ro tê kmãnãr nã dure tmã wasku. Twa, tô pkẽ krê ro tkrê waihku mnõzem hawi waza waihkun, Waptokwa Zawre danĩm romkmãdkâ prê ĩpkẽ krê krsmĩkwra mnõ nã.
Are kãnẽ za ro nwa waptãk, Waptokwa Zawre ro dat dam nõmr mnõze bdâ nwa waptkã wa. Tô tahã btâ nã, tô kmã simãzusze nõkwai mã tê hêĩkre kõ nẽ hã zemã prabâ, za Waptokwa Zawre Wakmãdkâkwa Cristo Jesus dakmã tô kbure mã ro dat nõmr. Tâkãnẽ hã tô rowaskuwẽ ĩt krwasku mnõ prabâ.
Judeu nõrĩ romkmãdkâ prê tkrê kmãdkâ psê mnõ kõzem nã rowaskuzeTôka hãrê? Judeu nã tet kraisiwaihku mõn. Romkmãdkâ prê dakmãdkâkwait Moisés kuĩkre snã tê rmẽ mnõ nã, aisipkẽhri pibumã, kmã aisapkad. Waptokwa Zawre krdawaihku mnõzem nã, tet kraisimã aiprê mõn.
Waptokwa Zawre krkmã dazapka mnõ, bât waihku mõn. Romkmãdkâ prê hawi tet nhanẽ romkmãdkâ pê aisimã kmẽ nmĩstu pibumã, krwaihku mõn.
Sikrã nõrai zaprõnkwai nã tet kraisikmã tom mõn. Romzakrã nã krnmrõ mnõ nõrai mã tet romkuiwẽ nẽ kraisikmã tom mõn.
Ro adu tmã ĩwaihku psê kõ nõrai mã tet romwaihku psêkwai nã kraisikmã tom mõn, kãtô dure waptem nõrai mã, dam rowahtukwai nã tet kraisikmã tom mõn. Ro aisimã krwaihku mnõ, tô romkmãdkâ prê dakmãdkâkwait Moisés tê kuĩkre hawi, romwaihkuzem ktab nã, kãtô dure ĩsenã hã romkmãdâ, krsãmr mnõ nã.
Dawadi nõrai mã tet romkmãdkâ pê krtmã rowahtu mõn. Tô tanẽ kõ wam nẽ, mãr wap sa aisimã krkmãdkâ psê zêĩ mnõ kõd? Hêmzui kumnãstê krtmã rowahtu mnõ kõ wam nẽ, mãr wa tep sa krdaw aihêmzui mõn?
Pikõi mẽ siwakru krsisnã hêmba mnõ kumnãstê tet krdam rowahtu mõn. Tô sza, tet siwakru pikõi nã kraihêmba mõn. Romhêmba akwẽ nõrĩ sipkra nã Waptokwa Zawre danẽ tkrê kmãdkâ prê mnõ pibumã simã tkrê kmãnãr mnõ, aim wẽ kõ ktabd, ku. Tô sza, tet nẽsi Waptokwa Zawre danẽ tkrê kmãdkâ prê mnõ pibumã hã mã, akwẽ tê tmã sabuzem hawi, rom psê nã kraihêmzui mõn.
Waptokwa Zawre danĩm romkmãdkâ prê krwaihku mnõzem hawi, tet kraisimã aiprê mõn, are krkmãdkâ psê mnõ kõzem hawi, tet Waptokwa Zawre krdassem hri mõn.
Tâkãnẽ nã, Waptokwa Zawre danĩm hêsuka wa kuĩkre snã ĩnmrõ, tô kãnẽ: “Krainmrõ kunẽ kba mnõzem hawi, tetô judeu kõ nõrĩ Waptokwa Zawre tkrê dawasku kunẽ.”
Waptokwa Zawre danĩm romkmãdkâ prê krkmãdkâ psê mnõ wa, aisishâi hâi nĩsku tô tare kõd, are dat krui mnõ krkmãdkâ psê mnõ kõ wa, aisishâi hâi nĩsku tô tare.
Judeu kõ nõrĩ, tô ĩsishâi hâi nĩsku kõ nẽ hã. Are Waptokwa Zawre dat dam krui mnõ tkrê kmãdkâ psê mnõ wa, za dat krkmãdkâ wẽ. Tô sishâi hâi nĩsku nẽ, za dat krkmãdâk.
Twa, dat dam krui mnõ tkrê kmãdkâ psê mnõzem hawi, za krainmrõ kunẽ kba mnõze tê waihku pês, are Waptokwa Zawre damã aiwasku kunẽkw. Waptokwa Zawre danĩm romkmãdkâ prê mãtô dakmãdkâkwait Moisés taim kuĩkrekw, are bâtô dure aisishâi hâi nĩsku kba mõn, tanẽ kõ wam nẽ, danĩm romkmãdkâ prê krkmãdkâ psê kba mnõ kõdi. Are judeu kõ nõrĩ, tô sishâi hâi nĩsku kõ nã re, za danĩm romkmãdkâ prê tkrê kmãdkâ pês.
Twa, nõkwap sa judeu ktabi? Nõkwa bza Waptokwa Zawre danĩm akwẽ ktab nẽ dat krkmãdâk? Tô tare judeu nã siwasku mnõ pibumã, sishâi hâi nĩsku mnõ nẽ hã, danĩm akwẽ ktab nẽ dat krkmãdkâ mnõ kõdi.
Are sipkẽ krê Waptokwa Zawre tkrê dazazêĩ psê mnõ nõrĩ za judeu ktab nẽ, dat krkmãdâk. Tô tanõrĩ za danĩm romkmãdkâ si tkrê kmãdâk. Waptokwa Zawre Dahêmba danĩptdê dat krtmã sõmr mnõzem hawi, za danĩm romkmãdâ tkrê kmãdkâ pês. Romkmãdkâ prê dakmãdkâkwait Moisés tê dam kuĩkre mnõ, nõkwai mã ĩsiptdê tê tmã sõmr kõd, Waptokwa Zawre danĩm romkmãdâ tkrê kmãdkâ psê mnõ pibumã. Danĩm romkmãdâ tkrê kmãdkâ psê mnõ waskukwa tô Waptokwa Zawre. Dat krwasku wẽ mnõze tô Waptokwa Zawre dahawi, akwẽ hawim kõdi.
Tâkãnẽ mnõze mba, bza kwaz judeu nõrĩ akwẽ wadi nõrĩ kmã spa? Mãrĩ zdap aimõ judeu nõrĩ krsishâi hâi nĩsuk?
Are tô ĩkwaĩmba, mãtô Waptokwa Zawre judeu nõrĩ akwẽ wadi nõrai sõwa dat krsõre. Akwẽ wadi nõrai wanã mãt Waptokwa Zawre damrmẽze dat krtmã wasku.
Tô tanẽ kõ wam nẽ, mãtô nha judeu nõrĩ Waptokwa Zawre dazazêĩ kutõ. Bâ, tâkãnẽ hawi, bza kwaz Waptokwa Zawre judeu nõrai mã dat krtmã ropistu mnõ, dat tmã kmã krãinĩstu psê mnõ kõd?
Ãre, dat krtmã ropistu mnõ, za dat tmã kmã krãinĩstu pês. Tô kbure akwẽ simãzaĩ snã ro tkrê wasku mnõ nã re, Waptokwa Zawre tô ĩkwaĩmba nã si, za ro dat krdam wasku. Tâkãnẽ nã Waptokwa Zawre dakmã, danĩm hêsuka wa kuĩkre snã ĩnmrõ, tô kãnẽ:“Amrmẽzem nã za tô kbure ĩkwaĩmba hã romkmãdkâ tdêkwai nã awaihkun. Awasku kunẽ zêĩkwai nõrĩ za tawasku kunẽ pibumã, nhanẽ tê kmẽ sãmr kõdi.”
Nõkwam nõrĩ tetô kãnẽ krmrmẽzus: “Romkunẽ wat krkmãkwamãr mnõzem hawi, akwẽ nõrĩ Waptokwa Zawre danĩm romkmãdkâ pê tê waihku psê mnõ wa, nhanẽ bza ro wam thêmba? Tanẽ wa, ĩkwaĩmba kõ snã bza kwaz Waptokwa Zawre rowẽ kõ dat wam nõmr? Siwakru bza kwaz nõkwai mã ro dat nõmr?” Akwẽ krmrmẽzus mnõ prabâ, wat tâkãnẽ kmã ĩmrẽm.
Are tâkãnẽ krĩmrmẽzus mnõ, ĩkwaĩmba kõ ktabdi. Waptokwa Zawre nõkwai mã siwakru ro dat nõmr mnõ kõdi. Ĩkwaĩmba kõ snã nõkwai mã ro dat nõmr mnõ kwaikâ, nhanẽ bza arknẽ akwẽ pâ ĩkwaĩmba snã ro dat tmã nõmr?
Are nõkwa, kãte dure kãnẽ mrẽ: “Romkunẽ ĩt krkmãkwamãr mnõ hawi, za ĩsenã hã Waptokwa Zawre danĩm romkmãdâ tsihêĩkre pês, are dat krdakmãdkâ prê mnõze kuiptu pês. Twa, nhanẽ bza rowẽ kõ ĩm hrin?”
Are dure nõkwam nõrĩ kãnẽ krmrmẽzus mnõ wa: “Rom pê wat kmã krãiwatbro pibumã, romkunẽ wat krkmãkwamãr mnõ wa, psêdi.” Tâkãnẽ hã krkmã mrmẽzus mnõ nẽ dure wa kmã ĩmrmẽ wam nẽ, mãt nõkwam nõrĩ simãzaĩ snã, tĩwasku kunẽ. Are romkunẽ tkrê kmãkwamãr mnõ prabâ, za Waptokwa Zawre aisa rowẽ kõ dat tmã nõmr.
Waptokwa Zawre damã nõkwa pkẽ psê kõdiTwa, wanõrĩ, judeu nã dat krwawamtrẽ mnõ, judeu kõ nõrĩ wat kmã spai kõdi. Tô wasiwam si za Waptokwa Zawre dat krwakmãdâk. Twa, ĩt aim wasku kba mnõ, tô kãnẽ: Judeu nõrĩ, kãtô dure judeu kõ nõrĩ, smĩstut romkunẽ mba krnõmr.
Tâkãnẽ nã Waptokwa Zawre danĩm hêsuka wa ĩkuĩkre mãrd, kãnẽ:“Waptokwa Zawre danĩm romkmãdâ nõkwa tê kmã krãinĩstu psê kõdi.
Romkmãdkâ pê nõkwa tê waihku psê kõd, are dure Waptokwa Zawre dannĩwĩ nõkwa krmõr zêĩ kõdi.
Akwẽ pâ mãt Waptokwa Zawre danĩm bdâdi tê rẽm, are siwakru krnõmr. Rom pê tkrê kmãkwamãr zêĩ mnõ kõdi. Nõkwa danĩm rom pê tê kmãnãr zêĩ kõdi.
Simãzaĩ snã, kãtô dakantokrãm snã, tetô ro tkrê wasku. Sdawa hawi za romkare hã damrmẽ kunẽ krwaireb. Amke zdawa hawi ĩkwa waku nmĩpãr nẽ hã krwairbe mnõ nẽ, za tô tanõrai sdawa hawi tkrê danmrõi mnõ pibumã hã damrmẽ kunẽ krwaireb.
Topkuzui snã za tê dakmã hâzu, are dure dakmẽ wĩ.
Nmõmõ krnmrõ mnõ wa, za ro daw kunẽ, are rowẽ kõ dam hi.
Sikamõi nõrai mẽ pkẽ nmrõ snã krnmrõ mnõ pibumã, tê dakmã sasõmr kõdi.
Waptokwa Zawre damã pahi kõdi.”
Are wanõrĩ ro wat waihu, tô kãnẽ: Romkmãdkâ prê Waptokwa Zawre nõkwam nõrai mã dat sõmrĩ, tô tkrê kmãdkâ psê mnõ pibumã, mãt tmã sõmrn. Tâkãnẽ mãt kmãnãrn, akwẽ pâ siwazrêze tê kmẽ sãmr mnõ kõ pibumã, kãtô dure Waptokwa Zawre ĩkwaĩmba ro dat tmã nõmr mnõ pibumã.
Tô dat krui mnõ, nõkwa tkrê dam kmã krãinĩstu psê mnõ kõ nmẽ, romkmãdkâ prê krkmãdkâ mnõzem hawi za Waptokwa Zawre nõkwa dat sãmr wẽ kõdi. Romkmãdkâ prê dat tmã rmẽ mnõ, za romkunẽ tkrê kmãkwamãr mnõ, akwẽ nõrai mã tê tmã hêĩkre pês.
Wat krdazazêĩ mnõ hawi Waptokwa Zawre dat wapkẽhri mnõzeAre mãtô Waptokwa Zawre nhanẽ akwẽ dat sapar psêze wam waskun. Akwẽ dat sãmr wẽ pibumã, ahâmre hã romkmãdkâ prê hawim kõdi. Romkmãdkâ prê dakmãdkâkwait Moisés tê wam rmẽ mnõ, kãtô dure ahâmre hã Waptokwa Zawre damrmẽ waskukwai nõrĩ, tâkãnẽ nã ro tkrê wam rowahtu mnõ, tô kãnẽ:
Wakmãdkâkwa Jesus Cristo akwẽ tkrê dazazêĩ mnõ hawi, za Waptokwa Zawre dat krsãmr wẽ. Judeu nõrĩ, kãtô dure judeu kõ nõrĩ, za siwam si, tkrê dazazêĩ mnõ hawi, dat sãmr wẽ.
Tô kbure mãt akwẽ romkunẽ kmãkwamã, are Waptokwa Zawre dakbuzi tê satiĩ kõ snã krnõmr.
Are Waptokwa Zawre wakmã dapkẽ snã dat krwakmãdkâ mnõ nmẽ, mãt wapkẽhrin. Mãr nã wat dam wakbâ mnõ pibumã, krsô danmĩpar mnõ kõ snã, mãt Wakmãdkâkwa Cristo Jesus wanõr wanõkwakrê rowẽ kõ dat kmãdkâ hawi, wapkẽhrin.
Wakmãdkâkwa Cristo dakmã Waptokwa Zawre wanĩm romkmãkwamãr kunẽ mãr kõ snã dat wam rmẽ mnõ pibumã, mãt wanõr wanõkwakrê wdê passakrti wa dadkâ da, dam hrin. Twa, Wakmãdkâkwa Cristo wat krdazazêĩ mnõ wa, za romkunẽ wat krkmãkwamãr mnõ, wam parn. Ĩkwaĩmba ro dam nõmrkwai hã nã wam dasiwasku pibumã, mãt Waptokwa Zawre tâkãnẽ ro dat sakra. Ahâmre hã akwẽ nõrĩ romkunẽ krowi krnmrõ mnõ nã re, nãt dahâipre pa snã, kãtô dure dapkẽ hkâ kõ snã, dat krkmãdâk.
Are tokto, ro dam nõmr psêkwai nã dasiwasku pibumã, mãt Waptokwa Zawre Wakmãdkâkwa Jesus wam dakrãiwatbron. Tâkãnẽzem hawi, za Waptokwa Zawre, ĩkwaĩmba ro dat tmã nõmr mnõ snã, Wakmãdkâkwa Jesus tkrê dazazêĩ mnõ nẽ hã sapar psên.
Twa, kwaz ĩkwaĩmba, tâkãnẽ dat wam kmãnãrzem hawi, nõkwa Waptokwa Zawre danõka simã prê pibumã? Ãre, tô dat krwazawi mnõzem hawi, mãt wapkẽhrin. Romkmãdkâ prê ahâmre dat rmẽ mnõ, wat krdam kmãdkâ psê mnõ kõ nmẽ, romkmãdkâ prê nã za wasipkẽhri kõdi. Tô Wakmãdkâkwa Cristo wat krdazazêĩ mnõzem hawi, mãt Waptokwa Zawre wapkẽhrin.
Twa, ro wat waihu, tô kãnẽ: Wakmãdkâkwa Jesus Cristo tê dazazêzem hawim si, za nõkwa tsipkẽhir. Romkmãdkâ prê prabâ ro tkrê kmãkwamãr mnõzem nã, za nõkwa sipkẽhri kõdi.
Waptokwa Zawre bâ, judeu nõrai ptokwai sip kwaz? Bâ, judeu kõ nõrai ptokwai kõd kwaz, dure? Waptokwa Zawre tô tô kbure akwẽ ptokwa.
Waptokwa Zawre, tô smĩsi. Are judeu nõrĩ, kãtô dure judeu kõ nõrĩ, Wakmãdkâkwa Jesus tê dazazêĩ mnõ wa, za siwam si sapar psên.
Are wabza kwaz, Wakmãdkâkwa Jesus Cristo wat krdazazêĩ mnõ hawi, romkmãdkâ prê ahâmre dat rmẽ mnõ, prê kutõrn? Ãre, tare waza aimõ wat krkmãdkâ prê.
Abraão Waptokwa Zawre tkrê dazazêĩ mnõzeTokto waza wahĩkwa Abraão krkmã nẽm mnõze aim waskukw. Nhanẽ mãp ro tmã krãiwatobr?
Bâ, ro tkrê krkmãkwamãr mnõzem hawi, mãp kwaz Waptokwa Zawre sãmr wẽn? Ro tkrê kmãkwamãr mnõzem hawi Waptokwa Zawre dat sãmr wẽ kwaikâ, arknẽ wahĩkwa simã prê pibumã, tô ĩkwaĩmba. Are Waptokwa Zawre danõka nhanẽ simã prê pibumã, tê waihku kõdi.
Tâkãnẽ nã, Waptokwa Zawre danĩm hêsuka wa kuĩkre snã ĩnmrõ, tô kãnẽ: “Mãtô Abraão Waptokwa Zawre tkrê dazazê, tâkãnẽzem hawi, mãt Waptokwa Zawre akwẽ pkẽ psê nẽ dat krkmãdâk.”
Nõkwa dam sipiĩ wa, zatô danĩpi tdêkwa tmã wakâ. Are ĩwakbâze tare kõd, tô ĩsipizem hawi za tmã krãiwatobr.
Tanẽ kõdi wapkẽhrize. Wanĩpizem hawim kõdi. Nõkwa tkrê dazazê mnõ wa, za Waptokwa Zawre sãmr wẽn. Wapkẽ psê wam nẽ, za dapkẽ psê nẽ dat krwakmãdâk.
Tâkãnẽ nã mãt dure dakmãdkâkwait Davi mrẽ, sĩm romkmãkwamãr kupanã Waptokwa Zawre pkẽ psê nẽ dat krkmãdkâ mnõ nõrai kmã, ro tê wasku siwa. Tô tanõrĩ pkẽ toi snã krnmrõ mnõzem nã, mãt rowasku, kãnẽ:
“Romkunẽ tkrê kmãkwamãr mnõ, mãr kõ snã Waptokwa Zawre dat tmã rmẽ mnõ nõrĩ, kãtô dure ĩsĩm romkunẽ dat tmã par mnõ nõrĩ, pkẽ toi snã za krnõmr, ĩsĩm romkunẽ tmã sikutõr par nmẽ.
Nõkwa romkunẽ tkrê kmãkwamãr mnõ kõ wam nẽ, Waptokwa Zawre dat wasku kunẽ mnõ kõ wa, pkẽ toi snã za krmõ.”
Tâkãhã pkẽ toi snã krnmrõ mnõzem nã, dakmãdkâkwait Davi tê wasku, bâ, ĩsishâi hâi nĩsku mnõ nõrai kmã si mãp kwaz wasku? Ãre! Ĩsishâi hâi nĩsku kõ nõrai kmã zemã, mãt dure tâkãhã kmã mrẽ. Waptokwa Zawre danĩm hêsuka wam hã ĩkuĩkre wat ĩt kraim waskukw. Tazi kuĩkre snã ĩnmrõ, tô kãnẽ:“Mãtô Abraão Waptokwa Zawre tkrê dazazê, tâkãnẽzem hawi, mãt akwẽ pkẽ psê nẽ dat krkmãdâk.”
Nĩwa mãp Waptokwa Zawre wahĩkwa Abraão pkẽ psê nẽ kmãdkâ nnãkrtan? Bâ, sishâi hâi nĩsku mnõ parim si, bâ, adu sishâi hâi nĩsku kõ rep, kwaz? Ãre, tô adu sishâi hâi nĩsku kõ re, mãt pkẽ psê nẽ kmãdkâ nnãkrtan.
Sishâi hâi nĩsku kõ re, tê dazazêĩ siwa, mãt Waptokwa Zawre wahĩkwa Abraão pkẽ psê nẽ sãmr wẽn. Taparim si, mãt tsishâi hâi nĩsuk. Waptokwa Zawre dat sãmr wẽ nã, dat wasku psê pibumã, mãt sishâi hâi nĩsku pibumã, wdakurn. Tâkãnẽ mãt Waptokwa Zawre tô kbure dazazêĩkwai nõrai ptokwai pibumã, wahĩkwa Abraão sãrn. Tô kbure ĩsishâi hâi nĩsku kõ nẽ hã dazazêĩkwai nõrai ptokwai nẽ, mãt dure sãrn. Twa, tô sishâi hâi nĩsku kõ nã re, tô tkrê dazazêĩ mnõzem hawi, tetô Waptokwa Zawre tô kũnõrĩ pkẽ psê nẽ dat krsãmr wẽ.
Are tô ĩsenã, wahĩkwa Abraão tô dure tô kbure ĩsishâi hâi nĩsku nõrai ptokwa. Are, sishâi hâi nĩsku mnõzem hawim si wahĩkwa Abraão ãkra nã, Waptokwa Zawre dat krkmã tom mnõ kõdi. Tô wahĩkwa Abraão sishâi hâi nĩsku kõ re, tê dazazêĩ nẽ, nõkwa Waptokwa Zawre tkrê dazazêĩ psê mnõ wam si, za wahĩkwa Abraão ãkra nã dat krkmã to.
Twa, Waptokwa Zawre dat ropistu mnõ, romkmãdkâ prê dakmãdkâkwait Moisés tê kuĩkre tkrê kmãdkâ psê mnõ nõrai mã si, dat ropistu mnõ kwaikâ, arknẽ tô tare wat krdazazê. Tâkãnẽ kwaikâ, Waptokwa Zawre dat krropistu mnõ, tô tô tare arknẽ dure.
Romkmãdkâ prê judeu nõrai mã dat tmã rmẽ mnõ tkrê kmãdkâ psê kõ mnõzem hawi, za Waptokwa Zawre rowẽ kõ tmã hrin. Are romkmãdkâ prê dat tmã wasku kõ nõrĩ, romkmãdkâ prê nhanẽ tê kmã pnĩ kõdi.
Twa, Waptokwa Zawre dat ropistu mnõ tkrê sazêĩ mnõ nõrai mã si, za tmã kmã krãinĩstun. Tô kbure tkrê dazazêĩ mnõ nõrai mã, za rom psê nã dat krdam ropistu mnõ nã, tmã kmã krãinĩstu psên, mãr nã tê dam wakbâ kõ snã. Dat krwam ropistu mnõ, romkmãdkâ prê, dakmãdkâkwait Moisés tê kuĩkre, tkrê kmãdkâ psê mnõ nõrai mã si kõdi. Tô kbure wahĩkwa Abraão tkrê dazazêĩ mnõ prabâ tkrê dazazêĩ mnõ nõrai mã dure tâkãhã, Waptokwa Zawre tô kbure wahĩkwa tkrê dazazêĩ mnõ nẽ, wahĩkwa Abraão ãkra nẽ, dat krkmã tom mnõ nmẽ.
Are wahĩkwa Abraão ãkmã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Watô aisã, saktẽ zawre akwẽ sikapko mnõ hawim hã akwẽ nõrĩ ptokwai nẽ tkraikmãdkâ mnõ pibumã.”Are tâkãnẽ wahĩkwa Abraão ãmã dat ropisdu, tô Waptokwa Zawre. Are wahĩkwa Abraão dazazê. Waptokwa Zawre dadkâ nõrĩ aipâ dat sõkrêptui mnõ nã, are dure mãr kõ hawi, ro dat krkrãipus mnõ nã, wahĩkwa Abraão tmã sazêĩd.
Waptokwa Zawre dat tmã kmã ropisdu, adu nhanẽ za dat tmã kmã krãinĩstu nã, tê waihku kõ re, mãt wahĩkwa Abraão dazazê, are dat tmã kmã ropistu zô krsmĩpar. Tâkãnẽzem hawi, mãt Waptokwa Zawre wahĩkwa Abraão sãrn, saktẽ zawre akwẽ sikapko mnõ hawim hã akwẽ nõrĩ ptokwai nẽ tkrê kmãdkâ mnõ pibumã. Tâkãnẽ nã, Waptokwa Zawre danĩm hêsuka ro tkrê wam wasku mnõze, tô kãnẽ:“Abraão ãnĩhdu zatô tsikrãihu wawẽ.”
100 nã wahu aire wahĩkwa Abraão ãkmã nẽmzep ku, mãt Waptokwa Zawre tokto kra nã hã ro tmã waskun. Are wahĩkwa Abraão kmã tsikawakõi pês, twa, nãt ĩsiptdê sikutõr nã tsiwaihuk. Are dure ĩmrõ, Sara nã dat krwamtrẽ mnõ, kra pibumã siwawẽ par nã, waihuk. Tô tanẽ nã re, mãt wahĩkwa Abraão aimõ tkrê dazazêĩ psê mnõ snã, Waptokwa Zawre dat tmã kmã ropistu zô, smĩpar.
Waptokwa Zawre tkrê dazazêĩ psê mnõ snã mãt krnẽ, dat tmã kmã ropistu zô krsmĩpar mnõ snã. Tkrê dazazêĩ mnõzem hawi mãt tpkẽ têt, are Waptokwa Zawre tkrê dawasku wẽ.
Wahĩkwa Abraão ãmã dat tmã kmã ropisdu, dat tmã kmã krãinĩstu pibumã, Waptokwa Zawre danĩpttê nã, wahĩkwa tkrê waihku mnõ nmẽ, mãt tkrê dawasku wẽ.
Are dure wahĩkwa Abraão ãkmã kuĩkre snã ĩnmrõ, tô kãnẽ:Tkrê dazazêĩ mnõzem hawi, “mãt Waptokwa Zawre Abraão akwẽ pkẽ psê nẽ dat krkmãdâk.”
<sup>(23-24)</sup> Are tâkãhã ĩkuĩkre wahĩkwa Abraão ãkmã si kõdi. Tô wanõr kmã zemã. Wat krdazazêĩ psê mnõ wa, za dure akwẽ pkẽ psê nẽ dat krwakmãdâk. Are watô wat krdazazê, kãtô dure Wakmãdkâkwa Jesus Cristo aipâ dat danõkrêptu nã, watô dazazêĩn.
(-)
Romkunẽ wat krkmãkwamãr mnõzem hawi, mãt Waptokwa Zawre wanõr wanõkwakrê dadkâ da, Wakmãdkâkwa Jesus Cristo damã hrin. Are rowẽ kõ wanõr wanõkwakrê dat kmãdkâ pari, mãt aipâ danõkrêptuin. Waptokwa Zawre dat wasãmr wẽ pibumã, mãt Wakmãdkâkwa Jesus Cristo wanõr wanõkwakrê rowẽ kõ kmãdkân.
Waptokwa Zawre dat wazaparzeAre tokto Wakmãdkâkwa Jesus Cristo wat krdazazêĩ mnõ nmẽ, mãt Waptokwa Zawre wapkẽ dat wam nõmr pês, kãtô dure wakmãdkâ wẽn. Wakmãdkâkwa Jesus Cristo dakmã wapkẽ nmrõze dat wam sõmr nmẽ, Waptokwa Zawre damã mãr nã wapkẽ zako kõdi, tokto.
Wat krdazazêĩ mnõ nmẽ, mãt Wakmãdkâkwa Jesus Cristo, Waptokwa Zawre dapkẽ psê snã dat krdakmãdkâ mnõzep ku, wakmã zbren. Are wapkẽ ttê snã krdazô wanmĩpar mnõ snã, wat wat krkmã wamhu. Tanẽ nmẽ, wat dakbuzi zawre wa damẽ krwanmrõ mnõ pibumã, wapkẽ toi snã krwanõmr.
Twa, tâkãnmẽm hã rowẽ kõ wat krkmãdkâ mnõ, tô wapkẽ ttê snã waza wat krkmãdâk. Ro wat waihu, tô kãnẽ: Rowẽ kõ wat krkmãdkâ mnõ hawi, wazatô wapkẽ nĩpttêze wasimã sãmrn, wahâipre pa snã nmãzi dure rowẽ kõ wat kmãdkâ mnõ pibumã.
Are wahâipre pa snã rowẽ kõ wat krkmãdkâ mnõ wa, zatô Waptokwa Zawre wasãmr wẽn. Are dat krwasãmr wẽ mnõ nmẽ, wat dat wam kmã ropistu mnõ zô, ĩsenã krwanmĩpar.
Dat krwazawi zepku mnõzem hawi, ro krsô wanmĩpar mnõ, tô tare kõdi. Ĩsenã dat krwazawi mnõ nã, wapkẽ krê wat krwaihku mnõ pibumã, mãt Waptokwa Zawre Dahêmba wam dazatõrn.
Tô adu romkunẽ mba wanĩpttê kõ snã krwanmrõ mnõ re, mãt Wakmãdkâkwa Cristo romkunẽ kmãkwamãrkwai nõrai sõkwakrê tadkân, Waptokwa Zawre bdâ damã dat smĩstu siwa.
Akwẽ pkẽ psê nõkwakrê nõkwa dkâ zêĩ kõdi. Tô sza, zatô kãte nõkwa akwẽ pkẽ psê nõkwakrê nwa debr, akwẽ nĩpsê nõkwakrê dkâ pibumã.
Tô tanẽ kõ wam nẽ, tô romkunẽ kmãkwamãrkwai nẽ adu krwanmrõ mnõ re, mãt Wakmãdkâkwa Cristo wanõr wanõkwakrê tadkân. Tâkãnẽ nã mãt Waptokwa Zawre dat krwazawi psê mnõ nã, wam waskun.
Wakmãdkâkwa Cristo dadkâzem hawi, mãt Waptokwa Zawre wazapar psên. Twa, za rowẽ kõ dat dam nõmr mnõze bdâ nwa waptkã wa, Wakmãdkâkwa Cristo dahawi rowẽ kõ dat wam hri kõdi.
Wat krdakrui wapar mnõ nẽ, mãt Waptokwa Zawre wakmãdkân. Are Dakra wanõr wanõkwakrê dadkâzem hawi, dasiwaikẽ nẽ tet tokto dat krwakmãdâk. Are tokto dasiwaikẽ nẽ dat krwakmãdkâ mnõ snã, zatô romkunẽ hawi dat wanmrã pês, Wakmãdkâkwa Jesus wanõr mẽ krdanẽm mnõzem hawi.
Are Wakmãdkâkwa Jesus Cristo Waptokwa Zawre damẽ aipâ ro dat wam sakra psê mnõ nmẽ, tetô Waptokwa Zawre tokto dasiwaikẽ nẽ dat krwakmãdâk. Twa, Wakmãdkâkwa Cristo dahawi, psê snã Waptokwa Zawre ro dat wam sakra mnõzem hawi, tô wapkẽ toi snã wat krwanõmr.
Adão ãkmã hã kãtô dure Wakmãdkâkwa Cristo dakmã hã rowaskuzeSmĩsi ambâ romkunẽ tê kmãnãrzem hawi, mãt romkunẽ tkai wa tnnãkrat. Are romkunẽ mãt wadkâze wam kãwis. Tâkãnẽ mnõze mbat tokto tô kbure akwẽ krdâk, romkunẽ tô kbure tê kmãkwamãr mnõ nmẽ.
Romkmãdkâ prê, Waptokwa Zawre akwẽ nõrai mã dat wasku kõ re, mãtô akwẽ nõrĩ tônmẽ tkai wa romkunẽ tkrê kmãkwamãr. Are danĩm romkmãdkâ prê adu akwẽ nõrai mã dat sõmr kõ nmẽ, romkunẽ akwẽ nõrĩ tkrê kmãkwamãr mnõ, tô dapkẽ hkâ kõ snãt dat krkmãdâk.
Tô tanẽ nã re, mãt Adão ãnĩm btâ hawi, dakmãdkâkwait Moisés nã dat krwamtrẽ mnõ krãiwatbrozep ku, akwẽ nõrĩ krdâk. Adão, Waptokwa Zawre dat tmã krui mnõ tê kmãdkâ psê kõ prabâ, akwẽ nõrĩ romkunẽ tê kmãkwamãr mnõ kõ nã re, mãt krdâk.Are Adão tô za mnĩ damõr dawawã.
Are tâkãhã ponkwanẽ hã tê wam kmãnãrze siwam kõdi. Mãr nã wat dam wakbâ kõ snã Waptokwa Zawre dat wam kmãnãrĩ, mãt Adão akwẽ mã tê kmãnãrĩ, sawre nã kmã spa. Tô ĩsenã, smĩsi ambâ romkunẽ tê kmãnãrzem hawi, kahâ snã mãt krdâk. Are Waptokwa Zawre dapkẽ psê snã dat krwakmãdkâ mnõze, mãt Adão akwẽ nõrai mã tê kmãnãrze sawre nã kmã spai wawẽ. Tanẽ nmẽ, smĩsi ambâ Waptokwa Zawre tkrê dazawi psê mnõzem hawi, za, nõkwa mãr nã tê dam wakbâ kõ snã, akwẽ kahâ zawre snã pkẽhrin. Ambâ Waptokwa Zawre tkrê dazawi psê mnõ, tô Wakmãdkâkwa Jesus Cristo.
Twa, Waptokwa Zawre dat krwam sõmr mnõ, romkunẽ Adão tê kmãnãr nẽ kõdi. Romkunẽ akwẽ nõrai mã tê krãiwatbro, tô kãhã: Ambâ tô smĩsi romkunẽ tê kmãnãr hawi, mãt Waptokwa Zawre tô kbure akwẽ nõrai mã rowẽ kõ tmã hrin. Tanẽ kõdi dat krwapkẽhri mnõze. Tô akwẽ nõrĩ saktẽ zawre romkunẽ tkrê kmãkwamãr mnõ nã re, za, mãrĩ tê dam wakbâ kõ snã, Waptokwa Zawre dat sapar pês.
Tô ĩsenã, smĩsi ambâ romkunẽ tê kmãnãrzem hawi, mãt dadkâzem nĩptdê kmã snãkrat. Are smĩsi ambâ mãt dure wapkẽhrize wam kãwis. Tahã tô Wakmãdkâkwa Jesus Cristo. Rom pê dat wam krãiwatbro, mãt prê nã romkunẽ kmã spai wawẽ. Are tô kbure Waptokwa Zawre dat sapar psê nẽ hã, kãtô dure dapkẽ psê snã dat krkmãdkâ mnõ nõrĩ, za, Wakmãdkâkwa Cristo dat krsipttê mnõzem hawi, krromãdkâ mnõzep tem wa, akwẽ mrmẽ prê nẽ krromãdâk.
Smĩsi ambâ Waptokwa Zawre tê dazazêĩ kutõrzem hawi, tô kbure akwẽ nõrĩ romkunẽ mba krhêmba mnõ nẽ, za dure smĩsi ambâ danmĩ zazêĩzem hawi Waptokwa Zawre tô kbure akwẽ sãmr wẽn.
Romkmãdkâ prê Waptokwa Zawre mnĩ dat wam sõmrĩ, tô wanĩm romkmãdkâ kunẽ tê wam hêĩkre psê pibumã. Tô ta nã mãt romkunẽ wat krkmãkwamãr mnõ, kahâ nã wam waskun. Are Waptokwa Zawre dapkẽ psê snã dat krwazawi mnõze, mãt prê nã wanĩm romkmãkwamãr kunẽ kmã spa.
Romkunẽ sipttê nã tê wakmã spai snã wadkâze tê wam kãwsi mnõ nẽ, za Waptokwa Zawre dapkẽ psê snã dat krwapkẽhri mnõ pibumã hã danĩpttê nã, krwaromãdkâ wamhuire mnõ pibumã, ro dat wam nõmr. Tâkãhã krwaromãdkâ wamhuire mnõze, tô Wakmãdkâkwa Jesus Cristo dakmã wat wasimã kmẽ sãmrn.
Krwaromãdkâ mnõzep te Wakmãdkâkwa Cristo dat krwam sõmr mnõAre nhanẽ wabza tokto krwanmrõ mnõzem nã romkmãdâ wasimã hrin? Waptokwa Zawre ro dat wam sakram psê mnõ pari, wabza kwaz adu romkunẽ mba krwanõmr, dapkẽ psê nã dure wam dasiwasku pibumã?
Ãre, romkunẽ mba za aimõ krwanmrõ mnõ kõdi. Romkmãdkâ kunẽ mã, tô wadkâ par mnõ nẽ, tokto krwahêmba mnõze. Twa, nhanẽ wabza adu romkunẽ mba krwanõmr?
Mãr pibumã wasikrãikwanrẽ mnõze waihkudikwa. Wasikrãikwanrẽ mnõze, tô Wakmãdkâkwa Cristo Jesus damẽ krwanmrõ mnõ pibumã, kãtô dure damẽ krwadkâ mnõ nẽ krwahêmba mnõ pibumã.
Wasikrãikwanrẽ mnõ tô Wakmãdkâkwa Cristo damẽ wadkâ par pari, dazu dakru wa dat wanmẽ mnõ nẽ. Tâkãnẽ wat wasikrãikwanrẽn, Waptokwa Zawre danĩpttê zawre nã Wakmãdkâkwa Cristo aipâ dat danõkrêptui nẽ, dure wanõrĩ tokto danĩpttê nã romkmãdkâ tem nã krwanmrõ mnõ pibumã.
Wakmãdkâkwa Jesus Cristo dadkâzem nã, damẽ krwadkâ mnõ nẽ, aipâ dat danõkrêptui nẽ, za dure aipâ dat wanõkrêptu.
Wakmãdkâkwa Cristo mãt wdê passakrti wa dadkâzem nã wanĩm romkunẽ tmẽ hã romkmãdkâ krda kutõrn, tô tare sipi tkrê dam kmãkwamãr mnõ nẽ, romkunẽ nĩpttê papra aimõ krwanmrõ mnõ kõ pibumã.
Are nõkwa dkâ wa, za romkunẽ nĩpttê papra aimõ krmõr kõdi.
Wakmãdkâkwa Jesus Cristo damẽ wadkâ mnõ nẽ, wat krsazê mnõ tô za dure damẽ krwanõpre.
Ro wat waihu tô kãnẽ: Mãtô Waptokwa Zawre Wakmãdkâkwa Cristo dadkâzem hawi danõkrêptuin, are tokto dadkâ kõdi, dadkâ nĩptdê dam sipttê kõ nmẽ.
Tô smĩsi mãt Wakmãdkâkwa Cristo tadkân, romkunẽ dat kutõr pibumã. Tâkã pari, za tokto dadkâ kõdi. Are tokto krdaromãdkâ mnõ, tô Waptokwa Zawre damã.
Tâkãnẽ mnõze mba, teza dure romkunẽ mã aidkâ par kba nẽ, tokto kraihêmba kba mõn. Are Wakmãdkâkwa Cristo Jesus damẽ krainmrõ kba mnõ nmẽ, teza Waptokwa Zawre damã akwẽ nõkrêptui nẽ krainmrõ kba mõn.
Twa, ainĩkwa za ĩdkâ mnõ, romkunẽ nĩpttê papra aimõ krhêmba mnõ pibumã, krtmã wẽ kba mnõ knã. Tô tahã nĩpttê papra kraihêmba kba mnõ wa, teza akwẽ nĩm romkmãdkâ kunẽ prabâ, ro krkmã krãinĩstu kba mõn.
Are dure tô kbure ainĩ kba mã krropibui psê kba mõnõ, romkunẽ tmẽ taikmã zbre kba da, tmã wẽ kba knã. Are akwẽ Waptokwa Zawre dadkâ hawi krromãdkâ mnõ pibumã dat simrõi mnõ nẽ, damã kraisissõmr kba mõnõ. Danĩpttê nã rom pê krkmãkwamãr kba mnõ pibumã, damã ĩsenã ktabi kraisissõmr kba mõnõ.
Romkmãdkâ prê nĩpttê papra krainmrõ kba mnõ kõdi. Waptokwa Zawre dapkẽ psê nã dat kraikmãdkâ kba mnõzem papra tet krainmrõ kba mõn. Tanẽ nmẽ, romkunẽ nĩpttê papra kraihêmba kba mnõ pibumã, krtmã wẽ kba mnõ knã.
Romkmãdkâ psê pram si krwanmrõ mnõzeWaptokwa Zawre dapkẽ psê nã dat krwakmãdkâ mnõ snã krwanmrõ mnõ nmẽ, kãtô dure romkmãdkâ prê nĩpttê papra krwanmrõ mnõ kõ nmẽ, kwaz psêd, romkunẽ wat krkmãkwamãr mnõ pibumã? Ãre, romkunẽ mba za krwanmrõ mnõ kõdi.
Ro krwaihku kba mnõ, tô kãnẽ: Nõkwa nõkwai mã tare krsipiĩ mnõ pibumã sissõmr wa, za damã krsipiĩ mnõ tkrê sazê. Tô tanẽ dure tô kanõrĩkwa, romkunẽ krsazêĩ kba mnõ wa, ĩstõ ku tô aidkâ kbaze, are Waptokwa Zawre krdazazêĩ psê kba mnõ wa, zatô dat kraisapar psêkw.
Ahâmã bât tare krdam sipiĩ mnõ nẽ, romkunẽ nĩpttê papra krainmrõ kba mõn, are tokto ĩsenã hã romkmãdâ dat kraim rowahtu kba mnõ hawi, tet aipkẽ psê kba snã krdazazêĩ kba mõn. Tanẽ nmẽ, wat wapkẽ to nã Waptokwa Zawre damã krwasiwasku.
Romkmãdkâ kunẽ nĩpttê hawi mãt Waptokwa Zawre aismrã kban, are tare krdam sipiĩ mnõ nẽ tet tokto krainmrõ kba mõn, krkmã dazapka mnõ prabâ, rom pê krdam kmã krãinĩstu psê kba mnõ pibumã.
Adu ro krsamãr waihku psê kba mnõ kõ nmẽ, waza kbure damrmẽ dam waihku mnõ nẽ hã nã, ro aim waskukw, kãnẽ: Ahâmã, tô tare sipi tkrê dam kmãkwamãr mnõ nẽ, bât tô kbure romkmãdkâ kunẽ mã kraisissõmr kba mõn, aissem kba kõ snã, kãtô dure aipkẽ kunẽ kba prabâ, ro krkmãkwamãr kba mnõ pibumã. Are tokto tare sipi tkrê dam kmãkwamãr mnõ nẽ, Waptokwa Zawre damã kraisissõmr kba mõnõ, romkmãdkâ kunẽ kupanã krainmrõ psê kba mnõ pibumã.
Tare sipi tkrê dam kmãkwamãr mnõ nẽ, romkunẽ nĩpttê papra krainmrõ kba mnõ re, Waptokwa Zawre kmã dazapka prabâ, psê snã ro krdam kmã krãinĩstu kba mnõ kõdi.
Are, romkunẽ mba krainmrõ kba mnõzem hawi, mãptô kwaz nmãhã rom pê aim tkrãiwatbrokw? Ãre, mãr pê aim krãiwatbro kba kõdi. Tô aissem kba si mãt aim tkrãiwatbrokw. Twa, tokto ro krkmãkwamãr kba mnõzem nã krkmã aispokrpku kba mnõ wa, teza kraisiwazem kba mõn. Tâkãhã ro krkmãkwamãr kba mnõzem hawi, zatô aidkâ kba si aim tkrãiwatbrokw.
Are tokto mãtô Waptokwa Zawre romkunẽ hawi dat aismrãkw, tare krsipiĩ mnõ nẽ damã krainmrõ kba mnõ pibumã. Tanẽ nmẽ, tet tokto danĩm romkmãdkâ pram si krainmrõ kba mõn. Are krainmrõ kba mnõzem hawi za taim krãiwatbrokwa, tô krairomãdkâ wamhuire kba mnõze.
Romkunẽ nmĩ wakbâze tô dadâ. Are Waptokwa Zawre Wakmãdkâkwa Cristo Jesus damẽ krwanmrõ mnõ hawi, mãr nã wat dam wakbâ kõ snã ro dat krwam sõmr mnõ, tô krwaromãdkâ wamhuire mnõ pibumã.
Damrõzem nã Paulo rowahdu tê kmã tomzeĨsimẽ hã nõrĩ, romkmãdkâ prê krwaihku kba mnõ nmẽ, tâkãhã za ĩt aim waskukwa teza samãr waihku psêkw. Krtopsku mnõ re si, za nõkwa tônmẽ romkmãdkâ prê nĩpttê papra krnẽ.
Pikõi mrõ re kmã hã, romkmãdkâ prê wat krkmãdkâ mnõ, tô kãnẽ: Pikõi mrõ, adu dkâ kõ re, pikõ tô mrõ tê. Are ĩsĩm ambâ dkâ pari, mãtô pikõ sĩm ambâ prê hawi watobr. Tâkãnẽt romkmãdkâ prê romkmãdâ tkrê prê.
Twa, adu ĩmrõ krromãdkâ mnõ re, ambâ kamõi nã mrõ wa, ĩkwaĩmba kõdi. Pikõi mrõ re sihâ nã, za dat krwamtẽr. Are ĩmrõ twi dkâ pari, za wanĩm romkmãdâ tmã wẽ, aimõwi hã ambâ nã mrõ pibumã.
Adu akwẽ nĩm romkmãdkâ kunẽ pra krwanmrõ mnõ re, mãt romkmãdkâ prê romkunẽ nã hã ro, tê wam wasku pês. Tâkãnẽzem hawi mãt romkunẽ wat krkmãkwamãr mnõ zê wam dawer. Tanẽ nmẽ, tâkãhã ro wat krkmãkwamãr mnõ, tô wadkâ pibumã.
Are tokto, romkmãdkâ prê nĩpttê papra dat krpawassi mnõ nẽ, krwanmrõ mnõ kõd, wanĩm romkmãdkâ krta mã wadkâ par mnõ nmẽ. Tanẽ nmẽ, watô romkmãdkâ prê nĩpttê papram hawi wasismrãn, Waptokwa Zawre Dahêmba krwanmrõ mnõze dat wam sõmr prabâ, Waptokwa Zawre damã krwanĩpiĩ mnõ pibumã. Tâkãhã krwanmrõ mnõze, romkmãdkâ prê nĩpttê papra ahâmã krwanmrõ mnõ nẽ, kõdi.
Romkmãdkâ prê kãtô romkunẽ nã rowaskuzeNhanẽ wabza kwaz tokto ro waskun? Bza kwaz romkmãdkâ prê, Waptokwa Zawre danĩm akwẽ nõrai mã dat rmẽ mnõ, romkunẽ tmẽ wam wasku? Ãre, romkunẽ tmẽ mãrĩ tê wam wasku kõdi! Are romkmãdkâ prê dat wam rmẽ mnõ hawi watô ĩnĩm romkmãdkâ kunẽ ĩt krsãmr. Ro ĩt krdaw waikẽ zepku mnõ, kunẽ nã arknẽ ĩt waihku kõd, romkmãdkâ prê kãnẽ tê wam nõmr mnõ kõ kwaikâ: “Ro krdaw waikẽ zepku mnõ knã.” Tâkã hawi, watô ĩnĩm romkmãdkâ kunẽ ĩt krsãmr pês.
Are waĩnĩm romkmãdkâ kunẽ, mãt tâkãhã romkmãdkâ prê hawi, tô kbure romkunẽ ĩt krkmãkwamãr mnõ zê ĩm kuiput. Are romkmãdkâ prê mãr kõ wa, tô rom dkâ nẽ za romkunẽ krhêmba.
Romkmãdkâ prê adu ĩt waihku kõ re, mãr nã ĩpkẽ zako kõ snã wat aire krĩnẽ, are danĩm romkmãdkâ prê ĩt waihku pari, mãtô romkunẽ ĩt krkmãkwamãr mnõ ĩm tkuiput. Tazi, tô dadkâ nẽ wat aire krĩhêmba.
Tazi watô ro ĩsimã ĩt waihuk, romkmãdkâ prê krkmã wanõpre mnõ pibumã, dat wam rmẽ mnõ, mãt ĩdkâ pibumã, ro ĩm nõmr.
Dat wam rmẽ mnõzem hawi, mãt ĩnĩm romkmãdkâ kunẽ ĩntokrã, are ĩdkâ pibumã, ro ĩm saikwar.
Romkmãdkâ prê, kãtô dure tô kbure aimõwi hã dat wam rmẽ mnõ, tô romkunẽ kupanã ktabi, kãtô ĩkwaĩmba ktabi, kãtô dure psê ktabdi.
Tâkãnẽ mnõze mba, mãptô kwaz rom pê dat wam krui mnõ, ĩdkâ pibumã ro tĩm nõmr? Ãre, ta hawim kõdi! Ĩnĩm romkmãdkâ kunẽ mãt ĩdkâ pibumã ro tĩm nõmr. Are waĩnĩm romkmãdkâ kunẽ mãt rom pê dat wam nõmr mnõ nã, ĩdkâze ĩm kãwis. Romkmãdkâ prê dat wam rmẽ mnõ hawi, wat romkunẽ kunẽ ktab nã, ĩt waihuk. Twa, tô romkmãdâ dat wam rmẽ mnõ hawi, wat ĩnĩm romkunẽ sawre ktab nã, ĩt waihuk.
Ponkwanẽ romkmãdâ akwẽ nnĩ krowi krsikwanĩ mnõzeTâkãnẽ hawi, ro wat waihu, tô kãnẽ: Romkmãdkâ prê dat wam rmẽ mnõ psêdi, tô Waptokwa Zawre danĩm romkmãdkâ prabâ, are wa, tô akwẽ nĩpttê kõ nẽ hã. Tanẽ nmẽ, tô tare damã krsipiĩ mnõ nẽ hã nẽ, wat romkmãdkâ kunẽ nĩpttê papra krĩnẽ.
Twa, ro ĩt krkmãkwamãr mnõ ĩt krsamãr waihku psê mnõ kõdi. Rom pê krkmã ĩzapka mnõ, ĩt kmãnãr kõdi, are romkunẽ ĩt kmãkwamãr zêĩ kõ, wat ĩt krkmãkwamãr.
Romkunẽ krkmã ĩzapka mnõ kõ snã, ĩt krkmãkwamãr mnõ hawi, wat romkmãdkâ prê Waptokwa Zawre dat dam krui mnõ, ĩkwaĩmba nã ĩt waihuk.
Twa, tâkãhã romkunẽ ĩt krkmãkwamãr mnõ, waĩnĩm romkmãdkâ psê hawim kõ nã, za ĩm hêĩkre. Tô waĩnĩm romkmãdkâ kunẽ hawi, tô tahã.
Tâkãnẽzem hawi, ro ĩt waihu, tô kãnẽ: Rom pê aimã ĩt krkmãkwamãr mnõ pibumã, wa ĩnĩpttê kõdi. Tanẽ nmẽ, rom pê ĩt kmãnãr zêĩ wa, nhanẽ ĩt krkmã krãinĩstu psê mnõ kõdi.
Rom pê krkmã ĩzapka mnõ, ĩt kmãnãr kõdi, are romkunẽ, kmã ĩzapka kõ, wat ĩt krkmãkwamãr.
Tâkãnẽzem hawi, wat ro ĩsimã ĩt waihuk, kãnẽ: Romkunẽ kmã ĩzapka kõ nã re ĩt krkmãkwamãr mnõ, ĩnĩm romkmãdkâ psê hawim kõdi, tô ĩhêmba krowim hã romkmãdkâ kunẽ hawi.
Twa, ro krĩm krãipus mnõze, tô kãnẽ: Rom pê ĩt kmãkwamãr zêĩ kõ wam nẽ, tô romkunẽ si waza kmãnã.
<sup>(22-23)</sup> Ĩpkẽ krê watô romkmãdkâ prê Waptokwa Zawre dat wam rmẽ mnõ ĩt krsãmr wẽ, tô tanẽ kõ wam nẽ, tetô ĩhêmba krowim hã romkmãdkâ kunẽ, romkunẽ tmẽ ĩzaprõ. Twa, tetô ĩnnĩ krowim hã romkmãdkâ kunẽ, ĩnĩm romkmãdkâ pê tkrê kwanĩ, are romkunẽ nĩpttê papra krĩmõr pibumã, dapawassi nẽt krĩzaprõ. Tâkãnẽ ĩnnĩ krowim hã romkmãdkâ kunẽ krsipi mnõze.
(-)
Tâkãnẽ nã, wat krĩpkẽ wadâk. Zatô ĩnnĩ krowim hã romkmãdkâ kunẽ ĩdkâzep ku ĩzaprõ. Tâkãnẽ mnõze mba, nõkwa bza kwaz tâkãhã romkmãdkâ kunẽ nĩpttê papram hawi ĩwazê?
Are Wakmãdkâkwa Jesus Cristo dakmã wat Waptokwa Zawre damã ĩpkẽ to nã ĩsiwasku. Twa, krĩnẽm mnõze, tô kãnẽ: Ĩnnĩ krowim hã romkmãdkâ kunẽ adu romkunẽ tmẽ tĩzaprõn zêĩ nã re, wat ĩpkẽ krê Waptokwa Zawre danĩm romkmãdkâ prabâ, ro ĩt krkmãdâk.
Waptokwa Zawre Dahêmba danĩpttê nã krwanmrõ mnõzeAre tokto Wakmãdkâkwa Cristo Jesus damẽ krĩnmrõ mnõ nõrai mã za Waptokwa Zawre rowẽ kõ dat tmã nõmr mnõ kõdi.
Tô Wakmãdkâkwa Cristo Jesus damẽ krwanmrõ mnõ nmẽ, Waptokwa Zawre Dahêmba dat wam nõmr mnõ, tô krwaromãdkâ wamhuire mnõ pibumã. Tâkãnẽzem hawi mãt ĩnĩm romkmãdkâ kunẽ, kãtô dure ĩdkâzem hawi, ĩpkẽhrin.
Romkmãdkâ prê dakmãdkâkwait Moisés tê dam kuĩkre nã, nhanẽ nõkwa sipkẽhri kõdi, romkmãdkâ prê prabâ psê snã ro wat krdam kmã krãinĩstu mnõ pibumã, wanĩpttê kõ nmẽ. Are wanĩpttê kõzem hawi, romkmãdkâ prê nõkwa tê pkẽhri kõ nã re, mãt Waptokwa Zawre dat wapkẽhri mnõ pibumã, dasimã hrin. Ta pibumã mãt Dakra tkai ku wam dazatõrn, tkai wa, akwẽ nẽ krdanẽm mnõ pibumã. Tô romkunẽ kmãkwamãrkwai nõrai nẽ mãt krdanẽ, tô sza, tô romkunẽ kupanã krdanẽm mnõze. Are wanĩm romkunẽ dat kutõr pibumã, mãt mnĩ tamõrn.
Danĩm romkmãdkâ prê nã ĩkwaĩmba ro dat wam krui mnõ, wat krdam kmã krãinĩstu psê mnõ pibumã, mãt Waptokwa Zawre tâkãnẽ dat wam nõmr. Tâkãnẽ ro dat wam nõmr mnõze, tô akwẽ krnmrõ mnõzem kunẽ pra krwanmrõ mnõ kõ nmẽ. Waptokwa Zawre Dahêmba danĩm romkmãdkâ pra tokto krwanmrõ mnõ nmẽ, mãt tâkãnẽ ro dat wam nõmr.
Akwẽ nĩm romkmãdkâ kunẽ pra krĩnmrõ mnõ nẽ hã, tô romkunẽ nã si za krsimãzus. Are Waptokwa Zawre Dahêmba krkmã dazapka mnõ prabâ krĩnmrõ mnõ nẽ hã, za krkmã dazapka mnõ prabâ, ro tkrê kmãdâk.
Akwẽ nĩm romkmãdkâ kunẽ pra krĩnmrõ mnõ nõrai mã, tô ĩdkâze za tmã krãiwatobr. Are Waptokwa Zawre Dahêmba prabâ krĩnmrõ mnõ nõrĩ, tô pkẽ nmrõ psê mnõ snã, za krromãdâk.
Tanẽ nmẽ, nõkwa sĩm romkmãdkâ kunẽ pra krnẽm mnõ wa, tô Waptokwa Zawre dakrui waparkwai nẽ za krnẽ. Tô romkmãdkâ prê Waptokwa Zawre dat dam rmẽ mnõ tkrê kmãdkâ psê mnõ kõzem hawi, kãtô dure nhanẽ tê kmãdkâ psê pibumã sipttê kõ nmẽ, za dakrui waparkwai nẽ krnẽ.
Tâkãnẽ mnõze mba, sĩm romkmãdkâ kunẽ pra krĩnmrõ mnõ nõrĩ, Waptokwa Zawre nhanẽ tê dapkẽ toi kõdi.
Are Wakmãdkâkwa Cristo aimẽ kba krdanẽm mnõ nmẽ, tô kãnẽ za ro aim tkrãiwatbrokw: Romkunẽ hawi za nmãzi aihâikwa dâr, are Waptokwa Zawre dat aisãmr wẽ kba nmẽ, za Dahêmba krairomãdkâ kba mnõ pibumã dat aim nõmrkw.
Waptokwa Zawre Dahêmba mãt Wakmãdkâkwa Jesus aipâ danõkrêptuin. Are tahã aimẽ kba krdanẽm mnõ wa, za Wakmãdkâkwa Jesus Cristo aipâ dat danõkrêptui nẽ, dure dat aisõkrêptuikw. Waptokwa Zawre Dahêmba aimẽ kba krdahêmba mnõ nmẽ, za tâkãnẽ ro aim smĩkwrakw.
Twa, romkmãdâ wat krkmãdkâ psê mnõ pibumã, tô kãnẽ: Wanĩm romkmãdkâ krta pra za krwanmrõ mnõ kõdi.
Aisĩm romkmãdkâ krta pra krainmrõ kba mnõ wa, tô aidkâ kbazep tmẽ tet tmã aimõrkw. Are Waptokwa Zawre Dahêmba danĩpttê nã, aisĩm romkmãdkâ krtakwa kutõr psê kba mnõ wa, teza kraisõpre kba mõn.
Tô kbure Waptokwa Zawre Dahêmba dat krtmã rowahtu psê mnõ nõrĩ, tô Waptokwa Zawre dakra.
Tare sipi tkrê dam kmãkwamãr mnõ nẽ, kãtô dure aipahi kba snã krainmrõ kba mnõ pibumã, Waptokwa Zawre, Dahêmba dat aim dazatõr kba kõdi. Tô Dahêmba danĩpi hawi watô wasĩ Waptokwa Zawre dakran. Twa, Waptokwa Zawre Dahêmba danĩptdê dat krwam sõmr mnõ nmẽ, waza Waptokwa Zawre Waptokwai nã, kãtô dure Ĩmmã nã, kuitab snã wat krdawamtẽr.
Waptokwa Zawre Dahêmba za wahêmba zu, siwa ro wam waskun, wanõrĩ Waptokwa Zawre dakra nã.
Wanõrĩ Waptokwa Zawre dakra nmẽ, za tô kbure rom wẽ danĩm akwẽ nõrai sô dat kazakra, kãtô dure Wakmãdkâkwa Cristo dazô dat kazakra, wam sõmrn. Twa, Wakmãdkâkwa Cristo dazu, rowẽ kõ wat krkmãdkâ mnõ nẽ, waza dure damẽ, danĩm rom psê zawre wa, rom pê wat krkmãdâk.
Rom wẽ za dat wam krãiwatbrozeWa ĩsimã ĩt waihu, tô kãnẽ: Rom wẽ za dat wam krãiwatbro, za rowẽ kõ tônmẽ tkai wa wat krkmãdkâ mnõ, prê nã kmã spai wawẽ. Tanẽ nmẽ, siwa wat kmã tom pibumã, za nhanẽ wat kmã tom kõdi.
Tô kbure ro dat krãipus mnõ, tetô Waptokwa Zawre dakra nõrĩ dat hêĩkrezem zô, krsmĩpar.
Tô kbure ro dat krãipus mnõ, tokto mãr pibumã psê kõdi. Are sismĩtê kõd, tô dat tmã nõmr mnõzem hawi, tokto mãr mã psê kõdi. Are nmãzi tô kbure ro dat krãipus mnõ, aipâ dat tmã kwapsêzem zô, wat krwanmĩpar.
Are nmãzi zatô tô kbure ro dat krãipus mnõ, aimõwi thêmba. Tazi za romkunẽ nĩpttê papra krhêmba mnõ kõd, kãtô dure, aimõ pikrêbba sĩkre mnõ kõdi. Waptokwa Zawre dakra nõrĩ tô kbure romkunẽ kupanã ktabi psê snã krhêmba mnõ pibumã, dat tmã nõmr mnõ wa, za dure tô kbure ro dat krãipus mnõ, dakra nõrai mẽ psê snã romkunẽ kupanã krhêmba.
Tâkãnẽ nã ro wat waihu, tô kãnẽ: Adut tô kbure ro Waptokwa Zawre dat krãipus mnõ, rowẽ kõ krowi krwazid, pikõ krapre pibumã dkize tê krwazdi mnõ nẽ.
Are rom wadi zu, wat dure wanõrĩ wapkẽ krê krwawazid. Rom psê wadi za dat wam sõmr mnõ da hã, dat wam sõmr kõ re, mãt Waptokwa Zawre Dahêmba wam dazatõrn. Tô tanẽ nã re, wat dure rowẽ kõ ze tê krwawazid, dakra ktab nẽ dat wahêĩkre pibumã, kãtô dure tô kbure romkunẽ hawi dat wanmrã psê mnõ pibumã, krsô wanmĩpar mnõ snã.
Dat wam kmã ropisdu, wat krkmãdkâ mnõ kõ nã re, krsô wanmĩpar mnõ hawi, mãt wapkẽhrin. Are nõkwa mãrĩ tê kmãdkâ pari, nhanẽ bza adu, tê kmãdkâ kõ nẽ, krsô smĩpar.
Are dat wam ropisdu adu wat sãmr kõ nã re, krsô wanmĩpar mnõ wa, tô wahâipre pa snã waza krsô wanmĩpar.
Are wanĩptdê srurê nmẽ, tetô Waptokwa Zawre Dahêmba dat krwawaihkâ mnõ pibumã, mnĩ tamõrn. Wanõrĩ nhanẽ Waptokwa Zawre wat krdawar mnõ pibumã, wam waihku kõdi, are Waptokwa Zawre Dahêmba za wakmã tanĩwarn. Tô tahã wakmã krdanĩwar mnõze, tô krdawazdi mnõ nẽ, wasimrmẽzem nã nõkwa tê wasku waihku kõdi.
Are Waptokwa Zawre wapkẽ krê mba krkmã wasimãzus mnõ, dam waihkud. Tahã dure Dahêmba krkmã damrmẽ mnõ, dam waihkud, Waptokwa Zawre kmã dazapka prabâ, danĩm akwẽ nõrai kmã krdanĩwar mnõ nmẽ.
Ro wat waihu tô kãnẽ: Tô kbure ro wam krãipus mnõ nã, tetô Waptokwa Zawre wanõr mã rom pê dat wam krãiwatbro pibumã, krdanĩpi. Tkrê dazawi mnõ nõrĩ, kãtô kmã dazapka prabâ dasimã dat saihrâ mnõ nõrĩ, dat krwaihkâ mnõ pibumãt tâkãnẽ krdanĩpi.
Waptokwa Zawre dasimã dat smĩstu nõrĩ, mãt dure akwẽ wadi kupanã sãrn, dakra ktab nẽ krhêmba mnõ pibumã. Tâkãnẽ dat kmãnãrĩ, tô Dakra, dapnãi nõrai wadi nõwa, krdahêmba mnõ pibumã.
Dasimã dat wazrê nõrĩ mãt dasimã saihrân, are dure dat kmãdkâ wẽ snã kmãdkân, are dure dakbuzi tmã kapkon.
Wakmãdkâkwa Jesus Cristo mãt Waptokwa Zawre dat krwazawi zepku mnõze wam hêĩkrenĩTâkãnẽ mnõze mba, nhanẽ wabza ro wasimã waihkun: Waptokwa Zawre wannĩwĩ krdanẽm mnõ wa, nõkwa bza wakmã kahõs?
Tô Dakra zemã, mãt wam sõmrn. Tô kbure wanõr mã dakra dat sõmr pari, bza kwaz dure rom wadi, mãr nã wat dam wakbâ kõ snã, dat wam sõmr kõd?
Nõkwa bza kwaz dasimã dat smĩstu nõrĩ, danõka tê wasku kunẽ? Tô aimã mãt Waptokwa Zawre danĩm akwẽ nõrĩ pkẽ psê nã dat wasku.
Twa, nhanẽ bza kwaz nõkwa danĩm akwẽ nõrai mã romkunẽ tmã hi? Wakmãdkâkwa Cristo Jesus mãt tadkân, are dure aipâ tanõkrêptuin, are tokto Waptokwa Zawre danmĩrê nnĩwĩt krdasimãsis. Are wannĩwĩ tetô krdanĩwar. Tanẽ nmẽ, Waptokwa Zawre danõka za nõkwa nhanẽ romkunẽ tê wam hri kõdi.
Twa, nhanẽ bza kwaz nõkwa Wakmãdkâkwa Cristo dat krwazawi mnõzem hawi wawazê? Bâ, rowẽ kõ amtpẽ kõ re wat kmãdkâ wa, bâ, rom wam tui wa, bâ, wakrui waparkwai nõrĩ tê wakmã kwakbure wa, bâ, mrã tê wazarto wa, bâ, wanĩm mãr kõ snã krwanmrõ mnõ wa, bâ, rom pipa zawre wat kmãdkâ wa, bâ, wadkâze nwa waptkã wa, bza wawazê? Tâkãnẽ hã rowẽ kõ wat krkmãdkâ mnõ nã re, za Wakmãdkâkwa Cristo dat krwazawi mnõzem hawi nhanẽ tê wakazakreĩ kõdi.
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Wat krazazê mnõ nmẽ, btâ bâ tkrê wanmrõi mnõ zêĩd. Ponkẽ zahi wapu dat smrõi pibumã, romzar nmrõzep ku dat krsimrõi mnõ nẽ, mãt tkrê wakmã to.”
Are Wakmãdkâkwa Cristo dat krwazawi mnõ nmẽ, waza tô kbure tâkãhã rowẽ kõ wat krkmã kahõs.
<sup>(38-39)</sup> Ro ĩsimã ĩt waihu, tô kãnẽ: Waptokwa Zawre dat krwazawi mnõzem hawi, mãrĩ za tê wawazrê kõdi. Wadkâze, kãtô dure krwanmrõ mnõze, kãtô dure hêwa nsĩm hã Waptokwa Zawre danĩm akwẽ, kãtô dure hêwa nsĩm hã damrmẽ prê nõrĩ, kãtô dure aimõwi hã hêwa nsĩm hã rom nĩpttê nẽ hã, kãtô dure ro tokto wat krkmãdkâ mnõ, kãtô dure ro za adu wat krkmãdkâ mnõ, kãtô dure hêwa nsĩm hã rom mnõ, kãtô dure tkai krowim hã rom mnõ, Waptokwa Zawre dat krwazawi mnõzem hawi, nhanẽ za tê wawazrê kõdi. Twa, tô kbure hêwa nsĩm hã rom mnõ, kãtô dure tô kbure tkai wam hã rom mnõ, nhanẽ Waptokwa Zawre dat krwazawi mnõzem hawi, za tê wawazrê kõdi. Tâkãhã dat krwazawi mnõze mãt Waptokwa Zawre Wakmãdkâkwa Cristo Jesus dakmã wam hêĩkre psên. Are tahã tô Wakmãdkâkwai ktabi.
Waptokwa Zawre dakmã, kãtô dure danĩm akwẽ nõrai kmã, rowaskuzeRo ĩt krwasku mnõ, tô ĩsenã. Wa tô Wakmãdkâkwa Cristo danĩm akwẽ. Twa, ĩsimãzaĩ snã ro ĩt wasku kõdi. Are Waptokwa Zawre Dahêmba ĩsimãzusze romkmãdkâ psê tmẽ dat ĩm hri nmẽ, watô ĩnmĩ rowasku ĩkwaĩmba nã, ĩt krwaihku pês.
Ĩnĩm akwẽ nõrai hawi, wat ĩpkẽ wadkâ snã krĩnẽ. Tô tanõrĩ, tô waĩnĩm akwẽ ktabi. Tô smĩsi wawapru. Tanẽ nmẽ, wat krkmã ĩpkẽ zako.
Ĩnĩm akwẽ nõrĩ tô waĩwapru, tô ĩnĩm akwẽ ktabi. Twa, Waptokwa Zawre dat pkẽhri mnõ pibumã, arknẽ Wakmãdkâkwa Cristo dakupanã, rom kunẽ zawre mã dat ĩrmẽ pibumã, wa ĩsissawi kõdi.
Ĩnĩm akwẽ nõrĩ, tô ahâmre Waptokwa Zawre dasimã dat smĩsdu, dakra pibumã. Daprêzem zawre mãt tmã sõmrn. Tô tanõrai mẽ mãt ro dasimã hri psên, are dure danĩm romkmãdkâ prê tmã wasku psên. Waptokwa Zawre ĩsenã tkrê dakmãdkâ prê mnõze tmã waihkud. Rom wẽ dat kmã ropisdu, tô tanõrai mã mãt kmã ropistun.
Tô tanõrĩ tô ahâmre Waptokwa Zawre wahĩkba dasimã dat smĩstu nõrai hawim hã akwẽ. Are Wakmãdkâkwa Cristo dasĩ akwẽ pibumã, tô tanõrai sĩm akwẽ hawi mãt tawaptkãn. Ta tô tô kbure dat krwakmãdkâ mnõ, tanẽ nmẽ, arê, wat krdawasku wẽ wamhuire kba mõnõ! Tô tanẽ!
Twa, mãptô kwaz Waptokwa Zawre dat krtmã kmã ropistu mnõ, tô tare krsaikwar? Ãre! Are tô kbure Israel wam hã akwẽ nõrĩ dakra nẽ dat krkmãdkâ mnõ kõdi.
Tô kbure wahĩkwa Abraão ãhawim hã akwẽ, Waptokwa Zawre dakra nẽ dat krkmãdkâ mnõ kõdi. Tâkãnẽ nã mãt Waptokwa Zawre, wahĩkwa Abraão ãmã, kãnẽ tamrmẽn: “Aikra Isaque ãhawim hã akwẽ si, teza aihawim hã akwẽ nẽ, krkmãdkâ mõn”.
Tâkãnẽ mnõze mba, Waptokwa Zawre wahĩkba mã dat tmã kmã ropistu mnõ prabâ ĩwaptkã, za wahĩkwa Abraão ãnĩm akwẽ nẽ dat krkmãdâk. Dat tmã kmã ropistu kupanã ĩwaptkã, wahĩkwa Abraão ãnĩm akwẽ ktab nẽ, Waptokwa Zawre dat krkmãdkâ mnõ kõdi.
Waptokwa Zawre dat tmã kmã ropisdu, tô kãnẽ: “Bdâ nwa waptkã wi, wazatô wê krẽwa, tazi za aimrõ Sara tkra, ambârê nã.”
Are adut dure rowasku kamõ krwam saikwar, kãnẽ: Wahĩkwa sĩ pikõ, Rebeca nã dat krwamtrẽ mnõ, tô ponkwanẽ ĩkra. Are aikte ptokwa tô smĩsi, tô wahĩkwa Isaque.
<sup>(11-12)</sup> Tahã aikte nõrĩ, tô ĩsikũmza. Are Waptokwa Zawre smĩsi dasimã dat smĩstu zêĩd. Twa, kmã dazapka prabâ, smĩsi dasimã dat smĩstu pibumã, nãt Waptokwa Zawre aikte nõrĩ waptkã kõ re, wahĩkwa Rebeca ãmã tamrmẽn, kãnẽ: “Pnãi nĩm romkmãdkâ pra za ĩdumkrda krmõ.” Adu aikte nõrĩ waptkã kõ re, kãtô dure adu rom pê kãtô romkunẽ tê kmãnãr kõ re, nãt Waptokwa Zawre tâkãnẽ aikte nõrai separkwai mã kmã tamrmẽn. Twa, tô dasipkẽ nã mãt smĩsi dasimã smĩstun. Dasimã dat smĩstuze, waptkã parim hã ro tkrê kmãkwamãr mnõzem hawim kõdi.
(-)
Tâkãhã nã Waptokwa Zawre danĩm hêsuka wa, kuĩkre snã ĩnmrõ, tô kãnẽ: “Jacó wat ĩt krsawi, are Esaú ĩt sãmr wẽ kõdi.”
Tâkãnẽzem hawi, za, amtpẽ kõ re, nõkwam nõrĩ kãnẽ krmrmẽzus:“Waptokwa Zawre smĩsi dat krsawi mnõ wa, are dure ĩkamõ dat sãmr wẽ kõ wa, ĩkwaĩmba ktabi za ro dat dam sakra mnõ kõdi.” Ãre! Tâkãnẽ hã krkmã ĩmrmẽzus mnõ, siwakrut krkmã mrmẽzus.
Tâkãnẽ nã, mãt Waptokwa Zawre dakmãdkâkwait Moisés ãmã kãnẽ tamrmẽn: “Wa, nõkwa ĩt sawi zepku zêĩ wa, waza sawi zepuk, kãtô dure nõkwai kmã ĩpkẽ zêĩ wa, waza dure kmã ĩpkẽ.”
Tâkãnẽ mnõze mba, kmã dazapka prabâ za nõkwai kmã tapkẽn. Twa, nõkwai kmã dapkẽ pibumã, akwẽ kmã sapka hawim kõd, kãtô dure ĩsĩm romkmãkwamãr hawim kõdi, tô Waptokwa Zawre dat krwazawi zepku mnõ hawi.
Are dure Waptokwa Zawre danĩm hêsuka wa, kuĩkre snã ĩnmrõ, tô kãnẽ: “Mãtô Waptokwa Zawre dakmãdkâkwait Faraó nã dat krwamtrẽ mnõ mã, kãnẽ tamrmẽn: ‘Tô ĩnĩptdê ĩt wasku pibumã, kãtô dure tkai pâ akwẽ ĩnĩsize tê waihku mnõ pibumã, watô aisã aisĩ dakmãdkâkwai pibumã.’”
Tâkãnẽ nmẽ, nõkwa dat sawi zepku zêĩ wa za sawi zepkun. Are dure dat pkẽ sku zêĩ wa, za kmã dazapka prabâ, pkẽ skun.
Waptokwa Zawre za rowẽ kõ dat nõmr, are dure akwẽ kmã tapkẽnTâkãnẽzem hawi, za nõkwa amtpẽ kõ re, kãnẽ ĩm mrẽ: “Tâkãnẽ wa, nhanẽ bza Waptokwa Zawre adu akwẽ dat krwasku kunẽ? Nhanẽ bza nõkwa kmã dazapka kupanã mãrĩ tkrê kmãkwamãr?”
Are nõkwap sa tôka, Waptokwa Zawre damã aimrmẽ pibumã? Bzatô kwaz, ze zbrê nã hã kâ kamrãmze, kmãnãrkwai mã kãnẽ nĩnãr: “Mãr wa bâp nã tâkãnẽ ĩkmãnãr?”
Ãre! Kâ kamrãmzem kmãnãrkwa, tô sipkẽ nã za ze wamsrẽ nã mãrĩ kmãnã. Smĩsi, psê zawre snã za kmãnã, are ĩkamõ, psê prãirê snã za kmãnã.
Tâkãnẽ dure Waptokwa Zawre ro dat krkmãkwamãr mnõze hã. Danĩtikru, kãtô dure danĩpttê zawre, dat wam wasku pibumã, kmã dazapka nmẽ, mãt romkunẽ tkrê kmãkwamãr mnõ hawi za rowẽ kõ dat tmã nõmr mnõ, kãtô dure za dat kutõr nõrĩ, dahâipre pa snã dat krkmãdâk.
Are dure daprêzem zawre wanõr mã dat hêĩkre pibumã, kmã dazapkad. Ta pibumã mãt wazawi zepkun, are dakbuzi dat wam sõmr pibumã, mãt ahâmre hawi ro dat wam sakram pês.
Are mãtô dasimã wazaihrân. Judeu nõrĩ, kãtô judeu kõ nõrĩ, mãt dasimã saihrân.
Tâkãnẽ nã, tetô Waptokwa Zawre kmã damrmẽ, damrmẽ waskukwa, Oséias nã dat krwamtrẽ mnõ, nĩm hêsuka wa kuĩkre snã ĩnmrõ, tô kãnẽ: “Ĩnĩm akwẽ nẽ ĩt krkmã tom mnõ kõ nẽ hã, waza ĩnĩm akwẽ nẽ ĩt krkmãdâk. Akwẽ ĩm wẽ kõ nẽ hã, waza ĩt krsawi.”
Are danĩm akwẽ kõ nã dat kraiwamtrẽ kba mnõzem wa, za Waptokwa Zawre, krdaromãdkâ wamhuire mnõ, dakra nã dat kraiwamtrẽkw.
Are Waptokwa Zawre damrmẽ waskukwa, Isaías nã dat krwamtrẽ mnõ, mãt dure Israel wam hã akwẽ nõrai kmã, kãnẽ mrẽ: “Kâ pore zdawa wam hã tkai tmõrã nẽ Israel wam hã akwẽ nõrĩ sikrãihu zawre nã re, tô nharê si za tsipkẽhir.
Are Waptokwa Zawre, tô azanã za ro dat krwasku mnõ prabâ, tkai pâ akwẽ nõrai mã ro dat nõmr pês.”
Are tâkãnẽ Isaías kmã mrmẽ kõ re, mãtô kãnẽ kmã mrẽ: “Waptokwa Zawre, danĩpttê nã kbure ro dat krspai mnõ, wanĩm akwẽ nha sipkẽhri pibumã, dat wam rmẽ kõ kwaikâ, arknẽ wasikutõr par. Tanẽ kwaikâ, arknẽ dazakru sĩ Sodoma wam hã akwẽ dat kutõr nẽ, wakutõr parn. Dazakru sĩ Gomorra wam hã akwẽ sikutõr par nẽ, arknẽ wanõrĩ dure wasikutõr parn.”
Are judeu nõrĩ, ahâmre hawi Waptokwa Zawre dasimã dat smĩstu mnõ, romkmãdkâ prê nã sipkẽhri mnõ zêĩd, are romkmãdkâ prê prabâ nhanẽ ro tê dam kmã krãinĩstu psê mnõ kõdi, dat sãmr wẽ pibumã. Twa, sipkẽhrize simã tê kmẽ sãmr kba kõdi.
Are, mãr wap kwaz tê sãmr mnõ kõd? Tô sĩm romkmãkwamãr hawi sipkẽhrize simã tê krãiwatbro zô krsmĩpar mnõ nmẽ, tkrê dazazêĩ mnõ kõd, sipkẽhri pibumã. Dapra nĩssikwai pibumã hã ktẽ nã, mãt krsipra nĩssikw.
Tâkãhã nã, Waptokwa Zawre danĩm hêsuka wa kuĩkre snã ĩnmrõ, tô kãnẽ: “Bûkã, smĩsi knẽ ĩt hri nã, dazakru sĩ Sião wa. Tâkãhã ktẽ nã za tô tanõrĩ krsipra nĩsis. Tâkãhã ktẽ zawre nã za akwẽ krsikmã ro pãr.” Are nõkwa tô tahã ktẽ nã ĩt kmã to tê dazazêĩ wa, tare za tê dazazêĩ kõdi.”
Ĩsimẽ hã nõrĩ, wa ĩsenã krkmã ĩzapka mnõ, tô ĩnĩm akwẽ ktabi sipkẽhri mnõ pibumã. Tanẽ nmẽ, wat tô tanõrai kmã Waptokwa Zawre ĩt krdawar.
Waptokwa Zawre danĩm romkmãdkâ prabâ, ĩsenã ro tê kmã krãinĩstu zêĩ mnõ nã, ĩm waihkud. Are ro tê dam kmã krãinĩstu zê ĩsenã hã romkmãdkâ hawim kõdi.
Waptokwa Zawre dat wasãmr wẽ pibumã hã krwanmrõ mnõze kmã sapka kba kõdi. Tanẽ nmẽ, mãt sĩm romkmãdkâ pra krnmrõ mnõzem nã, Waptokwa Zawre dat sãmr wẽ zô, krsikwanĩ. Romkmãdâ Waptokwa Zawre akwẽ nõrĩ dat sãmr wẽ pibumã, dat wam hêĩkre, krkmã sapka kba mnõ kõdi.
Wakmãdkâkwa Cristo dat wam kmãnãrzem hawi, mãt ahâmre hã romkmãdkâ prê nĩptdê kutõrn. Tanẽ nmẽ, za Waptokwa Zawre tô kbure Wakmãdkâkwa Cristo tkrê dazazêĩ mnõ nẽ hã, sãmr wẽn.
Waptokwa Zawre tô kbure akwẽ dat pkẽhri mnõ zêĩdRomkmãdkâ prê akwẽ nõrĩ tkrê kmãdkâ mnõ hawi, Waptokwa Zawre dat krsãmr wẽ mnõ pibumã nã, dakmãdkâkwait Moisés tê kuĩkre, tô kãnẽ: “Nõkwa romkmãdkâ prê dat wam rmẽ mnõ kbure tê dam kmã krãinĩstu psê wa, za krromãdâk.”
Are, wat dazazêzem nã Waptokwa Zawre dat wasãmr wẽ mnõ pibumã, mãt dakmãdkâkwait Moisés kãnẽ mrẽ:“Kãnẽ kmã aisimãzus knã: Nõkwa bza sa hêwa nsĩ ku saiku, Wakmãdkâkwa Cristo tê wam dankrai pibumã?
Are dure kãnẽ kmã aisimãzus knã: Nõkwa bza dadâ krnwa hêmba mnõzep ku sikra, Wakmãdkâkwa Cristo tô ta hawi tê wam kmã saikur pibumã?”
Are dakmãdkâkwait Moisés ãmrmẽze dure kãnẽ: “Waptokwa Zawre damrmẽze tô aikmã, aisdawa nã bât krwasku mõn, are dure aikrãi wa krkburõi mõn.” Tâkãhã tô dazazêzem nã hã rowasku, wat kraim wasku kba mnõ nã.
Are tôka tokto kãnẽ kraisiwasku mnõ wa: “Wakmãdkâkwa Jesus tô ĩkmãdkâkwa”. Are dure Waptokwa Zawre Wakmãdkâkwa Jesus aipâ dat danõkrêptui nã aipkẽ krê krasazêĩ mnõ wa, zatô dat aipkẽhir.
Twa, wapkẽ krê wat krdazazêĩ mnõ wa, za Waptokwa Zawre dat krwasãmr wẽ, are dannĩwĩm nã wazdawa nã wasiwasku wa, zatô wapkẽhrin.
Waptokwa Zawre danĩm hêsuka wa kuĩkre snã ĩnmrõ, tô kãnẽ: “Nõkwa tê dazazêĩ wa, tare za tê dazazêĩ kõdi.”
Tâkãhã, tô kbure wanõr mã, tô siwa, siwam si Waptokwa Zawre judeu nõrĩ, kãtô dure judeu kõ nõrĩ, dat krkmãdkâ mnõ nmẽ. Tahã tô tô kbure Wakmãdkâkwa. Are tô kbure tkrê dawar mnõ, tetô dat krwaihkâ pês.
Are tâkãnẽ nã, danĩm hêsuka wa, dure kãnẽ mãrdi:“Nõkwa dat waihkâ pibumã, Wakmãdkâkwa tê dawar wa, zatô pkẽhrin.”
Are, Waptokwa Zawre tê dazazêĩ kõ nõrĩ, nhanẽ bza dawa? Danĩm rowasku tê wapar mnõ kõ wa, nhanẽ bza dazazê? Are, nõkwa Waptokwa Zawre damrmẽze tê tmã wasku mnõ kõ wa, nhanẽ bza wapa?
Twa, nõkwa damrmẽ waskukwa tô tanõrai tmẽ tê kmẽ zatõr kõ wa, nhanẽ bza nõkwa Waptokwa Zawre damrmẽze tmã wasku? Are kãnẽ dure danĩm hêsuka wa, ĩkuĩkre mãrdi:“Rowaskuwẽ waskukwai nõrĩ rowaskuwẽ mnĩ tê wam kãwsi pibumã sinã wa, wẽ ktabdi, wanõr mã.”
Are kbure Waptokwa Zawre danĩm rowaskuwẽ tkrê sazêĩ mnõ kõdi. Tâkãnẽ nã, mãt Isaías mrẽ, kãnẽ: “Wakmãdkâkwa, nõkwa mãp wanĩm rowasku sazê?”
Twa, danĩm rowaskuwẽ tê waparzem hawi, za nõkwa dazazê. Are tâkãhã rowaskuwẽ, tô Wakmãdkâkwa Cristo dakmã hã rowasku.
Tâkãnẽ nmẽ, ĩt aisdanãr kbaze, tô kãnẽ: Adup kwaz Israel wam hã akwẽ nõrĩ Waptokwa Zawre danĩm rowaskuwẽ tê wapar kõd? Ãre, mãtô waparkw. Tâkãnẽ nã Waptokwa Zawre danĩm hêsuka, tô kãnẽt ro tkrê wasku:“Damrmẽ waskukwai nõrĩ mãtô tkai pâ dakmã hã rowasku kmã tsĩpe, are tô kbure tkai wa, akwẽ mnõ pâ mãt rowasku wapa.”
Are kãnẽ waza dure aisdanãrkw: Tôp kwaz adu Israel wam hã akwẽ nõrĩ tâkãnẽ hã tê samãr waihku mnõ kõd? Ãre, mãtô tê samãr waihuk. Tâkãnẽ nã mãt dakmãdkâkwait Moisés ãzemã, ahâmre kãnẽ kmã mrẽ:“Waptokwa Zawre kmã damrmẽze, tô kãnẽ: Akwẽ nõrĩ adu ĩsimã ĩt smĩstu kõ, teza krkumnãs kba mõn. Adu ĩsmĩ zaksê kõ nõrai kwaĩmba teza kraisipkrui kba mõn.”
Are damrmẽ waskukwa, Isaías nã dat krwamtrẽ mnõ, mãr mã pahi kõ snã, mãt kãnẽ mrẽ:“Waptokwa Zawre dazô krĩrtĩ mnõ kõ nẽ hã, mãt dasã, are dure dazô krĩsinãr mnõ kõ nẽ hã mã, mãt tasihêĩkren.”
Are Israel wam hã akwẽ nõrai kmã, kãnẽ mãt mrẽ:“Romzakrãre hawi mãt mãkrãzep ku, Waptokwa Zawre akwẽ npokrêp tõ nõrai sô, kãtô dure ĩpkẽ sku nõrai sô, krdanmĩ wẽ.”
Israel wam hã akwẽ nõrĩ Waptokwa Zawre dat krsawi zepku mnõ nã rowaskuzeTanẽ nmẽ, waza tâkãnẽ nã, kãnẽ aisdanãrkw: Mãp tô kwaz Waptokwa Zawre akwẽ ahâmre dasimã dat smĩstu mnõ nã, tanmĩ zaksê sikutõrn. Ãre! Wa tô dure Israel wam hã akwẽ. Wahĩkwa Abraão ãhawim hã akwẽ mnõ ĩsĩpko mnõ wa ĩnnãkrda, Benjamim nã dat krwamtrẽ mnõ wa.
Danĩm akwẽ, ĩsnãkrta hawi dasimã dat smĩstu mnõ nã, danmĩ zaksê sikutõr psê kõdi. Waptokwa Zawre damrmẽ waskukwa, Elias nã dat krwamtrẽ mnõ mrmẽze, danĩm hêsuka wa kuĩkre snã ĩnmrõ, aim waihkudikwa. Tahã mãt Israel wam hã akwẽ nõrĩ Waptokwa Zawre damã tê wasku kunẽ siwa, kãnẽ mrẽ:
“Wakmãdkâkwa, tô tanõrĩ mãt amrmẽ waskukwai nõrĩ smrõ, are dure amã hã romzar proze mnõ kunẽ. Tô waĩwtẽsi wat ĩsirẽm, are tokto, tĩwrĩ kba zêĩd.”
Tazi, nhanẽ mãp Waptokwa Zawre kmã wakrãmn? Kãnẽ mãt tmã tamrmẽn: “7 mil nã ĩsimã ĩt smĩstu nõrĩ, tetô adu krnõmr. Baal nã dat krwamtrẽ mnõ, tare ptokwai ktab nẽ akwẽ nõrĩ simã tkrê kmãdkâ prê mnõ, tê kmãdkâ prê kõ snã, are dure adu nĩwa Baal ãhêmba nõkpra hikrã nã simãsam mnõ kõdi.”
Tô tanẽ dure tâkãinnĩ hã ro krĩhêmba mnõze. Tô Waptokwa Zawre dapkẽ psê snã dat krdakmãdkâ mnõzem hawi, tetô Israel wam hã akwẽ nõrai hawim hã nha dasimã dat smĩstu mnõ, wawaĩmba krhêmba.
Tâkãnẽ mnõze mba, nhanẽ mãp kwaz Israel wam hã akwẽ nõrai mã ro smĩkwar? Are, tô kãnẽ: Tô kbure Israel wam hã akwẽ nõrĩ romkmãdkâ psê zô krrtĩ mnõ nã re, tê sãmr kõd, tô nharê mãt sã. Waptokwa Zawre dasimã dat smĩstu nõrai wtẽsi mãt sã. Are ĩwadi nõrĩ, dasimã dat krsaihrâ mnõze tê wapar zêĩ kõdi.
Tô tanõrai kmã, Waptokwa Zawre danĩm hêsuka wa kuĩkre snã ĩnmrõ, tô kãnẽ: “Waptokwa Zawre mãtô tô tanõrai pkẽ skun, are dure ĩkrãi waihkuze twi kwakrun, tanẽ nmẽ, adu tmõ nã ro tkrê sãmr mnõ kõd, kãtô dure spokrê nã mãrĩ tkrê wapar mnõ kõdi.”
Are dakmãdkâkwait Davi mãt dure kãnẽ mrẽ:“Wa kmã ĩzapa, tô tô tanõrai sihâzu mnõzem hawi, aimã rowẽ kõ simã krãiwatbro mnõ pibumã, kãtô dure aimã krsistokrãm mnõ pibumã, nwa krsimẽ mnõ pibumã, kãtô dure rowẽ kõ dat tmã nõmr mnõ pibumã.
At tmõ zdâ mõnõ, mãrĩ tê sãmr kumnãstê. Rom prê zawre tô tanõrai mnãwa mba at krtmã sakra mõnõ, dupo snã krnmrõ wamhuire mnõ pibumã.”
Tâkãnẽ mnõze mba, kãnẽ waza aisdanãrkw: Waptokwa Zawre danĩm romkmãdâ tê sazêĩ kõzem hawi, mãptô kwaz Waptokwa Zawre judeu nõrĩ ĩstõ ku romkunẽ mã rmẽ psên? Ãre, ĩstõ ku romkunẽ mã dat rmẽ psê kõdi. Are romkunẽ judeu nõrĩ tê kmãnãrzem hawi, mãt Waptokwa Zawre judeu kõ nõrai mã ĩpkẽhrize tmã krãiwatbron. Tâkãnẽ Waptokwa Zawre dat kmãnãrĩ, tô judeu kõ nõrĩ dat pkẽhri mnõ nã, judeu nõrĩ tkrê waikẽ zepku mnõ pibumã.
Twa, mãt judeu nõrai sĩm romkmãdkâ kunẽ hawi, tkai pâ akwẽ mã rom pê krãiwatobr. Judeu nõrĩ Waptokwa Zawre danĩm romkmãdâ tê kmã pnĩzem hawi, mãt judeu kõ nõrai mã romkmãdkâ pê krãiwatobr. Are nmãzi judeu nõrĩ Waptokwa Zawre dasimã dat saihrâ mnõ, tê dazazêĩ mnõ wa, za rom pê Waptokwa Zawre dat krwam sõmr mnõ, wam kmã spain.
Judeu kõ nõrĩ Waptokwa Zawre dat pkẽhrizeJudeu kõ nõrĩ, tô kanõrai mã kba waza tokto ĩmrẽm: Judeu kõ nõrai tmẽ Waptokwa Zawre dat ĩzatõr nmẽ, wat ĩnĩpi dat ĩm krui mnõ, ĩpkẽ toi snã ĩt krdam kmã krãinĩsut.
Krĩnĩpiĩ mnõzem nã, za amtpẽ kõ re kãte, waĩnĩm akwẽ nõrĩ tkraiwaikẽ zepkukw, are tâkãnẽ wa, waza dure, amtpẽ kõ re kãte, nha ĩnĩm akwẽ pkẽhi.
Twa, judeu nõrĩ dam kmãdkâ wẽ kõzem hawi, mãt Waptokwa Zawre tkai pâ akwẽ nõrai mẽ ro dasimã dat sakram pês. Are nmãzi Waptokwa Zawre dure judeu nõrĩ dat kmãdkâ wẽ wa, nhanẽ bza ro thêmba? Tazi za dadkâ nõrĩ sõkrêptui snã krnõmr.
Romkrê kẽzem pari, dawanã hã pão nõkwa tê kmã kmãnãrĩ, Waptokwa Zawre damã tê hrizem hawi, za tô kbure sĩm pão Waptokwa Zawre damã tê sakra nẽ, kmãdkân. Nõkwa wdê pa nã Waptokwa Zawre damã tê kmã ropistu wa, tô ĩskra zemã za dure dasittê nã, kmãdkân.
Are Waptokwa Zawre damã, judeu nõrĩ tô romkrãi wdê oliveira nã dat krwamtrẽ mnõ akwẽ nõrĩ tkrê krê mnõ nẽ. Tazi nãt ĩskra nha wẽkẽn, are oliveira wdê sismĩtê aikuwa mba krĩpto mnõ nẽ hã nkra nã, ĩsõkwakrê dat kmã sizus. Are kanõrĩkwa, judeu kõ nõrĩ tô, tô tahã oliveira wdê sismĩtê krĩpto mnõ nẽ hã nẽ. Are judeu nõrĩ dat krsipttê mnõze, kãtô dure rom wẽ dat tmã sõmrĩ, mãt tokto tô tanõrai su aim kapko kban.
Tâkãnẽ nmẽ, oliveira wdê nkra dat kẽ mnõ nẽ hã, krkmãdkâ wapu kba mnõ knã. Mãr wa tebza aisimã aiprêkw? Tô kanõrĩkwa tô wdê nkra si nẽ. Wdê nnãkrda krsipttê kba mnõ kõdi. Are wdê nnãkrta hawi, bâtô aisipttê kba mnõze aisimã krsãmr kba mõn.
Are kãnẽ teza amtpẽ kõ re aimrmẽzuskw: “Mãtô Waptokwa Zawre wdê nkra nẽ judeu nõrĩ dat kẽ, ĩsõkwakrê dat wanõre mnõ pibumã.”
Are tô ĩkwaĩmba, tkrê dazazêĩ mnõ kõzem hawi, mãt dat kẽ, are krdazazêĩ kba mnõ nmẽ, wdê nkra ktab nẽ tokto kraihêmba kba mnõ da, mãt dat aim wẽkw. Tanẽ nmẽ, aisimã aiprê kba knã, are aisimã ropibui psê kba mnõ snã, krainmrõ kba mõnõ.
Judeu nõrĩ, tô oliveira wdê panĩpti ktab nẽ. Tô sza, tkrê dazazêĩ psê mnõ kõzem hawi, mãt Waptokwa Zawre rowẽ kõ dat tmã nõmr. Tanẽ nmẽ, krdazazêĩ psê kba mnõ kõ wa, bza kwaz rowẽ kõ dat aim nõmr kba mnõ kõd?
Waptokwa Zawre dapkẽ psê ktab nã, kãtô dure dapredum nẽ, ro dat krkmãdkâ mnõ nã, krkmã aispokrpku kba mnõ snã, krainmrõ kba mõnõ. Danĩm romkmãdâ tê rmẽ mnõ nõrai mã, za dapredum snã rowẽ kõ tmã hrin. Are krdazazêĩ psê kba mnõ snã aimõ krainmrõ kba mnõ wa, tô dapkẽ psê snã za dat kraikmãdkâkw. Are krdazazêĩ kba mnõze krsahâr kba mnõ wa, zatô dure tô kanõrĩkwa aiwẽkẽ kban.
Are judeu nõrĩ, smĩ zazêĩ kõ tê sahâr mnõ wa, are dure aipâ tkrê dazazêĩ psê mnõ wa, zatô dure ahâmre dat krkmãdkâ psê mnõ prabâ, aipâ dat krkmãdâk, judeu nõrĩ aipâ dasitmẽ dat kmã krẽkẽ mnõ pibumã, Waptokwa Zawre danĩpttê nmẽ.
Are, kanõrĩkwa, judeu kõ nõrĩ, tô aikuwa mba hã oliveira wdê sismĩtê krpto mnõ nẽ hã nkra nẽ. Aikuwa mba hã oliveira wdê nkra dat kẽ mnõ, watbrozem kupanã, oliveira wdê zâpkrê wa dat kmã sizus mnõ nẽ, tô kanõrĩkwa. Are judeu nõrĩ tô oliveira wdê zâpkrê nẽ. Tâkãnẽ mnõze mba, wdê zâpkrê nkra dat shâr mnõ nẽ, judeu nõrĩ dat shâr mnõ, aipâ wdê nnãkrta ktab wa dat kmã sizus mnõ pibumã, prê zawre kõdi, Waptokwa Zawre damã.
Waptokwa Zawre kbure mã dapkẽ psêdiĨsimẽ hã nõrĩ, aikrãi waihku psê ktab nã kraisikmã tom kba mnõ kõ pibumã, wa kmã ĩzapa, tô smĩsi ĩsenã hã romkmãdkâ kupsbi waihku kba pibumã. Tô tahã tô kãnẽ: Israel nõrĩ tkrê dazazêĩ mnõ kõ, wamhuire snã za krhêmba mnõ kõdi. Judeu kõ nõrĩ Waptokwa Zawre dasimã dat smĩstu mnõ, datmẽ pkẽ sĩkdâi par mnõ zepku si, za judeu nõrĩ tê dazazêĩ kõ snã krnõmr, tapari, za Waptokwa Zawre datmẽ pkẽ sĩkdâ.
Tâkãnẽ za Waptokwa Zawre tô kbure Israel wam hã akwẽ nõrĩ pkẽhrin. Tâkãnẽ nã, Waptokwa Zawre danĩm hêsuka wa kuĩkre snã ĩnmrõ, tô kãnẽ:“Dazakru sĩ Sião hawi za dapkẽhrikwa mnĩ tamõrn, are Jacó ãhawim hã akwẽ nõrai sĩm romkmãdkâ kunẽ za tmã kutõr psên.
Ĩsĩm romkmãdkâ kunẽ ĩt tmã kutõr psê mnõ wa, waza tâkãnẽ romkmãdâ tô tanõrai mẽ wasimã sakran.”
Waptokwa Zawre danĩm rowaskuwẽ tê wapar zêĩ mnõ kõzem hawi, tetô judeu nõrĩ dakrui waparkwai nẽ dat krkmãdâk. Tâkãnẽzem hawi, mãt aisipkẽhri kbaze aim krãiwatbro kban. Are tô tanõrai hĩkba nõrĩ Waptokwa Zawre tkrê dazazêĩ psê mnõzem hawi, mãt Waptokwa Zawre Israel wam hã akwẽ nõrĩ dasimã smĩstun, are adu dasiwaikẽ nẽ dat krkmãdâk.
Tô dapkẽ psê snã dat krkmãdkâ psê mnõ pibumã, Waptokwa Zawre nõkwa dasimã dat kmẽ nmĩstu wa, tô dapkẽ psê snã za dat krkmãdkâ wamhuire. Nmõmõ danĩm romkmãdâ dat kdâi kõdi.
Are kanõrĩkwa, judeu kõ nõrĩ, ahâmã bât Waptokwa Zawre danĩm romkmãdkâ kupanã krainmrõ kba mõn. Are judeu nõrĩ, tkrê dazazêĩ mnõ kõzem hawi, mãt tokto Waptokwa Zawre dapkẽ psê snã dat kraikmãdkâkw.
Twa, Waptokwa Zawre dapkẽ psê snã dat kraikmãdkâ kba mnõzem hawi, tetô judeu nõrĩ tkrê dazazêĩ mnõ kõ snã tokto krnõmr. Tâkãnẽzem hawi, za Waptokwa Zawre dapkẽ psê nã wam kmã dasiwaskuzem nã, dure judeu nõrai mã dapkẽ psê nã tasiwaskun.
Tô kbure mãt Waptokwa Zawre akwẽ nõrĩ tkrê dazazêĩ mnõ kõ pra krnmrõ mnõ pibumã rmẽn, kbure mã dapkẽ psê nã dasiwasku pibumã.
Waptokwa Zawre wat krdawasku wẽ mnõzeWaptokwa Zawre danĩm rom wẽ kahâ zawredi. Dakrãi waihkuze psê zawre ktabdi. Ro dasimã dat krsakra mnõ, nõkwa bza kwaz wam hêĩkre? Nõkwa bza danĩm romkmãdâ samãr waihuk?
Tâkãnẽ hã nã, danĩm hêsuka wa kuĩkre snã ĩnmrõ, tô kãnẽ:“Nõkwa bza Wakmãdkâkwa dasimãzusze waihuk? Nõkwa bza kwaz dam rowahut?
Nõkwa mãp mãrĩ dam sõ, mãr nã aisa dat tmã wakbâ da?”
Waptokwa Zawre damã krwanĩpiĩ mnõzeTwa, Waptokwa Zawre dat kraisawi kba mnõ snã kraim dasihêĩkre kba mnõzem hawi, damã akwẽ nõrĩ romzari tkrê dam pro mnõ nẽ, aihêmbakwa ĩsenã krdam sõmr kba mõnõ, aisõkrêptui kba snã krainmrõ kba mnõ re, damã kraisipiĩ psê kba mnõ pibumã. Tâkãnẽ wa, za dat kraisãmr wẽkw. Tâkãnẽ ro krkmãdkâ kba mnõzem hawi, teza ĩsenã Waptokwa Zawre krdakmãdkâ prê kba mõn.
Tkai mba hã dazazêĩ kõkwai nõrai nẽ, krainmrõ kba mnõ knã. Are aisĩm romkmãdkâkwa dasitmẽ dat kdâi psê pibumã, krdam wẽ kba mõnõ. Tâkãnẽ wa, teza tô kbure Waptokwa Zawre krkmã dazapka mnõ, krsamãr waihku kba mõn. Are krkmã dazapka mnõ psêd, kãtô dure ĩkwaĩmba ktabi, kãtô dure dat krsãmr wẽ mnõ nẽ hã.
Waptokwa Zawre dapkẽ psê nã dat tkrĩkmãdkâ mnõ nmẽ, mãt ĩkrãi waihkuze ĩm sõmrn. Tanẽ nmẽ, waza kãnẽ aimã kba ĩmrẽm: Tare kraisimã aiprê kba mnõ knã. Tô aisimã aiwapu kba snã, rom nã krkmã aisimãzus kba mõnõ, are dure krdazazêĩ kba mnõze dat kraim sõmr kba mnõ hawi, ro aisimã krkmãdkâ kba mõn.
Wahâ tô smĩsi, tô sza, simã sĩpko warõrdi. Are simã ĩsĩpko mnõ sipi tkrê kmãkwamãr mnõze siwam si kõdi.
Tô tanẽ dure wanõrĩ, tô wawarõr za, tô smĩsi akwẽ hêmba nẽ wat Wakmãdkâkwa Cristo damã krwahêmba. Akwẽ nĩ simã ĩsĩpko mnõ kmã sizus snã krhêmba mnõ nẽ, wat dure wanõrĩ smĩsi akwẽ hêmba nẽ krwahêmba.
Danĩpi wat krdam kmãdkâ mnõ pibumã, wakrãi waihkuze Waptokwa Zawre dapkẽ psê snã dat krwam sõmr mnõ, siwam si kõdi. Twa, wakrãi waihkuze dat krwam sõmr mnõ prabâ, arê, danĩpi wat krdam kmãdkâ psê kba mõnõ! Danĩm rowaskuwẽ akwẽ nõrai mã wat krwasku mnõ pibumã, wakrãi waihkuze dat wam sõmr wa, wat dazazêĩ prabâ, arê akwẽ nõrai mã wat krwasku kba mõnõ.
Wasimẽ hã nõrĩ wanĩpi nã wat krwaihkâ mnõ pibumã, wakrãi waihkuze dat wam sõmr wa, arê wat krwaihkâ kba mõnõ. Wat krdam rowahtu mnõ pibumã, wakrãi waihkuze dat wam sõmr wa, arê wat krdam rowahtu kba mõnõ.
Wasimẽ hã nõrĩ wat krpkẽ waptui mnõ pibumã, wakrãi waihkuze dat wam sõmr wa, arê wat krwaptui kba mõnõ. Dawadi nõrĩ nõkwa sĩm rom nã tkrê waihkâ mnõ pibumã, Waptokwa Zawre ĩkrãi waihkuze dat tmã sõmr wa, tô pkẽ psê snã za ro tkrê dam kapok. Nõkwa sĩ damrmẽ prê pibumã, Waptokwa Zawre dat sãr wa, simã tê ropibui psê snã za ro tkrê kmãdâk. Nõkwa tkrê dawaihkâ mnõ nẽ hã, tô pkẽ toi snã za tkrê dawaihâk.
Aipkẽ psê kba snã kraisissawi kba mõnõ. Romkunẽ krwẽ kba mnõ knã. Rom psê si krkmãdkâ kba mõnõ.
Sipnãi nõrĩ krsissawi psê mnõ nẽ, aisimẽm kba hã Wakmãdkâkwa Cristo dazazêĩkwai nõrĩ krssawi psê kba mõnõ. Aisimẽm kba nõrĩ aisõwam kba hã nẽ krkmãdkâ kba mõnõ.
Aisipi ĩsenã ktabi krkmãdkâ kba mõnõ, aiwaka snã krainmrõ kba mnõ knã! Aipkẽ waptui kba snã Wakmãdkâkwa damã danĩpi krkmãdkâ mõnõ.
Ro krsô aismĩpar kba mnõ nã, aipkẽ toi kba snã, krainmrõ kba mõnõ. Ro ĩtui nẽ hã kmãdkâ kba wa, aihâipre pa kba snã krkmãdkâ kba mõnõ. Waptokwa Zawre aimõ krdawar kba mõnõ.
Aisimẽm kba nõrai wi mãrĩ twi srowaptkâ wa, aisĩm mãr kba wa, aisĩm rom hawi krtmã sõmr kba mõnõ. Tkai kamõi hawim hã krsinã mnõ, aisrõwa kba mba krsapar psê kba mõnõ.
Aikmã kwakburekwai nõrai kmã, Waptokwa Zawre krdawar kba mõnõ, dat krkmãdkâ psê mnõ pibumã. Romkunẽ zawre dat tmã hri pibumã, dawar kba knã.
Ĩpkẽ toi nõrai mẽ, kraipkẽ toi kba mõnõ, are dure ĩkrûkrû nõrai mẽ, kraikrûkrû kba mõn.
Kraisikmãdkâ wẽ kba mnõ snã, aisimẽm kba nõrai mẽ krainmrõ kba mõnõ. Kraisimã aiprê kba mnõ knã, are aisimã aiwapu kba snã, aisipi krkmãdkâ kba mõn. Aikrãi waihku psê kba nã, kraisikmã tom kba mnõ knã.
Nõkwa taikmã kwakbure kba wa, aisa kmã kwakbure kba knã. Rom pê tô kbure dat krsãmr wẽ mnõ nẽ hã nã si, kraisikwanĩ kba mõnõ.
Aisĩm romkmãdâ taim kawakõi kbazep ku, ĩsenã kraisikwanĩ kba mõnõ, tô kbure akwẽ nõrai mẽ kraisikmãdkâ wẽ kba mnõ pibumã.
Ĩsimẽ hã nõrĩ, nõkwa romkunẽ taim kmãkwamãr kba wa, aisa romkunẽ nã tmã wakbâ kba knã. Waptokwa Zawre aikmã kwakburekwai nõrai mã, rowẽ kõ aisa dat tmã hri pibumã, dam rmẽ kba mõnõ. Tâkãnẽ nã, danĩm hêsuka wa kuĩkre snã ĩnmrõ, tô kãnẽ:“Wa waza aisa rowẽ kõ ĩt tmã sakra. Romkunẽ tkrê kmãkwamãr mnõzem hawi, waza aisa rowẽ kõ nã ĩt krtmã wakâ. Tâkãnẽ Wakmãdkâkwa damrmẽze.”
Are ĩpê tô Waptokwa Zawre danĩm hêsuka ro tê wam wasku mnõ prabâ, ro krkmã krãinĩstu kba mnõ wa. Danĩm hêsuka wa kuĩkre snã ĩnmrõ, tô kãnẽ:“Aikrui waparkwa mrã tê sarto wa, tmã ka nã. Are dure krbu tê sarto wa, tmã nãnã. Tô tâkãnẽ ro krkmãkwamãr mnõ wa, zatô aikrui waparkwa romkunẽ taim kmãkwamãr nã, ĩsenã tsiwaihuk, are tsiwaze.”
Romkunẽ aisipttêkwa taiw kmã spai kba pibumã, tmã wẽ kba knã, tô romkmãdkâ psê nã romkunẽ krkmã spai kba mõnõ.
Dakmãdkâkwai nõrĩ dat krsazê mnõzem nã rowahtuzeWaptokwa Zawre dat tmã wẽ kõ snã nõkwa sĩ dakmãdkâkwai kõ nmẽ, dakmãdkâkwai nõrĩ krsazêĩ psê kba mõnõ. Dakmãdkâkwai nõrĩ krĩhêmba mnõ, tô sĩ dakmãdkâkwai pibumã, Waptokwa Zawre dat sõre mnõ nmẽ, tetô tkrê dakmãdâk.
Twa, dakmãdkâkwai nõrĩ tkrê sazêĩ mnõ kõ nẽ hã, tô Waptokwa Zawre dat wam krui mnõ kupanãt krmõ. Are tâkãnẽ siwakru krĩnmrõ mnõ nõrĩ za aimã rowẽ kõ simã krãiwatobr.
Romkunẽ kmãkwamãrkwai nõrai wtẽsi za dakmãdkâkwai nõrai mã krsisnã pahi. Are rom psê kmãkwamãrkwai nõrĩ dakmãdkâkwai nõrai mã krpahi mnõ kõdi. Dakmãdkâkwai nõrai mã aipahi kõ snã krainẽm zêĩ mnõ wa, rom psê si krkmãkwamãr mõnõ. Tanẽ wa, za aikmã krwat.
Sipizem nã rom pê taim krãiwatbro pibumã, mãt Waptokwa Zawre dakmãdkâkwai nõrĩ dat sõre, damã krsipiĩ mnõ pibumã. Are tôka romkunẽ krkmãkwamãr mnõ wa, tmã aipahi nã, romkunẽ kmãkwamãrkwai nõrai mã rowẽ kõ tê tmã nõmr mnõ pibumã sipttê nmẽ. Tô romkunẽ kmãkwamãrkwai nõrai mã rowẽ kõ tmã nõmr mnõ pibumã, mãt Waptokwa Zawre dure dat sõre, damã krsipiĩ mnõ pibumã.
Tâkãnẽzem hawi, teza dakmãdkâkwai nõrĩ krsazêĩ psê mõn. Rowẽ kõ za Waptokwa Zawre dat aim hri pipa tê si, teza krsazêĩ mnõ kõdi. Tô krsazêĩ psê mnõ pibumã, aisimãzuszem wa ĩkwaĩmba nã krwaihku mnõzem hawi, teza krsazêĩ psê mõn.
Dakmãdkâkwai nõrĩ sipi tkrê kmãdkâ mnõ wa, Waptokwa Zawre damã sipi tkrê kmãkwamãr mnõ nmẽ, teza dure imposto krtmã wakbâ kba mõn.
Twa, dakmãdkâkwai nõrĩ taim nõmr kba mnõ prabâ, krtmã wakbâ kba mõnõ. Aisisnã kba nã hã imposto, kãtô dure aisĩm rom kba mnõ nã hã imposto, krtmã wakbâ kba mõnõ. Tô kbure dakmãdkâkwai nõrĩ krsazêĩ kba mõnõ, are dure krkmãdkâ prê kba mõn.
Nhanẽ krwassapar mnõzeMãrĩ daw kâr kba wa, krdam wakbâ kba mnõ kõ snã krainmrõ kba mnõ knã. Are nõkwa tkrê dazawi zepku mnõ wa, tetô romkmãdkâ prê tkrê kmãdkâ pês. Krdam wakbâ par mnõ kõ snã krainmrõ kba mnõ pibumã, tô krdazawi zepku kba mnõ si.
Dawadi tkrê sawi mnõ, romkunẽ tê tmã kmãnãr kõdi. Twa, dawadi nõrĩ wat krsawi mnõ nã, waza romkmãdkâ prê kbure kmãdkâ psên.
Romkuiwẽ wa krwanmrõ mnõzem nã rowahtuzeRo tokto krsmĩkwra mnõze waihku kba mnõ nmẽ, teza tâkãnẽ ro krkmãdkâ kba mõn. Ĩsnãkrta wa wat dazazêzem hawi, dat wapkẽhrizep tmẽ, adu rom paki. Are tokto dat wapkẽhrizep tmẽ rom krturê nmẽ, mãtô bdâ nwa waptãr, aitopko kba snã krainmrõ kba mnõ pibumã.
Mãra mãtôza tsikutõr, are mãtôza awẽ. Twa, romzakrã nã hã rom kmãkwamãr kunẽ, arê wat sahâr kba mõnõ. Arê, romkuiwẽ nã hã wasikwapeze wat dur kwaba, romzakrã nã hã romkmãdkâ kwaĩmba awẽ re kmã wasikwapeĩ pibumã.
Awẽ re hã romkuiwẽ nã krĩnmrõ mnõ nõrai nẽ, arê, krwanmrõ psê kba mõnõ. Dasihâzumzem wam hã dassem kõ snã romkmãkwamãr kunẽ tmẽ, kãtô dure tkrê kuikahur mnõzep ku, kraizas kba mnõ knã, kãtô dure ssem kõ snã krnmrõ mnõ nõrai mẽ, romkunẽ tmẽ kraizas kba mnõ knã, kãtô dure kraisikwapeĩ kba mnõ knã, kãtô dure kraisikumnãs kba mnõ knã.
Wakmãdkâkwa Jesus Cristo krdanĩpttê mnõzem nã kraisiwãittê kba mõnõ. Are ainĩkwa tâkãinnĩ hã romkmãdkâ nã krkmã sapka mnõ nã, kraidkâ kba mnõ knã.
Wasimẽ hã romkare wat kmã tom mnõ kõ pibumã nã hã rowahtuzeAisimẽ kba hã Wakmãdkâkwa Jesus dazazêĩkwa, adu danĩm romkmãdâ tkrê samãr waihku psê mnõ kõ nẽ hã, krsapar psê kba mõnõ. Are ro tê samãr waihku psê kõzem hawi, aimrmẽ aisimã kwanĩ kba knã.
Tkrê sazêĩ mnõ pra, za nõkwam nõrĩ dasa pto mnõ bâ tkrê kahur. Are dure nõkwam nõrĩ, Waptokwa Zawre danĩm romkmãdâ adu tê samãr waihku psê mnõ kõzem hawi, romnĩ tê kmẽsiĩ kõd, tô romkrê hawim hã dasaĩ si za tkrê kahur.
Tâkãnẽ nã kãnẽ teza ro krkmãdkâ kba mõn: Dasa pto mnõ bâ tkrê kmẽsiĩ mnõ, za romkrê hawim hã dasaĩ si tkrê kmẽsiĩ mnõ, tkrê kmãdkâ wapu mnõ kõd, are romkrê hawim hã dasaĩ si tkrê kmẽsiĩ mnõ za dure pto mnõ bâ dasa tkrê kmẽsiĩ mnõ, tê wasku kunẽ mnõ kõd, Waptokwa Zawre dat kmãdkâ wẽ nmẽ.
Nõkwap tôka, tare akwẽ wadi mã sipi tkrê tmã kmãkwamãr mnõ, wasku kunẽ pibumã? Ĩkmãdkâkwai si za ĩsipizem hawi ro tê tmã nõmr. Are ĩkmãdkâkwa tê wãittê pibumã sipttê nmẽ, za tare danĩpi tkrê dam kmãkwamãr mnõ psê snã ro tê kmã krãinĩsut.
Nõkwam nõrĩ za nmãhã btâ mnõ, btâ prê nẽ tkrê kmãdâk, are nõkwam nõrĩ za tô kbure bdâ siwam si tkrê kmãdâk. Twa, za dazazêĩkwai nõrĩ smĩsi si tâkãhã nã krsimãzus pês, ro simã tê sakram psê mnõ pibumã.
Are nõkwa nmãhã bdâ tê kmãdkâ prê wa, Waptokwa Zawre tê dakmãdkâ prê pibumã, za kmãdkâ prê. Are dure nõkwa dasa pto mnõ bâ tkrê kmẽsi mnõ wa, tô dure Waptokwa Zawre tê dakmãdkâ prê pibumã, za tkrê kmẽsi. Dasa dat krtmã sõmr mnõzem hawi, za pkẽ to nã dam kmã tsiwasku. Are nõkwa nmãhã dasa tê kmẽsiĩ kõ nẽ hã, tô Waptokwa Zawre tê dakmãdkâ prê zêĩ nmẽ, kãtô dure pkẽ to nã damã siwasku snã, za tê kmẽsiĩ kõdi.
Tâkãhã ĩt aim rowahtukwa, tô wanõrĩ wasimã krwaromãdkâ mnõ kõ nmẽ, kãtô dure wasimã wadkâ kõ nmẽ. Krwaromãdkâ mnõ re, tô Wakmãdkâkwa damã waza krwaromãdâk.
Are wadkâ wa, tô Wakmãdkâkwa damã waza dure wadkân. Twa, krwaromãdkâ mnõ re, kãtô dure wadkâ wa, wanõrĩ tô Wakmãdkâkwa danĩm akwẽ.
Tô krĩromãdkâ mnõ nõrai mã, kãtô dure ĩdkâ mnõ nõrai mã dasĩ dakmãdkâkwai pibumã, mãt Wakmãdkâkwa Cristo tadkân, are dure aipâ tanõkrêptuin.
Tâkãnẽ mnõze mba, nhanẽ tebza aisimẽ hã wasku kunẽ mõn? Are ka, nhanẽ tebza dure aisimẽ hã krkmãdkâ wapu mõn? Tô, tô kbure waza wasiwam si Waptokwa Zawre danõwa wasimãsamn, ro dat wam nõmr mnõ pibumã.
Danĩm hêsuka wa, kãnẽ ĩkuĩkre mãrd:“Wakmãdkâkwa damrmẽze tô kãnẽ: Krĩromãdkâ wamhuire mnõ nã, ĩmrmẽ ĩt kmã prê snã, waza kãnẽ ĩmrẽm: Tô kbure zatô akwẽ nõrĩ ĩnõwa hikrã nã tsimãsa. Tazi za tô kbure ĩptokwai nã tĩkmã to.”
Tâkãnẽ mnõze mba, waza tô kbure wanõrĩ, smĩsi si, Waptokwa Zawre damã wasiwasku pês.
Wasimẽ hã romkunẽ tmẽ wat kmã zbre kõ pibumã nã hã rowahtuzeTanẽ nmẽ, aisiwasku kunẽ kba mnõze sahâr kba mõnõ, are kãnẽ teza ro krkmãdkâ kba mõn: Kraisimã ropibui psê kba mnõ snã, teza krainmrõ kba mõn, krainmrõ kba mnõzem hawi, aisimẽ kba hã pakuwa kõ pibumã, kãtô dure romkmãdkâ kunẽ tmẽ sbre kõ pibumã.
Wakmãdkâkwa Jesus Cristo damẽ krĩnẽm mnõ nmẽ, ro ĩsimã ĩt waihku psê mnõ, tô kãnẽ: Pto mnõ bâ dasai mnõ psêd, wat krkahur mnõ pibumã, Waptokwa Zawre dat waw wẽ kõ kõdi. Are zatô nõkwa kãte kãnẽ kmã tsimãzus: “Tâkãhã dasa ĩt krnẽ pibumã, Waptokwa Zawre dat ĩm wẽ kõdi.” Tâkãnẽ krkmã ĩsimãzus mnõ nẽ hã, tâkãhã dasa tê kmẽsiĩ pibumã, psê kõdi, mãtô tô tahã dasa siw kunẽ.
Are dasa krkmẽsi mnõ hawi aisimẽ hã pkẽ wadkâ wa, krsawi psê mnõ snã krkmãdkâ mnõ kõdi. Tô tahã nõkwakrê mãtô dure Wakmãdkâkwa Cristo tadkân. Twa, Wakmãdkâkwa Cristo ĩsõkwakrê dadkâ, dasa krkmẽsi mnõ hawi Waptokwa Zawre danĩm bdâdi tê rmẽ kõ pibumã, kraisimã ro pibui psê mõnõ.
Kraisimã ro pibui psê kba mõnõ, romkmãdâ krsãmr wẽ kba mnõ hawi, nõkwa tkraiwasku kunẽ kba mnõ kõ pibumã.
Waptokwa Zawre dat krdakmãdkâ mnõzem nã hã romkmãdâ, dasazem nã, kãtô dure wat krhêsi mnõzem nã kõdi, are tô psê snã krwanmrõ mnõzem nã, kãtô dure wapkẽ nmrõ snã krwasikmãdkâ psê mnõ nã, kãtô dure wapkẽ to Waptokwa Zawre Dahêmba dat krwam sõmr mnõ nã.
Are nõkwa kãnẽ Wakmãdkâkwa Cristo damã ro tkrê kmãdkâ mnõ wa, za Waptokwa Zawre dapkẽ to, are akwẽ nõrĩ za dure kbure tkrê wasku wẽ.
Twa, wapkẽ nmrõ snã krwasikmãdkâ mnõ pibumã, kãtô dure wasimẽm nõrĩ wat krdazazêĩ mnõzem nã krsiwãittê psê mnõ pibumã, wat krwaihkâ mnõ da, arê krwasikwanĩ psê kba mõnõ.
Dasa krkmẽsi mnõzem hawi, Waptokwa Zawre dat kmãnãrĩ kunẽ mnõ knã. Tô kbure dasa psêd, wat krkahur mnõ pibumã, are wasaze nõkwa romkmãdkâ kunẽ tmẽ tê kmã zbre da wa, wat kmẽsiĩ pibumã, psê kõdi.
Twa, wasimẽ hã romkunẽ tmẽ tê kmã zbre da hã, waza kbure rmẽ psên. Are arknẽ, ĩpê tô ĩnĩ wat kmẽsiĩ kõ pibumã, kãtô dure vinho wat krhêsi mnõ kõ pibumã, kãtô dure aimõwi hã romkmãkwamãrĩ kbure wat rmẽ pibumã, wasimẽ hã romkunẽ tmẽ sbre kõ pibumã.
Wasazem nã krsazê mnõ, Waptokwa Zawre dam waihkud. Twa, tâkãnẽ hã nã tô ta damã si aisiwasku nã. Nõkwa sipkẽ prabâ ro tkrê kmãkwamãr mnõ nã, mãr kunẽ tê kmãnãr kõ nã aimã siwaihku wa, pkẽ toi snã za krmõ.
Are nõkwa siwaihku psê kõ snã, nmãhã dasa tê kmẽsiĩ wa, za Waptokwa Zawre dat sãmr wẽ kõd, tê dazazêĩ psê kõ snã dasa tê kmẽsiĩ nmẽ. Twa, Waptokwa Zawre tê dazazêĩ psê kõ snã nõkwa mãrĩ tê kmãnãr wa, za dat sãmr wẽ kõdi.
Dazazêĩkwai nõrĩ nhanẽ krsikmãdkâ mnõzem nã hã rowahtuzeAre wanõrĩ ĩsenã wat krdazazê mnõ nmẽ, adu tkrê dazazêĩ psê mnõ kõ nẽ hã, waza ro krtmã ĩtui mnõ nã wat krwaihâk. Twa, za ro wasimã wat krsãmr wẽ mnõ si, wat krkmãdkâ mnõ kõdi.
Tô Wakmãdkâkwa Cristo dazemã, ro dat krsãmr wẽ mnõ si, dasimã dat krkmãdkâ mnõ kõdi. Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ:“Tawamrĩ mnõ pibumã, mãt awasku kunẽkwai nõrĩ tĩwamrĩ.”
Tô kbure Waptokwa Zawre danĩm hêsuka wa ĩkuĩkre mnõ, tô tê wam rowahtu psê mnõ pibumã, mãt wam kuĩkren, danĩm hêsuka hawim hã wahâipre pa nã, kãtô wapkẽ ttê nã, ro krsô wanmĩpar mnõ, wahâipre pa snã, kãtô dure wapkẽ ttê snã, krsô wanmĩpar mnõ pibumã.
Wahâipre pa, kãtô dure wapkẽ tdê, dat krwam sõmr mnõ, tô Waptokwa Zawre. Wakmãdkâkwa Cristo Jesus krdanẽm mnõzem prabâ kraisikmãdkâ psê kba mnõ pibumã, dat kraiwãittê kba mnõ pibumã, wa kmã ĩzapa hã.
Tâkãhã tô, tô smĩsi aisdawa kba nã nẽ smĩstu Waptokwa Zawre, Wakmãdkâkwa Jesus Cristo Daptokwa, krdawasku wẽ kba mnõ pibumã.
Wakmãdkâkwa Jesus dakmã hã rowaskuwẽ tô dure judeu kõ nõrai mãTâkãnẽ nmẽ, Wakmãdkâkwa Cristo dat kraisapar psê kba mnõ nẽ, kraisissapar psê kba mõnõ, akwẽ nõrĩ Waptokwa Zawre tkrê dawasku wẽ mnõ pibumã.
Tô kanõrai mã kba za ĩmrmẽze, tô kãnẽ: Wakmãdkâkwa Cristo mãt mnĩ tamõrn, judeu nõrĩ dat krwaihkâ mnõ pibumã. Tô kbure ahâmre hã judeu ptokrta nõrai mã Waptokwa Zawre dat tmã kmã ropistu mnõ, dat kmã krãinĩstu psê mnõ nã, kãtô dure Waptokwa Zawre nmõmõ damrmẽze dat kdâi kõ nã, judeu nõrai mã dat wasku pibumã, mãt mnĩ tamõrn.
Are Waptokwa Zawre dapkẽ psê hawi judeu kõ nõrĩ dure tkrê dawasku wẽ mnõ pibumã, mãt Wakmãdkâkwa Cristo dure mnĩ tamõrn. Tâkãnẽ nã hã Waptokwa Zawre danĩm hêsuka wa kuĩkre snã ĩnmrõ, tô kãnẽ:“Tanẽ nmẽ, waza judeu kõ nõrai waikwa ĩt krawasku wẽ, kãtô dure anĩsizem nã krĩnõkrê.”
Are kãnẽ dure ĩkuĩkre mãrd:“Judeu kõ nõrĩ, Waptokwa Zawre dasimã dat smĩstu nõrai mẽ, kraipkẽ toi kba mõnõ!”
Are dure ĩkuĩkre kamõ, tô kãnẽ:“Kanõrĩkwa, kbure judeu kõ nõrĩ, wi tô, Wakmãdkâkwa krdawasku wẽ kba mõnõ. Tô kbure akwẽ nõrĩ, wi tô, ĩsenã krdawasku wẽ kba mõnõ!”
Are ahâmre hã Waptokwa Zawre damrmẽ waskukwa, Isaías nã dat krwamtrẽ mnõ, mãt dure kãnẽ mrẽ:“Jessé ãnĩhdu za mnĩ krãiwatobr, tô kbure judeu kõ nõrĩ tkrê kmãdkâ mnõ pibumã. Are tô tanõrĩ za krsô smĩpar.”
Are Wakmãdkâkwa dazô krwanmĩpar mnõ pibumã dat krwanĩpttê mnõ, tô Waptokwa Zawre. Tahã krdazazêĩ kba mnõzem hawi dat kraipkẽ toi kba mnõ pibumã, kãtô dure dat kraipkẽ nõmr psê kba mnõ pibumã, kmã ĩzapa hã. Tâkãnẽ kmã ĩzapka, tô Waptokwa Zawre Dahêmba danĩpttê nã, Wakmãdkâkwa Jesus dazô kraismĩpar kba mnõzem nã, aimõ kraisiwrahku kba mnõ pibumã!
Paulo sĩm romkmãdâ tê kudâi kõ snã mrmẽzeĨsimẽ hã nõrĩ, aikmã kba ro ĩt waihu, tô kãnẽ: Aipkẽ psê snã krainmrõ kba mnõ nã, kãtô dure ro krwaihku psê kba mnõ nã, kãtô dure nhanẽ kraisimã rowahtu psê kba mnõ nã, wa ĩm waihkud.
<sup>(15-16)</sup> Tô tanẽ kõ wam nẽ, wat ro ĩsimã hi, tâkãhã hêsuka wa, sõkawi aimã kba nha romkmãdkâ nã, ĩnĩm romkmãdâ, kuĩkre snã ĩt aim wasku kba mnõ pibumã. Tâkãhã romkmãdkâ mnõ nã ĩt aispokrpku kba zêĩd. Wakmãdkâkwa Cristo Jesus damã danĩpi ĩt krdam kmãdkâ mnõ pibumã, Waptokwa Zawre dat krĩkmãdkâ wẽ mnõ nmẽ, wat ĩpkẽ ttê snã tâkãhã rom nã aim kuĩkrekw. Danĩpi dat ĩm kru, tô judeu kõ nõrai snĩwĩ krĩnĩpiĩ mnõ pibumã. Tanẽ nmẽ, wat judeu kõ nõrĩ Waptokwa Zawre danĩm romkmãdkâ nã ĩt krwaihâk, danĩm rowaskuwẽ ĩt krtmã wasku mnõ snã. Tâkãnẽ krĩnĩpiĩ mnõ, tô Waptokwa Zawre judeu kõ nõrĩ dat sapar wẽ pibumã, rom wẽ Waptokwa Zawre Dahêmba Waptokwa Zawre damã dat sõmr nẽ.
(-)
Tâkãnẽ mnõze mba, Wakmãdkâkwa Cristo Jesus damẽ krĩnẽm mnõ nmẽ, Waptokwa Zawre damã krĩnĩpiĩ mnõze, tô ĩpkẽ toi snã wat ĩt krkmãdâk.
<sup>(18-19)</sup> Twa, tô ĩmrmẽ kupsbi kõ snã, waza Wakmãdkâkwa Cristo waĩkmã dat kmãnãr nã si ĩmrẽm. Tâkãhã waĩmrmẽze tô waĩkmã dat kmãnãr nã, judeu kõ nõrĩ Waptokwa Zawre tê dazazêĩ pibumã. Tâkãnẽ hã danĩpi ĩt krdam kmãdkâ mnõze, tô ĩmrmẽ nã, kãtô dure ro ĩt krkmãkwamãr mnõzem nã, tô rowaihkuzem nã, kãtô dure romwaihku kõ nã, kãtô dure Waptokwa Zawre Dahêmba danĩpttê nã. Twa, tô dazakru sĩ Jerusalém hawi, Ilíria tkai ku ĩmõr snã, wat Wakmãdkâkwa Cristo dakmã hã rowaskuwẽ kbure ĩt krwasku, akwẽ nõrai mã.
(-)
Nmãhã tkai wa Wakmãdkâkwa Cristo dakmã hã rowaskuwẽ adu nõkwa akwẽ nõrai mã tê wasku kõzem wa, akwẽ nõrai mã ĩt krtmã wasku mnõ pibumã, wat krĩsikwanĩ. Tâkãnẽ krĩnĩpi mnõze, danĩpi dawadi nõrĩ tê kmã snãkrta mnõ ĩt kmã sizus mnõ kumnãstê.
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ:“Dakmã adu nĩwa ro tê wapar kõ, za dakmã nõpre, dakmã hã romkmãdâ adu nĩwa tê wapar kõ nẽ hã, za tê samãr waihuk.”
Paulo dazakru sĩ Roma ku mõr pibumã, ro simã tê hrizeNha wat ĩsimã hi, ĩt aipibui kba pibumã. Are adu ĩmõrze nhanẽ ĩt sãmr kõdi.
Ĩt aipibui kba pibumã, kmã ĩsimãzus re, mãtô nha wahu ĩkmã tinẽ. Are tokto tônmẽm hã ĩnĩpi ĩt kmã wazrê par nmẽ, amõ ĩt aipibui kba pibumã, wat ĩsenã kmã ĩsimãzus.
Tanẽ nmẽ, tokto aitmẽ kba ĩmõr zêĩd. Espanha tkai ku ĩmõr wa, aikmã kba ĩnmĩ zazâr zêĩd. Tazi tô ĩpkẽ toi snã ĩt aipibui kba pari, Espanha tkai ku ĩmõr pibumã ĩwaihkâ kba pibumã, kmã ĩzapa hã.
Are adu waza dazakru sĩ Jerusalém ku ĩmõr, tô tazim hã Waptokwa Zawre danĩm akwẽ nõrĩ ĩt krwaihkâ mnõ pibumã.
Mãtô Macedônia tkai wam hã, kãtô dure Acaia tkai wam hã, Wakmãdkâkwa Jesus dazazêĩkwai nõrĩ, ro simã hri pês, Jerusalém wam hã Waptokwa Zawre danĩm akwẽ nõrĩ ĩsĩm mãr kõ nẽ hã, tê waihkâ pibumã. Tô ta pibumã mãt krsĩmzar.
Sipkẽ nã mãt tâkãnẽ ro simã tê sakra. Are judeu nõrĩ judeu kõ nõrai mẽ Waptokwa Zawre danĩm rowaskuwẽ simã tkrê prum mnõzem hawi, tokto judeu kõ nõrĩ aisa tkai wam hã sĩm rom nã judeu nõrĩ sĩm mãr kõ nẽ hã tê waihkâ pibumã, tô ĩkwaĩmba.
Are tâkãhã Jerusalém wam hã ĩnĩpi ĩt kmã wazrê pari, Macedônia kãtô Acaia tkai wam hã dazazêĩkwai nõrĩ ro judeu nõrai mã tê tmã kburõi mnõ, Jerusalém wa ĩt tmã sõmr mnõ pari, Espanha tkai ku ĩmõr zêĩd. Are tô tammõ ĩmõr snã, amõ ĩsipa zêĩd, ĩt aipibui kba pibumã.
Wa waihkudi, aitmẽ kba ĩwsi wa, Wakmãdkâkwa Cristo danĩm romkmãdkâ psê nã dat kraikmãdkâ psê kba mnõ snã, waza aitmẽ kba ĩwis.
Wasimẽ hã nõrĩ, Wakmãdkâkwa Jesus Cristo danĩsizem nã, kãtô dure Waptokwa Zawre Dahêmba nã krwasissawi psê kba mnõ pibumã dat krwanĩpttê mnõ nmẽ, ĩt aiwar kbaze, tô kãnẽ: Waĩkmã ĩsenã Waptokwa Zawre dawar kwaba.
Judéia tkai wam hã dazazêĩ kõkwai nõrĩ tĩkâr kõ pibumã, kãtô dure tô tazim hã Waptokwa Zawre danĩm akwẽ nõrĩ ĩnĩpi tê sãmr wẽ mnõ pibumã, waĩkmã krdawar kba mõnõ.
Waptokwa Zawre tô wapkẽ nõmrkwa. Tô tahã tô kbure dat kraikmãdkâ psê kba mnõ pibumã, kmã ĩzapa hã. Tô tanẽ!
Paulo Roma wam hã siwaikẽ nõrai kmã krspokrpku mnõ nã hã mrmẽzeWahidba Febe ãkmã, wat amõ ĩmrmẽze aim kburõikw, krsapar psê kba mnõ pibumã. Tô tahã, tô Dazakru sĩ Cencréia wam hã dazazêĩkwai nõrĩ tkrê waihkâ mnõ pibumãt krsipi.
Waptokwa Zawre danĩm akwẽ nõrĩ krssapar psê mnõ nẽ, sapar kwaba. Tô tahãt saktẽ zawre tkrê dawaihâk. Tô waĩzemã mãt ĩwaihâk. Tanẽ nmẽ, amõ wsi wa, mãrĩ krtwi srowaptkâ mnõ wa, krtmã sõmr kba mõnõ.
Priscila kãtô Áquila ãkmã nẽsi kmã ĩnpokrpku nã, tmã wasku kwaba. Tô tanõrĩ mãt waĩmẽ krsipi, Wakmãdkâkwa Cristo Jesus danĩpizem nã.
Tĩpkẽhri pibumã, mãt rom pipa tkrê kmãdâk. Tanẽ nmẽ, tô tanõrai kmã ĩpkẽ toiti. Are waĩwtẽsi kõdi, tô kbure judeu kõ nẽ hã dazazêĩkwai nõrai zemã, tô tanõrai kmã pkẽ toit mnõdi.
Priscila kãtô Áquila ãnrõwa wa, dazazêĩkwai wadi nõrĩ Wakmãdkâkwa Jesus damã krsikrãiktõ mnõ nõrai mã zemã, wat dure ĩmrmẽze amõ kburõ. Ĩsiwaikẽ Epêneto ãkmã dure nẽsi kmã ĩnpokrpku nã, tmã wasku kwaba. Tô tahã tô Ásia tkai wa dawanã Wakmãdkâkwa Cristo tê dazazê.
Are dure Maria ãkmã ĩnpokrpku nã, tmã wasku kwaba. Tô tahãt aikmã kba krsipi wawẽ.
Adrônico, kãtô dure Júnia, ãkmã nẽsi kmã ĩnpokrpku nã, tmã wasku kwaba. Tô tanõrĩ tô wasimẽ hã Judéia tdêkwa. waĩmẽ mãt danmẽzem wa krsimẽkwrakw. Wakmãdkâkwa Cristo dat satõr nõrĩ tô tanõrĩ sahure tmã waihku psêd. Ĩwanã mãt Wakmãdkâkwa Cristo dazazê.
Amplíato tô ĩsiwaikẽ ktabi, kãtô dure Wakmãdkâkwa damẽ krĩnẽm mnõ. Tô tahã mã dure nẽsi kmã ĩnpokrpku nã, tmã wasku kwaba.
Urbano tô wamẽ Wakmãdkâkwa Cristo danĩpi tkrê kmãdkâ mnõ. Tô tahã mã, kãtô dure ĩsiwaikẽ ktabi Estáquis nã dat krwamtrẽ mnõ mã, dure ĩwasku kwaba, kmã ĩnpokrpku nã.
Wasimẽ hã Apeles, tô Wakmãdkâkwa Cristo dazazêĩkwai ktab nẽt akwẽ waikwa krnẽ. Tô tahã kmã, kãtô dure Aristóbulo ãnĩm akwẽ kmã, nẽsi kmã ĩnpokrpku nã, dure tmã wasku kwaba.
Herodião tô waĩnẽ hã judeu. Tahã kmã, kãtô dure wasimẽ hã Narciso ãnĩm akwẽ Wakmãdkâkwa Jesus tê dazazê mnõ nõrai kmã, dure kmã ĩnpokrpku nã tmã wasku kwaba.
Trifena, kãtô Trifosa, tô dure damã krsipiĩ mnõ, are wahidba Pérside mãtô dure saktẽ zawre Wakmãdkâkwa damã krsipi. Tô tanõrai mã wat dure kmã ĩnpokrpku nã ĩmrmẽze tmã kburõ.
Wasimẽ hã Rufo, Wakmãdkâkwa Jesus damãt dure ĩsenã krsipi. Tahã zeparkwa, tô kra nẽ mãt tkrĩkmãdâk, tô tanõrai kmã wat dure ĩnpokrpuk.
Are dure Asíncrito, kãtô dure Flegonte, kãtô dure Hermes, kãtô dure Pátrobas, kãtô dure Hermas, kãtô dure tô kbure wasimẽm nõrĩ tô tanõrai mẽ krsikburõi mnõ nẽ hã, kmã ĩnpokrpku nã, dure tmã wasku kwaba.
Tanẽ dure Filólogo ãmã, kãtô dure Júlia ãmã, kãtô dure Nereu ãmã, kãtô dure Nereu ãhidba mã, kãtô dure Olimpas ãmã, kãtô dure tô kbure Waptokwa Zawre danĩm akwẽ tô tanõrai mẽ krsikburõi mnõ nõrai mã, ĩwasku kwaba, kmã ĩnpokrpku nã.
Kraisikrãiktõ kba mnõ wa, sisdekba nõrĩ krsiwaikrãm mnõ wa krsisdamrmĩ mnõ nẽ, kraisisdamrmĩ kba mõnõ. Tô kbure Wakmãdkâkwa Jesus dazazêĩkwai nõrĩt dure amõ mrmẽze kburõ, aikmã kba spokrpku mnõ nã.
Ĩstõm hã rowahduĨsimẽ hã nõrĩ, dazazêĩkwai nõrĩ krkmã ĩsĩpko zêĩ mnõ nõrai wi, kãtô dure danmĩ zazê tkrê daw kwakru mnõ nõrai wi, kãtô dure ĩsenã hã rowahdu dat kraim rowahtu kba mnõ kupanã ro tkrê wasku mnõ nõrai wi, kraisimã ropibui psê kba mõnõ. Tô tanõrai hawi, kraikasĩkre kba mõnõ.
Tâkãnẽ ro tkrê kmãkwamãr mnõ nõrĩ, Wakmãdkâkwa Cristo damã krsipiĩ mnõ kõdi. Ro sipkẽ nã krkmã sapka mnõ si za tkrê kmãkwamãr. Tô damrmẽ psê snã ro tê wasku nẽ, za ro tkrê wasku, are dure, sĩm romkmãdkâ tmẽ tê dakwanĩ pibumã, za nõkwai kmã twat. Tâkãnẽ nã za tô tanõrĩ akwẽ nmĩ wapar psê nõrĩ tê krãi kdâ.
Wakmãdkâkwa dakmã hã rowaskuwẽ psê snã krsazêĩ kba mnõ nã, tô kbure dam waihkud. Tâkãnẽ mnõze mba, dure wa aikmã kba ĩtoi ktabdi. Rom pê aimõ krwaihku psê kba mnõ pibumã, kãtô dure aipkẽ psê kba snã, romkunẽ kupanã krainmrõ kba mnõ pibumã, wa kmã ĩzapa hã.
Waptokwa Zawre tô wapkẽ nõmr psêkwa. Tahã za azanã Hêpãrwawẽ nĩptdê aipra kba krowi dat kutõr. Wakmãdkâkwa Jesus dapkẽ psê snã dat kraikmãdkâ kba mnõ pibumã, wa kmã ĩzapa hã.
Wasimẽ hã Timóteo tô Waptokwa Zawre danĩpi waĩmẽ tkrê kmãdkâ mnõ. Tahã tetô dure nẽsi aikmã kba spokrpku nã, mrmẽze aim kburõikw. Lúcio, kãtô Jasão, kãtô Sosípatro, waĩnẽ hã Judeu nõrĩ, tetô dure amõ mrmẽze kburõ, nẽsi aikmã kba spokrpku kba nã.
Wa tô Tércio. Wa wat tâkãhã Paulo ãnĩm hêsuka aim kuĩkrekw. Are watô dure amõ Wakmãdkâkwa Jesus danĩsizem nã ĩmrmẽ pê aim kburõikw, aikmã kba krĩnpokrpku mnõ snã.
Wasimẽ hã Gaio ãkmã wat ĩnmĩ zazâr. Ta nrõwa wa, tetô Wakmãdkâkwa dazazêĩkwai nõrĩ krsikrãikõt. Tahã, kãtô dure wasimẽ hã Erasto, kãtô dure wasimẽ hã Quarto, tetô amõ mrmẽze kburõikw aikmã kba nẽsi spokrpku nã. Wasimẽ hã Erasto tô dazakru kmãdkâkwai mã, ktâprezum kmãdkâkwa.
Wakmãdkâkwa Jesus Cristo dapkẽ psê snã dat kraikmãdkâ kba mnõ pibumã, wa kmã ĩzapa hã. Tô tanẽ!
Paulo Waptokwa Zawre dawasku wẽzem nã hã mrmẽzeArê, Waptokwa Zawre aimõ wat krdawasku wẽ kba mõnõ! Rowaskuwẽ ĩt krdam wasku mnõ, tô Wakmãdkâkwa Jesus Cristo dakmã hã. Tâkãnẽ nã krdazazêĩ kba mnõ pra, aimõ krdazazêĩ psê kba mnõ pibumã, dat kraiwãittê kba mnõ pibumã, Waptokwa Zawre danĩpttêdi. Tâkãhã tô ĩsenã hã romkmãdâ, Waptokwa Zawre dat wam hêĩkre mnõ prabâ. Tâkãhã ĩsenã hã romkmãdâ, tô ahâmre hawi kupsbid mnõd.
Are tokto mãtô wam hêĩkren. Ahâmre hã Waptokwa Zawre damrmẽ waskukwai nõrĩ, ro tkrê kuĩkre mnõ nã, mãt Waptokwa Zawre tokto danĩm rowaskuwẽ wam hêĩkren. Are Waptokwa Zawre krdaromãdkâ wamhuire mnõ, ro dat krui prabâ, mãt tokto tô kbure akwẽ nõrĩ tâkãhã rowaskuwẽ tkrê wapar, tô kbure tê dazazêĩ psê mnõ pibumã.
Waptokwa Zawre dawtẽsi tô Waptokwa, kãtô rom waihku psêkwai ktabi. Tô tahã tô Wakmãdkâkwa Jesus Cristo dakmã waza wat krdawasku wẽ wamhuire. Tô tanẽ!
<font color=teal>DAWANÃ HÃ DAZAKRU SĨ CORINTO WAM HÃ DAZAZÊĨKWAI NÕRAI MÃ HÃ HÊSUKA</font>Wa tô Paulo. Waptokwa Zawre kmã dazapka prabâ, mãt Wakmãdkâkwa Cristo Jesus ĩzaihrân, damrmẽ waskukwai nã dat ĩzatõr pibumã. Wasimẽ hã Sóstenes ãmẽ wat tâkãhã hêsuka aim kuĩkrekw.
Waptokwa Zawre, kãtô dure Wakmãdkâkwa Jesus Cristo pkẽ psê snã tkraikmãdkâ kba mnõ pibumã, kãtô dure tkraipkẽ nõmr psê kba mnõ pibumã, wa kmã ĩzapa hã!
Wakmãdkâkwa Cristo dat krwakmãdkâ psê mnõzem nã rowaskuzeWaptokwa Zawre, Wakmãdkâkwa Cristo Jesus dakmã, dapkẽ psê snã dat kraikmãdkâ kba mnõ nmẽ, wat ĩpkẽ to nã damã krĩsiwasku.
Wakmãdkâkwa Cristo Jesus damẽ krainmrõ kba mnõzem hawi, mãt Waptokwa Zawre aikrãi waihku kbaze dat kraim sõmrkw. Danĩm rowaskuwẽ krwasku kba mnõ pibumã, kãtô dure danĩm romkmãdâ krsamãr waihku psê kba mnõ pibumã, kãtô dure tô kbure rom psê wadi mnõ krkmãkwamãr kba mnõ pibumã, mãt aikrãi waihku kbaze aim sõmr kban.
<sup>(6-7)</sup> Wakmãdkâkwa Cristo dakmã hã rowasku ĩsenã krsazêĩ kba mnõ nmẽ, mãt Waptokwa Zawre dakrãi waihkuze dat kraim kapkokw, Wakmãdkâkwa Jesus Cristo aipâ mnĩ dawsizep ku krdazô aismĩpar kba mnõ snã, tô kbure ro krdam kmãdkâ psê kba mnõ pibumã.
(-)
Aimõ krdazazêĩ psê kba mnõ snã krainmrõ kba mnõ pibumã, za Wakmãdkâkwa Cristo ĩstõ ku dat kraikmãdkâ psêkw, aipâ dawsize btâ nã mãr kunẽ aikmã kba dat sãmr kõ pibumã.
Waptokwa Zawre kmã damrmẽzem prabâ za ro dat kmã krãinĩstu psê mnõ, mãt aisaihrâ kban, Dakra Jesus Cristo damẽ krainmrõ kba mnõ pibumã. Tahã tô Wakmãdkâkwai ktabi.
Dazakru sĩ Corinto wa dazazêĩkwai nõrĩ simã sĩpko mnõzem nã rowaskuzeĨsimẽ hã nõrĩ, Wakmãdkâkwa Jesus Cristo daprêzem nã ĩt kraiwar kba mnõ, tô smĩstu aisiwam si ro krwasku kba mnõ pibumã, kãtô dure aisĩm romkmãdkâ kba nã, kraisimã aisĩpko kba mnõ kõ pibumã. Tô smĩstu Waptokwa Zawre danĩm romkmãdkâ nã kraihêmba kba mõnõ, kãtô dure ro kraisimã nõmr kba mõnõ.
Wasimẽ hã Cloe ãnĩm akwẽ nõrĩ mãt mnĩ nha ĩtmẽ tsimãsis. Tô tanõrĩ mãt aikmã kba hã ro ĩm wasku, aimrmẽ kba nã, ku, aisimã aimrmẽze krkwanĩ kba mnõ nã.
Aimrmẽ aisimã krkwanĩ kba mnõzem nã, ro ĩt aim wasku kba zê, tô kãnẽ: Kraisimã aisĩpko kba mnõze tô kraimrmẽzus kba mnõzem hawi. Twa, nõkwa kãnẽ mrmẽ wa: “Wa tô Paulo ãnnĩwĩm hã akwẽ.” Are ĩkamõ kãnẽ mrmẽ wa: “Wa tô Apolo ãnnĩwĩm hã akwẽ.” Are dure ĩkamõ kãnẽ mrmẽ wa: “Wa tô Pedro ãnnĩwĩm hã akwẽ.” Are dure nõkwa kãnẽ mrmẽ wa: “Wa tô Wakmãdkâkwa Cristo dannĩwĩm hã akwẽ”, tâkãnẽ hã kraimrmẽzus kba mnõze ĩkwaĩmba kõdi.
Mãptô kwaz Wakmãdkâkwa Cristo kmã tasĩpkon, nha dasĩpkozem nã? Bâ wa, Paulo, wap kwaz wdê passakrti wa dat ĩzapku mnõ snã, aisõkwakrêm kba ĩdâk, ĩt aipkẽhri kba mnõ pibumã? Bâ, Paulo ãnĩsizem nã bâp kwaz aisikrãikwanrẽ kba mõn?
Ãre! Are wa ĩt aikrãikwanrẽ kba mnõ kõ nmẽ, Waptokwa Zawre damã ĩpkẽ toiti. Tô tazim hã ĩt krãikwanrẽ tô Crispo, kãtô dure Gaio ãwtẽsi.
Tâkãnẽzem hawi, waĩnĩsizem nã sikrãikwanrẽ nã nõkwa siwasku pibumã, za nhanẽ siwaskuze tê kmẽ sãmr kõdi.
(Are watôrê dure Estéfanas, sĩm akwẽ nõrai mẽ krãikwanẽ. Tô tanõrai wtẽsi wat ĩt krãikwanrẽ nã, ĩnpokrpuk.)
Ĩt krdakrãikwanrẽ mnõ pibumã, Wakmãdkâkwa Cristo dat ĩzatõr kõdi. Tô danĩm rowaskuwẽ ĩt krdam wasku mnõ pibumã, mãt ĩzatõrn. Tô sza, akwẽ nõrĩ krãi waihku prabâ krmrmẽzus mnõzem nã, ĩt krwasku mnõ pibumã, dat ĩzatõr kõdi, wdê passakrti wam hã Wakmãdkâkwa Cristo dadkâzem nĩptdê ĩt kutõr kõ pibumã.
Waptokwa Zawre mãt danĩptdê, kãtô dure dakrãi waihkuze, Wakmãdkâkwa Cristo dakmã wam hêĩkrenTô ĩsenã, Wakmãdkâkwa Cristo wdê passakrti wa dadkâzem nã hã rowasku, tô dakrãi kunẽ nmĩ rowaskuzem nẽ, krĩsikutõr mnõ nõrai mã. Are wanõrĩ, dat wapkẽhri mnõ nõrai mã, tâkãhã dadkâzem nã hã rowasku tô Waptokwa Zawre danĩptdê.
Tâkãnẽ nã, Waptokwa Zawre danĩm hêsuka wa kuĩkre snã ĩnmrõ, tô kãnẽ:“Dakrãi waihku psêkwai nõrai sĩm rowaihkuze waza twi kunẽ. Rom waihku psêkwai nõrai sĩm romkmãdâ waza twi kutõ.”
Twa, nhanẽ bza tâkãinnĩ hã romwaihku psêkwai nõrĩ, kãtô akwẽ krãi waihku psê nẽ hã, kãtô dure tkai mba hã romkrêptkã waihku psêkwai nõrĩ, tâkãnẽ nã ro wam wasku? Waptokwa Zawre dat krwam wasku mnõze, tô tkai mba hã akwẽ nõrai sĩm rowaihkuze tô dakrãi kunẽ nĩm romkmãdkâ prabâ.
Waptokwa Zawre dakrãi waihkuzem prabâ ro dat hri, tô akwẽ nõrĩ krãi waihkuzem nã tê dawaihku kõ pibumã. Are tê dazazê nẽ hã dat pkẽhri mnõ pibumã, mãt dasimã hrin. Rowaskuwẽ akwẽ nõrĩ dakrãi kunẽ nmĩ rowaskuzem nẽ tkrê kmã tom mnõ nã, akwẽ nõrĩ dat pkẽhri mnõ pibumã, mãt Waptokwa Zawre dasimã hrin. Tatô rowaskuwẽ wat krdam wasku mnõ.
Judeu nõrĩ, tô romwaihku kõ krkmã sõpre mnõ parim si tkrê sazê mnõ zêĩd. Are grego nõrĩ, tô dakrãi waihku psê nõrai mrmẽzem hawi ro tkrê sazêĩ mnõ zêĩd.
Are wanõrĩ wat krtmã wasku mnõze, tô Wakmãdkâkwa Cristo wdê passakrti wa dadkâzem nã hã ro wasku. Are judeu nõrĩ tâkãhã rowasku tê wapar wẽ kõdi, are judeu kõ nõrĩ za dakrãi kunẽ mrmẽzem nã tkrê kmã to.
Are Waptokwa Zawre dasimã dat saihrâ mnõ nõrĩ za ro tê samãr waihku pês. Tê dazazêĩ mnõ wa, za judeu nõrĩ judeu kõ nõrai mẽ smĩstu ro tê samãr waihku pês. Wakmãdkâkwa Cristo dakrãiwatbrozem nã mãt Waptokwa Zawre danĩptdê, kãtô dure dakrãi waihku psêze dat wam wasku pês.
Nõkwam nõrĩ za Waptokwa Zawre danĩm romkmãdâ dakrãi kunẽ nĩm romkmãdkâ nã tê kmã to. Are Waptokwa Zawre dakrãi waihku psê ktabdi. Dakrãi waihkuzem nã za tô kbure akwẽ nõrĩ dat kmã spa. Danĩpttê prãirê nã za dure tê dakmã to, are danĩpttê sawredi. Tô kbure akwẽ nõrai sipttê mnõ za danĩpttê nã kmã spain.
Ĩsimẽ hã nõrĩ, Waptokwa Zawre dat aisaihrâ kba mnõzem siwam hã btâ nã nhanẽ krainmrõ kba mnõzem nã, pe, kmã aispokrpku psê kwaba. Tô kanõrai sum kba hã, rom waihku zawre nẽ hã nẽ, kãtô dure damrmẽ prê nõrai nẽ, kãtô dure rom zawre tdêkwai nẽ, akwẽ nõrĩ tkraikmã tom kba mnõ nẽ hã, tô nharê si mãt dasimã saihrân.
Dakrã waihku psê nõrĩ dat krssem mnõ pibumã, mãt Waptokwa Zawre tkai wam hã danmĩ zaksê kõ nẽ dat krkmã tom mnõ dasimã dat smĩsut. Tkai mba hã damrmẽ prê nõrĩ dat krssem mnõ pibumã, mãt dure damrmẽ wapu nẽ tâkãinnĩ hã akwẽ nõrĩ tkrê kmã tom mnõ dasimã dat smĩsut.
Tkai wam hã akwẽ nõrĩ, akwẽ krkmã sapka mnõ kõ nẽ hã, kãtô dure damrmẽ wapu nã tkrê kmã tom mnõ nẽ hã, kãtô dure tare hã akwẽ nã tkrê kmãdkâ mnõ nẽ hã, mãt Waptokwa Zawre dasimã dat smĩsut, tkai mba hã damrmẽ prê nõrai siptdê dat twi kutõr mnõ pibumã.
Nõkwa danõka simã prê kõ pibumã, mãt Waptokwa Zawre tâkãnẽ ro dasimã dat nõmr.
Are Waptokwa Zawre mãt Wakmãdkâkwa Cristo Jesus damẽ krainmrõ kba mnõ pibumã, aim hri kban, are dure tô ta dakmã wakrãi waihkuze wam kãwsin. Tô Wakmãdkâkwa Cristo dahawi tetô Waptokwa Zawre dat krwasãmr wẽ. Tô ta dahawi tetô dure Waptokwa Zawre danĩm akwẽ nẽ dat krwakmãdâk, are dure wapkẽhrin.
Tanẽ nmẽ, tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Nõkwa simã prê zêĩ wa, tô Wakmãdkâkwa dat wam kmãnãrzem hawi za krsimã prê.”
Tô kanõrai mẽ kba krĩmõr siwa, wat kbure rowasku kamõ ĩt rmẽ pês. Ĩt aim waskukwa, tô Wakmãdkâkwa Jesus Cristo dakmã hã romwasku si, kãtô dure wdê passakrti wa dadkâzem nã hã rowasku.
Wa ĩt aipibui kba siwa, tô ĩnĩpttê kõ snã, kãtô dure ĩpahi snã, wat aipibuikw.
Ĩt kraim rowahtu kba mnõze, kãtô dure rowasku ĩt kraim wasku kba mnõ, akwẽ krãi waihku prabâ hã damrmẽzem nã ĩt aim wasku kba mnõ kõdi. Waptokwa Zawre Dahêmba ĩsenã danĩptdê dat aim hêĩkre kba mnõ snã, wat ĩt kraim waskukw.
Twa, krdazazêĩ kba mnõze akwẽ krãi waihku psê nõrai sĩm rowaskuzem hawim kõdi, tô Waptokwa Zawre danĩpttê hawi.
Waptokwa Zawre dakrã waihku nã rowaskuzeAre Waptokwa Zawre danĩm romkmãdkâ nã krsiwrahku psê mnõ nõrai mã, wat dakrãi waihku psê nõrai mrmẽzem prabâ ro tmã waskun. Are tâkãhã dakrãi waihkuze, tkai mba hã dakrãi waihku psê nõrai krãi waihkuzem nẽ, kãtô dure damrmẽ prê nõrai krãi waihkuzem nẽ, kõdi. Tô tanõrai siptdê tetô pikrêbba sĩkre.
Are dakrãi waihku psê nõrai mrmẽzuszem prabâ, ro wat kraim wasku kba mnõze, tô akwẽ nõrĩ tê waihku kõ nẽ hã. Tâkãhã Waptokwa Zawre dakrãi waihku psêze, mãt tkai mba hã akwẽ nõrai wi smĩkurn. Tô tka dat krãiwatbro kõ re, mãt danĩm romkmãdkâ prabâ, tâkãhã dakrãi waihkuzem nã dasimã hrin, dakbuzi dat wam kapko mnõ pibumã.
Dakmãdkâkwai nõrĩ tokto tkai wa ro tkrê kmãdkâ mnõ, tâkãhã Waptokwa Zawre dakrãi waihkuze tê samãr waihku kõdi. Tkrê samãr waihku mnõ kwaikâ, arknẽ Wakmãdkâkwa Cristo, dakbuzi tdêkwai ktabi, wdê passakrti wa tê dazapku mnõ kõdi.
Are Waptokwa Zawre danĩm hêsuka wa kuĩkre snã ĩnmrõ, tô kãnẽ:“Rom mnõ, nõkwa tmõ nã tê sãmr kõ, kãtô dure spokrê nã tê wapar kõ, kãtô dure za krãiwatbro nã, nõkwa nĩwa kmã simãzus kõ, mãt tê dazawi nõrai sô dat sakra.”
Are wanõr mã mãt Waptokwa Zawre Dahêmba nã danĩm romkmãdkâ kupsbi wam hêĩkren. Waptokwa Zawre Dahêmba tetô kbure ro dat krsabui pês. Romkmãdâ Waptokwa Zawre dasimã si dat rmẽ mnõ, kãtô dure danĩm romkmãdâ ĩkupsbi ktab nẽ hã zemã za Dahêmba dat krsabui pês.
Are akwẽ nĩm romkmãdâ, kãtô kbure ro tkrê kmãkwamãr mnõ tô ĩhêmba si za tkrê waihku pês. Tô tanẽ dure Waptokwa Zawre. Tô Dahêmba si tet tô kbure danĩm romkmãdâ tkrê waihku pês.
Tâkãinnĩ hã romkmãdkâ prabâ krwanmrõ mnõ pibumã, Waptokwa Zawre dat wam rmẽ mnõ kõdi. Dahêmba mãt mnĩ wam dazatõrn tô kbure Waptokwa Zawre dat krwam sõmr mnõ, wat krsamãr waihku psê mnõ pibumã.
Twa, ro wat krwasku mnõ, tô Waptokwa Zawre Dahêmba dat krwam rowahtu mnõzem prabâ, waza waskun. Akwẽ nõrĩ krãi waihku nã ro tkrê wasku mnõ prabâ, mãrĩ wat krwasku mnõ kõdi. Tâkãnẽ wat Waptokwa Zawre danĩm romkmãdâ wat krwasku, tkrê kmãdkâ psê mnõ nõrai mã.
Are Waptokwa Zawre Dahêmba dakupanã krĩnmrõ mnõ nẽ hã mã za dakrãi waihkuze dat tmã sõmr kõd, are za dure nhanẽ tkrê samãr waihku mnõ kõdi. Ĩsenã hã romkmãdâ, tô dakrãi kunẽ nĩm romkmãdkâ nẽ, za tkrê kmã to. Tô Waptokwa Zawre danĩm romkmãdkâ prabâ nõkwa tê kmãdkâ wam si, za tê samãr waihuk.
Are Waptokwa Zawre Dahêmba nõkwai mẽ krdanẽm mnõ wa, za kbure rom pê, kãtô rom kunẽ, tê kmã waĩzar psê pibumã, ro samãr waihku pês. Are nõkwa mãr nã tê kmã tom pibumã, za nhanẽ ĩkwaĩmba hã rowaskuze tê kmẽ sãmr kõdi.
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Nõkwa bza Wakmãdkâkwa dasimãzusze waihuk? Nõkwa bza kwaz dam rowahut?” Are wanõr wanĩm romkmãdâ, tô Wakmãdkâkwa Cristo danĩm romkmãdkâ prabâ.
Waptokwa Zawre damã danĩpi tkrê kmãkwamãr mnõ nõrĩ krnmrõ mnõzeĨsimẽ hã nõrĩ, aimẽ kba krĩmõr siwa, Waptokwa Zawre Dahêmba danĩm romkmãdkâ prabâ krnmrõ mnõ nõrai mã nẽ aimã kba ĩmrmẽ pibumã, nhanẽ ĩmrmẽze ĩt kmẽ sãmr kõdi. Tkai mba hã romkmãdkâ prabâ krnmrõ mnõ nõrai mã nẽ, wat aimã kba ĩmrẽm. Wakmãdkâkwa Cristo danĩm romkmãdâ adu samãr waihku kba kõ mnõzem hawi, wat aikte mã nẽ, aimã kba ĩmrẽm.
<sup>(2-3)</sup> Pikõ kra hâi waku nã tkrê wapsõm mnõ nẽ, wat dure damrmẽ prê kõ nã, aim rowahtukw. Aiktepre adu sipttê kõd, dasaĩ nĩpttê zawre nẽ hã nõkwa tê tmã kai pibumã. Tô tanẽ dure tô kanõrĩkwa, romkmãdkâ prê ĩt kraim rowahtu kba mnõ pibumã, adu aisipttê kba kõd, dazazêĩ kõkwai nõrĩ krnmrõ mnõzem prabâ adu krainmrõ kba mnõ nmẽ.Kraisikumnãs kba mnõ snã, kãtô dure kraisiwasui kba mnõ snã, krainmrõ kba mnõzem hawip, kwaz tkai mba hã akwẽ nõrai sĩm romkmãdkâ kunẽ prabâ adu krainmrõ kba mnõ nã, kraisiwaihku kba mnõ kõd?
(-)
Twa, nõkwa kãnẽ mrmẽ wa: “Wa tô Paulo ãnnĩwĩm hã.” Are dure ĩkamõ kãnẽ mrmẽ wa: “Wa tô Apolo ãnnĩwĩm hã.” Bâ, tâkãnẽ hã kraimrmẽzus kba mnõzem nãp, kwaz tkai mba hã akwẽ nõrĩ krmrmẽzus mnõzem prabâ, kraimrmẽzus kba mnõ kõd?
Nõkwap wanõrĩ, Apolo kãtô dure Paulo? Wanõrĩ, tô damã krwanĩpiĩ mnõ hã. Damrmẽze wat kraim wasku kba mnõ pibumã, mãt Waptokwa Zawre wazatõrn. Danĩm romkmãdâ wat kraim wasku kba mnõzem hawi, bât Wakmãdkâkwa Jesus dazazêĩkw. Are wanõrĩ tô danĩpi Wakmãdkâkwa dat wam wasku prabâ, waza wat krdam kmãdâk.
Bru krêkwa romzâ tê krê mnõ nẽ, wat Wakmãdkâkwa damrmẽze aipkẽ krê kba mba ĩt krse, are romkrê wartukwa romkrê tkrê wartu mnõ nẽ, mãt Apolo aipkẽ krê kba mba hã Wakmãdkâkwa damrmẽze tê warut, are Waptokwa Zawre mãt danĩpttê nã aipkẽ krê kba mba hã damrmẽze romkrê nẽ dat sawer.
Twa, romzâp krêkwa aimã romzâ tê sipttê kõd, kãtô dure romkrê wartukwa aimã tê sipttê kõdi. Tô Waptokwa Zawre dawtẽsi za rom kwanpre sipttên wrahku psê pibumã.
Romzâp krêkwa, kãtô dure romkrê wartukwa, Waptokwa Zawre damã tô siwa ĩprê. Danĩpi tkrê dam kmãdkâ mnõ prabâ, za aisa ĩwakbâze dat tmã sõmr.
Wanõrĩ tô wasissu wat Waptokwa Zawre damã krwanĩpi, are tô kanõrĩkwa tô Waptokwa Zawre danĩm bru nẽ, kãtô dure kri dum zawre dasimã dat krsabu mnõ nẽ.
Are wa, tô ĩkrãi waihkuze Waptokwa Zawre dat ĩm sõmr prabâ, wat kri zabu psêkwai nẽ kri nnãkrda sã, are nõkwa za tahã ĩssĩwĩ ĩsabu kmã wamhu. Are ĩpê tô simã tê ropibui psê snã, ĩsabukwa ĩsabu tê kmã wamhu da.
Kri nnãkrta ktab nẽ Waptokwa Zawre dat danãrĩ, tô Wakmãdkâkwa Jesus Cristo. Are kri nnãkrta ktab nẽ krhêmba mnõ pibumã, za nõkwa nhanẽ aimõwim hã tê sãr kõdi.
Tô tahã kri nnãkrta nsĩ, kri tê sabu pibumã, za nõkwam nõrĩ ouro nã, kãtô prata nã, kãtô dure ktẽrê wakbâ zawre nã, tê sabu. Are nõkwam nõrĩ tô wdê nã, kãtô dui nã, kãtô dure nrõ su nã, za tê sabu.
Are Wakmãdkâkwa Cristo aipâ dat krẽwaizem btâ nã, za tô kbure akwẽ nĩpi mnõ sihêĩkre pês. Tô tahã btâ nã za kuzâ tô kbure akwẽ nõrai sipiĩ mnõ psê nã, kãtô kunẽ nã, tê wasku pês.
Nõkwa kri nnãkrta nsĩwĩ tê sabu, kuzâ tê pro kõ wa, za Wakmãdkâkwa aisa ĩwakbâzem pê tmã sõmrn.
Waptokwa Zawre dasimã dat sabu nẽ kraihêmba kba mnõ nã, kãtô dure Dahêmba aikmã kba krdahêmba mnõ nã, waihkudikwa.
Tâkãnẽ mnõze mba, nõkwa Waptokwa Zawre krdasimãssi mnõze tê kunẽ wa, za dure Waptokwa Zawre tô tahã kunẽn. Waptokwa Zawre krdasimãssi mnõze tô romkunẽ kupanã ktabi. Are krdasimãssi mnõzem nẽ dasimã dat smĩstu mnõ, tô tô kanõrĩkwa.
Aimã kraisistokrãm kba mnõ knã! Tetô kãte, aiwaikwam kba hã, nõkwa krãi waihku psê nã krsikmã to, akwẽ nõrai krãi waihkuzem prabâ. Are nõkwa tkai mba hã romkmãdkâ mã, dakrãi kunẽ nẽ sikmã tom wam si, za akwẽ krãi waihku psê nẽ krnẽ.
Romkmãdâ tkai mba hã akwẽ nõrĩ dakrãi waihu psê nõrai sĩm romkmãdkâ nẽ tkrê kmã tom mnõ, tô dakrãi kunẽ nĩm romkmãdkâ nẽ, Waptokwa Zawre damã. Tâkãnẽ nã danĩm hêsuka wa kuĩkre snã ĩnmrõ, tô kãnẽ: “Waptokwa Zawre za krãi waihku psê nã krsikmã tom mnõ nõrĩ, ĩkrãi waihkuzem hawi siwaihku kõ snã rmẽn.”
Are dure ĩkuĩkre kamõ tô kãnẽ: “Wakmãdkâkwa ĩkrãi waihku psê nẽ krsikmã tom mnõ nõrai sĩm romkmãdâ, mãr mã psê kõ nã, dam waihkud.”
<sup>(21-23)</sup> Tô kbure ro tô kanõrai tê kba nmẽ, akwẽ ro tkrê kmãkwamãr mnõzem hawi, za kraisimã aiprê kba mnõ kõdi. Wa, Paulo, kãtô dure Apolo, kãtô dure Pedro, kãtô dure tâkãhã tka, kãtô dure krairomãdkâ kba mnõze, kãtô dure aidkâ kbaze, kãtô dure tâkãinnĩ hã rom mnõ, kãtô dure ro za adu dat wam krãiwatbro mnõ, tô kbure tâkãnẽ hã ro, tô tô kanõrai têkwa. Are tô kanõrĩkwa tô Wakmãdkâkwa Cristo datê, are Wakmãdkâkwa Cristo tô Waptokwa Zawre datê.
(-)
(-)
Damrmẽ waskukwai pibumã Wakmãdkâkwa Cristo dat satõr nõrai kmã rowaskuzeWaptokwa Zawre danĩm romkmãdkâ kupsbi prabâ, damã krwanĩpiĩ mnõ pibumã, kãtô dure ro wat dam kmã krãinĩstu psê mnõ pibumã, mãt Wakmãdkâkwa Cristo wam rmẽn. Tanẽ nmẽ, ĩkwaĩmba tô Wakmãdkâkwa Cristo damã sipi tkrê dam kmãkwamãr mnõ nõrai nẽ, krwakmãdkâ kba mnõ pibumã, Waptokwa Zawre danĩm romkmãdâ, adu nõkwai mã dat hêĩkre kõ, wat dam kmã krãinĩstu mnõ pibumã, dat wam krui nmẽ.
Wakmãdkâkwa Cristo damã tâkãhã danĩpi tkrê dam kmãdkâ mnõ pibumã dat sãrĩ, tô pkẽ psê snã ĩsenã tkrê dam kmãdkâ mnõ pibumã, kmã dazapkad.
Are krĩnĩpiĩ mnõzem hawi, ro ĩm nõmr kba mnõ pibumã, kãtô dure tônmẽm hã dam rom nõmrkwai nõrĩ ro tĩm nõmr mnõ pibumã, waĩmã prê kõdi. Are wa, dure romkmãdkâ psê tdêkwai nã, tanẽ kõ wa romkmãdkâ kunẽ tdêkwai nã, krĩsiwaihku mnõ kõdi.
Tô mãr kunẽ ĩt kmãnãr kõ nã, ĩsimãzuszem nã ĩsiwaihku nã re, Waptokwa Zawre damã, adu kãte waĩnĩm romkmãdâ psê ktab kõdi. Are dam rom nõmrkwa ĩt krdakmãdkâ prê mnõ, tô Wakmãdkâkwa.
Twa, nõkwa mãr nã krkmã tom kba mnõ knã. Wakmãdkâkwa Jesus dawsizem btâ nã za ro dat dam nõmr mnõzep ku kraismĩpar kba mõnõ. Tô tahã btâ nã za tô kbure romzakrã wam hã rom kupsbi romkuiwẽ wa dat hêĩkre pês, are dure akwẽ pkẽ krê mba hã romkmãdkâ kupsbi, dat wasku pês. Tazi za Waptokwa Zawre tô tanõrĩ krnmrõ mnõzem prabâ, ĩkwaĩmba ktabi smĩsi si krkmã dawat.
Ĩsimẽ hã nõrĩ, ĩt aim rowahtu psê kba mnõ pibumã, wat ĩsisnã, kãtô dure wasimẽ hã Apolo ãkmã, ĩmrẽm. Akwẽ simã krmrmẽzus mnõze, tô kãnẽ: “Romkmãdâ ĩkuĩkre nẽ hã krsazêĩ mõnõ”. Tâkãhã akwẽ simã tkrê wasku mnõze, krsamãr waihku psê kba mnõ pibumã, wat Apolo ãkmã, kãtô dure ĩsisnã, aimã kba ĩmrẽm. Twa, nõkwa simã prê snã nmãhã akwẽ mrmẽ prê zawre nẽ tê kmãdkâ pibumã, kãtô dure ĩkamõ akwẽ mrmẽ wapu nẽ tê kmãdkâ pibumã, ĩkwaĩmba kõdi.
Nõkwa mãp kwaz hêmõ aisã, dawadi nõrĩ krkmã spai mnõ pibumã? Bâ, tô kbure aisĩm rom mnõp kwaz Waptokwa Zawre dat aim sõmr kõd? Twa, Waptokwa Zawre tô kbure aisĩm rom mnõ dat aim sõmr mnõ kõ wam nẽ, mãrĩ zda tebza adu aisimã aiprê?
Rom mnõ kraiw srowaptkâ kba mnõ, aimã kraisimã sãmr par kba mnõ nã, tet kraisikmã tom kba mõn. Bâtô, ku, aisĩ rom zawre tdêkwaikw. Bâtô ku aisĩ dakmãdkâkwa ktabkw. Are wanõrĩ wat adu dakmãdkâkwai wadi nõrai prê papra krwanõmr. Are ĩsenã aisĩ dakmãdkâkwai ktab kba mnõ kwaikâ, arknẽ psê ktabd, wanõr mã. Tanẽ kwaikâ, arknẽ dure wanõrĩ aimẽ kba akwẽ nõrĩ wat krkmãdâk.
Tâkãnẽ nã waĩnĩm romkmãdâ, tô kãnẽ: Wanõrĩ, Waptokwa Zawre damrmẽ waskukwai pibumã dat wazatõr nõrĩ, tô akwẽ zakum ktabi mãt wanõren, dasikwapezem hawi pawassi snã dasimã dat simrõi mnõ nẽ. Hêwa nsĩm hã Waptokwa Zawre danĩm akwẽ nõrai sõka, kãtô dure tkai pâ akwẽ nõrai sõka dat wanmrõi pibumã nẽ, mãt wanõren.
Wakmãdkâkwa damã krwanĩpi mnõzem hawi, tetô nõkwam nõrĩ wakrãi kunẽ nã, tkrê wakmã to. Are tô kanõrĩkwa Wakmãdkâkwa Cristo damẽ krainmrõ kba mnõzem hawi, tô dakrãi waihku psê nã, bât kraisikmã tom kba mõn. Wanõrĩ wanĩpttê kõd, ku, are tô kanõrĩkwa, ku, aisipttêdi kbad. Tô damrmẽ prê nẽ dat kraikmãdkâkw, are wanõrĩ tô damrmẽ wapurê nẽ dat krwakmãdkâ mnõze.
Tâkãhã btâ ku wat mrãm snã, kãtô dure krbu snã, krwanõmr. Krwasikuza mnõze, tô sikuza hêkrta nã. Tetô dure dat krwakahâr, are dure krwanmĩ zahâr mnõzem ktabi adu wanĩm mãr kõdi.
Wasaze wasimã wat krsãmr mnõ pibumã, watô wanĩpiĩ nã krwasĩpro. Dat krwam sdapre mnõ wa, waza Waptokwa Zawre danĩsizem nã wamrmẽ psê snã tmã wamrmẽn. Tkrê wakmã kwakbure mnõ wa, tô wahâipre pa snã waza rowẽ kõ wat krkmãdâk.
Tkrê wawamrĩ mnõ wa, tô wamrmẽ psê nã waza kmã wakrãmn. Tô mãr mã psê kõ nẽ hã ro prum nẽ, kãtô dure tkai wam hã rom kbudum nẽ, tetô tkrê wakmã to.
Ĩt aissem hri kba pibumã, tâkãhã ĩt aim kuĩkre kba kõdi. Tô ĩkra ĩm sawi ktab nẽ ĩt tmã rowahtu psê pibumã da nẽ, wat tâkãnẽ aim kuĩkrekw.
Wakmãdkâkwa Cristo danĩm romkmãdkâ prabâ krainmrõ kba mnõzem nã, aim rowahtukwaĩkwai nõrĩ kahâ zawre nã re, aiptokwaĩkwa tô smĩsi. Are wa, Wakmãdkâkwa dakmã hã rowaskuwẽ, waskukwai wadi nõrai wanã ĩt aim kãwsi kba mnõzem hawi, romkmãdkâ tem nã Wakmãdkâkwa Cristo Jesus damẽ krainmrõ kba mnõzem nã, wa tô aiptokwai kba nẽ.
Tâkãnẽ mnõze mba, wa ĩt aiwarkwa, tô Wakmãdkâkwa danĩm romkmãdâ ĩt krkmãdkâ mnõ nẽ, waĩprabâ dure krkmãdkâ psê kba mnõ pibumã.
Tanẽ nmẽ, wat ĩsimẽ hã Timóteo amõ aim satõrkw. Tô tahã wat Wakmãdkâkwa Cristo danĩm romkmãdkâ nã, waĩkra ĩm sawi ktab nẽ, ĩt krkmãdâk, are dure tkrĩzazêĩ psê ktabd mnõdi. Tô tahã za tkraiwaihkâkw, Wakmãdkâkwa Cristo damẽ krĩnẽm mnõ snã romkmãdâ ĩt krkmãdkâ mnõ nã, kraispokrpku kba mnõ snã krainmrõ kba mnõ pibumã. Tâkãhã krĩnẽm mnõzem nã wat Wakmãdkâkwa Jesus damã krdasikrãiktõ mnõzem pâ ĩt krdam rowahut.
Tetô nõkwam nõrĩ aisum kba hã krsimã prê, za ĩt aipibui kba kõ nã krsimnãs mnõ nmẽ.
Are Wakmãdkâkwa Jesus dat ĩm wẽ wa, waza azanã aipibuikw. Tazi waza aimã krsimã ĩprê mnõ nõrĩ ro tkrê kmãkwamãr mnõze ĩt waihku pês. Bâ ĩsenãp kwaz rom pê tkrê kmãkwamãr, bâ, tare mrmẽzuszem nã sip kwaz krsimã prê?
Waptokwa Zawre dat krdakmãdkâ mnõzem nã hã romkmãdâ nõkwa mrmẽ nã si tê kmãdkâ psê kõdi. Tô Waptokwa Zawre Dahêmba danĩpttê nã za nõkwa tkrê kmãdkâ pês.
Nhanẽ snãp kwaz tô kanõrai mã kba psêd, amõ aitmẽ kba ĩmõr pibumã? Bâ, daprkezem re ĩmõr pibumã, bâ, ĩt kraisawi psê kba mnõ snã, kãtô dure ĩpkẽ psê snã, aitmẽ kba ĩmõr pibumã?
Tâkãnẽ kõ wam nẽ, nhanẽ tep adu kraisimã aiprê kba mõn? Tâkãnẽ nã arknẽ aipkẽ wadkâ ktab kba mnõ snã krainmrõ kba mnõ pibumã psêd, kãtô dure tô tahã romkunẽ kmãkwamãrkwa aisiwaikwam kba hawi wazrê kba pibumã.
<sup>(3-5)</sup> Are wa, tô aimẽ kba krĩmõr kõ nã re, watô ĩsimãzuszem nã aimẽ kba krĩmõr. Twa, tô tô tazi krĩmõr nẽ, wat Wakmãdkâkwa Jesus daprêzem nã, tô tahã romkunẽ zawre kmãkwamãrkwai mã ro ĩt tmã nõmr. Kãnẽ teza ro kmã krãinĩstukw: Wakmãdkâkwa damã aisikrãiktõ kba wa, waza ĩsimãzuszem nã aimẽ kba krĩhêmba, are Wakmãdkâkwa za dure wanõr mẽ danĩpttê zawre nã tahêmban. Tazi teza tô tahã romkunẽ kmãkwamãrkwa Hêpãrwawẽ mã sakreĩkw, nwa ĩnĩ tê twi kutõr pibumã. Tâkãnẽ za ro tmã nõmr kba mnõze, tô Wakmãdkâkwa mnĩ aipâ dat krẽwaize bdâ nwa waptkã wa, hêmba rowẽ kõ zawre ku dat satõr kõ pibumã.
(-)
(-)
Aisimã aiprê snã krainmrõ kba mnõ pibumã, ĩkwaĩmba kõdi! Kãnẽ hã damrmẽ, akwẽ krkmã mrmẽzus mnõze, waihkudikwa: “Trigo wamsrẽ duptoize tô srurê za, za trigo wamsrẽ kbure tê dupto”.
Tâkãnẽ mnõze mba, aisĩm romkmãkwamãr kunẽ krtakwa kbure rmẽ psê kba mõnõ, aipkẽ psê kba snã romkunẽ kupanã krainmrõ kba mnõ pibumã. Tazi teza trigo wam srẽ ĩduptoizem nã ĩkmã wazar kõ nẽ hã nẽ romkunẽ kupanã kraihêmba kba mnõ pibumã, ĩsenã kraisikwanĩ kba mõn. Tô ĩsenã, mãtô Waptokwa Zawre romkmãkwamãr kunẽ kupanã hã akwẽ nẽ dat kraikmã tomkw. Páscoa nã hã dasĩpsê prabâ, mãtô wasĩpsêze wam tkrãiwatbro par, Wakmãdkâkwa Cristo wanõr wanõkwakrê dadkâzep ku rowẽ kõ dat kmãdkâ par nmẽ, tô ahâmre hawi ponkẽ zahi wapu krarê romkunẽ kmãkwamãrkwai nõrai sõkwakrê dat krpãr mnõ nẽ, mãt tasissõmrn.
Dasĩpê Páscoa nã dat krwamtrẽ mnõ, tô pão duptoizep kõ snã simã tkrê kazbrê mnõ tkrê kahur mnõ snã, za judeu nõrĩ tkrê kmãdâk. Are wanõrĩ, arê dure wasĩpê wat krkmãdkâ kba mõnõ, romkmãdkâ kunẽ kupanã krwanmrõ psê mnõ snã. Romkunẽ, kãtô dure dassem kõ snã romkmãkwamãrĩ ahâmã wat krkmãkwamãr mnõ nã, za tokto wat krkmã wamhui mnõ kõdi. Dasĩpsê sĩ Páscoa wa, judeu nõrĩ pão duptoizep kõ snã simã tkrê kazbrê mnõ nã krsiwãittê mnõ nẽ, arê, wapkẽ psê snã ĩsenã hã romkmãdâ wat krkmãdkâ mnõzem nã, krwasiwãittê kba mõnõ.
Hêsuka kamõi wa ĩt aim kuĩkrekwa, tô ssem kõ snã romkunẽ tkrê kmãkwamãr mnõ nõrai mẽ kraisikburõi kba mnõ kõ pibumã, wat aimã kba ĩmrẽm.
Are tô tahã ĩmrmẽzem nã, tô kbure tkai wam hã Waptokwa Zawre tê dawaihku kõ nẽ hã romkunẽ kmãkwamãrkwai nõrai kupanã krainmrõ kba mnõ pibumã, ĩt aim wasku zêĩ kba kõdi. Tô ssem kõ snã romkunẽ tkrê kmãkwamãr mnõ nẽ hã, kãtô dure pikõi nõrai mẽ siwakru krsisnã hêmba mnõ nẽ hã, kãtô dure sõiti snã krnmrõ mnõ nẽ hã, kãtô dure ro simẽkur wi tkrê daw dur mnõ nẽ hã, kãtô dure romhêmba Waptokwa Zawre danẽ tkrê kmãdkâ prê mnõ nẽ hã, tô kbure tâkãnẽ hã romkunẽ tkrê kmãkwamãr mnõ nõrai kupanã krainmrõ kba mnõ pibumã, za tônmẽ tkai wa krainmrõ kba mnõze kmẽ waihku kba kõdi. Tô kbure tkai wam hã tâkãnẽ hã romkunẽ kmãkwamãrkwai nõrai kupanã krainmrõ kba mnõ pibumã, tô arknẽ tkai hawi aiwairbe kba wam si.
Tâkãhã ĩmrmẽzem nã ĩt aim wasku zêĩkwa, tô wasimẽ hã dazazêĩkwai nẽ ĩsiwasku mnõ romkunẽ mba krnẽm mnõ nẽ hã kupanã krainmrõ kba mnõ pibumã. Ssem kõ snã pikõi nõrai mẽ siwakru krsisnã hêmba mnõ nẽ hã, kãtô dure ĩsõiti nẽ hã, kãtô dure romhêmba Waptokwa Zawre danẽ tkrê sazêĩ mnõ nẽ hã, kãtô dure krsiwadkâ zêĩ mnõ nẽ hã, kãtô dure tkrê dawasku kunẽ zêĩ mnõ nẽ hã, kãtô dure ro simẽkur wi tkrê daw dur mnõ nẽ hã, wasimẽ hã nẽ krsiwasku mnõ nẽ hã mẽ, krainmrõ kba mnõ knã. Tô tanẽ hã akwẽ mẽ aisa kahur kba da nã re, psê kõdi.
<sup>(12-13)</sup> Dazazêĩ kõkwai nõrai mã ro ĩt nõmr mnõ pibumã, ĩprê kõdi. Waptokwa Zawre dawtẽsi za ro dat tmã nõmr. Are aisimẽ kba hã romkunẽ tkrê kmãkwamãr mnõzem hawi ro tmã nõmr kba mnõ pibumã, kwaz ĩkwaĩmba kõd? Are tô ĩkwaĩmba. Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Romkunẽ kmãkwamãrkwa aimẽ kba krĩmõrĩ, aiwaikwam kba hawi wazrê kwaba.”
(-)
Nhanẽ dazazêĩkwai nõrĩ ro simã tê hri psêzem nã rowahtuzeDazazêĩkwa mãr nã nmãhã wasimẽ hã tê kmã kwakbure wa, nhanẽ tebza kwaz ro aisimã nõmr kba mõn? Bza kwaz dat kmã kwakbure kmã kwakburekwa saprõ, Wakmãdkâkwa Jesus tkrê dawaihku mnõ kõ nẽ hã dam rom nõmrkwai nõrai tmẽ, ro tê tmã nõmr mnõ pibumã? Ãre! Ĩkwaĩmba tô Waptokwa Zawre danĩm akwẽ nõrĩ tê war da, ro ĩkwaĩmba tê tmã nõmr mnõ pibumã.
Waptokwa Zawre danĩm akwẽ nõrĩ za tô kbure tkai wam hã akwẽ nõrai mã ro tê nõmr mnõ nãp, adu samãr waihku kba kõd? Twa, tô kbure tkai wam hã akwẽ nõrai mã ro tmã nõmr kba mnõ pibumã, Waptokwa Zawre dat aim hri kba kõ wam nẽ, aiwaikwam kba hã ro ĩsrurê nẽ hã krnõmr psê kba mnõ pibumã, te waihku kba kõd?
Hêwa nsĩm hã Waptokwa Zawre danĩm akwẽ nõrai mã zemã, za ro wat tmã sakra mnõ nã, te krwaihku kba mnõ kõd? Tô tanẽ kõ wam nẽ, tônmẽm hã ro ĩsrurê nẽ hã nãp kwaz, psê snã ro nõkwai mã wat hri pibumã, za wat kmã kahõs kõd?
Twa, tebza kwaz rom sikwakrurê hawi aisimẽ kba hã wasku kba pibumã, dazazêĩkwai nõrĩ tkrê kmãdkâ prê prãirê mnõ nẽ hã tmẽ, kraizas kba mõn, ro taim nõmr kba mnõ pibumã?
Tô tanõrai tmẽ kraizas kba mnõ pibumã, waĩmã tô kraissem kba mnõ pibumã. Aiwaikwam kba hã kwaz nmã hã wasimẽ hã krãi waihku psê kõd, rom sikwakrurê nã ro taim nõmr psê kba mnõ pibumã!
Are tô ĩsenã, tetô aiwaikwam kba wasimẽ hã ĩkrãi waihku pê krnõmr. Tô tanẽ kõ wam nẽ, tet Waptokwa Zawre dawaihku kõkwai nẽ hã dam rom nõmrkwai nõrai tmẽ kraiwairbe kba mõn, ro tkraim sakram psê kba mnõ pibumã.
Romrmẽ aisimã krãiwatbro kba mnõzem nã, bâtô Waptokwa Zawre danĩm romkmãdkâ kupanã krainmrõ kba mnõ nã, kraisiwasku psêkw. Nõkwa taikmã kwakru kba wa, Waptokwa Zawre damã ĩpê, tô arkiwi rowẽ kõ krkmãdkâ kba mnõ pibumã, kãtô dure ro dat kraiw dur kba mnõzem hawi, rom nõmr psêkwai tmẽ kraizas kba mnõ kõ pibumã.
Tô sza, tet aimã aisimẽ kba nõrai zemã krkmã kwakbure kba mõn, kãtô dure ro aisimẽkur wi, krtwi dur kba mõn.
<sup>(9-10)</sup> Dapkẽ kunẽ nõrĩ Waptokwa Zawre dat krdakmãdkâ mnõzep ku za sbre kõ nã aim waihkudikwa. Tâkãnẽ hã nã kraisistokrãm kba mnõ knã. Ssem kõ snã pikõi nõrĩ, kãtô dure ambâ nõrĩ siwakru krsisnã hêmba mnõ nõrĩ, kãtô dure, romhêmba Waptokwa Zawre danẽ simã tkrê kmãdkâ prê mnõ nõrĩ, kãtô dure mrõ re tkrê daw kmãkwamãr mnõ nõrĩ, kãtô dure ambâ, ambâ kamõi mẽ, krsisnã hêmba mnõ nõrĩ, kãtô dure pikõ, pikõi kamõi mẽ, siwakru krsisnã hêmba mnõ nẽ hã, za Waptokwa Zawre dat krdakmãdkâ mnõzep ku sbre kõdi. Krdaw hêmzui mnõ nõrĩ, kãtô dure krdaw sõiti mnõ nõrĩ, kãtô dure krsiwadkâ mnõ nõrĩ, kãtô dure dawasku kunẽkwai nõrĩ, kãtô dure sahĩ snã ro tkrê daw dur mnõ nõrĩ, za dure sbre kõdi, Waptokwa Zawre dat krdakmãdkâ mnõzep ku.
(-)
Dazazêĩ kba mnõ kõ re, tâkãnẽ aire nõkwam nõrĩ aisum kba hã krĩnmrõ mnõze. Are mãtô Waptokwa Zawre aisĩm romkmãkwamãr kunẽkwa dat aim kupsõikw, are dure aisĩ danĩm akwẽ kba pibumã, dat aismĩstukw, Wakmãdkâkwa Jesus Cristo aisõkwakrêm kba dadkâzem hawi, kãtô dure Waptokwa Zawre Dahêmba aipkẽ krê kba mba krdanĩpiĩ mnõzem hawi.
Wanĩ tô Waptokwa Zawre damãZatô nõkwa kãte kãnẽ mrẽ: “Ĩsipkẽ nã waza kbure ro kmãkwamã.” Tô ĩsenã, sipkẽ nã nõkwa mãrĩ tê kmãnãr zêĩ wa, za kmãnã. Are kbure ro aisipkẽ nã krkmãnãr mnõ pibumã, kaimã psê kõdi. Kmã ĩzapka kwaikâ, arknẽ dure kãnẽ ĩmrẽm: “Wa kbure ĩt kmãnãr zêĩ nẽ hã waza kmãnã.” Are, mãrĩ ĩt sãmr wẽ za, romkunẽ tmẽ dapawassi nẽ tĩkmã zbre pibumã, za ĩt kmãnãr kõdi.
Tazi za dure, amtpẽ kõ re, nõkwa kãnẽ mrẽ: “Dasaze tô wannãduptoi mã, are wannãdupto tô dure dasazem mã.” Tô ĩsenã, are Waptokwa Zawre za sahure kutõrn. Wanĩ nã romkunẽ wazem kõ snã wat krkmãkwamãr mnõ pibumã, wanĩ dat wam sõmr kõdi. Tô Wakmãdkâkwa damã krwanĩpiĩ mnõ pibumã, mãt wanĩ dat wam sõmr, are tahã za dure dat krwam kmãdkâ pês.
Waptokwa Zawre danĩpttê nã Wakmãdkâkwa aipâ dat danõkrêptui nẽ, za dure dat wanõkrêptu.
Tkai mba hã wanĩ, Wakmãdkâkwa Cristo dahêmba mẽ krhêmba mnõ nã, adup kwaz samãr waihku kba kõd? Twa, Wakmãdkâkwa Cristo dahêmba mẽ ĩnĩ krhêmba mnõ kõ wam nẽ, wabza kwaz mrõtõ nĩ nã ĩnĩ kmã waza, Wakmãdkâkwa Cristo dahêmba mrõtõ nĩ nã ĩt kmã tom nẽ? Ãre! Tô tanẽ za ĩt kmãnãr kõdi.
Mrõtõ mẽ sisnã hêmba nẽ hã, smĩsi akwẽ nẽ mrõtõ mẽ krhêmba mnõ nã, kwaz adu krsamãr waihku kba kõd? Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Tô tahã ponkwanẽ hã za smĩsi akwẽ nẽ krhêmba.”
Twa, nõkwa Wakmãdkâkwa Jesus damẽ krnẽm mnõ wa, tô smĩsi akwẽ nẽ za danĩm romkmãdkâ nã damẽ krhêmba.
Tkai mba hã wahêmba wa, Waptokwa Zawre Dahêmba krdahêmba mnõ nã, bâ adup kwaz samãr waihku kba kõd? Waptokwa Zawre Dahêmba aitmẽ kba dat dazatõr nmẽ, ainĩ kba mba tetô krdahêmba. Twa, ainĩkwa kanõrai tê kba kõdi, tokto. Tô kanõrĩkwa tô Waptokwa Zawre datê.
Waptokwa Zawre tô aiwakbâ zawre kba snã dasimã dat aidur kba nmẽ, ainĩ kba nã tokto rom psê si krkmãkwamãr kba mõnõ, danĩsize krdam prê psê kba mnõ pibumã.
Damrõzem nã hã rowahtuzeHêsuka ĩm kuĩkre kbazem nã, waza tokto ĩnĩm romkmãdâ aim waskukw, kãnẽ:Kraimrmẽzus kba mnõze tô ambâ mrõ kõ pibumã, arknẽ psê nã.
Are siwakru ambâ nõrĩ pikõi nõrai mẽ krsisnã hêmba mnõ snã, kãtô dure pikõi nõrĩ ambâ nõrai mẽ siwakru krsisnã hêmba mnõ snã, krnmrõ mnõzem hawi, waza kãnẽ romkmãdâ aim hrikw: Ĩpê tô, ambâ mrõ ktab mẽ si krnẽm mnõ pibumã, kãtô dure pikõ, mrõ ktab mẽ si krnẽm mnõ pibumã.
Ambâ mrõ nẽ hã za ambâ mrõ nẽ hã nĩm romkmãdkâ psê prabâ, mrõ tkrê kmãdkâ pês, tanẽ za dure pikõ, pikõi mrõ re nẽ hã nĩm romkmãdkâ psê prabâ, mrõ simã tkrê kmãdâk.
Pikõi mrõ re nẽ hã nĩ tokto tahã tê kõd, tô ĩmrõ tê. Are ambâ ĩmrõ nẽ hã nĩ dure tô tahã tê kõd, tokto tô ĩmrõ tê.
Twa, za mrõ mẽ krsipnĩ mnõ kõdi. Waptokwa Zawre ĩsenã tê dawar pibumã, nha btâ nã, ambâ mrõ kupanã krmõr zêĩ wa, za akâ sĩm pikõi mẽ ro simã tê sakram pês. Are dure pikõ Waptokwa Zawre tê dawar psê pibumã, nha btâ nã, mrõ kupanã krmõr zêĩ wa, za akâ sĩm ambâ mẽ ro simã tê sakram pês. Are tapari za dure aimõ sissu krtinẽ Hêpãrwawẽ romkmãkwamãr kunẽ nã tkrê kmã kahõs mnõ kõ pibumã.
Tâkãnẽ hã aimã kba kmã ĩmrmẽze ro ĩt aim krui kba mnõ pibumã kõdi, tô romkmãdkâ psê nã ĩt kraiwaihkâ kba mnõ pibumã, wat ĩmrẽm.
Aimrõ kba kõ snã waĩprabâ krainmrõ kba mnõ pibumã, waĩnĩm romkmãdkâ mã arknẽ psêd. Are Waptokwa Zawre damrõzem nã wasiwam si ro dat wam hri kõdi. Mrõ knã krnmrõ mnõ pibumã, mãt nõkwam nõrai mã hrin, are dure mrõ pibumã, nõkwam nõrai mã hrin.
Are adu ĩmrõ kõ nẽ hã nõrai mã, kãtô dure ĩmrõ twi ĩdkâ mnõ nõrai mã, kãnẽ waza waĩnĩm romkmãdâ ĩt tmã wasku: Waĩnẽ krainmrõ kba mnõ pibumã, arknẽ psêd.
Are kraisisnã aihêmba kba kõ snã krainmrõ kba mnõ pibumã, aisipttê kba kõ wa, teza aimrõkw. Ambâ sipkẽ krê siwakru pikõ tkrê waikẽ zepku mnõ snã krnẽm mnõ pibumã, psê kõdi, tanẽ wa, nwa mrõ da.
Tokto waza dure sisnã ĩmrõ mnõ nõrai mã romkmãdâ ĩt tmã sakra. Tâkãhã waĩhawim kõdi, tô Wakmãdkâkwa dahawi, are tô kãnẽ: Pikõi mrõ re nẽ hã mrõ tê rmẽ pibumã, psê kõdi.
Are mrõ tê rmẽ wa, za ambâ kamõ nã mrõ kõdi. Twa, siwaprosi aimõ krmõr zêĩ kõ wa, za mrõ mẽ aipâ romkmãdâ simã hri pês. Are ambâ ĩmrõ mnõ nẽ hã nõrai mã romkmãdâ ĩt tmã nõmr mnõze, tô kãnẽ: Ambâ ĩmrõ nẽ hã, za mrõ tê rmẽ knã.
Are dawadi nõrai mã waza dure waĩnĩm romkmãdâ tmã wasku. Kãhã ĩt aim wasku kba mnõ pibumã, Wakmãdkâkwa dat ĩm krui kõdi, tô ĩsipkẽ hawi waza aim waskukw. Are tô kãnẽ: Dazazêĩkwa snĩ ambâ ĩsĩm pikõ adu tê dazazêĩ kõ nẽ hã wa, are aimõ simẽ krnẽm mnõ pibumã pikõ kmã sapka wa, nwa aimõ simẽ krnẽm mnõ da.
Are dazazêĩkwa sĩ pikõ, ambâ adu tê dazazêĩ kõ nẽ hã kmã mrõ wa, are ambâ aimõ simẽ krnẽm mnõ pibumã kmã sapka wa, nwa aimõ simẽ krnẽm mnõ da.
Dazazêĩkwai nã mrõzem hawi, za Waptokwa Zawre ambâ adu tê dazazêĩ kõ nẽ hã, dat kmãdkâ wẽ snã kmãdkân. Tanẽ za dure pikõ adu tê dazazêĩ kõ nẽ hã, ambâ dazazêĩkwa nã mrõzem hawi, dat kmãdkâ wẽ snã kmãdkân. Tâkãnẽ Waptokwa Zawre dat krkmãdkâ mnõ kõ kwaikâ, arknẽ tô tanõrai kra dattê nẽ dat krkmãdkâ mnõ kõdi. Are ptokwa, tanẽ kõ wa separkwa, tkrê dazazêĩ mnõzem hawi, za dattê nẽ dat krkmãdâk.
Are dazazêĩ kõkwai nẽ hã ambâ, tanẽ kõ wa, dazazêĩ kõkwai nẽ hã sĩ pikõ, mrõ sipkẽ nã tê rmẽ zêĩ wa, nwa mõr da. Tâkãnẽ wa, za kmã sapka wa, dazazêĩkwa snĩ ambâ, tanẽ kõ wa, dazazêĩkwa sĩ pikõ, mrõ nĩm romkmãdkâ hawi tsiwazêr, dawadi nõrai mẽ aipkẽ nmrõ kba snã krainmrõ kba mnõ pibumã, Waptokwa Zawre dat aisaihrâ kba mnõ nmẽ.
Are tôka dazazêĩkwa sĩ pikõ, pe ĩwapari: Nhanẽ tebza kwaz za aimrõ pkẽhri mnõ kõ nã, rowaihuk? Are tôka, dazazêĩkwa snĩ ambâ, nhanẽ tebza dure rowaihuk, za aimrõ pkẽhri kõ nã?
Waptokwa Zawre wat krdawapar psê mnõ snã krwanmrõ mnõzeAmbâ nõrĩ, kãtô dure pikõi nõrĩ, Waptokwa Zawre dasimã dat aisaihrâ kba mnõ siwa krainmrõ kba mnõzem nã, aimõ krkmã wamhui kba mõnõ, aikrãi waihku kba mnõze Wakmãdkâkwa dat kraim sõmr kba mnõ prabâ. Tâkãnẽ wat tô kbure Wakmãdkâkwa damã krdasikrãiktõ mnõze mba ro ĩt krdam rowahut.
Judeu nẽ hã ambâ ĩshâi hâi nĩsku nẽ hã Waptokwa Zawre dasimã dat saihrâze tê sazêĩ wa, za ĩshâi hâi nĩsku nẽ hã nẽ Waptokwa Zawre danĩm romkmãdâ tkrê kmãdâk. Are judeu kõ nẽ hã ambâ ĩshâi hâi nĩsku kõ nẽ hã Waptokwa Zawre dasimã dat saihrâze tê sazêĩ wa, za sishâi hâi nĩsku kõdi.
Ĩshâi hâi nĩsku nẽ hã, kãtô dure ĩshâi hâi nĩsku kõ nẽ hã, Waptokwa Zawre damã tô siwa. Waptokwa Zawre dat krsãmr wẽ mnõ, tô danĩm romkmãdâ tkrê dam kmãdkâ psê mnõ nẽ hã.
Tâkãnẽ mnõze mba, dat aisaihrâ kba mnõ wapar kba siwa krainmrõ kba mnõ nẽ, teza aimõ krkmã wamhui kba mõn.
Aitdêkwai mã tare kraisipiĩ mnõ nẽ hã nẽ mãp Waptokwa Zawre dasimã aisaihrân? Tanẽ wa, aipkẽ nmrõ snã aitdêkwai mã aimõ kraisipiĩ mõnõ. Are aipâ aisipkẽ nã kraimõr pibumã, dat aim wẽ wa, wi tô, aitdêkwai prêzem hawi aisiwazêrê.
Tâkãhã tô kãnẽ: Tô tare aitdêkwai mã kraisipiĩ mnõ kõ wam nẽ, mãt Wakmãdkâkwa Cristo dasimã aismĩstun, danĩm akwẽ nẽ kraimõr pibumã. Tanẽ dure sipkẽ nã krsipiĩ mnõ nẽ hã, Wakmãdkâkwa Cristo dasimã dat saihrâ pari, tô damã tare krsipiĩ mnõ nẽ za krmõ.
Aiwakbâ zawre kba snã, mãt Waptokwa Zawre dasimã dat aidurkw. Tanẽ nmẽ, akwẽ nõrai sĩm romkmãdkâ pra, tare sipi tkrê dam kmãkwamãr mnõ nẽ hã nẽ, krainmrõ kba mnõ knã.
Ĩsimẽ hã nõrĩ, Waptokwa Zawre dasimã dat aisaihrâ kba mnõ siwa krainmrõ kba mnõzem prabâ, tô danõkam nẽ teza aimõ krkmã wamhui kba mõn.
Ĩmrõ kõ nõrai mã kãtô dure pikõ ĩmrõ twi ĩdkâ mnõ nõrai mã rowahtuze<sup>(25-26)</sup> Ĩmrõ kõ nõrai mã ĩt wasku pibumã, Wakmãdkâkwa romkmãdâ dat ĩm rmẽ kõdi. Are dat krĩzawi mnõzem hawi ĩt krdazazêĩ psê mnõ nã krwaihku kba mnõ nmẽ, waza tâkãhã nã waĩnĩm romkmãdâ kãnẽ aim waskukw: Rowẽ kõ re hã bdâ wat krkmãdkâ mnõ nmẽ, waĩmã ĩpê, tô ambâ krmõr nẽ, nwa aimõ krmõr pibumã.
(-)
Tôp aimrõd? Tanẽ wa, aisĩm pikõ rmẽ knã. Tôp aimrõ kõd? Tanẽ wa, aimrõ pibumã, pikõi pra kraimõr knã.
Ĩsimẽ hã nõrĩ, ro ĩt aim wasku kba zê, tô kãnẽ: Mãtô bdâ tprãirê wanõr mã. Tâkãnẽ mnõze mba, za ĩmrõ nẽ hã tokto mrõ kõ nẽ hã nẽ Wakmãdkâkwa danĩpi nã ĩsenã krsikwanĩ pês.
Dakrûkrû nõrĩ krkrûkrû mnõ kõ nẽ hã nẽ za krnõmr, are dasĩsri nõrĩ, tô sĩsri kõ nẽ hã nẽ za dure krnõmr. Ro ktâprezum nã simã tkrê dur mnõ nõrĩ, tô ro simã tkrê dur mnõ tô tanõrai tê kõ wam nẽ, za dure krnõmr.
Tkai wam hã rom nã krĩdkâ mnõ nõrĩ, tô rom nã dkâ kõ nẽ, za krnõmr. Tâkãhã tka tokto wat krkmãdkâ mnõ, za azanã sikutõr nmẽ, waza tâkãnẽ krwanõmr.
Aipkẽ zako kba snã krainmrõ kba mnõ kõ pibumã, wat tâkãnẽ hã aimã kba kmã ĩmrẽm. Ĩmrõ kõ nẽ hã Wakmãdkâkwa tkrê dapkẽ toi mnõ pibumã, tô danĩpi nã si za krdâk, mãrĩ tê kwakru kõ snã.
Are ambâ ĩmrõ nẽ hã tâkãinnĩ hã rom pra za krsikwanĩ, sĩm pikõ tê pkẽ toi zêĩ nmẽ.
Tanẽ nmẽ, za Wakmãdkâkwa dakmã, kãtô dure mrõ nã, krpkẽ zako.Are pikõ ĩmrõ twi ĩdkâ mnõ nẽ hã, kãtô dure bakrta nõrĩ, tô Wakmãdkâkwa danĩm romkmãdkâ nã si za, mãrĩ tê kwakru kõ snã, ĩsenã ktabi krdâk, tê dapkẽ toi pibumã. Are pikõ ĩmrõ nẽ hã, tâkãinnĩ hã rom nã za krdâk, sĩm ambâ tkrê pkẽ toi mnõ pibumã.
Tâkãnẽ hã ro ĩt aim wasku kba mnõ, tô ĩt aiwaihkâ zêĩ kba nmẽ. Are sapka kõ nã re, nõkwa ĩt aim wasku kba mnõ prabâ, ro tkrê kmãdkâ mnõ pibumã, kmã ĩzapka kõdi. Wa kmã ĩzapa, tô romkmãdkâ psê prabâ ro krkmãkwamãr kba mnõ pibumã, kãtô dure aipkẽ psê ktab kba snã Wakmãdkâkwa damã kraisipiĩ kba mnõ pibumã.
Mrõ da simã tê hri nõrĩ, are tapari, aipâ sisnã mrõ kõ pibumã, aimõwi romkmãdâ simã tê hri mnõ mã, waĩmrmẽze tô kãnẽ: Wapte adu tahã bakrta nã krkmã sapka psê mnõzem hawi, siwaprosi krmõr pibumã, za kmã kahõs kõ nã siwaihku mnõ wa, nwa sisnã mrõ da. Mrõ wa, Waptokwa Zawre damã kunẽ kõdi.
Are wapte aimõ siwaprosi krmõrzem nã ro krkmã simãzus psê mnõ pari, kãtô dure pikõi kupanã psê snã krmõr pibumã sipttê nã siwaihku wa, bakrta wi ro tê kwakru kõ snã, mrõ kõ pibumã simã tê hri wa, ĩpê tô tahã bakrta nã mrõ kõ pibumã.
Twa, nõkwa sisnã mrõ wa, psêdi, are nõkwa mrõi kõ snã aimõ krmõr wa, mãt ĩmrõ nẽ hã romkmãdkâ psê nã kmã spa.
Ambâ krromãdkâ mnõ re, za pikõ sĩm ambâ nĩm romkmãdkâ pra krnẽ. Are ĩsĩm ambâ twi dkâ wa, za pikõ sipkẽ nã krmõ. Mrõ zêĩ wa, za tmrõ. Are tô dazazêĩkwai nã za tmrõ.
Are waĩnĩm romkmãdâ tô kãnẽ: Pikõ ĩmrõ twi ĩdkâ nẽ hã dure aipâ mrõ pibumã, psêd, tô sza, siwaprosi aimõ krmõr wa, psê ktabdi. Tâkãnẽ waĩnĩm romkmãdâ, are Waptokwa Zawre Dahêmba waĩmẽ krdanẽm mnõ nmẽ, wat tâkãnẽ ro aim waskukw.
Romhêmba mã dasa dat sakra mnõzem nã rowahtuzeRomhêmba akwẽ nõrĩ Waptokwa Zawre danẽ simã tkrê kmãdkâ prê mnõ mã, dasa tkrê tmã sakra mnõ nã, waza tokto rowaihu ĩt aim sakrakw. Akwẽ simã tkrê wasku mnõze tô kãnẽ: “Tô kbure wanõrĩ ro wam waihku psêd.” Are tâkãnẽ hã rowaihkuzem hawi, za nõkwam nõrĩ tare krsimã prê. Are wat krdazawi mnõzem nã, waza wat krdazazê mnõ nã, krwasiwrahku pês.
Ro tkrê waihku psê mnõ nã krsikmã tom mnõ nẽ hã, adu ro tkrê samãr waihku psê mnõ kõdi.
Are Waptokwa Zawre tkrê dazawi mnõ dam waihku psêdi.
Are romhêmba Waptokwa Zawre dazazêĩ kõkwai nõrĩ danẽ simã tkrê kmãdkâ prê mnõ mã dasa tkrê sakra mnõ nã, ro wat waihu, tô kãnẽ: Tô tare za akwẽ nõrĩ tô tahã romhêmba tkrê kmãdkâ prê, tô smĩsi Waptokwa Zawre krdahêmba mnõ nã, wam waihkudi.
Akwẽ nõrĩ tetô saktẽ zawre hêwa nsĩm hã, kãtô dure tkai mba hã, rom wadi Waptokwa Zawre danẽ tare simã tkrê kmãdkâ prê. Twa, Waptokwa Zawre danẽ, kãtô dure Wakmãdkâkwai ktab danẽ, tetô tô tanõrai sĩm romkmãdkâ mã kahâ snã krhêmba.
Are Waptokwa Zawre smĩsi krdahêmba mnõ nã, wam waihkudi. Tô tahã, tô tô kbure akwẽ nõrai ptokwai ktabi, kãtô dure rom pâ dat krãipus mnõ. Tô ta damã krwanmrõ mnõze. Are Wakmãdkâkwa tô dure smĩsi. Ta tô Wakmãdkâkwa Jesus Cristo. Tô ta danĩpkra nã mãt Waptokwa Zawre tô kbure ro kmãnãrn, are tô ta danĩpttê nã wat dure krwahêmba.
Are tâkãhã ĩsenã hã romkmãdâ tô kbure tkrê samãr waihku psê mnõ kõdi. Tô ahâmã hawi nõkwam nõrĩ aire romhêmba tkrê sazêĩ mnõzem hawi, za dasa dawadi nõrĩ romhêmba mã tkrê kmãkwamãr mnõ, romhêmba tê nã adu krkmã simãzus. Adu tâkãhã rom nã krsimãzus krturê mnõzem hawi, za tô tahã dasa tê kahur wa, ĩhêmba tê twi kunẽ mnõ nã, kmã simãzus.
Wanõrĩ ro wat waihu, tô kãnẽ: Dasa wat krkmẽsiĩ mnõ hawi za Waptokwa Zawre dat wasãmr wẽ kõdi. Twa, wat krkmẽsiĩ mnõ wa, za danõka tê wakunẽ kõd, are dure wat krkmẽsiĩ mnõ kõzem hawi, danõka za wasipsê kõdi.
Tô tanẽ kõ wam nẽ, kraisimã ropibui psê kba mõnõ, aisipkẽ nã ro krkmãkwamãr kba mnõzem hawi, adu tê dazazêĩ prãirê nẽ hã amtpẽ kõ re romkunẽ tê kmãnãr kõ pibumã.
Tôka bâtô ro samãr waihku pês. Are adu tê rowaihku psê kõ nẽ hã, romhêmba mã dat sabuzem wa dasa kmẽsiĩ re taikmãdkâ wa, za amtpẽ kõ re, kmã simãzus psê kõ snã, dure romhêmba mã dasa tkrê sakra mnõ waikẽ zepuk.
Tâkãnẽ wa, za adu ro tê waihku psê kõ nẽ hã aimẽ hã aikrãi waihkuzem hawi hêmba kunẽ. Are tô tahã aisimẽ hã nõkwakrê mãt dure Wakmãdkâkwa Cristo tadkân.
Tâkãnẽ ro krkmãkwamãr mnõ wa, teza aisimẽ hã kwaĩmba romkunẽ kmãkwamãr mnõzem hawi, kãtô dure ĩsimãzusze twi kmã kwakru mnõzem hawi, Wakmãdkâkwa Cristo dakwaĩmba romkunẽ kmãkwamãr.
Twa, dasa ĩt krkmẽsi mnõzem hawi, ĩsimẽ hã romkunẽ tmẽ ĩt kmã zbre wa, za ĩsimẽ hã romkunẽ tmẽ sbre kõ pibumã, tâkã hawi tâkãnẽ hã dasa ĩt kmẽsiĩ kõdi.
Damrmẽ waskukwai pibumã Wakmãdkâkwa dat satõr nẽ hã krnẽm mnõzeWap kwaz ĩsipkẽ nã mãrĩ ĩt kmãnãr pibumã, ĩnĩpttê kõd? Wakmãdkâkwa Jesus kwaz damrmẽ waskukwai pibumã dat ĩzatõr kõd? Wap kwaz ĩt dakmãdkâ kõd? Wakmãdkâkwa damã krĩnĩpiĩ mnõzem hawi, kwaz dazazêĩ kba kõd?
Tâkãnẽ mnõze mba, dawadi nõrĩ damrmẽ waskukwai pibumã Wakmãdkâkwa dat ĩzatõr nẽ tĩzapar kõ nã re, waĩnĩpizem hawi teza ĩzaparkw! Romkmãdkâ te waĩnĩpi hawi aim krãiwatbrokwa za dat ĩzatõr nã taim wasku psêkw.
Akwẽ wadi nõrĩ ĩkwaĩmba krmrmẽzus mnõ wa, ĩt kmã sdanãrze, tô kãnẽ:
Waĩnĩpi hawi dat ĩm kai pibumã, kãtô dure dat ĩm nnã pibumãp, kwaz ĩkwaĩmba kõd?
Bâ, Barnabé ãmã, kãtô dure waĩmã si, mãp kwaz Wakmãdkâkwa dat wam nõmr, wanĩpi nã wasaze aimã wasimã wat krkrãiwatbro mnõ pibumã?
Akwẽ nõrĩ krsikwapeĩ mnõ wa, bza kwaz surta nõrĩ sĩm ktâprezum nã saze wakâ? Ãre! Tô tê satõr nõrai sĩm ktâprezum nã za wakâ. Romkrê tdêkwa hãrê? Bzatô kwaz sĩm romkrãi wdê krã tê kmẽsiĩ kõd? Bza tô kwaz ponkẽ zahi wapu kmãdkâkwa ponkẽ zahi wapu hâi waku tê zêkrnẽ kõd?
Akwẽ ro tkrê kmãkwamãr mnõzem hawim si tâkãnẽ hã ĩt kraim wasku kba mnõ kõdi. Romkmãdkâ prê Waptokwa Zawre dat wam rmẽ mnõ, tetô dure kãnẽ ro wam wasku.
Romkmãdkâ prê, dakmãdkâkwait Moisés tê wam kuĩkre mnõ, tô kãnẽt ro wasku: “Ktâkmõ krêzanĩ pra nã trigo tkrê par mnõ re, ĩsdawa twi kuza knã.” Bâ, ktâkmõ krêzanĩ nã si mãp kwaz Waptokwa Zawre tâkãnẽ hã kmã tamrmẽn?
Bâ, wanõr kmãp kwaz tâkãnẽ hã kmã damrmẽ kõd? Tô ĩkwaĩmba, wanõr kmã mãt tâkãnẽ kuĩkre snã wam rmẽn! Romkrêkwa, kãtô dure amnõ kẽkwa, ĩkẽze nwa waptkã wa, dure simã tê kakburõi pibumã, za krsipi.
Tanẽ dure wanõrĩ. Romzâ nõkwa tê krê psê nẽ hã nẽ wat Waptokwa Zawre damrmẽze aimã kba wat wasku. Tâkãnẽ mnõze mba, aisĩm rom hawim hã mãrĩ aisa wam sõmr kba pibumã, kwaz ĩkwaĩmba kõd?
Aiwaihkâkwai kba wadi nõrĩ krwaihkâ kba mnõ zô smĩpar pibumã, tô ĩkwaĩmba, aimã kba. Tô tanẽ kõ wam nẽ, aisĩm rom nã dure krwawaihkâ kba mnõ pibumã, kwaz aimã kba ĩkwaĩmba kõdi?Tô tanẽ nã re, mãrĩ wam sõmr kba pibumã, krsô wanmĩpar mnõ kõdi. Are Wakmãdkâkwa Cristo danĩm rowaskuwẽ wat kmã kwakru kõ pibumã, wat mãr nã wat aiwar kba kõ snã, tô kbure rowẽ kõ wat krkmãdâk.
Waptokwa Zawre damã dat sabuzem wa sipi tkrê kmãkwamãr mnõ nõrĩ krnmrõ mnõze waihkudikwa. Damã dat sabuzem wam hã dasazem hawi sa tkrê kahur mnõ pibumã, mãt tmã wẽn. Are Waptokwa Zawre damã romzar prozem wa romzari tkrê pro mnõ nõrai kmã dure rowaihkudikwa. Tô tanõrĩ tô tazim hã romzar nĩ simã tkrê katar mnõ pibumã, mãt Waptokwa Zawre dure tmã wẽn.
Tâkãnẽ mãt dure Wakmãdkâkwa danĩm rowaskuwẽ waskukwai nõrai kmã romkmãdâ rmẽn. Danĩm rowaskuwẽ waskuzem nã krĩsipiĩ mnõ nõrĩ, rowaskuwẽ tkrê wasku mnõzem hawi dure simã sõkrda tê kmẽ sãmr pibumã, mãt tmã rmẽn.
Tô sza, Wakmãdkâkwa tâkãnẽ dat wam wẽ nã re, wa mãr nã ĩt aiwar kba kõdi. Are dure romkmãdâ dat wam rmẽ prabâ, ro ĩm sõmr kba mnõ pibumã, ĩt aim kuĩkre kba kõdi. Ĩm wakbâ kba kõ snã wat danĩm rowaskuwẽ ĩt kraim waskukw. Are mãr nã ĩt aiwar kba kõ snã, ĩdkâ pibumã, waĩmã psêd. Tâkãnẽ krĩnĩpiĩ mnõzem hawi nõkwa ĩnĩm romkmãdâ tĩw kdâi kõdi!
Wakmãdkâkwa dakmã hã rowaskuwẽ ĩt krdam wasku mnõzem nã, ĩsimã ĩprê pibumã, ĩkwaĩmba kõdi, waĩmã. Tatô danĩpi dat ĩm krui mnõ, twa, ĩkwaĩmba tô dakmã hã rowaskuwẽ akwẽ nõrai mã ĩt krwasku mnõ pibumã. Are ĩt krdam wasku mnõ kõ wa, za ĩm psê kõ nã, wa waihkud.
Twa, ĩpkẽ psê snã Wakmãdkâkwa damã krĩnĩpiĩ mnõ wa, aisa rom pê dat ĩm krãiwatbro zô krĩnmĩpar mnõ pibumã, tô ĩkwaĩmba. Are dat ĩm krui nmẽ si ĩt krdam kmãdkâ mnõ wa, tô dat ĩm rmẽ mnõ prabâ si, waza ĩt krdam kmãdâk.
Tâkãnẽ wam wa, mãrĩp ĩwakbâze? Akwẽ nõrĩ mãr nã ĩt krwar mnõ kõ snã, Wakmãdkâkwa danĩm rowaskuwẽ ĩt krtmã wasku mnõze hawim hã ĩpkẽ to, tô ĩwakbâze.
Tare nõkwai mã krĩnĩpiĩ mnõ pibumã, nõkwa tĩkâr kõdi. Twa tô ĩsipkẽ nã waza ĩnĩpi ĩt krkmãdâk. Are Wakmãdkâkwa datmẽ akwẽ kahâ snã ĩt pkẽ kdâi mnõ pibumã, tô tô tare akwẽ nõrai mã sipi tkrê dam kmãkwamãr mnõ nẽ, akwẽ waĩmba krĩnẽm mnõze.
Judeu nõrai waĩmba krĩmõr snã, tô judeu nõrĩ krnmrõ mnõzem prabâ, krĩnẽm mnõze. Romkmãdkâ prê dakmãdkâkwait Moisés tê tmã rmẽ mnõ nĩpttê papra krĩnẽm mnõ kõ nã re, tô tanõrai waĩmba krĩmõr snã, tô romkmãdkâ prê dakmãdkâkwait Moisés tê kuĩkre papram nẽ krĩnẽm mnõze, Wakmãdkâkwa datmẽ judeu nõrĩ ĩt pkẽ kdâi mnõ zô.
Are judeu kõ nõrai waĩmba krĩmõr wa, tô romkmãdkâ prê dakmãdkâkwait Moisés judeu nõrai mã tê rmẽ mnõ kupanã, waza krĩmõr, judeu kõ nõrĩ dure Wakmãdkâkwa datmẽ ĩt pkẽ kdâi mnõ zô. Tô tanẽ nã re, Waptokwa Zawre danĩm romkmãdkâ prê ĩm kmãdkâ prêd, romkmãdkâ prê Wakmãdkâkwa Cristo dat wam rmẽ mnõ pra, krĩnẽm mnõ nmẽ.
Are tkrê dazazêĩ prãirê nõrai waĩmba krĩmõr wa, tô dazazêĩ prãirê nõrĩ krnmrõ mnõzem nẽ waza krĩmõr, Wakmãdkâkwa datmẽ dure ĩt pkẽ kdâi mnõ zô. Tâkãnẽ krĩnẽm mnõzem nã Wakmãdkâkwa Cristo datmẽ ĩt pkẽ kdâi mnõ zô, waza tâkãnẽ ro ĩt krkmãdâk. Tô tanẽ waza krĩsikwanĩ psê mnõ snã, tô kbure akwẽ nĩm romkmãdkâ prabâ, ro ĩt krkmãdâk, nha ĩt pkẽhri zô.
Rom wẽ Wakmãdkâkwa danĩm rowaskuwẽ nã dazazêĩkwai nõrai sô dat sakra mnõ, dure dat ĩm kapko pibumã, wat tâkãnẽ krĩsikwanĩ psê mnõ snã, ĩnĩpi ĩt krdam kmãdâk.
Tô kanõrĩkwa rowaihkudikwa: Nõkwa wra ttê zô, akwẽ nõrĩ ĩsenã ssakrê mnõ wa, tô kbure za ssakrê, tô tanẽ kõ wam nẽ, tô smĩsi za dawanã wi. Tahã mã za rom wẽ tmã sõmrn. Twa, ĩwra ttê nẽ Wakmãdkâkwa danĩm romkmãdkâ pra krainmrõ psê kba mnõ pibumã kraisikwanĩ psê kba mõnõ, rom wẽ dat aim sõmr kba mnõ pibumã.
Ĩssakrê mnõ da hã, wra psê pibumã za krsikwanĩ pês, sadu nẽ hã dakrãi psêze dawanã ĩwsi mã dat krsõmr mnõ, dat tmã sõmr zô. Are dawanã ĩwsi mã dakrãi psêze dat krsõmr mnõ, tô azanã za tsikutõr. Are rom wẽ zô krwasikwanĩ mnõ, tô za Wakmãdkâkwa dat wam sõmr mnõ. Tahã za krwam saikwar wamhuire.
Twa, ĩwra tdê wsizep ku wamhui psê snã wra nẽ, wat dure ĩwar.Ĩsiwamhâr zê za dure simã ropibui pês, siwakru siwamhâr kõ pibumã. Tô tanẽ wat dure krĩsikuzur.
Are ĩsisnã ĩpkẽ kõ snã wat ĩsenã krĩsikwanĩ, Wakmãdkâkwa danĩm romkmãdkâ pra psê snã ĩhêmba ĩt hri pibumã, dawadi nõrai mã Wakmãdkâkwa danĩm rowaskuwẽ ĩt krwasku mnõ pari, rom pê dat ĩm sõmr kõ snã dat ĩrmẽ kõ pibumã.
Romhêmba Waptokwa Zawre danẽ wat krkmãdkâ prê mnõ kõzem nã, rowahtuzeĨsimẽ hã nõrĩ, ahâmre hã ro ĩkrãiwatbrozem nã, tokto ro ĩt aim wasku kba mnõ zêĩd. Wawanã re hã dakmãdkâkwait Moisés ãkmã sasõmrkwai nõrai mã ro ĩkrãiwatbro nã ĩt kraispokrpku kba mnõ zêĩd. Tanõrĩ mãt tô kbure ainãka papram hã amãpra mba krnõmr. Are dure tô kbure kâ pore, kâ pore pre nã dat krwamtrẽ mnõ nã, tobr.
Dakmãdkâkwait Moisés tê kmã sasõmr mnõ snã, ainãka nã, kãtô dure kâ pore nã, tmã saikwar mnõ, tô tô kbure sikrãikwanrẽ mnõ nẽ, mãt tmã saikwar.
Hêwa nsĩ hawim hã dasa dat krtmã sõmr mnõ, mãt tô kbure siwam si tkrê kahur.
Tô tanẽ mãt dure ktẽ hawim hã kâ Waptokwa Zawre dat tmã krãiwatbro mnõ, smĩstu kui kahu. Tô tahã knẽ, tô romwawã nẽ, are tô tanõrai mẽt aimõ krmõ, aikuwa mba krnmrõ mnõ re. Tô tahã knẽ tô Wakmãdkâkwa Cristo.
Tô tanẽ kõ wam nẽ, Waptokwa Zawre tê dapkẽ toi pibumã, krsikwanĩ mnõ kõdi. Tanẽ nmẽ, mãt kahâ snã aikuwa mba dâk, are ĩhi mnõ sĩpe snã krsmĩkwar.
<sup>(6-7)</sup> Tô tahã ro tmã ĩkrãipus mnõzem hawi, waza wanõrĩ dure ro wasimã wat krropibui pês, romkunẽ krkmã sapka mnõ nẽ, krkmã wazapka mnõ kõ pibumã, are dure tô tanõrai sum hã nha romhêmba Waptokwa Zawre danẽ tkrê kmãdkâ prê mnõ nẽ, wat krkmãdkâ prê mnõ kõ pibumã. Tô tanõrai kmã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Mãtô akwẽ nõrĩ tsikburõ, sa tê kahur pibumã, kãtô dure romkrãi waku nmĩ wadkâ nẽ hã tê kuikahur pibumã. Tapari nãt simãsa, kmã siwapsi mnõ pibumã.”
(-)
Twa, Waptokwa Zawre tê dakmã stombo mnõ nẽ, Wakmãdkâkwa Cristo dahâipre pa zô wat dakmã stombo mnõ pibumã, psê kõdi. Tô tanõrai sum hã tê dakmã stombo mnõzem hawi, mãt amke Waptokwa Zawre dat satõr mnõ tkrê hâi wa sar mnõzem hawi, kahâ snã dâk.
Are dure nha Waptokwa Zawre dakwaĩmba krmrmẽzus mnõ nẽ, dakwaĩmba kraimrmẽzus kba mnõ knã. Dakwaĩmba krmrmẽzus mnõzem hawi, mãt hêwa nsĩ hawim hã danĩm akwẽ, danmrõikwai nã dat krwamtrẽ mnõ, tê smrõ.
Tâkãnẽ hã wahĩkba nõrai mã ro saikwar mnõze, tô dawadi nõrai mã ro tê tmã wasku pibumã. Dat wakmã spokrpku mnõ pibumã, mãt Waptokwa Zawre danĩm hêsuka wa kuĩkre snã wam rmẽn, rom pâ sikutõr mnõze btâ krtamrê krwanmrõ mnõ nmẽ.
Twa, Waptokwa Zawre danĩm romkmãdkâ prabâ, ro tkrê kmãdkâ psê mnõ nã krsikmã tom mnõ nẽ hã mã, ĩpê tô simã tkrê ropibui psê mnõ pibumã, danĩm romkmãdâ tê kmã pnĩ kõ pibumã.
Hêpãrwawẽ romkunẽ nã taikmã stombo kba mnõze, tô dawadi nõrĩ tkrê kmã stombo mnõ prabâ. Are Waptokwa Zawre dat kraim ropistu kba mnõ prabâ, za ro dat aim kmã krãinĩstu psêkw. Twa, za aikmã stombo kbaze aisipttêkwa tê kmã spai pibumã, dat wẽ kõdi. Taikmã stombo kbaze kmã kahõs kba pibumã, za Waptokwa Zawre dat aisipttê psêkw, nwa twi kraisismrã psê kba mnõ pibumã.
Tâkãnẽ mnõze mba, kanõrai mã kba, ĩsiwaikẽ nõrai mã, ro ĩt kraim wasku kba mnõze, tô kãnẽ: Romhêmba akwẽ wadi nõrĩ Waptokwa Zawre danẽ simã tkrê kmãdkâ prê mnõ, krsazêĩ kba mnõ knã.
Tâkãhã ĩt kraim wasku kba mnõ, tô ro krsamãr waihku psê mnõ nẽ hã akwẽ mã nẽ, wat aim waskukw. Are aimã teza tâkãhã kmã ĩmrmẽze ĩkwaĩmba zô krkmã aisimãzus kba mõn.
Wakmãdkâkwa Cristo dadkâzem nã krkmã wanpokrpku mnõ pibumã hã romkrãi waku hêsizem nã, pe, krkmã aisimãzus kba mõnõ: Wakmãdkâkwa dadkâzem nã krwanpokrpku mnõ pibumã hã dasa wat krkahur mnõ da krwasikrãiktõ mnõ wa, waza romkrãi waku hêsizem nã Waptokwa Zawre damã wapkẽ to nã wasiwaskun. Tâkãhã romkrãi waku wat kuikahur wa, kwaz wasiwam si dat wapkẽhri pibumã, Wakmãdkâkwa Cristo dawapru dat saikwar nã, za krkmã wanpokrpku mnõ kõd? Are dure pão wasimã wat prum wa, tô kbure wanõr kmã dkâ pibumã, Wakmãdkâkwa Cristo dahêmba dat sõmr nãp, kwaz wanpokrpku mnõ kõd?
Tô wakahâ zawre nã re, tô smĩstu waza smĩsi pão nã si wat kahur. Tanẽ nmẽ, tô smĩsi akwẽ nĩ nẽ, wanõrĩ.
Israel wam hã akwẽ nõrai kmã, pe, ro krkmã aisimãzus kba mõnõ: Waptokwa Zawre damã romzar prozem wa romzari pro pibumã, nõkwa tê sõmr wa, za dure tô tahã romzar nĩ simã kata, Waptokwa Zawre dat tmã rmẽ prabâ, tê kahur da. Twa, tâkãnẽ tkrê kmãkwamãr mnõze, tô Waptokwa Zawre damẽ romzar nĩ tkrê kahur mnõ nẽ.
Tâkãhã aimã kba kmã ĩmrmẽzem nã, nhanẽp kwaz ĩnĩm romkmãdâ? Kwaz romhêmba Waptokwa Zawre danẽ simã akwẽ tkrê kmãdkâ prê mnõ prêd, waĩmã? Dasa akwẽ nõrĩ romhêmba mã tkrê kmãkwamãr mnõ, kwaz dure prêd, waĩmã?
Ãre, tô tare waĩmã tô tahã. Tâkãhã kmã ĩmrmẽzem nã ro ĩt aim wasku kba mnõ zê, tô kãnẽ: Waptokwa Zawre dawaihku kõkwai nõrĩ romzari romhêmba tkrê sazêĩ mnõ mã tkrê pro mnõ, tô hêpãr nõrai mã za pro. Twa, hêpãr nõrai mã ro tkrê kmãkwamãr mnõzep ku aisbre kba pibumã, wa kmã ĩzapka kõdi.
Wakmãdkâkwa krdakmãdkâ prê kba mnõ pibumã aisikrãiktõ kba wa, tet romkrãi waku krkahur kba mõn. Twa, nhanẽ tebza tâkãnẽ kõ wam nẽ, romkrãi waku dure kuikahur kba mõn, hêpãr nõrai mã dat krsõmr mnõ hã? Nhanẽ tebza Wakmãdkâkwa danĩm dasa zakrazem wam hã dasa krkahur kba mõn, kãtô dure hêpãr nõrai mã hã dasa krkahur kba mõn?
Tâkãnẽ hã krwanmrõ mnõzem nã kwaz Wakmãdkâkwa wakmã simnãs pibumã, kmã wazapkad? Wanĩpttê nã wat dakmã spai mnõ nã, tep kwaz kraisimãzus kba mõn?
Dawadi nõrai sĩm romkmãdâ wat krkmãdkâ wapu mnõ kõ nã rowahtuzeNõkwam nõrĩ za kãnẽ krmrmẽzus: “Wasipkẽ nã ro wat krkmãkwamãr mnõ pibumã, psêdi.” Tô ĩsenã, are tô kbure ro wasipkẽ nã wat krkmãkwamãr mnõ pibumã, psê kõdi, wanõr mã. “Wasipkẽ nã ro wat krkmãkwamãr mnõ pibumã,” wanõr mã kãte psêd, are tô kbure wasipkẽ nã wat krkmãkwamãr mnõ, rom psê tmẽ za tê wawaihkâ kõdi.
Simã si nõkwa ro tkrê kmãdkâ mnõ pibumã, ĩkwaĩmba kõdi. Dawadi nõrai kmã zemã za dure krspokrpuk.
Romnĩ ktâprezum zô dat krsõmr mnõzem mba hã ĩnĩ, tô aisipkẽ nã teza krkahur kba mõn, Waptokwa Zawre dat aim wẽ kba kõ nã, krkmã aisimãzus kba mnõ kõ snã.
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Tka, kãtô dure tô kbure tkai wam hã rom mnõ, tô Wakmãdkâkwa datê.”
Dazazêĩ kõkwa dasa tê kahri tmẽ taisaihrâ kba wa, tmã aimõr kba da aisimã hri kba wa, teza tmã aimõrkw. Are dat aim kai kba mnõ kahurkw. Mãr zô sdanãr kba kõ snã, teza krkahur kba mõn, aisimãzuszepkwa aisiw kmã kwakru kba mnõ kumnãstê.
Are amtpẽ kõ re, nõkwa kãnẽ taispokrpku kba mnõ wa: “Tâkãhã ĩnĩ tô romhêmba mã romzari dat sõmr nĩ”. Tâkãnẽ wa, taispokrpku kba mnõzem hawi, kãtô dure simãzuszem hawi, za kmẽsiĩ kba knã.
Tâkãhã kmã ĩmrmẽze aisimãzuszep kba nã kõdi. Tô taispokrpku kbakwa simãzuszem nã wat ĩmrẽm.Tâkãnẽ mnõzem hawi, za amtpẽ kõ re nõkwa kãnẽ ĩzdanã: “Mãr wa wabza kwaz akwẽ wadi sĩm romkmãdkâ hawi ĩsipkẽ nã ro ĩt kmãnãr kõd?
Mãr wa bza nõkwa dasa nã Waptokwa Zawre damã ĩpkẽ to nã ĩsiwasku pari, adu tĩwasku kunẽ, damã ĩpkẽ to nã ĩsiwasku kõ wam nẽ?”
Twa, dasa krkahur kba mnõ wa, kãtô dure mãrĩ krhêsi kba mnõ wa, kãtô dure tô kbure ro krkmãkwamãr kba mnõ pibumã, tô Waptokwa Zawre daprê kba pibumã, teza krkmãkwamãr kba mõn.
Tâkãnẽ mnõze mba, judeu nõrĩ, kãtô dure judeu kõ nõrĩ, kãtô dure Waptokwa Zawre tkrê dazazêĩ mnõ nõrĩ, krkmã kwakbure kba mnõ kõ pibumã, teza ro krkmãdkâ kba mõn.
Krĩnẽm mnõzem prabâ, krainmrõ kba mõnõ. Ĩnĩm romkmãkwamãrzem nã, watô dawadi nõrĩ ĩt pkẽ toi mnõ pibumã krĩsikwanĩ. Ĩsimã si rom pê ĩt krãiwatbro pibumã, krĩsimãzus mnõ kõdi, ro ĩt krkmãkwamãr mnõ, tô tô kbure sipkẽhri mnõ pibumã, ĩt krwaihkâ mnõ da.
Wakmãdkâkwa Cristo daprabâ krĩnẽm mnõ nẽ, dure waĩprabâ krainmrõ kba mõnõ.
Wakmãdkâkwa damã sikrãiktõzem wam hã pikõi nõrai kmã hã rowahtuzeWaĩkmã aismĩ zaksê sikutõr kba mnõ kõ nmẽ, kãtô dure ĩt kraim rowahtu kba mnõzem prabâ, ro krkmãdkâ kba mnõ nmẽ, wat aikmã kba krĩwat.
Are za ĩt aim rowahtukwa, tô krsamãr waihku psê kba mnõ pibumã, wa kmã ĩzapa hã. Kãhã tô kãnẽ: Wakmãdkâkwa Cristo tô kbure ambâ nõrai mã daprêdi, tanẽ dure ambâ nõrĩ mrõ mã. Are Waptokwa Zawre Wakmãdkâkwa Cristo damã dure daprêdi.
Waptokwa Zawre dat krdakmãdkâ prê mnõ pibumã, Wakmãdkâkwa damã dasikrãiktõzem wa ambâ krãi kupsbi snã tê dawar pibumã, kãtô dure Waptokwa Zawre damrmẽze akwẽ nõrai mã tê wasku pibumã, ĩkwaĩmba kõdi. Tâkãnẽ wa, za tô tanõrĩ Wakmãdkâkwa Cristo dakmãdkâ wapu.
Pikõ krã tê kupsbi zêĩ kõ wa, ĩpê tô sikrãi sku pibumã. Are sikrãi sku pibumã, tanẽ kõ wa, sikrãi pka pibumã, pikõi mã psê kõzem hawi, za tsikrãi kupsib.
Waptokwa Zawre dahêmba kãtô daprêze ambâ nã dat wasku pibumã, mãt dasiprabâ ambâ kmãnãrn. Tanẽ nmẽ, za ambâ krãi kupsbi kõ snã Waptokwa Zawre dawa, kãtô dure damrmẽze wasku. Are ambâ prêze pikõ tê wasku pibumã, mãt Waptokwa Zawre pikõ kmãnãrn.
Tâkãhã ĩt kraim wasku kba mnõ, tô pikõi hawi Waptokwa Zawre ambâ dat kmãnãr kõ nmẽ. Are tô ambâ hawi mãt pikõ kmãnãrn.
Pikõi mã, Waptokwa Zawre ambâ dat kmãnãr kõdi, ambâ mã mãt pikõ kmãnãrn.
Twa, hêwa nsĩm hã Waptokwa Zawre danĩm akwẽ nõrĩ kmãdkâ wẽ snã tkrê kmãdkâ mnõ pibumã, za pikõi nõrĩ krã tê kupsib, mrõ tkrê sazêĩ psê mnõ nẽ hã pikõi nẽ, siwasku pibumã.
Are Wakmãdkâkwa damẽ krwanmrõ mnõzem hawi ro wat waihu, tô kãnẽ: Pikõ krromãdkâ mnõze ambâ kupanã kõd, tanẽ dure ambâ, pikõi kupanã krromãdkâ mnõ kõdi.
Tâkãhã tô kãnẽ: Ambâ hawi Waptokwa Zawre pikõ dat kmãnãr nẽ, za dure pikõi hawi tokto ambâ waptãr. Twa, tô kbure tô Waptokwa Zawre dahawi.
Tâkãnẽ mnõze mba, aimã teza ro aisimã nõmr kba mõn. Waptokwa Zawre tê dakmãdkâ prê pibumã dasikrãiktõzem wa pikõ krãi kupsbi kõ snã Waptokwa Zawre tê dawar pibumã, kwaz ĩkwaĩmba, bâ kwaz ĩkwaĩmba kõd?
<sup>(14-15)</sup> Tô kũ ĩsnãkrta hawi romkmãdâ wat krkmãdkâ mnõ, tô kãnẽ: Sahi pa nã za ambâ dapredum nẽ siwasku kõd, are pikõ za pikõi predum nẽ sahi pa nã tsiwasku pês, ĩkrãi kupsbizem nẽ, Waptokwa Zawre ĩsahi dat tmã sõmr nmẽ.
(-)
Are nõkwa tâkãnẽ hã romkmãdkâ nã mrmẽ tê kwanĩ zêĩ wa, tmã ĩmrmẽze tô kãnẽ: Wanõrĩ, kãtô dure Wakmãdkâkwa damã dasikrãiktõzem wadi mba hã dazazêĩkwai nõrĩ, tô smĩstu wat romkmãdâ wat krkmãdâk, Waptokwa Zawre wat krdakmãdkâ prê mnõ pibumã, krwasikrãiktõ mnõ wa.
Wakmãdkâkwa dadkâzem nã krwanpokrpku mnõ pibumã hã dasazem nã rowahtuzeTokto za ĩt aim wasku kba mnõ, aikmã kba ĩwta snã za ĩt aim wasku kba kõdi. Waptokwa Zawre krdakmãdkâ prê kba mnõ pibumã, kraisikrãiktõ kba mnõ wa, kraisikrãiktõ psê kba mnõ kõzem hawi, waza aikmã kba ĩwta kõ snã, kãhã aim waskukw.
Rowasku ĩt krwapar mnõ, tô kãnẽ: Wakmãdkâkwa damã kraisikrãiktõ kba mnõ wa, tet ku, nõkwam nõrĩ aimrmẽ aisimã krkwanĩ kba mõn. Tâkãhã romwasku mnõ, nmãhã tô ĩsenã nã, watô sazê.
Are tô ĩsenã, tâkãhã aisĩpko kba mnõzem hawi za psê snã romkmãdâ tkrê kmãdkâ mnõ nõrĩ siwasku pês.
Wakmãdkâkwa dadkâzem nã kraispokrpku kba mnõ pibumã hã dasa krkahur kba mnõ pibumã nẽ, kraisikrãiktõ kba mnõ wa, tô ta pibumã kraisikrãiktõ kba mnõ kõdi.
Aisissum si krkahur kba mnõ kõ nmẽ, wat tâkãnẽ aimã kba ĩmrẽm. Nõkwam nõrĩ dawadi nõrai wanã sa tê kahur nmẽ, za ku nõkwam nõrĩ mrãm snã krnõmr, are nõkwam nõrĩ za ku dure krsiwadâk.
Aisa krkahur kba mnõ pibumã, kãtô dure krkui kahur kba mnõ pibumãp, kwaz aisrõwa kba kõd? Waptokwa Zawre damã dasikrãiktõze krkmãdkâ prê zêĩ kba mnõ kõd kwaz? Rom kõ tdêkwai nõrĩ tebza kwaz Waptokwa Zawre damã dasikrãiktõzem wa krssem nõmr kba mõn? Tâkãnẽ nmẽ, nhanẽ wabza kwaz aimã kba ĩmrẽm? Wabza kwaz tâkãnẽ nã aikmã kba ĩwat? Ãre! Tâkãnẽ nã za aikmã kba ĩwta kõdi.
<sup>(23-24)</sup> Wakmãdkâkwa romkmãdâ dat ĩm rmẽ prabâ, wat aim rowahtukw. Romkmãdâ dat ĩm rmẽ, tô kãnẽ: Dat dam sõihkâ mãra nã, mãt Wakmãdkâkwa Jesus pão kârn, are Waptokwa Zawre damã dapkẽ to nã tasiwaskun. Tapari nãt pão kawẽkẽn, kãnẽ damrmẽ snã: “Tâkãhã tô waĩnĩ, aisõkwakrêm kba dkâ pibumã, za ĩt sõmrĩ. Ĩkmã aispokrpku kba snã teza krkahur kba mõn.”
(-)
Are sa tê kahur mnõ pari, mãt dure romkrãi nõku hêsize, romkrãi nõku vinho nã dat krwamtrẽ mnõ re kârn, are kãnẽ tamrmẽn: “Kãhã tô ĩwapru nã hã Waptokwa Zawre danĩm akwẽ nõrai mẽ ro dasimã dat sakra mnõzep te. Tâkãhã romkrãi waku vinho nã dat krwamtrẽ mnõ kui kahur kba wa, krĩkmã aispokr pku kba mnõ snã, teza krkui kahur kba mõn.”
Twa, nmãzi tâkãnẽ hã pão kahur kba mnõ wa, kãtô dure tâkãnẽ hã romkrãi nõku, kui kahur kba mnõ wa, teza tâkãnẽ nã aipâ mnĩ dat krẽwaizep ku Wakmãdkâkwa dadkâze waskukw, akwẽ nõrai mã.
Tanẽ nmẽ, nõkwa Wakmãdkâkwa dat wam rmẽ kupanã, tâkãnẽ hã pão tê kmẽsiĩ wa, kãtô dure tâkãnẽ hã vinho tê zêkrnẽ wa, kunẽdi. Tetô Wakmãdkâkwa Cristo danĩ kwaĩmba, kãtô dure dawapru kwaĩmba romkunẽ kmãkwamã.
Tâkãnẽ mnõze mba, tâkãhã pão tê kmẽsiĩ kõ re, kãtô dure romkrãi nõku hêsizem wa tê zêkrnẽ kõ re, za nõkwa sĩm romkmãdkâ nã tsiwahui pês. Taparim si za pão kmẽsi, are dure romkrãi nõku, vinho nã dat krwamtrẽ mnõ, zêkrẽ.
Tô nõkwa wanõr wanõkwakrê Wakmãdkâkwa danĩ dkâ da dat sõmr nã, kãtô dure dawapru dat saikwar nã, krkmã simãzus psê mnõ kõ snã, tâkãhã pão siwakru tê kmẽsiĩ wa, kãtô dure kãhã vinho siwakru tê zêkrnẽ wa, zatô Waptokwa Zawre rowẽ kõ dat tmã nõmr.
Tâkãnẽ nã siwakru ro tkrê kmãdkâ mnõzem hawi, tetô saktẽ zawre aiwaikwam kba hã krhâze, kãtô dure krnnĩ nĩpttê tsikutõr, are dure nha mãtô dâk.
Tanẽ nmẽ, wat kmẽsiĩ kõ re, aimã wanĩm romkmãkwamãr kunẽ nã krwasikawakõi mnõ kwaikâ, arknẽ Wakmãdkâkwa rowẽ kõ dat wam nõmr mnõ kõdi.
Are romkunẽ wat krkmãkwamãr mnõzem hawi, Wakmãdkâkwa nmãzi tônmẽ tkai wa, rowẽ kõ dat wam nõmr mnõ wa, tô tô kbure akwẽ nõrai mã ro dat dam nõmr mnõzem btâ nã, dazazêĩ kõkwai nõrai mẽ rowẽ kõ zawre dat wam nõmr mnõ kõ pibumã, za dat wam nõmr.
Twa, Wakmãdkâkwa dadkâzem nã aispokrpku kba mnõ pibumã hã dasazep tmẽ kraisikrãiktõ kba mnõ wa, smĩstu teza aisaĩkwa psê snã krkahur kba mõn, aisissô kraismĩpar kba mnõ snã.
Are nõkwa mrãm wa, srõwa wa za akâ tisa, Wakmãdkâkwa dakmã krdanpokrpku mnõzem nã hã dasikrãiktõze tê kmã kwakru kõ pibumã. Tâkãnẽ teza ro krkmãdkâ kba mõn, Waptokwa Zawre siwakru kraisikrãiktõ kba mnõzem hawi rowẽ kõ dat aim nõmr kba mnõ kõ pibumã.Are romkmãdkâ wadi mnõ, tô tô tammõ ĩwsi wam si, waza kmãdâk.
Waptokwa Zawre krdawaihku kba mnõ kõ re, siwakru krainmrõ kba mnõ nã waihkudikwa. Romhêmba krĩromãdkâ mnõ kõ nẽ hã Waptokwa Zawre danẽ krkmãdkâ prê kba mnõ pibumã, mãt nẽs aikrãi kdâikw.
Twa, ro krsamãr waihku psê kba mnõ pibumã, tô kãnẽ: Nõkwa kãnẽ mrmẽ wa: “Nwa Jesus nã dat krwamtrẽ mnõ mã dat krtmã sdapre mnõ da!” Tahã Waptokwa Zawre Dahêmba dat tmã rowahtuzem prabâ mrmẽ kõdi. Are nõkwa kãnẽ mrmẽ pibumã: “Jesus nã dat krdawamtrẽ mnõ, tô tô kbure akwẽ kmãdkâkwa.” Tô tahã tô Waptokwa Zawre Dahêmba dat tmã rowahtuzem hawim si za tâkãnẽ mrẽ.
Damã krwanĩpiĩ mnõ pibumã, wakrãi waihkuze Waptokwa Zawre Dahêmba dat krwam kapko mnõ, kahâki, are dure siwam si kõdi. Are tô kbure tô tahã dat krwam kapko mnõ, tô Waptokwa Zawre Dahêmba dawtẽsi.
Damã krwanĩpiĩ mnõze kahâki, are Wakmãdkâkwa smĩstu damã krwanĩpiĩ mnõ, tô smĩsi.
Danĩpi wat krdam kmãdkâ mnõ pibumã hã wakrãi waihkuze dat wam sõmr mnõ, siwam si kõdi. Are wat krdam kmãdkâ psê mnõ pibumã hã wakrãi waihkuze dat wam sõmrĩ, tô smĩsi, tô Waptokwa Zawre.
Krwasiwaihkâ psê mnõ pibumã, kãtô dure Waptokwa Zawre Dahêmba wamẽ krdanẽm mnõ nã, wasiwaihku mnõ pibumã, mãt Waptokwa Zawre tô kbure wanõr mã dakrãi waihkuze dat wam kapok, nmãhã danĩpi wat krdam kmãdkâ mnõ pibumã.
Nõkwai mã za Waptokwa Zawre Dahêmba ĩkrãi waihkuze tmã sõmrn, danĩm romkmãdâ tkrê samãr waihku psê mnõ snã, tkrê dam wasku mnõ pibumã. Are nõkwai mã za dure ĩkrãi waihkuze tmã sõmrn, ro adu nõkwa tê waihku kõ nẽ hã tê samãr waihku pibumã.
Nõkwai mã za tê dazazêĩ psê ktab pibumã, Waptokwa Zawre Dahêmba ĩkrãi waihkuze tmã sõmrn. Are nõkwai mã za ĩkrãi waihkuze tmã sõmrn, dahâze aipâ tê tmã rowẽ pibumã.
Romwaihku kõ tê kmãnãr pibumã, za, Waptokwa Zawre Dahêmba nõkwai mã ĩkrãi waihkuze tmã sõmrn. Are dure nõkwai mã ĩkrãi waihkuze sõmrn, damrmẽze tkrê dam kwapeĩ psê mnõ pibumã. Nõkwai mã za dure ĩkrãi waihkuze tmã sõmrn, Waptokwa Zawre Dahêmba dahawim hã rowaihkuze, kãtô dure Waptokwa Zawre Dahêmba dahawim kõ nẽ hã, tê kmã waĩzar psê pibumã. Nõkwai mã za ĩkrãi waihkuze sõmrn, damrmẽ wam waihku kõ nẽ hã nã mrmẽ pibumã, are dure nõkwai mã ĩkrãi waihkuze sõmrn, aimõwi hã damrmẽ nã tê waskuze tê wam hêĩkre pibumã.
Are tô kbure tâkãhã wakrãi waihkuze tô Waptokwa Zawre Dahêmba dawtẽsi za wam kapkon. Kmã dazapka prabâ za dasipkẽ nã wakrãi waihkuze wam sõmrn. Nõkwai mã za nmãhã danĩpi tkrê dam kmãdkâ mnõ pibumã, krãi waihkuze tmã sõmrn, are dure nõkwai mã, aimõwim hã danĩpi tkrê dam kmãdkâ mnõ pibumã, za tmã sõmrn.
Dazazêĩkwai nõrĩ Wakmãdkâkwa Cristo dahêmba nẽ krnmrõ mnõzem nã rowahtuzeWakmãdkâkwa Cristo tô tkai wam hã akwẽ nĩ nẽ. Akwẽ nĩ tô smĩsi, tô tanẽ nã re, simã sĩpko warõrdi. Tô tanẽ kõ wam nẽ, tô smĩsi akwẽ nĩ nẽ tetô krhêmba.
Tô tanẽ dure wanõrĩ, wat krdazazêĩ mnõ nõrĩ, wasimã wasĩpko warõrdi. Nõkwam nõrĩ tô judeu, are nõkwam nõrĩ tô judeu kõ nẽ hã. Nõkwam nõrĩ tô tare sipi tkrê dam kmãkwamãr mnõ nẽ hã, are nõkwam nõrĩ tô sipkẽ nã sipi tkrê kmãkwamãr mnõ. Tô tanẽ kõ wam nẽ, tô kbure mãt Waptokwa Zawre Dahêmba nã wakupsbin, smĩsi danĩ nẽ krwahêmba mnõ pibumã. Are siwam si tetô Waptokwa Zawre Dahêmba wanĩ mnõ mba krdahêmba.
Akwẽ nĩ smĩsi nnĩ pkorê nã si kõdi. Wanĩ simã sĩpko warõrdi.
Twa, dapra kãnẽ mrmẽ wa: “Wa danĩpkra kõ nmẽ, akwẽ nĩ kupanã krĩhêmba mnõze.” Tô tanẽ nã re, za dapra aimõ akwẽ nĩ nã krsako.
Wanpokrê dure kãnẽ mrmẽ wa: “Wa datmõ kõ nmẽ, tô akwẽ nĩ kupanã krĩhêmba mnõze.” Tô tanẽ nã re, za dure danpokrê nã aimõ akwẽ nĩ nã krsako.
Tô kbure wanĩ sĩ datmõ kwaikâ, arknẽ nhanẽ mãrĩ wat krwapar mnõ kõdi. Are tô kbure wanĩ sĩ danpokrê kwaikâ, rom kuze, kãtô dure rom zdazê, arknẽ nhanẽ wat kuze wapar kõdi.
Twa, tô dasipkẽ nã mãt Waptokwa Zawre wanĩ kmãnãrn, kãtô dure krkmã dazapka mnõ prabâ, wanĩ kmã tasĩpkon.
Wanĩ smĩsi wanĩ pko nã si kwaikâ, arknẽ wanĩ ktab kõdi.
Tô ĩkwaĩmba, wanĩ simã sĩpkod mnõd, tô tanẽ nã re, wanĩ tô smĩsi.
Tanẽ nmẽ, ĩkwaĩmba kõdi, dato danĩpkra mã kãnẽ mrmẽ pibumã: “Tôka waĩmã aipsê kõdi”. Are dure ĩkwaĩmba kõdi dakrã dapra mã kãnẽ mrmẽ pibumã: “Tô kanõrĩkwa waĩmã aipsê kba kõdi”.
Tô ĩsenã, wanĩ simã ĩsĩpko mnõ, ĩsipttê kõ nẽ hã nã wat krkmã tom mnõ, tô ĩpsê ktab nẽ hã, wahêmba mã.
Are wanĩ simã ĩsĩpko mnõ, ĩwapurê nẽ hã nẽ wat krkmã tom mnõ, waza wat krkmãdkâ pês. Are dure wat sãmr wẽ prãirê nẽ hã, waza tmã wanĩpsê snã wat krkmãdkâ pês.
Wanĩ simã ĩsĩpko mnõ wat sãmr wẽ psê nẽ hã nã, wam psê nmẽ, tô kmã wapkẽ zawre kõ snã, waza wat krkmãdâk. Tâkãnẽ mãt Waptokwa Zawre wahêmba wam kmãnãrn, wanĩ simã ĩsĩpko mnõ ĩwapurê nẽ hã mã ĩprêzem zawre dat krtmã sõmr mnõ snã.
Twa, wahêmba tô smĩsi, are wanĩ simã ĩsĩpko mnõ za smĩstu krsiwaihkâ pês.
Nmãhã wanĩ pko nã mãrĩ sepku wa, za ĩpko wadi nõrai mã dure rowẽ kõ tmã krãiwatobr. Nõkwa smĩsi wanĩ simã ĩsĩpko nã wta wa, tô kbure wahêmba za tto.
Tâkãnẽ dure tô kanõrĩkwa. Tô kanõrĩkwa tô Wakmãdkâkwa Cristo dahêmba nẽ, are smĩsi dazazêĩkwa tô smĩsi Wakmãdkâkwa Cristo danĩ simã ĩsĩpko mnõ nẽ hã nẽ.
Are Waptokwa Zawre mãt Wakmãdkâkwa Jesus dazazêĩkwai nõrĩ, tô kbure dat sõreĩ pês. Dawanã dat sõre mnõ, tô Wakmãdkâkwa damrmẽ waskukwa pibumã dat satõr nõrĩ, tô tanõrai pari, tô damrmẽ waskukwai nõrĩ, tô tanõrai pari, tô dam rowahtukwai nõrĩ. Tô tanõrai pari, mãt romwaihku kõ kmãnãrkwai nõrĩ sõren, kãtô dure dahâze psêkwai nõrĩ, kãtô dure dawaihkâkwai nõrĩ, kãtô dure dakmãdkâkwai nõrĩ, kãtô dure damrmẽ wam waihku kõ nẽ hã damrmẽ nã krĩmrmẽzus mnõ nõrĩ.
Tô kbure damrmẽ waskukwai nẽ dat satõr pibumã, kãtô dure damrmẽ waskukwai pibumã, kãtô dure sĩ dam rowahtukwai pibumã, dat sõre kõdi. Romwaihku kõ kmãnãr pibumã, kbure dure dat sipttê kõdi.
Dahâze tê tmã rowẽ pibumã, kãtô dure damrmẽ wam waihku kõ nẽ hã nã krmrmẽzus mnõ pibumã, tô kbure mã dat rmẽ kõdi. Are dure damrmẽ wam waihku kõ nẽ hã nã nõkwa mãrĩ tê wasku, tô kbure mã romwaihkuze dat sõmr kõd, mãr nã mrmẽ nã tê wam wasku pibumã.
Wat krdazawi mnõzem nã rowaskuzeTkai wam hã damrmẽ nã pto mnõ pâ krĩmrmẽ mnõ kwaikâ, kãtô dure hêwa nsĩm hã damrmẽ mnõ nã krĩmrmẽ mnõ kwaikâ, are ĩt krdazawi mnõ kõ kwaikâ, arknẽ damrmẽ pâ nã hã ĩmrmẽze târa pre po nã hã rom sitka waparka nẽ, kãtô dure rom sitka zapto waparka nẽ, krsitak. Mãrĩ za nõkwai mã tê wasku psê kõdi.
Waptokwa Zawre damrmẽze ĩt krdam wasku mnõ pibumã, ĩt krwaihku psê mnõ kwaikâ, kãtô dure tô kbure ro ĩt krwaihku psê mnõ kwaikâ, kãtô dure tô kbure rom kupsbi ĩt krsamãr waihku psê mnõ kwaikâ, kãtô dure srã dum zawre ĩt res pibumã, Waptokwa Zawre ĩt krdazazêĩ psê mnõ kwaikâ, are dure ĩt krdazawi mnõ kõ kwaikâ, tô kbure tô tahã waĩnĩm rowaihkuze mãr mã arknẽ psê kõdi.
Waĩnĩm ro tô kbure ĩt krdam sõmr mnõ kwaikâ, kãtô dure ĩhêmba zemã dat pro pibumã, ĩt sõmr kwaikâ, are ĩt krdazawi mnõ kõ kwaikâ, tô kbure tâkãhã ro ĩt krkmãkwamãr mnõze arknẽ tô tare.
Tkrê dazawi mnõ, tô hâipre pa snã za ro tkrê kmãdâk, kãtô dure pkẽ psê snã krnẽm mnõze. Tkrê dazawi mnõ nẽ hã tkrê dakumnãs mnõ snã, kãtô dure simã prê snã, kãtô dure tô tare sisnã toi snã, krnẽm mnõ kõdi.
<sup>(5-6)</sup> Dawadi nõrai mã mrmẽ kunẽ snã mrmẽ kõdi, simã si ro tkrê kmãdkâ mnõ kõd, kãtô dure pkẽ krê nõkwai mã sipkrui kõdi. Are dure nõkwa siwakru mãrĩ tê kmãnãr re tê kmãdkâ wa, za kmã pkẽ toi kõdi, are nõkwa ĩkwaĩmba snã mãrĩ tê kmãnãr re tê kmãdkâ wa, pkẽ toi snã za kmãdâk.
(-)
Tkrê dazawi mnõ nẽ hã za pakuwa kõ snã rowẽ kõ tkrê kmãdâk. Waptokwa Zawre tê dazazêĩ snã, kãtô dure dat krwam ropistu mnõ zô krsmĩpar mnõ snã, za hâipre pa snã rowẽ kõ aimõ tkrê kmãdâk.
Danmĩ zawize za krsaikwar wamhuire. Waptokwa Zawre danĩm romkmãdkâ nã za rowasku wam krãiwatobr, are za krwam saikwar wamhuire mnõ kõdi. Damrmẽze wat waihku kõ nẽ hã nã krkmã mrmẽzus mnõ pibumã, za Waptokwa Zawre nõkwam nõrai mã ĩkrãi waihkuze tmã sõmrn, are za krmrmẽzus wamhuire mnõ kõdi. Rom waihkuze mãt Waptokwa Zawre Dahêmba dat wam sõmr, are za dure krwam saikwar wamhuire mnõ kõdi.
Wakrãi waihkuze dat krwam sõmr mnõ nã tô kbure ro adu wat samãr waihku psê kõd, are dure damrmẽze wat krdam wasku mnõ pibumã, dat krwam sõmr mnõ, ĩstõ ku za tô kbure dure wat wasku psê kõdi.
Are tô kbure ro dat wam hêĩkre psêze bdâ nwa waptkã wa, waza kbure ro samãr waihku psênĩ. Tazi za srurê snã nõkwa mãrĩ tê waihku kõdi.
Wa adu aikte re, tô aikte mrmẽzem prabâ, aire krĩmrmẽ mnõze, kãtô dure aikte nĩm romkmãdkâ prabâ, wat aire ro ĩt krkmãdâk, kãtô dure aikte simãzuszem prabâ, wat aire krĩsimãzus. Are tokto, ĩwrahku par pari, aikte nẽ aimõ ro ĩt krkmãdkâ mnõ kõdi.
Ro tokto wat krsãmr mnõ, tô romwawã nẽ wat wat krkmãdâk. Dasikmãdkâzem zazum wa nõkwa sikmãdkâ nẽ, wat adu ro wat krkmãdâk. Are tâkã pari, wat sãmr psê snã waza ro wat krkmãdâk. Toktorê ro adu ĩt waihku psê kõdi, are tâkã pari, waza kbure ro ĩt waihku pês. Waptokwa Zawre dat krĩwaihku psê mnõ nẽ, waza dure tô kbure ro ĩt waihku pês.
Twa, tokto tô mrẽpranẽt aimõ krwam saikwar: Wat krdazazê mnõze, kãtô ro dat krwam ropistu mnõ zô krwanmĩpar mnõze, kãtô dure wat krdazawi mnõze. Are tâkãhã mrẽpranẽ zum hã ĩprê ktabi, tô wat krdazawi mnõze.
Wakrãi waihkuze Waptokwa Zawre Dahêmba dat krwam sõmr mnõ nã dure dat wam rowahtuzeTâkãnẽ mnõze mba, krdazawi psê kba mnõ pibumã, ĩsenã kraisikwanĩ kba mõnõ. Are aikrãi waihku kbaze Waptokwa Zawre Dahêmba dat kraim kapko kba mnõ pibumã, dure ĩsenã kraisikwanĩ kba mõnõ. Waptokwa Zawre damrmẽze krwasku psê kba mnõ pibumã, aikrãi waihku kbaze dat kraim sõmr kba mnõ da, ĩsenã ktabi kraisikwanĩ kba mõnõ.
Damrmẽze wam waihku kõ nẽ hã nã nõkwa mrmẽ wa, akwẽ nõrai mã mrmẽ kõd, tô Waptokwa Zawre damã si za mrẽ, nõkwa tô tahã mrmẽze tê samãr waihku kõ nmẽ. Are Waptokwa Zawre Dahêmba danĩpttê nã tetô romkmãdkâ kupsbi nã mãrĩ wasku.
Are damrmẽze wat samãr waihku nã nõkwa Waptokwa Zawre damrmẽze tê wasku wa, akwẽ nõrai mã za wasku. Tâkãnẽ wa, za tê pkẽ ttê mnõ snã, kãtô dure tê pkẽ waptui mnõ snã, akwẽ nõrĩ tê waihâk.
Damrmẽze wam waihku kõ nẽ hã nã nõkwa mrmẽ wa, aimã si za krsiwãitêt. Are wamrmẽzem nã nõkwa Waptokwa Zawre damrmẽze tê wasku wa, tô kbure Wakmãdkâkwa Jesus dazazêĩkwai nõrĩ za tê wãitêt.
Tô kanõrĩkwa tô kbure damrmẽ wam waihku kõ nẽ hã nã kraimrmẽzus kba mnõ kwaikâ, arknẽ psêd waĩmã. Are waĩmã ĩpsê ktabi, tô Waptokwa Zawre damrmẽze krwasku kba mnõ pibumã, aikrãi waihku kbaze dat kraim sõmr psê kba mnõ da. Twa, damrmẽ wam waihku kõ nẽ hã nã nõkwa mãrĩ tê wasku wa, mrmẽ prê prãirê snã za mrẽ, are nõkwa Waptokwa Zawre damrmẽze wamrmẽzem nã tê wam wasku wa, tô mrmẽ prê zawre snã za mrẽ. Are damrmẽ wam waihku kõ nẽ hã nã ro tê wam wasku mnõ, nõkwa wamrmẽzep tmẽ tê wam kmã spikrai wa, dure psêd. Tanẽ wa, za damrmẽ wam waihku kõ nẽ hã nã ro tê wam wasku, kbure dasikrãiktõ wam hã dazazêĩkwai nõrĩ Waptokwa Zawre danĩm romkmãdkâ nã tê wãitêt.
Ĩsimẽ hã nõrĩ, tâkãnẽ nã, pe ĩwapar psê kwaba: Ĩt aipibui kba wa, damrmẽ aim waihku kba kõ nẽ hã nã mãrĩ ĩt aim wasku kba wa, tebza kwaz ro ĩt aim wasku kbazem hawi Waptokwa Zawre danĩm romkmãdâ samãr waihkukw? Ãre! Tâkãnẽ wa, za mãrĩ samãr waihku kba kõdi. Are romkmãdâ Waptokwa Zawre dat ĩm hêĩkre mnõ, damrmẽze krsamãr waihku kba mnõ nã ĩt aim wasku kba mnõ wa, kãtô dure ĩkrãi waihkuzem psê nã mãrĩ ĩt aim wasku kba mnõ wa, kãtô dure damrmẽze dat ĩm wasku, ĩt aim wasku kba mnõ wa, kãtô dure rowahtuzem pê ĩt aim rowahtu kba mnõ wam si, waza ĩt aiwaihkâ psêkw.
Tâkãhã tô kãnẽ: Wamrmẽze mãrdi, are danĩm hrâze dure mãrdi. Nmã hã tô kupkrtã hrâ nẽ, are nmãhã tô danĩpkrahi nã ĩkras nẽ hã. Are nõkwa danĩm hrâze ĩkwaĩmba tê hrâ kõ wa, nhanẽ bza nõkwa ĩsĩm hrâ samãr waihuk?
Dasikwape kmã snãkrta pibumã hã danĩm hrâze nõkwa ĩkwaĩmba tê hrâ kõ wa, bza kwaz nõkwa dasikwapeĩ pibumã, dat saihrâ nã, rowaihuk?
Tanẽ dure Waptokwa Zawre damrmẽze. Damrmẽze akwẽ tmã waihku kõ nẽ hã nã, damrmẽze tmã wasku kba mnõ wa, nhanẽ bza nõkwa samãr waihuk? Tâkãnẽ wa, za aimrmẽzepkwa tô tare tsikutõr, rowakku mã aimrmẽzus kba nẽ!
Tkai pâ damrmẽze kahâki. Are nõkwa sĩm mrmẽzem nã mãrĩ tê wapar wa, za samãr waihku pês.
Are romwaskukwa, mrmẽze ĩt samãr waihku kõ nẽ hã nã, mãrĩ tĩm wasku wa, damrmẽ waskukwa tô tkai kamõi hawim hã akwẽ nẽ waĩmã, are wa dure tô tahã mã, tô tkai kamõi hawim hã akwẽ nẽ.
Tâkãnẽ mnõze mba, aikrãi waihku kbaze Waptokwa Zawre Dahêmba dat kraim kapko kba mnõ pibumã, krkmã aisapka kba mnõ nmẽ, dazazêĩkwai nõrĩ dazazêzem nã krsiwrahku mnõ da krwaihkâ kba mnõ pibumã, aikrã waihkuzepkwa dat kraim kapko kba mnõ pibumã, kraisikwanĩ psê kba mõnõ.
Twa, nõkwa damrmẽ wam waihku kõ nẽ hã nã, mãrĩ tê wasku da hã, za Waptokwa Zawre dawa, dakrãi waihkuze dat tmã kapko pibumã, ĩmrmẽ waparkwai nõrai mã mãr nã kmã mrmẽ nã, tê wasku psê pibumã.
Tâkãhã tô kãnẽ: Damrmẽze wam waihku kõ nẽ hã nã Waptokwa Zawre ĩt dawar wa, ĩhêmba nã waza dawa, are ĩt dawarze ĩkrãi waihku hawim kõdi.
Tâkãnẽ mnõze mba, nhanẽ wabza ro ĩsimã ĩt nõmr? Kãnẽ waza kmãnã: Ĩhêmba nã, kãtô dure ĩkrã waihkuzem nã waza dawa, are dure ĩhêmba nã, kãtô ĩkrãi waihkuzem nã, damã ĩnõkrê.
Dasikrãiktõzem wa aipkẽ to nã Waptokwa Zawre damã aisiwasku pibumã, aihêmba nã si damrmẽ wam waihku kõ nã dawar wa, za tô tazim hã akwẽ ro tê waihku prãirê nẽ hã aimrmẽze tê samãr waihku kõdi. Tanẽ wa, nhanẽ bza tô tahã dawarze “Tô tanẽ” nã aikmã sazê?
Damrmẽ akwẽ tkrê waihku mnõ kõ nẽ hã nã krĩmrmẽ mnõze kahâ nmẽ, wat Waptokwa Zawre damã ĩpkẽ to nã krĩsiwasku. Damrmẽ dam waihku kõ nẽ hã nã krĩmrmẽ mnõzem nã, wat tô kbure aikmã spaikw.
Tô sza, waĩmã ĩpê, tô ĩwaparkwai nõrĩ damrmẽze tê samãr waihku nẽ hã nã, ro ĩt tmã wasku pibumã, Wakmãdkâkwa damã dasikrãiktõzem wa. Twa, dazazêĩkwai nõrai mã ĩt rowahtu psê mnõ pibumã, waĩmã ĩpê, tô 5 nã damrmẽrê nã si kãte ĩwaparkwai nõrai mrmẽzem nã mãrĩ ĩt tmã wasku pibumã. Damrmẽ dam waihku mnõ kõ nẽ hã nã kahâ zawre snã tare ĩmrmẽ pibumã, waĩmã psê prãirêki.
Ĩsimẽ hã nõrĩ, aikterê nẽ rom nã kraisimãzus kba mnõ knã. Aikte nõrĩ romkunẽ nã krkmã simãzus mnõ kõ nẽ, romkunẽ mã aikte nẽ kraihêmba kba mõnõ, are rom wadi nã tô ĩptokrta nẽ ro krkmãdkâ kba mõnõ.
Waptokwa Zawre danĩm hêsuka wa kuĩkre snã ĩnmrõ, tô kãnẽ:“Kãnẽ Wakmãdkâkwa damrmẽze: Tâkãhã akwẽ nõrai mã waza aimõwi hã damrmẽ nã, kãtô dure tkai kamõi hawim hã akwẽ nõrai sdawa nã, ĩmrẽm. Tô tanẽ nã re, za ĩnĩm akwẽ nõrĩ tĩwapar psê kõdi.”
Tâkãnẽ mnõze mba, dazazêĩ kõkwai nõrai mã prê snã danĩm romkmãdâ dat tmã wasku pibumã, za Waptokwa Zawre Dahêmba nõkwai mã ĩkrãi waihkuze tmã sõmrn, wam waihku kõ nẽ hã damrmẽzem nã mrmẽ pibumã. Are, dazazêĩkwai nõrai mã, tô aimõwi dasihêĩkreze hã. Damrmẽ waskukwai nõrai mã za ĩkrãi waihkuze tmã sõmrn, danĩm rowasku tê tmã wasku psê pibumã. Are dazazêĩ kõkwai nõrai mã za tô tanẽ dasihêĩkre kõdi.
Pe kmã aisimãzus kwaba: Wakmãdkâkwa damã kraisikrãiktõ kba mnõzem wa, tô kbure damrmẽze wam waihku kõ nẽ hã nã kraimrmẽzus kba mnõ wa, kwaz psêd? Ãre, psê kõdi. Tazi adu ro tkrê samãr waihku psê mnõ kõ nẽ hã nha aisikrãiktõ kbazep ku zas mnõ wa, kãtô dure dazazêĩ kõkwai nẽ hã nha aitmẽ kba zas mnõ wa, bza kwaz dakrãi kunẽ nã taikmã tom kba kõd?
Are tô kbure aimrmẽzep kba nã Waptokwa Zawre damrmẽze krwasku kba mnõ nã re, amtpẽ kõ re adu tê dazazêĩ kõ nẽ hã aitmẽ kba kmẽ zbre wa, tanẽ kõ wa, adu ro tê samãr waihku psê kõ nẽ hã aitmẽ kba kmẽ zbre wa, za Waptokwa Zawre damrmẽze krwasku kba mnõ, wapar waihuk pês. Tazi za, tê waparzem hawi, sĩm romkmãkwamãr kunẽ nã tsikawakõ.
Tazi za ĩsĩm romkmãdkâ kunẽ kupsbi tmã tsihêĩkre. Tanẽ nmẽ, za hikrã nã da, are Waptokwa Zawre tê dakmãdkâ prê snã kãnẽ mrẽ: “Tô ĩsenã tetô Waptokwa Zawre aimẽ kba krdahêmba!”
Wakmãdkâkwa damã dasikrãiktõzem wa nhanẽ krdahêmba mnõzeĨsimẽ hã nõrĩ, ro ĩt aim wasku kba mnõ zê, tô kãnẽ: Wakmãdkâkwa damã kraisikrãiktõ kba mnõ wa, smĩsi wasimẽ hã kãte danõkrêzem nã sõkrê zêĩd, are ĩkamõ Waptokwa Zawre danĩm romkmãdkâ nã mãrĩ taim rowahtu kba zêĩd, are ĩkamõ damrmẽ Waptokwa Zawre dat tmã sõmrĩ taim wasku kba zêĩd, are dure ĩkamõ damrmẽ krwaihku kba mnõ kõ nẽ hã nã mãrĩ taim wasku kba zêĩd, are dure ĩkamõ tô tahã damrmẽ krwaihku kba mnõ kõ nã hã ro wasku, taim kmã spikrai kba zêĩd. Tô kbure tâkãnẽ hã krkmãkwamãr kba mnõ pibumã, psêd, Wakmãdkâkwa dazazêĩkwai nõrĩ danĩm romkmãdkâ nã krwaihkâ kba mnõ pibumã.
Are tô kanõrai waikwam kba hã nõkwam nõrĩ damrmẽ krwaihku kba mnõ kõ nẽ hã nã mrmẽzusi kmã sapka wa, tô ponkwanẽ, tanẽ kõ wa mrẽpranẽ si, za mrẽ. Are kãnẽ za tmrmẽzus: Smĩsi za mrẽ, are tahã mrmẽ pari, za ĩkamõ mrẽ, are tapari dure ĩkamõ mrẽ. Are zatô nõkwa tô tanõrai mrmẽze dawadi nõrai mã kmã spikra, tê samãr waihku mnõ pibumã.
Are, tô tanõrai mrmẽze taim kmã spikrai kba pibumã, nõkwa smrã kõ wa, za damrmẽ krwaihku kba mnõ kõ nẽ hã nã ĩmrmẽzus zêĩ nõrĩ arkiwi thêmba. Sipkẽ krêm si za simã, kãtô Waptokwa Zawre damã tmrmẽzus.
Waptokwa Zawre damrmẽ waskukwai nõrĩ ponkwanẽ, tanẽ kõ wa mrẽpranẽ, hêmba wa, are damrmẽ dat krtmã sõmr mnõ tê wasku zêĩ wa, za wasku. Are ĩwaparkwai nõrĩ za tô tanõrai mrmẽze tmã sabui pês, ĩkwaĩmba zô.
Are ĩsikburõi zum hã smĩsi mã Waptokwa Zawre damrmẽ dat tmã sõmr wa, za danõwa ĩmrmẽ arkiwi tmã thêmba.
Tô kanõrĩkwa tô kbure Waptokwa Zawre damrmẽze krdam wasku kba mnõ pibumã, psêdi tô. Are smĩsi si teza krwasku kba mõn. Tanẽ wa, za kbure Waptokwa Zawre danĩm romkmãdâ tê samãr waihku pês, kãtô dure damrmẽzem nã krsiwãitêt.
Waptokwa Zawre Dahêmba za damrmẽze waskukwai mã ĩkrãi waihu tmã sõmrn, are tô tahã za simã ropibui pês, siwakru mrmẽ kõ pibumã.
Romzako wat krãiwatbro pibumã, Waptokwa Zawre dasimã dat wazaihrâ kõdi. Wapkẽ nmrõ psê snã ro wat krkmãdkâ mnõ pibumã, mãt dasimã wazaihrân.Tô kbure Wakmãdkâkwa damã krdasikrãiktõ mnõ nõrĩ romkmãdâ tkrê kmãdkâ mnõze, tô kãnẽ:
Dazazêĩkwai nõrĩ Waptokwa Zawre tê dakmãdkâ prê mnõ pibumã krsikrãiktõ mnõzem wa, za pikõi nõrĩ arkiwi krsikburõ. Tô tazi mrmẽ pibumã, za dat tmã wẽ kõdi. Romkmãdkâ prê ahâmre hawi judeu nõrĩ tkrê kmãdkâ mnõ, pikõi nõrĩ akwẽ nõwa romkmãdâ tkrê kwape mnõ pibumã, tê tmã wẽ kõdi.
Pikõi nõrĩ mãrĩ tê waihku zêĩ mnõ wa, srõwa wa za mrõ sdanã. Wakmãdkâkwa damã dasikrãiktõzem wa mrmẽ wa, za pikõ dawadi nõrĩ ssem hi.
Waptokwa Zawre damrmẽze nnãkrta ktabi, bâ, tô kanõrai kba hawip kwaz? Bâ, tô kanõrai mã kba si mãp kwaz Waptokwa Zawre damrmẽze rmẽn?
Nõkwa Waptokwa Zawre damrmẽ waskukwai nã krsikmã tom mnõ nẽ hã, kãtô dure Waptokwa Zawre Dahêmba ĩkrãi waihkuze dat krtmã sõmr mnõ nã siwaihku wa, za dure waĩnmĩ kuĩkrezem hawi ro tê waihku pês, Wakmãdkâkwa romkmãdâ dat ĩm rmẽ mnõ prabâ, ĩt aim kuĩkre kba nã.
Are ĩt aim kuĩkre kba mnõ nõkwa tê kmãdkâ zêĩ kõ wa, tônkã, nwa sipkẽ nã krmõr da.
Twa, kanõrĩkwa, ĩsimẽ hã nõrĩ, Waptokwa Zawre damrmẽze aimrmẽzep kba nã krdam wasku kba mnõ pibumã, kraisikwanĩ kba mõnõ. Are nõkwa mrmẽ dam waihku kõ nẽ hã nã mãrĩ tê wasku zêĩ wa, twi wẽ kõ kba knã.
Twa, krdassem nõmr kba mnõ kõ pibumã, kãtô dure ro daw kmã kwakru kba kõ snã, teza tô kbure ro krkmãdkâ psê kba mõn.
Wakmãdkâkwa Cristo aipâ danõkrêptuizeĨsimẽ hã nõrĩ, rowaskuwẽ ĩt kraim wasku kba mnõ nã, tokto ĩt kraispokrpku kba mnõ zêĩd. Tâkãhã rowaskuwẽ bât sazêĩkw, are aimõ krkmãdkâ psê kba mnõ snã, krkmã wamhui kba mõn.
Romwasku ĩt kraim wasku kba mnõ, tô Wakmãdkâkwa dakmã hã rowaskuwẽ. Tâkãhã rowaskuwẽ nã tetô Waptokwa Zawre aimõ dat kraipkẽhrikw, aimõ krkmãdkâ psê kba mnõ wa. Tanẽ kõ kwaikâ, za arknẽ krdazazêĩ kba mnõze tare krsaikwar.
Dat krĩm rowahtu mnõ prabâ, wat ĩt kraim rowahtukw. Tâkãhã dat ĩm rowahtuze prê ktabd, are tô kãnẽ: Waptokwa Zawre danĩm hêsuka wa kuĩkre snã ĩnmrõ prabâ, mãt Wakmãdkâkwa Cristo tadkân, wanĩm romkmãkwamãr kunẽ dat wam par pibumã.
Dadkâ pari mãt danrẽn, are mrẽpranẽ bdâ dakmã nẽm wi, mãt aipâ danõkrêptuin, Waptokwa Zawre danĩm hêsuka wa kuĩkre snã ĩnmrõ prabâ.
Dat danõkrêptui pari, mãt Pedro ãmã, kãtô dure 12 nã damrmẽ waskukwai pibumã dat satõr nõrai mã, tasihêĩkren.
Tapari, mãt dure saktẽ zawre dakmã sasõmrkwai nõrai mã tasihêĩkren. Tô tahã dasihêĩkrezem siwa, mãt dakmã sasõmrkwai nõrĩ dakmã ĩsõpre mnõ, 500 nã kmã spa. Tô tazi dakmã ĩsõpre mnõ nõrai sum hã, tetô aimõ kahâ snã krromãdâk, are nõkwam nõrĩ mãtô dkâ par.
Tô tanõrai sakum parim si, mãt aikde sĩm btâ kupanã waptkã mã nẽ, dure waĩmã tasihêĩkren.
Tô ĩkwaĩmba, wasimẽ hã damrmẽ waskukwai pibumã dat wazatõr nõrai mã, tô ĩsrurê ktab nẽ hã nẽ wat krĩsikmã to. Are dure Waptokwa Zawre dazazêĩkwai nõrĩ ĩt krkmã kwakbure mnõzem hawi, damrmẽ waskukwai pibumã, dat satõr nã dat krĩwamtrẽ mnõ pibumã, ĩsimã ĩwapurêki.
Tô sza, mãt Waptokwa Zawre dapkẽ psê snã dat krĩkmãdkâ mnõzem hawi, dat ĩzatõr pibumã ĩnmĩstun. Are dapkẽ psê snã dat krĩkmãdkâ mnõze, tare krsaikwar mnõ kõdi. Krĩnĩpiĩ mnõzem nã wat dat satõr wadi nõrĩ ĩt kmã spa. Tô sza, ĩsismĩtê damã krĩnĩpiĩ mnõ kõdi, Waptokwa Zawre dapkẽ psê snã dat krĩkmãdkâ mnõ snã, mãt krdamã ĩnĩpiĩ mnõ pibumã, dat krĩnĩptêt.
Tô smĩstu danĩm rowaskuwẽ akwẽ nõrai mã wat krwasku mnõ nmẽ, nõkwa Wakmãdkâkwa danĩm rowaskuwẽ tkraim wasku kba mnõ, waĩmã tô siwam si. Are tâkãhã rowaskuwẽ wat kraim wasku kba mnõzem hawi, bât krsazêĩ kba mõn.
Aipâ wanõkrêptuizem nã rowahtuzeRowasku wat kraim wasku kba mnõ, tô kãnẽ: “Mãtô Wakmãdkâkwa Cristo aipâ tanõkrêptuin”. Tô tanẽ kõ wam nẽ, nhanẽ bza tô kanõrai waikwam kba hã nha dadkâ nõrĩ za aipâ sõkrêptui kõ nã ro wasku?
Dadkâ nõrĩ aipâ sõkrêptuize mãr kõ kwaikâ, arknẽ dure Wakmãdkâkwa Cristo aipâ danõkrêptui par kõdi.
Are Wakmãdkâkwa Cristo aipâ danõkrêptui kõ kwaikâ, arknẽ mãrĩ wat aim wasku kba pibumã, wat waihku kõdi, are krdazazêĩ kba mnõze arknẽ dure tare.
Are kãnẽ waza dure aimã kba ĩmrẽm: Dadkâ nõrĩ aipâ sõkrêptui mnõ kõ wa, wat arknẽ Waptokwa Zawre Wakmãdkâkwa Cristo dat danõkrêptu nã, akwẽ nõrai mã wat krwasku mnõzem nã, wasimãzaĩ snã dakmã rowaskun. Tô, dadkâ nõrĩ aipâ sõkrêptui mnõ nã hã rowaskuze ĩsenã kõ kwaikâ, arknẽ Waptokwa Zawre Wakmãdkâkwa Cristo dat danõkrêptui kõdi.
Tâkãnẽ mnõze mba, Waptokwa Zawre za dadkâ nõrĩ aipâ dat sõkrêptui mnõ kõ wa, arknẽ dure Wakmãdkâkwa Cristo aipâ dat danõkrêptui par kõdi.
Are Waptokwa Zawre Wakmãdkâkwa Cristo dadkâ hawi aipâ dat danõkrêptui kõ kwaikâ, krdazazêĩ kba mnõze tô taret arknẽ saikwar. Tâkãnẽ kwaikâ, tet arknẽ adu aisĩm romkmãkwamãr kunẽ mba siwakru krainmrõ kba mõn.
Dadkâ hawi Wakmãdkâkwa Cristo aipâ danõkrêptui kõ kwaikâ, arknẽ tê dazazêĩ snã ĩdkâ par nõrĩ nhanẽ sipkẽhri kõdi.
Wakmãdkâkwa Cristo dazô krwanmĩpar mnõze tâkãinnĩ hã krwanmrõ mnõzem mã si kwaikâ, siwakru ro wat krkmãdkâ mnõzem hawi, arknẽ ĩkwaĩmba akwẽ nõrĩ ĩsenã ktabi wakmã pkẽ mnõ pibumã.
Are ĩsenã hã romkmãdâ tô kãnẽ: Mãtô Waptokwa Zawre Wakmãdkâkwa Cristo aipâ danõkrêptuin. Tâkãnẽ nã Waptokwa Zawre ro dat wam wasku psêze, tô za dadkâ nõrĩ dure aipâ dat sõkrêptui mnõ nã.
Tâkãhã tô kãnẽ: Smĩsi ambâ wadkâze tê wam krãiwatbro nẽ, mãt dure smĩsi ambâ aipâ wanõkrêptuize wam krãiwatobr.
Adão ãhawim hã akwẽ nmẽ tô kbure za dkâ mnõ nẽ, za dure tô kbure Wakmãdkâkwa Cristo damẽ krĩnmrõ mnõ nõrĩ aipâ dat sõkrêptu.
Are aipâ wanõkrêptuize tô kãnẽ: Wakmãdkâkwa Cristo wawanã mãt aipâ tanõkrêptuin, are mnĩ aipâ dat krẽwaize nwa waptkã wa, za danĩm akwẽ nõrĩ dure aipâ dat sõkrêptu.
Tapari za ro sikutõr mnõze nwa waptãr. Tô tahã btâ nã za Wakmãdkâkwa Cristo tô kbure romnĩwas mba hã romhêmbai kõ ro tkrê kmãdkâ mnõ nõrai siptdê twi kutõrn. Tkai mba hã damrmẽ prê nõrai siptdê za dure twi kutõrn. Tô kbure danĩpttê tdêkwai nõrai siptdê za twi kutõrn. Tapari za dat krdakmãdkâ mnõze Waptokwa Zawre damã sakren. Ta tô Daptokwa.
Are dat dam rmẽ mnõ, tô adu Wakmãdkâkwa Cristo dat krdakmãdkâ mnõ pibumã, Waptokwa Zawre tô kbure Wakmãdkâkwa Cristo dakrui waparkwai nõrĩ dapapra dat dam smẽzep ku.
Tetô dure dadkâze dakrui waparkwai nẽ kmã tomn. Tahã tô dakrui waparkwai wadi nõrai saku za kutõrn.
Tâkãnẽ nã, Waptokwa Zawre danĩm hêsuka wa kuĩkre snã ĩnmrõ, tô kãnẽ: “Tô kbure ro dat krkmãdkâ mnõ pibumã, mãt danãrn.” Are tâkãhã “tô kbure rom nã” damrmẽzem wa, Waptokwa Zawre dasisrẽ kõdi. Waptokwa Zawre tô Wakmãdkâkwa Cristo dat danãrĩ hã, tô kbure ro dat krkmãdkâ mnõ pibumã.
Are Wakmãdkâkwa Cristo, Waptokwa Zawre dakra, tô kbure ro dasipapra dat smẽ mnõ pari, za Waptokwa Zawre dat krdakmãdkâ mnõzem papra ku tasissãrn. Tazi za Waptokwa Zawre tô kbure tkai mba hã, kãtô dure hêwa nsĩ mba hã daprê snã ro dat krkmãdâk.
Zatô nõkwam nõrĩ dadkâ nõrai sõkwakrê tsikrãikwanẽr. Are dadkâ nõrĩ aipâ sõkrêptui mnõ kõ wa, mãrĩ zda bza tô tanõrĩ dadkâ nõrai sõkwakrê sikrãikwanẽr?
Are wanõrĩ hãrê? Dadkâ nõrĩ sõkrêptui mnõ kõ wa, mãrĩ zda wapsa Wakmãdkâkwa Cristo damã krwanĩpiĩ mnõzem hawi wadkâ krtamrê mba krwanõmr?
Ĩsimẽ hã nõrĩ, btâ bâ ĩdkâzep krtamrê krĩnẽm mnõ nã re, wat aimõ Wakmãdkâkwa damã krĩnĩpi. Tâkãhã aimã kba kmã ĩmrmẽze, tô wasissu Wakmãdkâkwa Cristo Jesus damẽ krwanmrõ psê mnõzem hawi, aikmã kba ĩpkẽ toi ktab nmẽ.
Tônmẽ, dazakru sĩ Éfeso wa, wat rowẽ kõ zawre ĩt krkwanĩ, romsiwamnãr nõrĩ akwẽ tê kunẽ zêĩ nẽ, ĩkrui waparkwai nõrĩ aire tĩkunẽ zêĩ nmẽ. Are, tô ĩsimã ĩprê pibumã si tâkãnẽ hã rowẽ kõ ĩt krkmãdkâ mnõ kwaikâ, mãr mãp kwaz krĩnĩpiĩ mnõze psêd? Are dadkâ nõrĩ aipâ sõkrêptui mnõ da dat hri kõ kwaikâ, ĩpê tô arknẽ akwẽ mrmẽzus mnõzem prabâ krwanmrõ mnõ pibumã. Tô tanõrĩ krmrmẽzus mnõze, tô kãnẽ: “Hâre za wadkâ mnõ nmẽ, arê tâkãnã wasa wat krkahur kba mõnõ, kãtô dure wat krkui kahur kba mõnõ.”
Aimã kraisistokrãm kba mnõ knã: Romkmãdkâ kunẽ tdêkwai nõrai mẽ krainmrõ kba mnõ wa, za aisĩm romkmãdkâ pê aiw kunẽkw.
Wi, aipâ romkmãdkâ psê nã dapredum nẽ krainmrõ kba mõnõ, are aisĩm romkmãkwamãr kunẽkwa sahâr kba mõn. Ro za ĩt aim waskukwa, tô kãnẽ: Tô kanõrai waikwam kba hã nõkwam nõrĩ adu Waptokwa Zawre tê dawaihku kõdi. Tô aissem kba pibumã, wat tâkãhã aim waskukw.
Wahâi tem nã rowahtuzeAre zatô amtpẽ kõ re nõkwa kãnẽ nĩnãr: “Nhanẽ bza dadkâ nõrĩ aipâ sõkrêptu? Nhanẽ hã dahâi te bza tô tanõrai mã krãiwatobr?”
Tâkãnẽ aimrmẽ wa, tô danmĩ zaksê kõ mrmẽzem nẽ aimrmẽze hã. Adup kwaz romzâ krêzem nã ro samãr waihku kõd? Romzâ dat krê, tkai wa dkâ par nẽ nmrõ parim si, za tkwanpre.
Kmã dazapka prabâ, za Waptokwa Zawre romzâ mã ĩhêmba tmã sõmrn. Pto mnõ pâ, za romzâ mã ĩhêmba dat tmã sõmr.
Rom nõkrêptui nĩ mnõ dure siwam kõdi. Akwẽ nĩ tô smĩsi, are romzar nĩ, kãtô dure aikuwa mba hã rom nĩ mnõ, tô dure aimõwi, are si nĩ mnõ, tô dure aimõwi, tanẽ dure tpê nĩ, tô dure aimõwi.
Hêwa nsĩm hã rom mnõ ĩhêmba mãrd, are tkai wam hã rom mnõ ĩhêmba dure mãrd. Hêwa nsĩm hã romhêmba psêze tô smĩsi, are tkai mba hã romhêmba psêze tô aimõwi.
Sdakro rko pre tô smĩsi, are wairê rko pre tô aimõwi. Are wasi mnõ rko pre, tô dure aimõwi. Are wasi mnõ zemã, siwam si rko pre mnõ kõdi.
Tâkãnẽ za dure dadkâ nõrĩ sõkrêptuizem wa ro tmã thêmba. Dahêmba dakru wa wat srẽ, tô dkâ da hã dahêmba, are aipâ sõkrêptui pari, za dkâ kõdi.
Dadâ dat srẽ wa, dadkâ nĩ psê kõd, kãtô dure sipttê kõdi. Are aipâ sõkrêptui wa, psê snã kãtô dure sipttê snã za aipâ nõkrêptu.
Dadâ dat srẽ wa, tô tkai mba hã ĩhâ za srẽn. Are aipâ sõkrêptui wa, tô hêwa nsĩm hã dahêmba prabâ za aipâ nõkrêptu. Tâkãnẽ nã ro wat waihu, tô kãnẽ: Tkai mba dahêmba krhêmba mnõ nẽ, hêwa nsĩm hã dahêmba dure mãrdi.
Are tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Krromãdkâ mnõ pibumã, mãt Waptokwa Zawre dawanã hã ambâ, Adão nã dat krwamtrẽ mnõ, kmãnãrn.” Are dantõm hã ambâ, Adão nã dat kmã tom mnõ, tô Wakmãdkâkwa Jesus Cristo. Tahã tô hêwa nsĩm hã Dahêmba, are krwaromãdkâ mnõ pibumã ro dat wam nõmr mnõ pibumã, mãt mnĩ tamõrn.
Hêwa nsĩm hã wahêmba, wannĩ wanã za dat wam krãiwatbro kõdi. Dawanã hã dat wam krãiwatbro, tô tkai wam hã wahêmba. Taparim si, za hêwa nsĩm hã wahêmba wam krãiwatbron.
Dawanã hã ambâ, tô tkai zazum nã mãt Waptokwa Zawre kmãnãrn, are dawanã hã parim hã, tô hêwa nsĩ hawi mãt sikrain.
Tkai wam hã romkmãdkâ prabâ krnmrõ mnõ nõrĩ, tô tkai zazum nã Waptokwa Zawre dat kmãnãr prabâ, krhêmba mnõze. Are hêwa nsĩm hã romkmãdkâ prabâ krnmrõ mnõ nõrĩ, tô hêwa nsĩ hawi dat sikrai prabâ, za krhêmba.
Are tkai zazum nã ambâ Waptokwa Zawre dat kmãnãr prabâ krwahêmba mnõ nẽ, waza dure hêwa nsĩm hã ambâ danẽ krwahêmba.
Ĩsimẽ hã nõrĩ, ro ĩt aim wasku kba zê, tô kãnẽ: Wanĩ nã hã, kãtô dure wawapru nã hã, wahêmba, Waptokwa Zawre dat krdakmãdkâ mnõzep ku za sbre kõdi. Tâkãinnĩ hã wahêmba tô za sikutõr da nmẽ, twa, za nhanẽ krhêmba wamhuire mnõ kõdi.
Tâkãhã romkmãdâ ĩkupsbi za ĩt aim waskukwa, wi pe, krwapar psê kba mõnõ: Kbure za wadkâ mnõ kõdi, are azanã za kbure aimõwi dat wahêmba.
Ĩstõm hã kupawã nẽ hã danĩm hrâze hrâ wa, za azanã aimõwi dat wahêmba. Tazi za dadkâ nõrĩ krromãdkâ wamhuire mnõ pibumã, aipâ dat sõkrêptu, are wanõrĩ tô kbure za aimõwi dat wahêmba.
Kãhã za dkâ da hã wahêmba nõkwakrê za ĩdkâ kõ nẽ hã wam sõmrn. Kãhã za dkâ da hã wahêmba nõkwakrê, tô nhanẽ za dkâ kõ nẽ hã wahêmba za wam sõmrn.
Twa, tâkãhã za sikunẽ da hã wahêmba nõkwakrê, sikunẽ kõ da nẽ hã nã dat wakuza wa, kãtô kãhã za dkâ da hã wahêmba nõkwakrê, za dkâ kõ nẽ hã nã dat wakuza wa, za Waptokwa Zawre danĩm hêsuka wa kuĩkre snã ĩnmrõ nwa waptãr. Kãhã ĩkuĩkre, tô kãnẽ:“Mãtô dadkâze kutõrn. Mãtô Wakmãdkâkwa romkunẽ kbure kutõr psên!”
“Twa, nmãzip tokto dadkâ nĩptdê, tê wakmã kahõs pibumã, kãtô dure tê wakunẽ pibumã?”
Tê wakunẽ pibumã dadkâ mã ĩsiptdê tkrê tmã sõmr mnõ, tô wanĩm romkmãkwamãr kunẽ. Romkmãdkâ prê Waptokwa Zawre dat wam rmẽ mnõ wat krkmãdkâ psê mnõ kõzem hawi, za romkunẽ siptdê simã kmẽ sã, tê wakunẽ pibumã.
Are Wakmãdkâkwa Jesus Cristo dakmã mãt Waptokwa Zawre wanĩm romkunẽ nĩptdê dat wam kutõr. Tanẽ nmẽ, arê damã wapkẽ to nã krwasiwasku kba mõnõ!
Ĩsimẽ hã nõrĩ, tâkãnẽ dat krwawaihkâ mnõ nmẽ, wi tô aisĩm romkmãdkâ kba nã, kraipkẽ ttê kba mnõ snã aimõ krdakmã sasõmr kba mõnõ. Tô kbure danĩpi Wakmãdkâkwa damã krkmãdkâ kba mnõ, tare za saikwar kõ nã krwaihku kba mnõ nmẽ, danĩpi aimõ krdam kmãdkâ psê kba mõnõ.
Judéia tkai wam hã dazazêĩkwai nõrai mã krsĩmzar mnõzeJudéia tkai wam hã Waptokwa Zawre danĩm akwẽ nõrai mã ktâprezu tkrê kburõi mnõzem nã, Galácia tkai wam hã dazazêĩkwai nõrai mã ro ĩt nõmr mnõ prabâ, teza dure krkburõi kba mõn.
Twa, btâ ssõre nnãkrta btâ pâ, teza ktâprezu krkburõi kba mõn. Are aisimã kmẽ sãmr kba mnõ prabâ, teza kraisĩmzar kba mõn. Tâkãnẽ ktâprezu krkburõi kba mnõ wa, za amõ ĩwsi wa, krkburõi kba mnõ pibumã hã, srowaptkâ kõdi.
Are ĩwsi pari, teza nha aisimẽ kba hã kmẽ nmĩstukw, ktâprezu krkburõi kba mnõ, Judéia tkai wam hã dazazêĩkwai nõrai mã, dazakru sĩ Jerusalém ku, tê dur pibumã. Are wa waza hêsuka tmã kuĩkre, Judéia tkai wam hã dazazêĩkwai nõrai mã aisum kba hã akwẽ nã kmã siwasku mnõ pibumã.
Are ĩmõr pibumã ĩsimã ĩt hri psê wa, za tô tanõrĩ waĩmẽ wahud.
Paulo romkmãdâ simã tê nõmr mnõzeMacedônia tkai mba krĩmõr pari, ĩt aipibui kba pibumã, aitmẽ kba ĩmõr zêĩd. Tâkãnẽ mnõze mba, Macedônia tkai mba krĩmõr parim si waza aipibuikw.
Twa, amõ aitmẽ kba ĩmõr wa, waza amtpẽ kõ re aikmã kba nha bdâ ĩnãmr. Hâ nĩm bdâ sikutõrzep ku, waza amtpẽ kõ re aikmã kba ĩnãmr. Tanẽ wa, ta hawi ĩmõrĩ ĩt kmã wamhui pibumã, aisĩm rom kba nã ĩwaihkâ zêĩ kba wa, teza ĩwaihkâkw.
Are tô taĩnnĩ ĩmõr snã, tare ĩt aikmãdkâ kba zêĩ kõdi. Twa, Wakmãdkâkwa waĩnĩm romkmãdkâ pra ro dat ĩm nõmr mnõ wa, sô ĩnmĩpari, tô btâ kahâ snã aikmã kba ĩnmrã pibumã.
Are watô ro ĩsimã hi, dasĩpê Pentecostes nã dat krwamtrẽ mnõ nĩm bdâ nwa waptkãzep ku, tônmẽ, dazakru sĩ Éfeso wa, ĩnmrã pibumã.
Wasimẽ hã Timóteo tetô waĩnẽ Wakmãdkâkwa damã krsipi. Tanẽ nmẽ, tô tammõ wsi wa, krsapar psê kba mõnõ, aikmã kba tê rowẽ sãmr pibumã.
Akwẽ mrmẽ wapu nẽ nõkwa wasimẽ hã Timóteo tê kmã tom pibumã, tmã wẽ kba knã. Are dure krnẽm mnõze aimõ tê kmã wamhui mnõ pibumã, aisĩm rom kba nã krwaihkâ psê kba mõnõ, pkẽ nmrõ snã aipâ tônmẽ wsi pibumã. Wasimẽm wadi nõrai mẽ tônmẽ dure wsi pibumã, wat sô ĩnmĩpar.
Wasimẽm wadi nõrai mẽ taipibui kba da, wat nẽs wasimẽ hã Apolo ãmã ĩmrẽm. Are tokto adu mõr zêĩ kõdi. Twa, nmãzi ro simã tê hri psê wa, zatô mõ.
Ĩstõm hã Paulo ãmrmẽzeKraisimã ropibui psê kba mõnõ, are ĩsenã Wakmãdkâkwa aimõ krdazazêĩ kba mõn. Aipkẽ ttê kba mnõ snã, kãtô dure kraisiwãittê kba mnõ snã, krainmrõ kba mõnõ.
Waptokwa Zawre, kãtô dure aisimẽm kba nõrĩ krsawi psê kba mnõ snã, tô kbure aisipi krkmãdkâ kba mõnõ.
<sup>(15-16)</sup> Wasimẽ hã Estéfanas, kãtô dure ĩsĩm akwẽ nõrĩ, aim waihku kbadikwa. Acaia tkai wam hã dazazêĩkwai wadi nõrai wanã Wakmãdkâkwa tê dazazê mnõ nã, kãtô dure Waptokwa Zawre danĩm akwẽ nõrĩ tkrê waihkâ mnõ pibumã, ĩsenã krsikwanĩ mnõ nã, dure aim waihkudikwa. Twa, ĩt kraiwar kba mnõ, tô tô tanõrĩ, kãtô tô tanõrai mẽ hã Wakmãdkâkwa damã danĩpi tkrê kmãdkâ mnõ nõrai smĩ rowahtuzem prabâ, ro krkmãdkâ psê kba mnõ pibumã.
(-)
Wasimẽ hã nõrĩ, Estéfanas, kãtô dure Fortunato, kãtô dure Acaico, tônmẽ sinã nmẽ, wa ĩpkẽ toit. Tô tanõrĩ mãt ĩwaihkâ pês. Tô kanõrĩkwa krĩwaihkâ kba mnõ pibumã, nhanẽ waĩtmẽ wê tmã aimõr kba pibumã, waihku kba kõd, are tô tanõrĩ mãt aisõkwakrêm kba tkrĩwaihkâ pês.
Tô tanõrĩ mãt ĩsenã ĩpkẽ waptu, are dure tkraipkẽ waptui kba mnõ nã, ĩm waihkud. Tô tanõrai nẽ hã akwẽ nõrai kmã krwawta mnõ pibumã, psêdi waĩmã.
Ásia tkai wam hã dazazêĩkwai nõrĩ tetô nẽsi aikmã kba spokr pku nã, mrmẽze aim kburõikw. Wasimẽ hã Áquila, kãtô ĩsĩm pikõ, Priscila nã dat krwamtrẽ mnõ, kãtô dure dazazêĩkwai nõrĩ tô tanõrai srõwa wa krsikrãiktõ mnõ, tetô dure nẽsi aikmã kba spokr pku nã, mrmẽze aim kburõikw, Wakmãdkâkwa Cristo danĩsizem nã.
Tô kbure tônmẽm hã wasimẽm nõrĩ tetô nẽsi aikmã kba spokr pku nã, mrmẽze aim kburõikw.Sisdekba nõrĩ krsiwaikrãm mnõ wa, krsisdamrmĩ mnõ nẽ, kraisisdamrmĩ kba mõnõ.
Tâkãhã za ĩt kuĩkre, tô aimã watza ĩnĩpkra nã kuĩkre: Wa, Paulo, wat nẽsi aikmã kba ĩnpokrpuk.
Nõkwa Wakmãdkâkwa tê dazawi kõ wa, Waptokwa Zawre rowẽ kõ kunẽ zawre dat tmã nõmr mnõ pibumã, kmã ĩzapa hã! Tokto waza kãnẽ ĩmrẽm: “Marana tá” Tâkãhã ĩwamtrẽze tô kãnẽ: —Wakmãdkâkwa, wê amõrĩ!
Wa, Wakmãdkâkwa Jesus dapkẽ psê snã dat kraikmãdkâ kba mnõ pibumã, kmã ĩzapa hã!
Wakmãdkâkwa Cristo Jesus damẽ smĩstu krwanmrõ mnõ nmẽ, wa ĩt kraisawi ktab mnõdikwa!
<font color=teal>DAWANÃ HÃ PARIM HÃ DAZAKRU SĨ CORINTO WAM HÃ DAZAZÊĨKWAI NÕRAI MÃ HÃ HÊSUKA</font>Wa tô Paulo. Waptokwa Zawre kmã dazapka prabâ, mãt Wakmãdkâkwa Cristo Jesus damrmẽ waskukwai pibumã ĩzatõrn. Wasimẽ hã Timóteo ãmẽ wat tâkãhã hêsuka aimã kba kuĩkrenĩ. Tô kanõrai mã kba, dazakru sĩ Corinto wam hã Waptokwa Zawre damã kraisikrãiktõ kba mnõ nõrai mã, kãtô dure tô kbure Acaia tkai mba hã danĩm akwẽ nõrai mã, wat tâkãhã hêsuka kuĩkren.
Waptokwa Zawre, Waptokwai ktabi, kãtô dure Wakmãdkâkwa Jesus Cristo, pkẽ psê snã tkraikmãdkâ kba mnõ pibumã, kãtô dure tkraipkẽ nõmr psê kba mnõ pibumã, kmã wazapa hã!
Waptokwa Zawre dat krdawaihkâ mnõzem hawi, Paulo pkẽ to nã damã siwaskuzeArê, Waptokwa Zawre, Wakmãdkâkwa Jesus Cristo daptokwa, wat krdawasku wẽ kba mõnõ! Tatô Waptokwa dapkẽ pê, kãtô dure tô kbure akwẽ dat krwaihkâ mnõ hã.
Tahã zatô tô kbure rowẽ kõ wat krkmãdkâ mnõ nã, dat krwawaihâk, wanõr nẽ rowẽ kõ tkrê kmãdkâ mnõ nõrĩ dure wat krwaihkâ mnõ pibumã. Twa, waza Waptokwa Zawre dat krwawaihkâ mnõ nẽ, dure dawadi nõrĩ wat krwaihâk.
Wat krdazazê mnõzem hawi, rowẽ kõ damẽ wat krkmãdkâ mnõ prabâ, za dure Wakmãdkâkwa Cristo dahawi wawaihkâze wam krãiwatobr.
Wat kraiwaihkâ kba mnõ pibumã, kãtô dure dat kraipkẽhri kba mnõ pibumã, wat rowẽ kõ wat krkmãdâk. Waptokwa Zawre dat krwawaihkâ mnõ nẽ, za dure dat kraiwaihkâkw, kãtô dure dat kraipkẽ ttêkw, wahâipre pa snã rowẽ kõ wat krkmãdkâ mnõ prabâ, dure aihâipre pa kba snã krkmãdkâ kba mnõ pibumã.
Twa, aikmã kba hã ro krsô wanmĩpar mnõ, tô ĩsenã wat krsô wanmĩpar. Tô kanõrai kmã kba ro wat waihu, tô kãnẽ: Wanõr prabâ rowẽ kõ krkmãdkâ kba mnõ nmẽ, za Waptokwa Zawre dat krwawaihkâ mnõ nẽ, dure dat kraiwaihkâkw.
Wasimẽ hã nõrĩ, Ásia tkai mba krwanmrõ mnõ re, rowẽ kõ wat krkmãdkâ mnõ nã, ro wat aim wasku kba zêĩd. Tô tazi wat rowẽ kõ kunẽ zawre ktabi kmãdkân. Tô tahã krowi za wadkâ mnõ dizô wat wanĩmnãsn.
Dat wapãr pibumã, dat wam hri par dizô, wat kmã wasimãzusn. Aimã hã wanĩpttê nã wasipkẽhri pibumã, krsô wanmĩpar mnõ kumnãstê, mãt tâkãhã rowẽ kõ zawre wam krãiwatobr. Tâkãhã rowẽ kõ tô Waptokwa Zawre dat wawaihkâ zô si, wanmĩpar pibumã. Waptokwa Zawre tô dadkâ par nõrai sõkrêptuikwa.
<sup>(10-11)</sup> Tahã mãt wapkẽhrin. Are nmãzi dure wadkâ pibumã hã nẽ hã rowẽ kõ zawre wam krãiwatbro wa, za dure wapkẽhrin. Aimõ rowẽ kõ hawi za dat krwanmrã mnõ nã, wat waihku psê nmẽ, wat wanõr kmã krdawar kba mnõzem nã krwawaihkâ kba mnõ hawi, ĩsenã krdazô wanmĩpar. Twa, dakahâ zawre snã wanõr kmã tkrê dawar mnõzem hawi, za Waptokwa Zawre tkrê dawar mnõzem prabâ, ro wam kmã krãinĩstun. Are ro dat wam kmã krãinĩstuzem hawi, za dure dakahâ zawre snã tê dawasku wẽ.
(-)
Paulo aimõwi romkmãdâ simã tê hrizeTkrê wapkẽ toi mnõ, tô romkmãdkâ psê pram si tônmẽ tkai wa krwanmrõ mnõ nã, wasiwaihku nmẽ. Tâkãnẽ nmẽ, wat dure tô kanõrai mẽ kba krwanmrõ mnõ siwa, romkmãdkâ pê Waptokwa Zawre dat wam sõmr prabâ, mãrĩ wat aiw kupsbi kba kõ snã, ĩsenã wapkẽ psê snã ro aim wasku kban. Dapkẽ psê snã danĩpttê nã dat krwawaihkâ mnõ snã, krwanmrõ mnõze. Akwẽ nĩm romkmãdkâ pra krwanmrõ mnõ kõdi.
<sup>(13-14)</sup> Samãr waihku kba mnõ snã, sanãmr kba mnõ pibumã, wat aikrãi waihkuzepkwa tê kawakõi nẽ hã prabâ, wamrmẽze aimã kba kuĩkren. Are wa kmã ĩzapa, tô tô kbure adu krsamãr waihku psê kba mnõ kõ nẽ hã, ĩstõ ku krsamãr waihku psê kba mnõ pibumã. Tâkãnẽ kmã ĩzapa, tô Wakmãdkâkwa Jesus mnĩ aipâ dat krẽwaize btâ nã wanõrĩ aikmã kba krwawta mnõ nẽ, dure krwakmã aiwta kba mnõ pibumã.
(-)
Wa kmã ĩsimãzusi, tô Macedônia tkai ku ĩmõr snã, amõ ĩt aipibui kba da, are aipâ wê ĩt krẽwai wa, dure aikmã kba ĩnmĩ zazâr zêĩd. Judéia tkai ku ĩmõr da, ĩwaihkâ kba pibumã, wat tâkãnẽ ro ĩsimã hi.
Tâkãnẽ ro ĩsimã ĩt hri pibumã, bâ, ro tê kmã krãinĩstu psê kõ nẽ hã akwẽ nẽ, wap kwaz ĩsimã hi? Simã si ro tkrê kmãdkâ mnõ nẽ, wap kwaz dure ĩsimã hi? Bâ, ĩmrmẽ ĩt kmã wazar snã, wap kwaz siwakru ĩmrẽm, “Ĩhê nã”, kãtô dure “Ãre nã”?
Ãre! Tâkãnẽ ĩmrmẽ snã mãr nã ĩt aim ropistu kba mnõ kõdi. Waptokwa Zawre tô ĩsenã si za ro dat wasku, are tô ta danĩsizem nã wat tâkãhã ĩmrmẽze aim kburõikw.
Silas, kãtô dure Timóteo, kãtô dure wa, tô Wakmãdkâkwa Jesus Cristo dakmã hã romkmãdâ wat aim wasku kbanĩ. Wakmãdkâkwa Jesus Cristo, Waptokwa Zawre dakra, damrmẽ dat kmã wazar snã “ĩhê nã”, kãtô dure “ãre nã”, siwakru kmã damrmẽ kõdi. Are tô dat krwam ropistu mnõ prabâ, mãt Waptokwa Zawre Dakra Jesus Cristo, wam dazatõrn.
Are Wakmãdkâkwa Jesus Cristo danã mãt tô kbure dat krwam ropistu mnõ, wam kmã krãinĩstu psên. Tanẽ nmẽ, waza kmã damrmẽze “Tô tanẽ” nã, kmã sazêĩn, Wakmãdkâkwa Jesus Cristo dakmã Waptokwa Zawre danĩsize wat krdam prê mnõ snã.
Wakmãdkâkwa Cristo damẽ krwanmrõ mnõ nã, tô aimã mãt Waptokwa Zawre wanõr mã, kãtô dure tô kanõrai mã kba, rowaihu wam kãwsin. Tâkãnẽzem hawi, wat Wakmãdkâkwa Cristo damẽ krwanmrõ mnõ nã ĩsenã nã waihkunĩ. Waptokwa Zawre tô aimã mãt dure dasimã dat wanmĩsut.
Watdêkwai nmẽ, mãt dattê nã dat wawaskuze wam sõmrn. Dahêmba mãt wam dazatõrn, wapkẽ krê krdahêmba wamhuire mnõ pibumã. Tô ta danã mãt tô kbure wazô dat sakra mnõ, za dat wam kmã krãinĩstu psê mnõ nã, ĩsenã ro waihu wam hrin.
Waptokwa Zawre ĩpkẽ krêm hã ro dam waihku nmẽ, aimã kba ĩmrmẽ pibumã, tô danõkam nẽ, waza kãnẽ ro aim waskukw: Ĩmrmẽzem nã ĩt aipkẽ wadkâ kba mnõ kõ pibumã, wat ro ĩsimã hi, dazakru sĩ Corinto ku tokto amõ ĩmõr kõ pibumã.
Aipkẽ ttê kba snã krdazazêĩ kba mnõ nmẽ, Waptokwa Zawre krdazazêĩ kba mnõzem nã, mãrĩ wat aim krui zêĩ kba kõdi, are krwanĩpiĩ mnõze tô wat kraiwaihkâ kba mnõ pibumã. Wat kraipkẽ toi kba mnõ pibumã, wat kraiwaihkâ kba mnõ zêĩd.
Ĩt aipibui kbazem nã, dure ĩt aipkẽ wadkâ zêĩ kba kõ nmẽ, wat ro ĩsimã hi, za amõ ĩmõr kõ nã.
Tô wa ĩt aipkẽ wadkâ kba mnõ wa, nõkwam nõrĩ bza kwaz tkrĩpkẽ to? Tô kanõrai wtẽsi kba teza krĩpkẽ toi kba mõn. Are wa ĩt kraipkẽ wadkâ kba mnõ wa, nhanẽ tebza krĩpkẽ toi kba mõn?
Tanẽ nmẽ, wat tahã hêsuka kamõ aim kuĩkrekw. Tô kanõrĩkwa ĩpkẽ toikwai nmẽ, ĩpkẽ wadkâ kba pibumã, aitmẽ kba ĩmõr zêĩ kõdi. Tâkãnẽ nã ro ĩsimã ĩt waihu, tô kãnẽ: Ĩpkẽ toi snã krĩmõr wa, teza dure aipkẽ toi kba snã krainmrõ kba mõn.
Ĩpkẽ zako snã, kãtô ĩpkẽ wadkâ snã, kãtô dure ĩkuĩpnĩ krowi, wat tahã hêsuka aim kuĩkrekw. Are ĩt aipkẽ wadkâ kba mnõ pibumã, ĩt aim kuĩkre kba kõdi. Ĩt kraisawi psê kba mnõ nã, krĩwaihku kba mnõ pibumã, wat aim kuĩkrekw.
Romkmãkwamãr kunẽ hawi pkẽ sĩkdâi mnõ nẽ hã nã rowahtuzeAre nõkwa kãte tĩpkẽ wadkâ nẽ hã, waĩwtẽsi tĩpkẽ wadkâ kõdi. Tô kanõrĩkwa mãt tô kbure taipkẽ wadkâkw, tanẽ kõ wa, tô nha kãte. Are prê zawre snã ro ĩt tmã nõmr kõ pibumã, wat tâkãnẽ aim kuĩkrekw.
Romkunẽ kmãkwamãrkwai mã smĩstu aikahâ kba snã rowẽ kõ tmã hri kba mnõ, tô tasi!
Tokto mãr kõ snã tmã rmẽ psê kba mnõ snã, teza aipâ sapar psêkw, are dure pkẽ waptuikw, pkẽ wadkâ hawi ĩsenã ktabi pakuwa kõ pibumã.
Tanẽ nmẽ, ĩt kraiwar kba mnõ, tô kãnẽ: Aipkẽ psê kba snã krtmã aisiwasku kba mõnõ, krsawi zepku kba mnõ nã, tkrê waihku mnõ pibumã.
Tâkãnẽ nmẽ, katô dure romkmãdâ ĩt aim rmẽ kba mnõ krkmãdkâ psê kba mnõ nã, ĩt aikmã stombo kba mnõ pibumã, wat tâkãhã hêsuka kamõ aim kuĩkrekw.
<sup>(10-11)</sup> Romkmãkwamãr kunẽ aikwaĩmba kba nõkwa tê kmãnãrĩ, mãr kõ snã tmã rmẽ kba mnõ wa, mãrĩ waĩkwaĩmba hã wa, waza dure mãr kõ snã tmã rẽ. Ĩt aisawi kba nmẽ, waza Wakmãdkâkwa Cristo danõka mãr kõ snã tmã rẽ, Hêpãrwawẽ tê wakwakru kõ pibumã. Wanõrĩ Hêpãrwawẽ nĩm romkmãdâ wam waihku psêdi.
(-)
Dazakru sĩ Trôade wa Paulo krpkẽ zako mnõzeWakmãdkâkwa Cristo dakmã hã rowaskuwẽ ĩt krdam wasku mnõ pibumã, wat dazakru sĩ Trôade ku ĩmõr. Danĩpi tazi ĩt krdam kmãdkâ psê mnõ pibumã, Wakmãdkâkwa dat ĩm bdâdi psê nã, watô ĩwsi wi, ro waihuk.
Are wasimẽ hã Tito tazi ĩt waikrãm kõzem hawi, wat ĩpkẽ zako snã krĩmõr. Tâkãnẽ mnõze mba, wat ĩsikurĩr, are Macedônia tkai ku ĩmõr.
Wakmãdkâkwa Cristo dat waihkâ mnõzem nã Paulo nõrĩ krsipiĩ psê mnõzeWakmãdkâkwa Cristo damẽ krwanmrõ mnõzem hawi, Waptokwa Zawre danĩm akwẽ nẽ dasipra dat wanĩmrõi mnõ nmẽ, wat damã ĩpkẽ to nã ĩsiwasku. Dasikwapezem hawi dasimã dat wadur mnõ nẽ, za Waptokwa Zawre Wakmãdkâkwa Cristo damẽ dat wanĩmrõ, tô kbure romkunẽ dat kutõr pari. Rom zdazê krsĩpe mnõ nẽ, za tkai pâ Waptokwa Zawre krwanmrõ mnõzem hawi Wakmãdkâkwa Cristo dat wasku, tô kbure akwẽ nõrai mã.
Akwẽ nõrĩ Waptokwa Zawre damã rom zdazê tkrê pro mnõ wa, za rom zdazê krsĩpe wawẽ. Are tô rom zdazê Wakmãdkâkwa Cristo Waptokwa Zawre damã dat pro nẽ, mãt wakmã tomn. Twa, wanõrĩ tô ĩsipkẽhri mnõ nõrai waĩmba, kãtô dure ĩsikutõr mnõ nõrai waĩmba, waza aimõ krwasĩpe.
Krĩsikutõr mnõ nõrai mã wanõrĩ tô rom nmĩpãr kuze nẽ, are krĩsipkẽhri mnõ nõrai mã tô krdaromãdkâ mnõ pibumã hã rom zdazê nẽ. Tâkãnẽ mnõze mba, nõkwap kwaz sipttêd, tâkãnẽ Waptokwa Zawre danĩpi tkrê dam kmãdkâ psê mnõ pibumã?
Wanõrĩ, nõkwam nõrai nẽ Waptokwa Zawre damrmẽze ktâprezum zô akwẽ nõrai mã wat krwasku mnõ kõdi. Are wanõrĩ tô Waptokwa Zawre aimã dat wazatõr nmẽ, wat wapkẽ psê snã, danõkam nẽ, Wakmãdkâkwa Cristo damrmẽ waskukwai nẽ damrmẽze krkmã wasĩpe.
Romkmãdkâ te Waptokwa Zawre akwẽ nõrai mẽ dasimã dat sakra mnõzeMãr pibumã wap kwaz tâkãnẽ hã wat aim kuĩkrekw? Bâ, kmã wasisnã wawta mnõ pibumã, wap kwaz aim kuĩkrekw? Nõkwam nõrĩ tô hêsuka nã za krsiwasku prê. Hêsuka dat tmã sõmr nã, za aimã kba krsiwasku prê, are hêsuka tmã sõmr kba nã, za dure nmõmõ dawadi nõrai mã krsiwasku prê. Bâ, tô tanẽp dure kwaz, wanõrĩ?
Ãre! Tô kanõrĩkwa wanõr mã tô wawasku prêzem nẽ, Wakmãdkâkwa Cristo wapkẽ krê dat wam kuĩkre mnõ. Twa, tô krainmrõ kba mnõzem hawi, za tô kbure akwẽ nõrĩ nhanẽ krwanĩpiĩ mnõ nã, ro tê waihuk.
Tô ĩsenã tô kanõrĩkwa tô hêsuka Wakmãdkâkwa Cristo aimã dat kuĩkre nẽ, kãtô dure akwẽ nõrai mã wat kâr pibumã, dat wam sõmrĩ, tô kbure tê kmãdkâ mnõ da, kãtô dure tê sanãmr mnõ da. Tahã, hêsuka kuĩkrezem nã, kãtô dure ktẽ po wa, dat kuĩkre kõdi. Tô akwẽ nõrai pkẽ krê mba mãt Waptokwa Zawre, krdaromãdkâ wamhuire mnõ, Dahêmba nã dat kuĩkre.
Aimã wanĩpttê kõdi danĩpi wat krdam kmã krãinĩstu psê mnõ pibumã. Tô danĩptdê Waptokwa Zawre dat krwam sõmr mnõ nã si, waza danĩpi wat krdam kmãdkâ pês.
Romkmãdkâ tem nã akwẽ nõrai mẽ dasimã dat sakra mnõzem nã hã danĩpi wat krdam kmãdkâ psê mnõ pibumã, mãt wanĩpttên. Tâkãhã romkmãdkâ te akwẽ nõrai mẽ dasimã dat sakra mnõ, ahâmre hã romkmãdkâ prê kuĩkre snã dat wam rmẽ mnõ nẽ kõdi. Tô Waptokwa Zawre Dahêmba dahawi, tâkãhã romkmãdkâ te. Romkmãdkâ prê ahâmre kuĩkre snã dat wam rmẽ mnõ, tô wadkâzep tmẽ, are Waptokwa Zawre Dahêmba, tô krwaromãdkâ wamhuire mnõ pibumã, mãt tâkãhã romkmãdkâ te wam kãwsin.
<sup>(7-8)</sup> Romkmãdkâ prê dakmãdkâkwait Moisés akwẽ nõrai mã tê rmẽ mnõ, ktẽ po wa, dat kuĩkre siwa, nãt Waptokwa Zawre dakbuzi tazi tkbuzi wawẽ. Are dakmãdkâkwait Moisés ãkwanõku dure tkbuzi. Are romkmãdkâ prê re hã ktẽ po mnõ, dakmãdkâkwait Moisés akwẽ nõrai mã tê tmã sõmr mnõ siwa, nãtô ĩkwanõkmõ kbuzi tkaprã. Tô tanẽ nã re, adu ĩkbuzi sipttê zawredi. Twa, Israel wam hã akwẽ nõrĩ kmã sõpre pibumã, nhanẽ tê kmã kahõs kba kõdi. Tô tahã romkmãdkâ prê, tô za wadkâ da nã hã nã re, tô dakbuzi zawre waikwa nãt Waptokwa Zawre akwẽ nõrai mã sakren. Tâkãnẽ mnõze mba, romkmãdâ Waptokwa Zawre Dahêmba dat wam kãwsi, romkmãdkâ prê krda prê zawre nã tê kmã spai nã, pe, krkmã aisimãzus kba mõnõ.
(-)
Akwẽ krdkâ mnõzem nã hã romkmãdâ prêdi, are akwẽ sipkẽhri mnõ pibumã hã romkmãdâ prê zawre ktabd, tô Waptokwa Zawre Dahêmba dahawi ĩprêze.
Romkmãdkâ prê ahâmre Waptokwa Zawre akwẽ nõrai mã dat sõmrĩ, prêdi aire. Are romkmãdkâ te dat wam kãwsizem hawi, mãt romkmãdkâ krda tprê sikutõr. Romkmãdkâ te mãt romkmãdkâ prê krda prê nã kmã spai pês.
Ahâmre hã romkmãdkâ prê krsaikwar wamhuire mnõ kõ pibumã nã re, prê zawredi aire. Are tâkãhã romkmãdkâ te tokto dat wam kãwsi, za krsaikwar wamhuire mnõ nmẽ, mãt ahâmre hã romkmãdâ prê prê nã kmã spa!
Tâkãnẽ krdazô wanmĩpar mnõ nmẽ, wapkẽ ttê snã krwanmrõ mnõze.
Are dakmãdkâkwait Moisés ãnẽ krwanmrõ mnõ kõdi. Tahã nãt kwanõku sikuza nã kupsi, Israel wam hã akwẽ nõrĩ ĩkwanõkmõ kbuzi sikutõr re kmã sõpre kõ pibumã.
Tô ĩsenã, ahâmre hã Israel wam hã akwẽ nõrĩ ro tê samãr waihku zêĩ mnõ kõdi. Tâkãnẽzem hawi, tetô adu tâkãhã btâ ku, ahâmre hã romkmãdâ Waptokwa Zawre Israel wam hã akwẽ nõrai mẽ dasimã dat sakra mnõzem nã hã danĩm hêsuka tkrê sanãmr mnõ wa, tê samãr waihku psê mnõ kõdi, ĩsimãzus mnõze kupsbi ktab mnõ nmẽ. Ahâmre hã sikuzarê Moisés ãkwanõku tê stom nẽ, dure tô tanõrai simãzusze sistom mnõdi. Wakmãdkâkwa Cristo nõkwa tê dazazêĩ wam si, za ĩsimãzuszem kupsbi dat tmã kupsbi nãmr, danĩm romkmãdâ tkrê samãr waihku psê mnõ pibumã.
Twa, Israel wam hã akwẽ nõrĩ romkmãdkâ prê dakmãdkâkwait Moisés tê tmã rmẽ mnõ, hêsuka wa tkrê sanãmr mnõ nã re, adu mãrĩ tê samãr waihku psê mnõ kõdi, ĩsimãzusze adu sistom ktab mnõ nmẽ.
Are nõkwa Wakmãdkâkwa Jesus datmẽ pkẽ sĩkdâi wa, za ĩsimãzuszem sisto tmã sdâhuin. Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Wakmãdkâkwa datmẽ sĩkdâi pibumã, mãt dakmãdkâkwait Moisés kwanõkmõ kupsbize kupsbi nãmr.”
Tâkãhã “Wakmãdkâkwa” nã hã damrmẽ, tônmẽ dat krdawamtrẽ mnõ, tô Waptokwa Zawre Dahêmba. Are Waptokwa Zawre Dahêmba nõkwai mẽ krdanẽm mnõ wa, tô pkẽ nmrõ snã za krhêmba, are mãrĩ za tê kwakru kõdi.
Tanẽ nmẽ, waza wakwanõku wat kupsbi nmrã psê mnõ snã krwanõmr. Wakwanõku wat kupsbi nmrã psê mnõ snã krwanmrõ mnõzem nã, waza, dasikmãdkâze akwẽ hêmba tê tmã hêĩkre nẽ, Wakmãdkâkwa dakbuzi wakwanõkmõ mba, wat hêĩkre. Tâkãhã dakbuzi tô Wakmãdkâkwa dahawi. Are Wakmãdkâkwa tô Waptokwa Zawre Dahêmba. Waptokwa Zawre Dahêmba za Wakmãdkâkwa krdahêmba mnõzem prabâ krwahêmba mnõzem nã, dat krwawaihâk. Tanẽ nmẽ, za wakbuzi aimõ wam tkuiput.
Rom wẽ ktabi Waptokwa Zawre dat krwam sõmr mnõ nã rowahtuzeWaptokwa Zawre dat krwazawi zawre mnõ nmẽ, mãt tâkãhã wanĩpize wam sõmrn. Tanẽ nmẽ, za krwapakuwa mnõ kõdi.
Simẽkur snã akwẽ nõrĩ ro tkrê kmãkwamãr mnõze, kãtô dure tô kbure ssem kõ snã ro tkrê kmãkwamãr mnõze, wat wat krwẽ kõ. Akwẽ nõrĩ wat stokrãm kõd, kãtô dure Waptokwa Zawre damrmẽze, siwakru wat krdam wasku mnõ kõdi. Are mãrĩ wat kmãkwamãr pibumã, tô ĩsenã hã romkmãdkâ prabâ waza wat krkmãkwamãr. Tâkãnẽzem hawi za akwẽ wadi nõrĩ wanõrĩ, Waptokwa Zawre danõka krwanmrõ mnõ nõrĩ, ĩsenã hã romkmãdkâ waskukwai nã tkrê wawaihuk.
Wakmãdkâkwa dakmã hã rowaskuwẽ wat krwasku mnõ, kupsbi snã wat krwasku mnõ kõdi. Tô ĩsikutõr mnõzep ku ĩwahtu mnõ nõrai mã si kupsbid.
Hêpãrwawẽ, tô tkai mba hã dakmãdkâkwai kunẽ. Tahã mãtô dazazêĩ kõkwai nõrai simãzusze tê twi kwakru. Tâkãnẽzem hawi za Wakmãdkâkwa Cristo dakmã hã rowaskuwẽ nĩm romkuiwẽ tô tanõrai ssĩwĩ krkbuzi mnõ, tkrê sãmr mnõ kõdi. Tâkãhã romkuiwẽ tô Wakmãdkâkwa Cristo dakbuzi hawi ĩsnãkrda. Are Wakmãdkâkwa Cristo Waptokwa Zawre damẽ tô dasiwam ktabi.
Dakmãdkâkwai nẽ akwẽ nõrĩ tkrê wakmãdkâ mnõ pibumã, krwasiwasku mnõ kõdi. Wakmãdkâkwa Jesus Cristo wat dakmãdkâkwai ktab nã akwẽ nõrai mã wat krdawasku. Are wanõrĩ, tô aiwaihkâkwai kba nã, wat Wakmãdkâkwa Jesus dat wam rmẽ mnõ prabâ, aimã kba krwasiwasku.
Waptokwa Zawre tô rom mnõ dat krãipus mnõ siwa, nãt kãnẽ kmã tamrmẽn: “Romzakrã hawi za romkuiwẽ ro kuiwẽ”. Tahã nãt dure wapkẽ krê mba dat wam kuiwẽ, dakbuzi Wakmãdkâkwa Cristo dakwanõkmõ wa krĩkbuzi mnõ, wat krsãmr mnõ pibumã.
Are tâkãhã romkmãdkâ pê Waptokwa Zawre dat wam sõmr mnõ, wanõr mã tô rom wẽ wakbâ zawre nẽ hã nẽ. Tô sza, mãt tkai mba hã ze zbrê nã hã kâ kamrãmzem nẽ hã nẽ wahêmba krê, tokto krhêmba. Tâkãnẽ nã Waptokwa Zawre dat wam nõmr mnõzem nã, dat wam wasku psê pibumã, tô kãnẽ: Danĩpttê ktab tdêkwa tô Waptokwa Zawre, wanõrĩ wanĩpttê prãirê ktabdi.
Tô kahâ snã mãt ro wam tu, are nhanẽ tê wakutõr kõdi. Nmãzi za ro wat samãr waihku psê mnõ kõd, tô tanẽ kõ wam nẽ, wadkâ pibumã da nẽ, krwapkẽ zako mnõ kõdi.
Wakrui waparkwai nõrĩ kahâki, are wasiwaikẽ dure waw srowaptkâ kõdi. Nmãzi za wakrui waparkwai nõrĩ tê wahêpku wawẽ, are nhanẽ tê wakunẽ psê mnõ kõdi.
Tkai mba hã wahêmba nã krwanmrõ mnõzem hawi, akwẽ nõrĩ Wakmãdkâkwa danĩm romkmãdâ tê samãr waihku mnõ pibumã, wat btâ bâ aimõ krwasikwanĩ, Wakmãdkâkwa Jesus dadkâzem prabâ, romkunẽ mã wadkâ par nẽ krwanmrõ mnõ pibumã.
Wakmãdkâkwa Jesus wat krdazazêĩ mnõzem hawi, tônmẽ krwanmrõ mnõ re, tô wadkâ da nẽ krwanmrõ mnõze hã. Tâkãnẽ hã krwanmrõ mnõze, tô tâkãhã tkai mba hã wahêmba krkmã wanmrõ mnõzem nã Wakmãdkâkwa danĩm romkmãdâ akwẽ nõrai mã wat krwasku mnõ pibumã.
Twa, damã krwanĩpiĩ mnõzem hawi, wat aimõ wadkâ tmẽ hã rowẽ kõ wat krkmãdâk, are Wakmãdkâkwa danĩm romkmãdâ wat kraim wasku kba mnõzem hawi, tet krairomãdkâ kba mnõzem nã hêmõ krsaikur kba mõn.
Waptokwa Zawre danĩm hêsuka wa kuĩkre snã ĩnmrõ, tô kãnẽ: “Waptokwa Zawre ĩt krdazazê mnõzem hawi, wat ĩmrẽm.” Tâkãnẽ wat dure wanõrĩ, wat krdazazêĩ mnõzem hawi, danĩm rowaskuwẽ akwẽ nõrai mã wat krwasku.
Ro wat waihu tô kãnẽ: Waptokwa Zawre Wakmãdkâkwa Jesus aipâ dat danõkrêptu, za dure daprabâ dat wanõkrêptu, Wakmãdkâkwa Jesus damẽ krwanmrõ wamhuire mnõ pibumã. Dat wanõkrêptui mnõ pari, za tô kanõrai mẽ kba dasitmẽ dat wanĩmrõ, krdasimãssi mnõzep ku.
Rowẽ kõ wat krkmãdkâ mnõ, tô rom psê tmẽ wat kraiwaihkâ kba mnõ pibumã, wat wat krkmãdâk, Waptokwa Zawre dapkẽ psê snã dat krwakmãdkâ mnõze, saktẽ zawre akwẽ tê samãr waihku mnõ pibumã. Tâkãnẽ wa, za tô tanõrĩ pkẽ to nã damã krsiwasku, are dure danĩsize tkrê dam prê.
Ro ĩwẽ kõrê nẽ hã tônmẽ krkmã wanõpre mnõ, tô azanãrê ĩsikutõr nẽ hã. Are tâkãhã krkmã wanõpre mnõzem hawi, za Waptokwa Zawre rom wẽ zawre, krwam saikwar wamhuire mnõ nẽ hã, wam sõmrn. Tahã rom wẽ za rowẽ kõ tônmẽ krkmã wanõpre mnõ, sawre nã kmã spai wawẽ.
Tô ro tônmẽ tkai wa watmõ nã wat krsãmr mnõ nẽ hã, wasimã wat krkmãdkâ mnõ kõzem hawi za tâkãnẽ ro krwam saikwar. Wasimã wat krkmãdkâ mnõ, tô watmõ nã wat krsãmr mnõ kõ nẽ hã. Ro watmõ nã wat krsãmr mnõ, tô azanãrê za tsikutõr, are ro wat krsãmr mnõ kõ nẽ hã, za krsaikwar wamhuire.
Tâkãhã tkai wam hã wahêmba tô awã nẽ, wanõr mã. Are tâkãnẽ nã ro wat waihu, tô kãnẽ: Tâkãhã wanĩm awã nmãzi sikutõr wa, za Waptokwa Zawre kri ktabi hêwa nsĩm hã dat wam sõmr, krnwa wasikburõi wamhuire mnõ pibumã. Tâkãhã hêwa nsĩm hã wanĩm kri akwẽ tê wam sabu kõdi, tô aimã mãt Waptokwa Zawre dat wam sabu, krwam hêmba wamhuire mnõ pibumã.
Hêwa nsĩm hã wanĩm kri wa krwanrõwa mnõ pibumã, kmã wazapka nmẽ, wat tônmẽ krwawazid. Tô tahã hêwa nsĩm hã wanĩm kri nã ĩt kmã to, tô hêwa nsĩm hã wahâi te.
Are tô tahã hêwa nsĩm hã wahâi tem nã wasikuza mnõ wa, wahâi kõ snã za krwanmrõ mnõ kõdi.
Are tâkãhã awã nẽ hã tkai mba hã wahâi nã krwanmrõ mnõ re, tô wapkẽ wadkâ snã krwawazdi mnõ snã, wat aimõ krwanõmr. Tâkãhã krwawazdi mnõze, tâkãhã tkai wam hã wahâ wat rmẽ mnõ zê hawim kõdi. Tô wahâ wamhuire krĩhêmba mnõ kõ nẽ hã nõkwakrê, hêwa nsĩm hã wahâ krhêmba wamhuire mnõ da nã, Waptokwa Zawre dat wakuza pibumã, krkmã wazapka mnõ nmẽ, krwawazdi mnõze.
Wahâi kamõ nã krwanmrõ mnõ pibumã, mãt Waptokwa Zawre ro dat wam nõmr. Are tô kbure ro za dat wam sõmr pibumã hã, dat wam kmã ropistuze dat kmã prê pibumã, mãt Dahêmba wam dazatõrn.
Tâkãnẽ mnõze mba, wat wapkẽ waptui snã aimõ krwanõmr. Ro wat waihu, tô kãnẽ: Tkai mba hã wahâi nã krwanmrõ mnõ re, Wakmãdkâkwa danrõwa ku adu romhâdi wanõr mã.
Ro watmõ nã wat krsãmr mnõ prabâ, krwanmrõ mnõ kõdi, tô Wakmãdkâkwa wat krdazazêĩ mnõzem nã, wat aimõ krwanõmr.
Tô wapkẽ waptui snã krwanmrõ mnõze, are hêwa nsĩ Wakmãdkâkwa damẽ krwanmrõ mnõ pibumã, tâkãhã tkai mba hã wahâ wat rmẽ pibumã, kmã wazapa hã.
Are ĩsenã krkmã wazapka mnõ, tô tônmẽ krwanmrõ mnõ re, kãtô dure damẽ hêwa nsĩ krwanmrõ mnõ wa, krwanmrõ mnõzem nã Wakmãdkâkwa wat krdapkẽ toi mnõ pibumã.
Tô kbure waza nmãzi Wakmãdkâkwa Cristo danõwa wasimãsamn, tônmẽm hã krwanmrõ mnõzem prabâ, aisa ro dat wam nõmr mnõ pibumã. Tazi za rom pê, kãtô dure rom kunẽ, tkai wa nõkwa tê kmãkwamãr mnõ prabâ, aisa ro dat tmã nõmr.
Wakmãdkâkwa Cristo dakmã Waptokwa Zawre damẽ wasiwaikẽzeWakmãdkâkwa wat krdakmãdkâ prê mnõze, wam waihkudi. Tanẽ nmẽ, wat krwanĩpi, akwẽ wadi nõrĩ ĩsenã hã romkmãdkâ tmẽ wat krpkẽ kdâi mnõ pibumã. Waptokwa Zawre wanĩm romkmãdâ tô kbure dam waihku psêdi. Are aipkẽ krê kbam mba dure krĩwaihku psê kba mnõ pibumã, wat krsô ĩnmĩpar.
Akwẽ pkẽ psê nẽ aimã kba dure wasisnã wawta mnõ pibumã, kmã wazapka mnõ kõdi. Krkmã wazapka mnõ, tô krwanmrõ mnõzem nã wat kraipkẽ toi kba mnõ pibumã. Tanẽ wa, teza krwanmrõ mnõzem hawi, tô tare simã ĩprê nõrai mã ro krtmã wasku psê kba mõn. Tô tanõrĩ krsimã prê mnõze akwẽ nĩm romkmãdkâ psê hawim kõdi, tô tare krsiwasku mnõzem hawi za krsimã prê.
Tô dakrãi kunẽ nẽ tkrê wakmã tom mnõze. Are Waptokwa Zawre damã krwanĩpiĩ psê mnõ pibumã, wat dakrãi kunẽ nẽ danĩpi wat krdam kmãdâk. Tô tanẽ nã re, wakrãi psê snã krwanmrõ mnõze, wat kraiwaihkâ psê kba mnõ pibumã.
Wakmãdkâkwa Cristo dat krwazawi mnõzem hawi, wat danĩm romkmãdkâ prabâ krwanõmr. Tâkãnẽ nã wanĩm romkmãdâ, tô kãnẽ: Smĩsi ambâ mãt tô kbure akwẽ nõkwakrê tadkân. Tâkãnẽzem hawi, wat dure tô kbure wanõrĩ wanĩm romkmãdkâ krta mã damẽ wadkân.
Tô kbure akwẽ nõkwakrê dadkâze, tô tokto krromãdkâ mnõ nõrĩ sĩm romkmãdkâ pra krnmrõ mnõ kõ pibumã. Tô dat krwaihkâ mnõ pibumã, tô tanõrai sõkwakrê dadkâ, kãtô dure aipâ danõkrêptu damã, tokto krnmrõ mnõ pibumã, mãt tâkãnẽ kmãnãrn.
Tâkãnẽ mnõze mba, za tokto akwẽ nõrai sĩm romkmãdkâ prabâ, nõkwa wat kmã tom kõdi. Adu wat dazazêĩ mnõ kõ re, tô akwẽ nĩm romkmãdkâ prabâ wat Wakmãdkâkwa Cristo dakmã tomn, are tokto tâkãnẽ wat krdakmã tom mnõ kõdi.
Wakmãdkâkwa Cristo damẽ krĩnẽm mnõ, tô romkmãdkâ tem nãt krmõ. Krnẽm mnõzep krda mãtô tê rẽm, romkmãdkâ tem nã si za tokto krnẽ.
Are tâkãnẽ ro dat wam kmãnãr mnõ, tô Waptokwa Zawre. Tahã za Wakmãdkâkwa Cristo dat wam kmãnãrzem hawi, dakrui waparkwai nẽ dat krwakmã tom mnõ kõdi, tokto tô dasiwaikẽ nẽ za dat krwakmãdâk. Are Waptokwa Zawre dure wam kruin, datmẽ pkẽ sĩkdâi mnõ da, dawadi nõrĩ wat krwaihkâ mnõ pibumã, nwa dasiwaikẽ nẽ dat krkmãdkâ mnõ pibumã.
Akwẽ nõrai mã ro wat krwasku mnõze, tô kãnẽ: Romkmãkwamãr kunẽ akwẽ nõrĩ Waptokwa Zawre dakwaĩmba tkrê kmãkwamãr mnõ, dapkẽ hkâ kõ snã dat krkmãdkâ mnõzem hawi, mãt Wakmãdkâkwa Cristo dakmã akwẽ nõrai mẽ kmã dasiwaikẽ pibumã, Waptokwa Zawre dasimã hrin. Are nhanẽ akwẽ nõrai mẽ kmã dasiwaikẽ pibumã dat kmãnãrze, wat krdam wasku mnõ pibumã, mãt dure wam kruin.
Tâkãnẽ mnõze mba, ro wat krwasku mnõ, tô Wakmãdkâkwa Cristo damrmẽzem prabâ, wat wat krwasku. Tâkãhã krkmã wamrmẽ mnõze, tô Waptokwa Zawre aimã dat kraiwar kba mnõ nẽ. Are Wakmãdkâ Cristo danĩsizem nã wat kraiwar kba mnõze, tô kãnẽ: Wakmãdkâkwa Jesus Cristo dat aim kmãnãr kbazem hawi, Waptokwa Zawre aipkẽkwa dat aim kdâi kba mnõ pibumã, krdam wẽ kba mõnõ, dasiwaikẽ nẽ dat kraikmãdkâ kba mnõ pibumã.
Wakmãdkâkwa Cristo dakmã romkunẽ mãr kõdi. Are Waptokwa Zawre mãt wanĩm romkmãkwamãr kunẽ Wakmãdkâkwa Cristo dansĩwĩ kupstãn. Damẽ krwanmrõ mnõzem hawi, Waptokwa Zawre kmã dazapka prabâ, krwanmrõ psê mnõ pibumã.
Twa, Waptokwa Zawre danĩpi damẽ wat krdam kmãdkâ mnõ nmẽ, wat aiwar kbaze tô kãnẽ: Waptokwa Zawre dapkẽ psê snã dat kraikmãdkâ kba mnõze tare krkmãdkâ wapu kba mnõ knã.
Waptokwa Zawre damrmẽze ĩsenã krwapar kba mõnõ, kmã damrmẽze tô kãnẽ:“Ĩpkẽ psê nã aimã ĩsiwasku pibumã, bdâ nwa waptkã wi, watô aiwapa. Aisipkẽhrize bdâ nwa waptkã siwa, watô aiwaihâk.”Tanẽ nmẽ, ro krwapar psê kba mõnõ: Tâkãhã tô bdâ Waptokwa Zawre dapkẽ psê nã wam dasiwaskuze! Tâkãnã tô dat wapkẽhrize bdâ!
Nõkwa wanĩpi nã mãr kunẽ tê sãmr pibumã, kmã wazapka kõ nmẽ, wat ĩsenã krwasikwanĩ, nõkwa mãr nã wat kwakru kõ pibumã.
Tâkãnẽ nmẽ, Waptokwa Zawre damã krsipiĩ mnõ nẽ hã danĩm akwẽ nẽ krwasiwasku psê mnõ pibumã, wat rowẽ kõ, kãtô ro krwaw srowaptkâ mnõ, kãtô dure ro krwam tui mnõ, wahâipre pa snã wat krkmãdâk.
Wakwaĩmba akwẽ nõrĩ tkrê kuihâze mnõ siwa, mãt wakrui waparkwai nõrĩ daprkezem nã wakahâ, are dure danmẽzem wa waze, kãtô dure wakmã kwakbure wawẽ. Wanĩpiĩ snã wat krwasĩpro pês, wantõ kõ snã mãt nha mãra wakmã awẽ, are dure wasaĩ kõ snã wat krwanõmr.
<sup>(6-7)</sup> Wapkẽ psê snã romkunẽ kupanã krwanmrõ mnõzem hawi, kãtô dure wakrãi waihkuzem hawi, kãtô dure wahâipre pa snã ro wat krkmãdkâ mnõzem hawi, kãtô dure wamrmẽzem warem psê snã krkmã wamrmẽ mnõzem hawi, wat Waptokwa Zawre damã krĩsipiĩ mnõ nẽ hã akwẽ nẽ, ĩsenã krwasiwasku. Waptokwa Zawre Dahêmba dat krwanĩpttê mnõzem nã, kãtô dure ĩsenã wat kraisawi zepku kba mnõ nã, kãtô dure ĩsenã hã rowaskuzem nã, kãtô dure Waptokwa Zawre danĩpttê nã, wat damã krĩsipiĩ mnõ nẽ hã nẽ akwẽ nõrai mã wasiwasku. Dazazêĩ kõkwai nõrai mã ĩsĩm romkmãkwamãr kunẽ mnõ wat krtmã hêĩkre mnõ pibumã, kãtô dure romkunẽ wi wasikupsbi pibumã, wanĩm nkãs nẽ wat kmã to, tô Waptokwa Zawre damã, kãtô dure akwẽ nõrai mã, ĩkwaĩmba romkmãdâ wat krkmãdkâ mnõze.
Nõkwam nõrĩ za krwakmã wat, are nõkwam nõrĩ za tkrê wawasku kunẽ. Nõkwam nõrĩ za tkrê wawamrĩ, are dure nõkwam nõrĩ za wawasku wẽ. Tô ĩsenã si ro wat krwasku mnõ nã re, tetô nõkwam nõrĩ dasimãzaĩ nẽ hã akwẽ nã tkrê wakmã to.
Nõkwam nõrĩ tô tkrê wawaihku mnõ kõ nẽ hã akwẽ nẽ za tkrê wakmãdâk. Tô sza, tô kbure tê wawaihku psêd mnõdi. Tô wadkâ par mnõ nẽ za nõkwam nõrĩ tkrê wakmã to, are tô waromãdkâ snã wat krwanõmr. Mãtô nẽs wakazârn, are nhanẽ tê wapãr kõdi.
Nmãzi tô wapkẽ wadkâ snã waza krwanõmr, are nmãzi waza dure wapkẽ toi snã krwanõmr. Ĩsĩm rom kõ nẽ hã nẽ za dat krwakmã to, are tô tanẽ kõ wam nẽ, wat rowaskuwẽ wat krdam wasku mnõzem nã saktẽ zawre akwẽ nõrai mã rom wẽ tmã kãwsin. Akwẽ nĩm mãr kõ nẽ wat krwanõmr. Tô tanẽ kõ wam nẽ, tô kbure rom pê tô wanõr tê.
Dazakru sĩ Corinto wam hã wasiwaikẽ nõrĩ, tô kanõrai mã kba tô sõkawi wat wapkẽ psê snã tô kbure ro aim wasku kban.
Aiwi kba wapẽ wat stom kõdi. Are tô kanõrĩkwa bât aipkẽ kba mnõ waw stom kba mõn.
Tô ĩkra ktab mã nẽ, waza kãnẽ ro aim waskukw: Wat kraisawi kba mnõ nẽ, aisa dure krwazawi kba mnõ pibumã, kãtô dure aipkẽkwa krwam sdâhui psê kba mnõ pibumã, wanõrĩ kmã wazapa hã.
Waptokwa Zawre dawaihku kõkwai nõrai prabâ krwanmrõ mnõ kõ pibumã hã rowahtuzeNhanẽ bza romkmãdkâ pê romkmãdkâ kunẽ mẽ sissu krhêmba? Nhanẽ bza romkuiwẽ romzakrã mẽ sissu krhêmba? Twa, Wakmãdkâkwa dazazêĩ kõkwai nõrai mẽ kraisitom kba mnõ knã, tô tanõrai mẽ ro krkmãkwamãr kba mnõ kõ pibumã.
Nhanẽ bza Wakmãdkâkwa Cristo Hêpãrwawẽ mẽ romkmãdâ sissu tkrê kwape? Are nhanẽ bza dure Wakmãdkâkwa dazazêĩkwa, dazazêĩ kõkwai mẽ romkmãdâ sissu tkrê kwape?
Bza tô kwaz romhêmba dazazêĩ kõkwai nõrĩ tare Waptokwa Zawre danẽ simã tkrê kmãdkâ prê mnõ, Waptokwa Zawre krdasimãssi mnõzem wa krhêmba? Ãre! Are Waptokwa Zawre krdaromãdkâ wamhuire mnõ krnwa dasimãssi mnõzem mnõ, tô wanõrĩ hã. Tâkãnẽ nã, Waptokwa Zawre kmã damrmẽze, tô kãnẽ:“Tô tanõrai mẽ waza krĩnrõwa, are dure tô tanõrai mẽ krĩmõr. Tô tanõrĩ za ptokwai ktab nẽ tkrĩkmãdâk, are wa, waza dure waĩnĩm akwẽ nẽ ĩt krkmãdâk.”
Are kãnẽ dure Wakmãdkâkwa, tô kbure danĩpttê nã dat krspai mnõ, damrmẽze:“Tĩwaihku kõ nõrai waikwam hawi kraisismrã kba mõnõ, tô tanõrai kupanã teza krainmrõ kba mõn. Romkunẽ kupiĩ kba knã. Tâkãnẽ ro krkmãdkâ kba mnõ wa, waza ĩt aisapar psêkw.
Tâkãnẽ wa, tô aiptokwai ktab nẽ waza ĩt kraikmãdkâkw. Are tô kanõrĩkwa, tô ĩkra snĩ ambâ nõrai nẽ, kãtô dure ĩkra sĩ pikõi nõrai nẽ, teza kraihêmba kba mõn. Tâkãnẽ mãt Wakmãdkâkwa, tô kbure danĩpttê nã dat krspai mnõ, tamrmẽn”.
Ĩsiwaikẽ nõrĩ, tô kbure tâkãhã Waptokwa Zawre dat krwam ropistu mnõze, tô wanõr mã. Tâkãnẽ mnõze mba, arê, tô kbure romkmãkwamãr kunẽ hawi wasismrã psê kba mõnõ! Tô kbure wanĩ, kãtô dure wahêmba, tkrê kunẽ mnõ, arê wat sahâr psê kba mõnõ! Waptokwa Zawre wat krdawapar psê mnõ snã, arê, tô kbure romkunẽ kupanã damã krwanmrõ kba mõnõ.
Paulo ãpkẽ toizeKmã wazapa, tô aipkẽ krê kba mba krwazapar psê kba mnõ pibumã. Wanõrĩ nõkwa wat kwakru kõd, nõkwa dure wat kunẽ kõd, kãtô dure nõkwai wi mãrĩ wat kâr zêĩ kõdi.
Tâkãhã kmã ĩmrmẽze, ĩt aiwasku kunẽ kba mnõ pibumã, ĩmrmẽ kõdi. Are kmã ĩmrmẽ krta nẽ, waza dure kmã sahu: Ĩsenã wat kraisawi kba mnõ nmẽ, tônmẽ aimẽ kba krwaromãdkâ mnõ pibumã, kãtô dure aimẽ kba wadkâ mnõ pibumã, krwanmrõ mnõze.
Wa ĩt aisazêĩ psê ktabdikwa, are dure aikmã kba wat krĩwat. Tô rowẽ kõ krowim nã re, wat ĩpkẽ waptui snã, kãtô dure ĩpkẽ toi snã, aimõ krĩmõr.
Macedônia tkai ku wasinã pari, adu wasiwaktu kõ ktabd. Krwanmrõ mnõze mba tô rom tui si mãt wazô smĩkwar. Wakrui waparkwai nõrĩ mãt tkrê wakmã kwakbure pês, are wapkẽ krê wapahi snã, wat krwanõmr.
Are Waptokwa Zawre, akwẽ pkẽ wadkâ nõrĩ dat krpkẽ waptui mnõ, mãt wasimẽ hã Tito mnĩ wsizem nã wapkẽ waptuin.
Are wapkẽ waptuize, tô Tito ãwsizem hawim si kõdi. Tô krpkẽ waptui psê kba mnõ nã tê wam wasku mnõzem hawi, wat dure wapkẽ waptuin. Waĩkmã aipkẽze kba mnõ nã, kãtô dure ĩkmã aipkẽ wadkâ kba mnõ nã, kãtô dure ĩwaihkâ zêĩ ktab kba mnõ nã, tĩm waskuzem hawi, wat dure tokto ĩpkẽ toi snã krĩmõr.
Hêsuka kamõ ĩt aim kuĩkre kba mnõ nã, kraipkẽ wadkâ kba mnõ nã re ĩt aim kuĩkre kba nẽ ĩt aim kuĩkre kba mnõ pibumã, waĩmã tô ĩkwaĩmba. Nha bdâ aipkẽ wadkâ kba mnõ snã krainmrõ kba mnõ nã ĩt wapar wi, wat ar kmã ĩsipkẽ wadâk.
Are tokto ĩpkẽ toiti. Ĩt kraipkẽ wadkâ kba mnõzem hawi, ĩpkẽ toi kõd, are aipkẽ wadkâ kba mnõzem hawi, kãtô romkmãdkâ kunẽ hawi aipkẽ sĩkdâi kba mnõzem hawi, wat ĩpkẽ to. Tâkãhã aipkẽ wadkâ kbazem nã, mãt Waptokwa Zawre romkmãdkâ kunẽ hawi dure dasitmẽ dat aipkẽ kdâi psêkw. Tâkãnẽ mnõze mba, hêsuka wat aim kuĩkre kba nã, nhanẽ wat aikmã kwakbure kba mnõ kõdi.
Tâkãhã tô kãnẽ: Waptokwa Zawre wapkẽ wadkâ nã dat wam rowahtu wa, tô dat wapkẽhri da, romkunẽ hawi wapkẽ sĩkdâi pibumã. Are tâkãnẽ hã wapkẽ wadkâ nã dat wam rowahtuzem hawi, za nõkwa pkẽ wadkâ kõdi. Are tkai wam hã romkmãdkâ hawim hã dapkẽ wadkâze, tô dadkâ tmẽ hã.
Waptokwa Zawre dat krsãmr wẽ mnõ prabâ, bât tô tahã aipkẽ wadkâkwa krkmãdkâ kba mõn. Twa, aipkẽ wadkâ kbazem hawi aim krãiwatbro kba mnõ nã, pe, krkmã aisimãzus psê kba mõnõ. Tahawi bât tô tahã romkmãdkâ nã ĩsenã romkmãdâ aisimã sakra kba mnõ pibumã aisimã hrikw, are dure tô tahã ro ĩkrãiwatbro aisĩm romkmãdkâ kupanã krãiwatbro nã, wam wasku psê kba pibumã, ĩsenã kraisikwanĩ kba mõn. Tahã aipkẽ wadkâ kbazem hawi bât dure aistikruikw, kãtô dure aipahikw. Tapari, bât ĩkmãdkâ kba da, krkmã aisapka kba mõn, are dure romkunẽ kmãkwamãrkwai mã aimrmẽ prê kba snã ro tmã wasku kba mnõ pibumã, aisimã hrikw. Tô kbure tâkãhã aisimã hri kbazem nã, bât tô tahã romkunẽ aisĩm romkmãdkâ kba kupanã krãiwatbro nã, aisiwasku psêkw.
Twa, tô tahã hêsuka ĩt aim kuĩkrekwa, tô sikamõ tê kmã kwakbure hawim kõd, are dure akwẽ tê kmã kwakbure hawim kõdi. Tô krwakmãdkâ psê kba mnõ nã, Waptokwa Zawre dam waihku nã, krsamãr waihku psê kba mnõ pibumã, wat aim kuĩkrekw.
Romkmãdâ wat kraim nõmr kba mnõ prabâ, ro krkmã krãinĩstu psê kba mnõzem hawi, wat wapkẽ waptuin. Are wasimẽ hã Tito krwaihkâ psê kba mnõzem hawi, tô pkẽ toi snãt krmõ. Tâkãnẽzem hawi, wat dure aikmã kba wapkẽ toi ktabd mnõdi.
Wasimẽ hã Tito aitmẽ kba mõr kõ re, tô ĩsenã wat aikmã kba kmã krĩwat. Are ĩt tmã wasku mnõzem prabâ, taisrãr kba nmẽ, ĩssem hri kba kõdi. Wanõrĩ, tô ĩsenã hã romkmãdkâ si wat wat kraim waskukw. Tâkãnẽ wat dure ĩsenã ktabi Tito ãmã aikmã kba krwawat.
Krwapar psê kba mnõ snã, kãtô dure aisimã aiwapu kba mnõ snã, wasimẽ hã Tito krsapar psê kba mnõzem nã krkmã spokrpku mnõzem hawi, tetô wasimẽ hã Tito taisawi kbaze tmã dawer.
Tô kbure rom nã ĩt kraisazêĩ kba mnõze tô tare kõ nmẽ, aikmã kba ĩpkẽ toi ktabdi.
Pkẽ psê snã krsĩmzar mnõ nã rowahtuzeWasimẽ hã nõrĩ, Macedônia tkai wam hã Wakmãdkâkwa dazazêĩkwai nõrĩ damã krsikrãiktõ mnõze mba Waptokwa Zawre dapkẽ psê zawre snã dat krwaihkâ mnõ nã, wat aim wasku kba zêĩdi.
Tô tahã tkai wam hã wasimẽ hã nõrĩ mãt rowẽ kõ zawre tkrê kmãdâk, ĩsmĩ zazê nã tê kmã stombo mnõ snã. Tâkãnẽ kõ wam nẽ, tô sĩm rom kõ nã re, mãt pkẽ toi psê snã, krsĩmzar.
Judéia tkai wam hã Waptokwa Zawre danĩm akwẽ nõrĩ tkrê waihkâ zêĩ mnõ nmẽ, mãt nẽs ĩsenã wawa, dure tkrê waihkâ mnõ pibumã, wat tmã wẽ pibumã.
Tô tanõrai sĩmzar zô krwanmĩpar mnõ, mãt tkrê kmã spai wawẽ. Dawanã mãt Wakmãdkâkwa damã sissõmrkw, are tapari, Waptokwa Zawre kmã dazapka prabâ, mãt wam tsissakreĩkw.
Tanẽ nmẽ, wat dure wasimẽ hã Tito ãmã wamrmẽn, ĩsnãkrta tkraiwaihkâ kba mnõ nẽ, aipkẽ psê kba snã ĩsĩm rom kõ nõrai mã ro krkburõi kba mnõ nã, ĩstõ ku tkraiwaihkâ kba mnõ pibumã.
Tô kbure romkmãdkâ psê nã tet dawadi nõrĩ kmã spai kba mõn. Waptokwa Zawre krdazazêĩ kba mnõ nã, kãtô kraimrmẽzus warem psê kba mnõzem nã, kãtô ro krsamãr waihku psê kba mnõzem nã, kãtô aipkẽ psê kba snã dawadi nõrĩ krwaihkâ zêĩ kba mnõzem nã, kãtô dure krwazawi psê kba mnõzem nã, tet krkmã spai kba mõn. Are tâkãhã ĩsĩm rom kõ nõrĩ wat krsawi mnõ snã wat krwaihkâ mnõ pibumã, krwasikwanĩ mnõzem nã dure dawadi nõrĩ krkmã spai kba mnõ pibumã, kmã wazapa hã.
Wa ro ĩt aim krui kba mnõ pibumã, kmã ĩzapka kõdi. Are Wakmãdkâkwa dazazêĩkwai wadi nõrĩ pkẽ toi snã ĩsĩm rom kõ nõrai mã, ro tkrê kburõi mnõ nã, krwaihku kba mnõ pibumã, wat tâkãhã aim waskukw. Wa kmã ĩzapa, tô pkẽ waptui snã ro tkrê kburõi mnõzem hawi, ĩsenã krdazawi kba mnõ snã, ro krkmãdkâ kba mnõ zô kraisiwahui psê kba mnõ pibumã.
Wakmãdkâkwa Jesus Cristo dat krwazawi zawre mnõ nã, tô kanõrĩkwa waihkudikwa. Wakmãdkâkwa tô rom zawre tdêkwa, tô sza mãt dat kraisawi kba mnõzem hawi, ĩsĩm rom kõ nẽ hã nẽ krtamõrn, tônmẽ tkai wa. Tâkãnẽ dat kmãnãrze, tô tônmẽ ĩsĩm rom kõ nẽ hã nẽ krdanẽ mnõzem nã, rom wẽ zawre dat aim kãwsi kba mnõ pibumã.
Judéia tkai wam hã akwẽ nõrĩ rom nã krwaihkâ kba mnõzem nã, waĩnĩm romkmãdâ, tô kãnẽ: Kanõrai mã kba ĩpê, tô wahum kamõ nã rom kburõi nã kmã snãkrtakwa, tokto kmã krãinĩstu psê kba mnõ pibumã. Tô wasimẽm hã wadi nõrai wanã bât Judéia tkai wam hã ĩsĩm rom kõ nõrĩ waihkâ kba mnõ pibumã, kmã sapka kba mõn, are dure aisĩmzar kba mnõze kmã snãkrtakw.
Tâkãnẽ mnõze mba, pe, aisipiĩkwa tokto krkmã krãinĩstu psê kba mõnõ. Aipkẽ waptui kba snã krkmã snãkrta kba mnõ nẽ, krkmã kahõs kba mnõ prabâ, aimõ kraisĩmzar kba mõnõ, aisipiĩkwa krkmã krãinĩstu psê kba mnõ pibumã.
Nõkwa pkẽ psê snã mãrĩ tê sõmr zêĩ wa, tô sĩm mãr prabâ za sõ. Are Waptokwa Zawre za kmãdkâ wẽ snã kmãdkân. Are nõkwa sĩm mãr kõ wa, Waptokwa Zawre mãrĩ tê dam sõmr pibumã, sô danmĩpar kõdi.
<sup>(13-14)</sup> Wasimẽm wadi nõrĩ ĩt waihkâ zêĩd. Are ĩt krwaihkâ mnõzem nã, krĩwaihkâ kba mnõzem hawi, ro ĩt aim prê kba mnõ pibumã, kmã ĩzapka kõdi. Are tokto aisĩm ro tkraim kawakõi psê kba mnõ nmẽ, ro krtwi srowaptkâ mnõ nõrĩ krwaihkâ kba mnõ pibumã, waĩmã tô ĩkwaĩmba. Are nmãzi ro aiw srowaptkâ kba wa, za tô tanõrĩ, sĩm rom wa, dure aisa aiwaihkâkw. Tâkãnẽ wa, za tô kbure mã ro tê kawakõi pês.
(-)
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ:“Saktẽ zawre dasa simã tê kburõi mnõ mã, tmã sikazazâr kõd, are dure prãirê snã simã tê kburõi mnõ mã, twi srowaptkâ kõdi.”
Tito nõrai kmã rowaskuzeTkraiwaihkâ kba mnõ pibumã, kmã sapka pibumã, Waptokwa Zawre wasimẽ hã Tito ãpkẽ krê krdanĩpiĩ mnõ nmẽ, wat damã wapkẽ to nã wasiwaskun. Tô wat kraiwaihkâ kba mnõ prabâ, dure wasimẽ hã Tito tkraiwaihkâ kba mnõ zêĩd.
Aitmẽ kba mõr pibumã, wat war prabâ, mãt Tito ro simã hi. Tkraiwaihkâ kba mnõ da kmã sapka nmẽ, tô pkẽ psê snã mãt aitmẽ kba mõr pibumã, simã hi.
Tito ãmẽ wat dure wasimẽ hã kamõ amõ aim satõr kban. Tahã tô Wakmãdkâkwa Jesus damã krsikrãiktõ mnõzem mnõ pâ, tet dazazêĩkwai nõrĩ tkrê kmãdkâ prê, Waptokwa Zawre danĩm rowaskuwẽ tkrê dam wasku psê mnõzem hawi.
Are tô tahã tô dure Wakmãdkâkwa damã krdasikrãiktõ mnõ nõrĩ tê smĩstu hã, wanõr mẽ dazazêĩkwai nõrĩ pkẽ psê snã krsĩmzar mnõzem nã hã wanĩpi nã, tkrê wawaihkâ mnõ pibumã. Wakmãdkâkwa dat krdakmãdkâ prê mnõ pibumã, kãtô dure wasimẽ hã ĩsĩm rom kõ nõrĩ wat krsawi mnõ snã, ĩsenã wat krwaihkâ zêĩ mnõ nã, wat krtmã wasku psê mnõ pibumã, wat tâkãhã danĩpi dam kmãdkân.
Sĩmzari wasimẽ hã nõrĩ tê kburõ, sawredi. Twa, nha wamẽ nẽm pibumã, kmã wazapa hã, nõkwa romkare tê wawasku kunẽ kõ pibumã.
Wakmãdkâkwa, kãtô dure akwẽ wadi nõrĩ, ĩkwaĩmba nã tkrê kmã tom mnõ prabâ, wanĩpi wat kmã krãinĩstu mnõ pibumã, kmã wazapkad.
Tito nõrai mẽ wat dure smĩsi wasimẽm kamõ amõ satõrn. Tô tahã watô kmã stombo psên. Tanẽ nmẽ, watô waihkun, wasimẽm nõrĩ tkrê waihkâ mnõ pibumã, krkmã sapka psê mnõ nã. Are tokto taisazêĩ psê kba mnõzem hawi, taiwaihkâ kba mnõ pibumã, kmã sapka psê ktabd.
Wasimẽ hã Tito ãkmã aimã kba ĩmrmẽze, tô kãnẽ: Tô tahã tô waĩmẽ krsipiĩ mnõ, ĩt kraiwaihkâ kba mnõzem nã. Are wasimẽm wadi nõrĩ Tito ãmẽ amõ ĩwahtu nõrĩ, tô Wakmãdkâkwa Jesus damã krsikrãiktõ mnõ nõrĩ tê smĩstu mnõ, Tito ãmẽ tê satõr pibumã. Krnmrõ mnõzem nã tetô tô tanõrĩ Wakmãdkâkwa Cristo tkrê daprê.
Tanẽ nmẽ, akwẽ nõrĩ amõ wat satõr mnõ, krsapar psê kba mõnõ, Wakmãdkâkwa Jesus dazazêĩkwai wadi nõrĩ wasimẽm nõrĩ krsawi kba mnõ nã, kãtô dure aikmã kba krwawta mnõ nã, ĩsenã nã tê waihku psê mnõ pibumã.
Judéia tkai wam hã Wakmãdkâkwa Cristo dazazêĩkwai nõrai mã krsĩmzar mnõzeTô ĩsenã, Judéia tkai wam hã Waptokwa Zawre danĩm akwẽ nõrĩ waihkâ kba pibumã hã aisĩmzar kba nã, mãrĩ ĩt aim kuĩkre kba pibumã, srowaptkâ kõdi.
Krwaihkâ zêĩ kba mnõ nã, wa waihkudi. Tâkãnẽzem hawi, wat aikmã kba krĩwat, Macedônia tkai wam hã wasimẽ hã nõrai sõka. Ĩt krtmã wasku mnõze, tô kãnẽ: “Tô wahum kamõi hawi tô kanõrĩkwa, Acaia tkai wam hã wasimẽ hã nõrĩ, kraisikwanĩ kba mnõ nã, Judéia tkai wam hã ĩsĩm rom kõ nõrĩ krwaihkâ kba mnõ pibumã”. Are aipkẽ psê kba snã kraisikwanĩ kba mnõzem hawi, mãt Macedônia tkai wam hã wasimẽ hã nõrĩ kahâ snã dure krsipkẽ waptu, aiprabâ kba dure ĩsĩm rom kõ nõrĩ tkrê waihkâ mnõ pibumã.
Are kraisikwanĩ psê kba mnõzem nã, aikmã kba krĩwta mnõze tô tare krsaikwar mnõ kõ pibumã, wat tokto Tito nõrĩ aitmẽ kba amõ satõ. Twa, za ĩt krtmã wasku mnõ prabâ, psê snã ĩsĩm rom kõ nõrĩ krwaihkâ kba mnõzem nã, kraisikwanĩ psê kba mnõ nã, tê waihku pês.
Are Macedônia tkai wam hã akwẽ nõrĩ waĩmẽ aitmẽ kba wahtu wa, ĩt krtmã wasku mnõ prabâ, taisrãr kba mnõ kõ wa, teza psê snã wat kraisazêĩ kba mnõzem hawi, tô tanõrai sõka wassem hrikw, are tô kanõrĩkwa teza dure aissemkw.
Tanẽ nmẽ, wat Tito nõrĩ ĩnõwa amõ aitmẽ kba tmã mõr pibumã wa, kraisĩmzar kba mnõ nã wam kmã ropistu kba mnõ krkburõi kba mnõzem nã, tkraiwaihkâ kba mnõ pibumã. Tâkãnẽ ro krkmãdkâ kba mnõ wa, teza ĩwsi kõ re, aisĩmzarkwa kburõi psêkw. Tazi za kraisĩmzar kba mnõze ĩt aiwdakur kba hawim kõ nã, kbure tê waihuk. Tô aisipkẽ kba nã kraisĩmzar kba mnõ nã, za tê waihuk.
Tâkãnẽ nã krkmã aispokrpku psê kba mnõ snã krainmrõ kba mnõ pibumã, tô kãnẽ: Prãirê snã romzâ tê kmẽ krê nẽ hã, tô prãirê snã za kburõ. Are kahâ zawre snã tê krê mnõ, tô kahâ zawre snã za dure kburõ.
Aipkẽ krê kraisimã nõmr kba mnõ prabâ, teza kraisĩmzar kba mõn. Pkẽ wadkâ snã, kãtô dure sapka kõ snã, nõkwa sĩmzar pibumã, kmã ĩzapka kõdi. Waptokwa Zawre dat krsawi mnõ, tô pkẽ toi snã krĩsĩmzar mnõ nẽ hã.
Ro kraiw srowaptkâ kba mnõ Waptokwa Zawre dat kraim sõmr kba mnõ pibumã, danĩpttêdi. Tahã za ro kraiw srowaptkâ kba mnõ dat kraim sõmrkw, are ĩssĩwĩ dure dat kraim kmã spaikw. Tô kbure romkmãkwamãr pê krkmãkwamãr kba mnõ pibumã, za rom pê dat kraim sõmrkw.
Are romzâ wat zâpkrê mnõ pibumã, kãtô dure wasaze wat krkahur mnõ pibumã, dat krwam sõmr mnõ, tô Waptokwa Zawre. Tahã za dure romzâ pto mnõ pâ dat kraim sõmrkw, are aipkẽ psê kba snã krdawaihkâ kba mnõzem hawi, za dure aisa dat kraiwaihkâ psêkw, aisĩm romkrêkwa krãi psê mnõ pibumã.
Dawadi nõrĩ aipkẽ psê kba snã aimõ krwaihkâ kba mnõ pibumã, za Waptokwa Zawre rom zawre dat kraim sõmrkw. Twa, aisĩmzarkwa wanĩpkra mba tmã sõmr kbazem hawi, za dakahâ zawre snã pkẽ to nã Waptokwa Zawre damã tsiwasku.
Krdawaihkâ kba mnõzem nã, tet Waptokwa Zawre danĩm akwẽ ro krtwi ĩsrowaptkâ mnõ nõrĩ krwaihkâ kba mõn. Are tâkãnẽzem hawi, tetô dure tô tanõrĩ ĩsenã Waptokwa Zawre damã pkẽ to nã siwasku.
Krwaihkâ kba mnõzem nã, bât Wakmãdkâkwa Cristo dakmã hã rowaskuwẽ, kãtô dure danĩm romkmãdâ, krkmãdkâ psê kba mnõ nã, tmã aisiwasku psê kba mõn. Tâkãnẽzem hawi, za tô tanõrĩ aikmã kba Waptokwa Zawre tê dawasku wẽ. Are aipkẽ psê kba snã kraisĩmzar kba mnõ nã krwaihkâ kba mnõzem hawi, za tô tanõrĩ, kãtô dure dawadi nõrĩ, Waptokwa Zawre tkrê dakmãdkâ prê.
Waptokwa Zawre dat kraisawi psê kba mnõze dat kraim wasku psê kba mnõ nmẽ, za tô tanõrĩ pkẽ psê snã ĩsenã ktabi aikmã kba Waptokwa Zawre tkrê dawar.
Waptokwa Zawre dat krwazawi mnõ snã dat wam kmãnãr mnõ sawre ktabd, wamrmẽzem nã za nõkwa tê wasku psê kõdi. Twa, arê damã wapkẽ to nã krwasiwasku kba mõnõ!
Damrmẽ waskukwai pibumã Wakmãdkâkwa Cristo Paulo ãprêze dat tmã sõmrzeDat krĩwasku mnõze, tô wa, Paulo, aimẽ kba krĩmõr wa, ĩsimã ĩprê kõ snã, krĩnẽm mnõze. Are romhâ nã krĩmõr wa, tô ku ĩmrmẽ prê snã ĩmrmẽze. Are Wakmãdkâkwa Cristo dat krwazawi psê mnõ, kãtô dure dapkẽ psê snã krdanẽ mnõ, danĩsizem nã ĩt aiwarkwa, tô kãnẽ:
Aisĩm romkmãdkâ kba nã kraisimã ropibui psê kba mõnõ, amõ ĩmõr wa, kmã ĩzapka kõ nã re, nõkwai mã ĩmrmẽ prê snã ĩsĩm romkmãkwamãr kunẽ, ĩt tmã wasku kõ pibumã. Wa, tkai mba hã romkmãdkâ pram si ro wat krkmãkwamãr mnõ nã, tê wawasku kunẽ nõrai mã, ĩmrmẽ prê snã ĩmrmẽ pibumã, ĩprê nã ĩsiwaihkudi.
Tô ĩsenã, wanõrĩ tô dure akwẽ, are krwanĩpiĩ mnõze, akwẽ nĩm romkmãdkâ pram kõdi.
<sup>(4-5)</sup> Romkunẽ wat kutõr mnõ pibumã, wanĩpttêze wanĩm nkãs nã ĩt kmã to, tkai mba hã kõdi, tô Waptokwa Zawre dahawi. Tô ta nã wat romkunẽ nĩpttê zawre wat krkmã kahõs, kãtô dure romkare Waptokwa Zawre dakwaĩmba krmrmẽzus kunẽ mnõ nõrai mrmẽzusze, wat krtwi po. Akwẽ simã prêze Waptokwa Zawre tê dawaihku pibumã, akwẽ nõrai mã tê tmã wẽ kõ nẽ hã, wat dure tô ta nã mrmẽ po. Tô kbure akwẽ nõrai simãzus kunẽ wat romkmãdkâ psê nã kmã kahõsn, Wakmãdkâkwa Cristo akwẽ nõrĩ tkrê dazazêĩ mnõ pibumã.
(-)
Are Waptokwa Zawre danĩm romkmãdkâ prabâ, psê snã krainmrõ kba mnõ nã, wam aisiwasku kba pari, waza danĩm romkmãdkâ kupanã krĩnmrõ mnõ nõrai mã rowẽ kõ tmã hrin. Tô tanẽ wat kmãnãr pibumã, wat wasimã hrin.
Ro krwaihku psê kba mnõ kõ snã, tet krdakmã tom kba mõn. Are nõkwa Wakmãdkâkwa Cristo danĩm akwẽ nã ĩsenã krsikmã tom mnõ wa, ĩpê tô sĩm romkmãdkâ nã krkmã simãzus psê mnõ pibumã, wanõrĩ dure, tô tahã nẽ, Wakmãdkâkwa Cristo danĩm akwẽ nmẽ.
Wakmãdkâkwa Jesus waprêze dat krwam sõmr mnõ, tô romkmãdkâ psê nã kraisiwrahku kba mnõ pibumã, wat kraiwaihkâ kba mnõ da. Wat aikunẽ kba mnõ pibumã, waprêze dat wam sõmr kõdi. Twa, tâkãhã waprêzem nã, amtpẽ kõ re kãte krĩsimã ĩprê mnõ nã re, krĩnĩpi mnõzem hawi za mãr nã krĩssem mnõ kõdi.
Ĩnĩm romkmãdâ waza aim wasku psêkw: Hêsuka ĩt aim kuĩkre kba mnõ nã, ĩt aipahi kba mnõ pibumã, ĩt aim kuĩkre kba kõdi.
Amtpẽ kõ re za nõkwa kãnẽ mrẽ: Hêsuka Paulo tê kuĩkre mnõ wa, tô mrmẽ prê snã za ro tê wasku, are tônmẽ wazu krmõr wa, tô siwazem snã za krmõ, are dure mrmẽ wapu snã krmrẽm.
Tâkãnẽ ĩmrmẽ nẽ hã mã, ro wat tmã wasku pê, tô kãnẽ: Krwanmrõ mnõze tô smĩsi. Romhâ hawi ro wat aim kuĩkre kba mnõ prabâ, waza dure ro kmã krãinĩstun, tô tammõ wawahtu wa.
Tô ĩkwaĩmba, simã prê snã damrmẽ prê zawre nẽ krsikmã tom mnõ nõrai nẽ, krwasikmã tom mnõ kõdi. Tô tanõrĩ smĩ zaksê kõ ktabd! Tô romkmãdâ aimã simã tê hri prabâ, za akwẽ krãi waihku psê nã krsikmã to.
Tanẽ kõdi wanõrĩ. Romkmãdâ Waptokwa Zawre dat wam nõmr mnõ wat krkmã spai mnõ snã krkmã waprê mnõ kõdi. Krkmã waprê mnõze, tô danĩm romkmãdâ dat wam rmẽ mnõ pram si. Are tô ta pra wat dure dazakru sĩ Corinto wa wasinãn, aisum kba krwanĩpiĩ mnõ pibumã.
Aitmẽ kba tmã wamõr pibumã, Waptokwa Zawre dat wam krui mnõ wat kmã spai mnõ kõdi. Tô dat wam nõmr mnõ prabâ, wat aitmẽ kba wasinãn, Wakmãdkâkwa Cristo dakmã hã rowaskuwẽ wat kraim wasku kba mnõ pibumã.
Twa, danĩpi Waptokwa Zawre dat wam krui kupanã, dawadi nõrĩ danĩpi tkrê dam kmãkwamãr mnõ nã, wanõrĩ krwasimã waprê mnõ kõdi. Are krsô wanmĩpar mnõ, tô Wakmãdkâkwa krdazazêĩ kba mnõ nã aimõ kraisiwrahku kba mnõ pibumã, romkmãdâ dat wam rmẽ mnõ prabâ, aikmã kba hã wanĩpi wat kuiptu pibumã.
Tapari, waza dure aisakrui kba kuzdai nnĩwĩm hã tkai kamõi mba Wakmãdkâkwa dakmã hã rowaskuwẽ wat krdam wasku. Tâkãnẽ wat kmãnãr wa, Wakmãdkâkwa damrmẽ waskukwai wadi nĩpizep tmẽ za wazbre kõdi, danĩpi dawadi nõrĩ tê kmãkwamãrzem nã, tô tare wasimã waprê kõ pibumã.
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Nõkwa mãr nã simã prê zêĩ wa, tô Wakmãdkâkwa dat wam kmãnãrzem hawi, za krsimã prê.”
Aimã akwẽ pkẽ psê nã krsiwasku mnõ nẽ hã krsiwasku mnõze prê kõdi, tô Waptokwa Zawre akwẽ pkẽ psê nã nõkwa dat krwasku mnõ wam si, dat waskuze, prêdi.
Wakmãdkâkwa Cristo damrmẽ waskukwai pibumã dat satõr nẽ romkare krsiwasku mnõ nõrai kmã, Paulo ãmrmẽzeAkwẽ krãi kunẽ nẽ hã nẽ ĩmrmẽ nã re, aihâipre pa kba snã, ĩwapar kba da, kmã ĩzapa hã.
Twa, ĩt aiwar kbaze, tô aihâipre pa kba snã ĩwapar kba da. Waptokwa Zawre dapkẽ psê snã dat kraikmãdkâ psê kba mnõ nẽ, wat dure ĩpkẽ psê snã ĩt kraikmãdkâ psêkw. Tô kanõrĩkwa waĩmã tô romkmãdkâ kunẽ kupanã hã bakrta nẽ. Akwẽ, kra sĩ bakrda, ambâ nã tê kmã mrõ pibumã, dat tmã kmã ropistu psê pari, za mrõzep ku tkrê kmãdkâ pês. Tô tanẽ wat ĩt kraikmãdkâ psêkw, aipkẽ psê kba snã romkunẽ kupanã kraihêmba kba mnõ snã, Wakmãdkâkwa Cristo damã, ĩt aisakreĩ kba pibumã.
Tô dawanã hã pikõ Eva nã dat krwamtrẽ mnõ, amke mrmẽ simãza nã tê stokrãm nẽ, dure nõkwam nõrĩ romkmãdkâ kunẽ tmẽ, kãtô dure Wakmãdkâkwa Cristo aimõ aipkẽ psê kba snã krdazazêĩ kba mnõ kõ pibumã, mrmẽ simãza nã taikrãi kdâi kba mnõ zô, ĩpahidi.
Wakmãdkâkwa Cristo wat kraim dawasku psê kba mnõ kupanã, aimõwi hã Jesus nã hã rowasku tkrê wasku mnõ nẽ hã, tô aipkẽ toi kba snã tet krsapar kba mõn. Waptokwa Zawre Dahêmba dakmã watô wat kraim rowahtukw, kãtô dure rowaskuwẽ ktabi wat kraim waskukw. Tô tanẽ kõ wam nẽ, bât aimõwi hã dahêmba kmã hã rowaskuze, kãtô dure aimõwi hã romwasku, krsazêĩ kba mõn, Wakmãdkâkwa dakmã hã rowaskuwẽ ktab nẽ.
Simã prê snã za tô tanõrĩ “Wakmãdkâkwa damrmẽ waskukwai pibumã dat satõr nõrai ktab nẽ” krsiwasku. Tô sza, prê nã tĩkmã spai nẽ, ĩt krkmãdkâ mnõ kõdi.
Waptokwa Zawre dahawim hã rowaskuwẽ ĩt kraim wasku kba mnõ siwa, mãr nã ĩm wakbâ kba mnõ kõ snã, wat ĩt kraim waskukw. Ĩt aiprê kba mnõ pibumã, wat ĩsimã ĩwapu. Tôp kwaz tâkãnẽ hã aimẽ kba krkmã ĩmõrze, ĩkwaĩmba kõd?
Ĩt kraiwaihkâ kba mnõ pibumã, aisum kba krĩnĩpiĩ mnõ re, mãt tkai kamõi wam hã dazazêĩkwai nõrĩ ktâprezum nã tkrĩwaihâk. Twa, tô ĩt kraiwaihkâ kba mnõ pibumã, tô tanõrai sĩm ktâprezu ĩt twi kâr nẽ, waĩmã tô tahã.
Aimẽ kba krĩmõr re, mãrĩ ĩw srowaptkâ wa, krĩm sõmr kba mnõ pibumã, ĩt aikwakru kba kõdi. Are Macedônia tkai wam hã wasimẽm nõrĩ sinã wi, mãt tô kbure ro krĩw srowaptkâ mnõ, ĩm kãwis. Are tô tazi krĩmõr re, mãr nã ĩt aiwar kba kõ pibumã, ro ĩsimã ĩt hri nẽ, za dure tâkã hawi ĩwaihkâ kba mnõ pibumã, mãr nã ĩt aiwar kba kõdi.
Ĩsenã hã Wakmãdkâkwa Cristo danĩm romkmãdâ ĩt krkmãdkâ psê mnõ prabâ, za ro ĩt aim waskukwa, tô kãnẽ: Nõkwa tĩm wakbâ kõ snã, Acaia tkai pâ, Wakmãdkâkwa dakmã hã rowaskuwẽ ĩt krdam wasku mnõzem hawim hã ĩpkẽ to, nõkwa za nhanẽ tĩw wazrê kõdi.
Tâkãnẽ hã waĩmrmẽze, bâ, ĩt aisawi kba mnõ kõzem hawi, wap kwaz ĩmrẽm? Ãre, wa ĩt kraisawi kba mnõ nã, Waptokwa Zawre dam waihku psêdi!
Wakmãdkâkwa damrmẽ waskukwai pibumã dat satõr nã romkare ĩsiwasku zêĩ mnõ nõrĩ, wanõr nẽ sipi tkrê kmãkwamãr mnõ nã, siwasku zêĩd. Are tô tanõrĩ tare sisnã krwta mnõ kõ pibumã, tô krĩnẽm mnõzem nã waza aimõ ĩt krkmã wamhu.
Tô tanõrĩ tô simãzaĩ snã za Wakmãdkâkwa damrmẽ waskukwai pibumã dat satõr nã, kãtô dure sipi tkrê dam kmãkwamãr mnõ nã, ro tkrê wasku. Tô sikupsbi snã za Wakmãdkâkwa Cristo damrmẽ waskukwai pibumã dat satõr ktab nẽ krsiwasku.
Are ro tkrê kmãkwamãr mnõzem nã, wa tmã ĩsikrãm kõdi, tô Hêpãrwawẽ zemã, za sikupsbi snã, dure aimõwi hã nẽ akwẽ nõrai mã tsiwasku. Hêwa nsĩm hã romkuiwẽ hawim hã Waptokwa Zawre danĩm akwẽ nẽ za tsiwasku.
Twa, tê kmãnãr mnõzem prabâ, za dure Hêpãrwawẽ mã sipi tkrê kmãkwamãr mnõ nõrĩ, rom psê kmãkwamãrkwai nẽ romkare krsiwasku. Are ĩstõ ku, tô ĩkwaĩmba za Waptokwa Zawre romkunẽ tkrê kmãkwamãr mnõzem prabâ, aisa rowẽ kõ dat tmã nõmr.
Paulo rowẽ kõ tkrê kmãdkâ mnõzeKmã ĩmrmẽze waza dure aimã kba kmã sahu: Nõkwa dakrãi kunẽ nã tĩkmã tom pibumã, krsô ĩnmĩpar mnõ kõdi. Are, amtpẽ kõ re kãte, tô dakrãi kunẽ nã krĩkmã tom kba mnõ wa, tô akwẽ krãi kunẽ nẽ, krĩzapar kba mnõ pibumã, wat aiwarkw, krĩnĩpi mnõzem nã dure srutkirê ĩsisnã ĩwta pibumã.
Tô ĩsenã, tâkãhã kmã ĩmrmẽze, Wakmãdkâkwa dat ĩm krui kõdi. Tô dakrãi kunẽ nẽ ĩsisnã ĩwta mnõ snã, wat tâkãhã kmã ĩmrẽm.
Dakahâ zawre snã tô tkai mba hã romkmãdkâ nã si za krsisnã wat. Twa, waza dure ĩsisnã ĩwat.
Tô kanõrĩkwa tô ku dakrãi waihku psê nẽ hã, twa, tet dakrãi kunẽ nõrĩ aihâipre pa kba snã krwapar kba mõn.
Tare hã romkmãdkâ nã ro tkraim krui kba mnõ nõrĩ, kãtô dure aisĩm rom kba mnõ tare tkraiw dur kba mnõ nõrĩ, kãtô dure tkraistokrãm kba mnõ nõrĩ, kãtô dure tkraikmãdkâ wapu kba mnõ nõrĩ, kãtô dure tkraiprke kba mnõ nõrĩ, aihâipre pa snã bât krsapar kba mõn.
Tô ĩssem snã waza kãnẽ aimã kba ĩmrẽm: Tô tanõrai prabâ ro wat kraim nõmr kba mnõ pibumã, wazemdi. Are tô tanõrĩ krsisnã wta mnõ pibumã ssem kõ wa, tô dakrãi kunẽ nẽ za ĩmrmẽ nã re, wa za dure ĩsisnã ĩwat.
Hebreu nã tetô we krsiwaskukw? Are wa, tô dure Hebreu. Israel wam hã akwẽ nõrai nã tetô we dure krsiwaskukw? Are wa tô dure Israel wam hã akwẽ. Wahĩkwa Abraão ãhawim hã akwẽ nã tetô we dure krsiwaskukw? Are wa tô dure wahĩkwa Abraão ãhawim hã akwẽ.
Wakmãdkâkwa Cristo damã sipi tkrê kmãkwamãr mnõ nẽ tetô we krsiwaskukw? Are wa wat dure Wakmãdkâkwa Cristo damã krĩnĩpi, are krĩnĩpiĩ mnõzem nã wat ĩt krkmã spa. Are tâkãhã ĩt aim wasku kbaze, tô dakrãi kunẽ nẽ ĩmrmẽ snã wat aim waskukw. Danĩpi nã wat kmã spa, are danmẽzem wa krĩsimẽkwra mnõzem nã, kãtô dure dat krĩkahâr mnõ nã, wat dure ĩt kmã spaikw. Tô nha mãt aire ĩwrĩn.
Judeu nõrĩ nẽs tĩkazâr snã, tô 5 nã mãt waĩkmã thêmba. Tô nẽsi tĩkazâr pâ, mãt nẽsi 39 nã ĩprek, daprkezem nã.
Romano nõrĩ mãt dure mrẽpranẽ ĩkazâ, kuiro nã. Smĩsi mãt ĩkrui waparkwai nõrĩ ktẽ nã tĩwrĩ pibumã, tĩzampko wawẽ. Mrẽpranẽ mãt kubankra ĩre tizas. Smĩsi ĩre sbre pari, mãt smĩsi bdâ, kãtô dure smĩsi mãra, kâ mba ĩkmã tinẽ.
Wakmãdkâkwa danĩpi ĩt krdam kmãdkâ psê mnõ pibumã, saktẽ zawre wat romhâ nã krĩnẽ. Krĩnẽm mnõze mba wat kâ pre mba rowẽ kõ ĩt krkmãdâk, are dure danõhurkwai nõrĩ ĩt krwaikrãm. Waĩnĩm akwẽ nõrĩ, tô judeu nã dat krwamtrẽ mnõ nõrĩ, tô sza, mãt tkrĩkmã kwakbure wawẽ, are dure judeu kõ nõrĩ tkrĩkmã kwakbure. Dazakrui mba, kãtô dure aikuwa mba, kãtô dure kâ pore mba, wat rowẽ kõ ĩt krkmãdâk. Are ĩsiwaikẽ nẽ romkare krĩm siwasku mnõ nõrĩ mãt dure tkrĩkmã kwakbure.
Saktẽ zawre wat krĩnĩpi, kãtô dure krĩsĩpro wawẽ. Saktẽ zawre mãra mãt ĩntõ kõ snã ĩkmã tinẽ. Mrãm snã kãtô krbu snã, wat krĩmõr, kri, kãtô ĩntõze, kãtô dure ĩsikuzaze, mãt nẽs ĩw srowaptâ.
Are tâkãnẽ hã si kõdi, tô kbure Wakmãdkâkwa damã krdasikrãiktõ mnõ nõrai kmã, wat dure btâ bâ krĩpkẽ zako.
Nõkwa pakuwa snã Wakmãdkâkwa danĩm romkmãdâ tê kmãdkâ wa, waza kmã ĩpkẽ. Nõkwa romkunẽ tmẽ sbre wa, waza krkmã ĩpkẽ zako.
Are mãr nã ĩsisnã ĩwta da wa, waĩmã ĩpê, tô arknẽ ĩnĩpttê kõzem hawi ĩsinã ĩwta mnõ pibumã.
Waptokwa Zawre, Wakmãdkâkwa Jesus daptokwa, wat krdawasku wẽ wamhuire mnõ da hã, ĩsimãzaĩ snã ĩmrmẽ kõ nã, dam waihku psêdi.
Dazakru sĩ Damasco wa krĩmõr siwa, mãtô tô tazim hã dakmãdkâkwa, dakmãdkâkwa Aretas nã dat krwamtrẽ mnõ papra akwẽ tkrê kmãdkâ mnõ, tĩnrẽ da kmã dapak. Tahã mãt surta nõrai mã ro kru, dazakrui wam hã dazbreze mba ĩzô tê kmãdkâ psê mnõ pibumã.
Are tĩkâr kõ pibumã, mãt ĩsiwaikẽ nõrĩ ĩwaihâk. Siktõ zawre krê ĩnmrã snã, mãt hêmõm hã dazakru kurti krêpku mba ĩkmã sikra. Tâkãnẽ wat ĩsiwazêr.
Waptokwa Zawre Paulo ãmã ro dat hêĩkre mnõzeTô tare wa za ĩsisnã ĩwta mnõ snã, ro aim waskukw. Ro ĩt krkmãdkâ mnõ nã, kãtô dure ro Wakmãdkâkwa dat ĩm hêĩkre mnõ nã, waza tokto ro aim waskukw.
Smĩsi Wakmãdkâkwa Jesus Cristo dazazêĩkwa ĩm waihkudi. Tahã tô, amtpẽ kõ re ktabi, mãt Waptokwa Zawre hêmõ kmã saikurn, hêwa nsĩ ktab ku. Tâkãhã dat kmã saikurzem hawi, 14 nã mãt wahu kmã tinẽ. Bâ, ĩhâi zemã mãp kwaz kmã saikurn? Bâ, romwawã zu mãp kwaz ro kmãdâk? Tahã ĩt waihku psê kõdi, tô Waptokwa Zawre dawtẽsi ĩwaihu hã.
Tô tazi damrmẽ tê wapari tô aimõwi hã, tônmẽ nõkwa akwẽ mrmẽzem nã nhanẽ tê wasku waihku kõdi.
Twa, tô tahã ambâ nã si, waza kmã ĩwat. Are wa ĩsisnã krĩwta mnõ kõdi. Tô ro ĩt krkmã kahõs mnõ kõ nã si, waza krĩsisnã ĩwat.
Krĩsisnã ĩwta mnõ pibumã, ro ĩt krwasku zêĩ mnõ kwaikâ, dakrãi kunẽ krsimã prê mnõ nẽ, arknẽ ĩsimã ĩprê kõd, ĩsenã si ro ĩt krwasku mnõ nmẽ. Tô sza, ĩsisnã ĩwta zêĩ mnõ kõdi. Wa kmã ĩzapa, tô ro ĩt krkmãkwamãr mnõ nã tkrĩkmã sabui mnõzem hawi, kãtô dure waĩkmã hã tkrê wapar mnõzem hawi, dat krĩkmãdkâ psê mnõ pibumã.
Are rom wẽ prê zawre ĩt kmãdkâ mnõ nã, ĩsimã ĩprê zawre kõ pibumã, mãt dahâze ĩse ktab nẽ hã ĩm krãiwatobr. Tô tahã tô waĩnĩ krê mba krãnkwa kwa nĩssi mnõ nẽ. Tâkãnẽ nã Hêpãrwawẽ tkrĩkmã kwakbure mnõ pibumã, kãtô dure ĩsimã ĩprê kõ pibumã, mãt ĩm krãiwatobr.
Mrẽpranẽ wat Waptokwa Zawre dawa, tâkãhã rowẽ kõ dat ĩm kutõr pibumã.
Are kãnẽ ĩkmã wakrãmn: “Tôka aisipttê kõ wa, waza ĩnĩpttê zawre nã ĩt kraiwaihâk. Tanẽ nmẽ, za ĩpkẽ psê nã ĩt kraikmãdkâ mnõze aim kawakõi pês.” Tâkãnẽ mnõze mba, ĩnĩpttê kõ nã krĩsisnã ĩwta mnõzem nã, wat ĩsenã krĩpkẽ to, ĩnĩpttê kõ snã krĩmõrzem hawi, Wakmãdkâkwa Cristo danĩptdê tĩkupsbi psê pibumã.
Tanẽ nmẽ, wat dure ĩnĩpttê kõzem hawi, kãtô dure dat krĩwamrĩ mnõzem hawi, kãtô dure rowẽ kõ ĩt krkmãdkâ mnõzem hawi, kãtô dure Wakmãdkâkwa Cristo damã krĩnĩpiĩ mnõzem hawi tê wakrui wapar nõrĩ tkrĩkmã kwakbure mnõzem hawi, kãtô dure rom tui zawre ĩt krkmãdkâ mnõzem hawi, ĩpkẽ toi snã krĩnẽ. Tâkãnẽ nã ro ĩt waihu, tô kãnẽ: Tô ĩnĩptdê ĩw srowaptkâ wa, za Wakmãdkâkwa Cristo danĩptdê ĩsenã ĩkmã krhêmba.
Dazakru sĩ Corinto wam hã dazazêĩkwai nõrai kmã Paulo krpkẽ zako mnõzeTô dakrãi kunẽ nẽ wat tâkãnẽ kmã ĩmrẽm. Are tô kanõrĩkwa bât tâkãnẽ ĩmrmẽ pibumã ĩkwanĩkw. Tô kanõrĩkwa krĩwasku wẽ kba mnõ pibumã, arknẽ tô ĩkwaĩmba. Tô ĩprê kõ nã re, tô tahã aimã kba Wakmãdkâkwa damrmẽ waskukwai pibumã dat satõr ktab nõrai nẽ krsikmã tom mnõ nõrĩ, prê nã tĩkmã spai kõdi.
Wakmãdkâkwa damrmẽ waskukwai pibumã, dat ĩzatõr nã, ĩsenã nã krwaihku psê kba mnõ pibumã, watô Wakmãdkâkwa danĩpttê nã ĩhâipre pa snã romwaihkuze, kãtô dure romkmãkwamãr prê zawre, kãtô dure romwaihku kõ, aisõkam kba ĩt krkmãkwamãr.
Wakmãdkâkwa dazazêĩkwai wadi nõrĩ ĩt krkmãdkâ psê mnõ nẽp, kwaz ĩt kraikmãdkâ psê kba mnõ kõd? Tô smĩsi romkmãdkâ nã wat aimõwi aikmãdkâkw: Aisĩm rom kba nã ĩwaihkâ kba pibumã, ĩt aiwar kba kõdi. Tâkãnẽ nã ĩmã aipkẽ hkâ kba kõ pibumã, wat aiwarkw.
Dure ĩt aipibui kba da, watô ro ĩsimã ĩt nõmr. Are tâkãhã tô ponkwanẽ parim hã ĩt aipibui kbaze. Tazi za dure aisĩm rom nã krĩwaihkâ kba mnõ pibumã, ĩt kraiwar kba mnõ kõdi. Aisĩm ktâprezumkwa kmã ĩzapka kõdi, tô tô kanõrai wtẽsi kba ĩt kraikmãdkâ kba mnõ zêĩd. Tâkãnẽ nã krĩsimãzus mnõze, tô kãnẽ: Aikte ptokwai nõrĩ kra nõrai mã ktâprezu tkrê sakra mnõ pibumã, tô ĩkwaĩmba, are ptokwai nõrai sô sinõkra nõrĩ ktâprezu tkrê sakra mnõ pibumã, za daptokwai nõrĩ krsmĩpar mnõ kõdi.
Ĩt kraiwaihkâ kba mnõ pibumã, tô kbure ĩnĩm ro aikmã kba ĩt kutõr pibumã, tô ĩpkẽ toi snã waza kutõ. Are dure ĩt kraiwaihkâ kba mnõzem nã ĩsikutõr pibumã da wa, tô ĩpkẽ toi snã waza dure ĩsikutõr. Ĩt kraisawi psê kba mnõzem hawi, tebza kwaz krĩzawi prãirê kba mõn?
Twa, nĩwa adu rom prê nẽ ĩt aiprê kba kõ nã, bât krwaihku psê kba mõn. Are zatô kãte nõkwa mrẽ, ĩkrãi waihku psê nã ĩsimãzaĩ snã ĩt kraistokrãm kba mnõ nã.
Bâ, akwẽ aitmẽ kba ĩt satõr nã, wap kwaz ĩmrmẽze aim kburõikw, ro tare ĩm sõmr kba pibumã?
Wasimẽ hã Tito ãmã wat ĩmrẽm, taipibui kba da. Are tahã mẽ watô dure wasimẽ hã kamõ aitmẽ kba amõ satõ. Mãptô kwaz, Tito rom nã aiwarkw? Wasiwa ro wat krkmãkwamãr mnõze, kãtô dure wasiwa smĩsi romkmãdâ wat krkmãdkâ mnõ nã, te waihku kba kõd?
Aisõkam kba wasiwazrê pibumã, tâkãnẽ krwamrmẽ mnõ dizô, bât kãte kraisimãzus kba mõn. Ãre, ta pibumã kõdi. Tâkãhã wamrmẽze tô Waptokwa Zawre danõka wamrmẽ da, Wakmãdkâkwa Cristo dat wam krui nẽ. Wasiwaikẽ nõrĩ, tô kbure ro wat krkmãkwamãr mnõ, tô wat kraiwaihkâ kba mnõ pibumã, wat kmãnãrn.
Are amõ ĩwsi wa, aimõwi hã romkmãdkâ pra krainmrõ kba mnõ snã, ĩt aisrãr kba zô, wa ĩpahidi. Are amtpẽ kõ re teza dure aisĩm romkmãdkâ kba kupanã krĩmõr nã ĩsãmrkw. Kraisikwapeĩ kba mnõ snã, kãtô dure kraisikumnãs kba mnõ snã, kãtô dure kraistikrui kba mnõ snã, kãtô dure aisimã kba si ro krkmãdkâ kba mnõ snã, kãtô dure kraisiwamrĩ kunẽ kba mnõ snã, kãtô dure kraisiwasku kunẽ kba mnõ snã, kãtô dure kraisimã aiprê kba mnõ snã, kãtô dure ro krsasõmr kba mnõ snã, ĩt aisrãr kba mnõ zô, dure ĩpahidi.
Dure krkmã ĩpahi mnõ, tô aitmẽ kba ĩmõr wa, amtpẽ kõ re aisõkam kba kmã ĩsiwazem pibumã, Waptokwa Zawre ro dat ĩm hri zô. Tâkãnẽ wa, waza saktẽ zawre aisum kba hã zawi tê, krĩwwa, romkunẽ tkrê kmãkwamãr mnõ hawi Waptokwa Zawre datmẽ pkẽ sĩkdâi mnõ kõ nmẽ. Ssem kõ snã romkunẽ tkrê kmãkwamãr mnõzem hawi, kãtô siwakru krsisnã hêmba mnõzem hawi, kãtô dure romkunẽ wadi tkrê kmãkwamãr mnõ hawi pkẽ sĩkdâi mnõ kõzem hawi, waza tô tanõrai sawi tê krĩwwa.
Paulo hêsuka tê kmã krãinĩstu pibumã hã rowahtuzeKãhã tô ponkwanẽ parim hã aitmẽ kba za ĩmõrze, ĩt aipibui kba mnõ pibumã. Are Waptokwa Zawre danĩm hêsuka wa kuĩkre snã ĩnmrõ, tô kãnẽ: “Nõkwa damrmẽ prê nõka akwẽ kamõ tê wasku kunẽ pibumã, ponkwanẽ, tanẽ kõ wa mrẽpranẽ, za akwẽ simẽ saprõ, dawaskukwai mrmẽze ĩsenã nã tê wasku psê pibumã.”
Kanõrai mã kba, ahâmã romkunẽ krkmãkwamãr kba mnõ nõrai mã, kãtô dure tô kbure dawadi nõrai mã, kãnẽ waza ĩmrmẽze ĩt aim kburõikw: Tô dawanã parim hã ĩt aipibui kba siwa, ro ĩt aim wasku kba nẽ, waza tokto romhâ nã krĩmõr snã, dure kãnẽ kmã sahu: Tokto za dure aitmẽ kba ĩmõr wa, za nõkwai kmã ĩpkẽ kõdi.
Tazi teza Wakmãdkâkwa Cristo danĩpttê nã ro ĩt krkmãkwamãr mnõ nã, waihku zêĩ kba mnõ prabâ, waihku psê kba mõn. Are Wakmãdkâkwa Cristo danĩpttê prãirê snã dat kraim rowahtu kba mnõ kõdi, tô danĩpttê zawre nã tetô aikmã kba tasiwaskun.
Tô danĩpttê kõ nẽ hã akwẽ nẽ dakrui waparkwai nõrĩ wdê passakrti wa tê dazapku mnõ nã re, tetô aipâ krdaromãdâk, Waptokwa Zawre danĩpttê nã. Tanẽ dure wanõrĩ: Tô daprabâ wat dure akwẽ nĩpttê kõ nẽ hã nẽ, krwanõmr. Tô sza, aimẽ kba krwanmrõ mnõ wa, tô Wakmãdkâkwa Cristo, krdaromãdkâ mnõ snã krdahêmba mnõ damẽ krwanmrõ mnõ snã, waza krwanõmr, twa, tô Waptokwa Zawre danĩpttê nã waza ro wat krkmãdâk.
Wakmãdkâkwa Jesus Cristo ĩsenã krdazazêĩ kba mnõ snã krainmrõ kba mnõ zô, kraisissabui psê kba mõnõ. Ta hawi, teza Wakmãdkâkwa Jesus Cristo aimẽ kba krdanẽm mnõ nã, krwaihku kba mõn. Akwẽstô aimẽ kba krdanẽm mnõ kõ wa, tô ĩsenã ktabi krdam kmã pnĩ kba mnõzem hawi.
Are wanõrĩ damã wat kmã pnĩ kõ nã, krsamãr waihku psê kba mnõ pibumã, kmã ĩzapa hã.
Romkunẽ kmãnãr kba kõ pibumã, wat aikmã kba Waptokwa Zawre wat krdawar. Aikmã kba wat krdawar mnõze, Wakmãdkâkwa Jesus dat wazatõr ktab nẽ akwẽ nõrĩ krwakmã wta mnõ pibumã, kõdi. Ĩkwaĩmba snã ro krkmãkwamãr kba mnõ pibumã, wat aikmã kba tâkãnẽ wat krdawar. Are akwẽ wadi nõrĩ Wakmãdkâkwa dat wazatõr ktab nẽ tê wakmã tom zêĩ kõ wa, tô tônkã.
Tâkãhã tô kãnẽ: Ĩsenã hã romkmãdkâ kupanã mãrĩ wat kmãnãr pibumã, wanõr mã ĩkwaĩmba kõdi. Tô ĩsenã hã romkmãdkâ pram si, ro wat krkmãkwamãr mnõze hã.
Tanẽ nmẽ, tô kanõrĩkwa aisipttê kba snã krainmrõ kba mnõ wa, tô wanĩpttê kõ nã re, tô wapkẽ toi snã krwanmrõ mnõze. Are watô dure Waptokwa Zawre dawarn, krdazazêĩ kba mnõzem nã dat kraiwãittê psê kba mnõ pibumã.
Ĩmõr wa, ĩprêze Wakmãdkâkwa Jesus Cristo dat ĩm sõmr nã, ĩmrmẽ prê snã ro ĩt aim nõmr kba mnõ kõ pibumã, wat tâkãhã hêsuka, ĩmõr kõ re, aim kuĩkrekw. Ĩprêze dat ĩm sõmrĩ, tô danĩm romkmãdkâ nã kraisiwrahku kba mnõ pibumã, ĩt kraiwaihkâ kba mnõ pibumã. Pikrêbba ĩt kraiskrai kba mnõ pibumã, ĩprêze dat ĩm sõmr kõdi.
Wasimẽ hã nõrĩ, ĩt aim wasku kba pibumã hã, tâkãsi. Tô kbure krainmrõ kba mnõzem nã, ĩkwaĩmba ktabi ro krkmãdkâ kba mnõ pibumã, aimõ kraisikwanĩ psê kba mõnõ. Ro za ĩt aim wasku kba mnõ, krwapar psê kba mõnõ. Smĩsi romkmãdkâ nã smĩstu krainmrõ kba mõnõ, are dure aipkẽ psê kba snã kraisikmãdkâ kba mõn. Tâkãnẽ krainmrõ kba mnõ wa, zatô Waptokwa Zawre dat krwazawi mnõ, kãtô dure dat krwapkẽ nõmr mnõ, aimẽ kba krdanẽ.
Wakmãdkâkwa Jesus Cristo aimõ dapkẽ psê snã tô kbure dat kraikmãdkâ psê kba mnõ pibumã, kãtô dure Waptokwa Zawre aimõ dat kraisawi psê kba mnõ pibumã, kãtô dure Waptokwa Zawre Dahêmba aimẽ kba aimõ krdahêmba mnõ pibumã, wa kmã ĩzapa hã.
(-)
<font color=teal>GALÁCIA TKAI WAM HÃ DAZAZÊĨKWAI NÕRAI MÃ HÃ HÊSUKA</font>Wa Paulo, wat tâkãhã hêsuka aim kuĩkrekw. Waptokwa Zawre mãt ĩnmĩstun, kãtô dure damrmẽ waskukwai pibumã ĩzatõrn. Akwẽ nõrĩ tĩzatõr kõdi. Nmãhã akwẽ dure tĩnmĩstu kõdi. Tĩnmĩsdu tô Wakmãdkâkwa Jesus Cristo, kãtô dure Waptokwa Zawre. Tahã mãt Wakmãdkâkwa Jesus aipâ danõkrêptuin.
Wa, kãtô dure tô kbure tônmẽm hã wasimẽm nõrĩ, wat tô kbure Galácia tkai mba Wakmãdkâkwa damã kraisikrãiktõ kba mnõ nõrai mã, wat tâkãhã wamrmẽze aim kburõikw.
Waptokwa Zawre, kãtô dure Wakmãdkâkwa Jesus Cristo, pkẽ psê snã tkraikmãdkâ kba mnõ pibumã, kãtô dure aipkẽkwa tkraim nõmr psê kba mnõ pibumã, kmã wazapa hã!
Waptokwa Zawre kmã dazapka prabâ, mãt Wakmãdkâkwa Cristo dadkâ da tasissõmrn, wanõr wanĩm romkunẽ dat wam kutõr mnõ pibumã. Tâkãnẽ mãt tkai mba hã romkmãdkâ kunẽ hawi wanmrãn.
Waptokwa Zawre waza wat krdawasku wẽ wamhuire! Tô tanẽ!
Rowaskuwẽ kamõ Wakmãdkâkwa Jesus dakmã hã nẽ dat krwasku mnõzeWakmãdkâkwa Cristo dapkẽ psê snã dat kraikmãdkâ kba mnõzem hawi, mãt Waptokwa Zawre dasimã aisaihrâ kban. Tô sza, tet azanã darmẽ kba mõn, aimõwi hã rowaskuwẽ prabâ krainmrõ kba mnõ pibumã. Tâkãnẽzem hawi wat aimã kba ĩsikrãm.
Are Waptokwa Zawre danĩm rowaskuwẽ tô smĩsi, aimõwi hã mãr kõdi. Tâkãhã kmã ĩmrmẽ, tô ro taiw kmã kwakru kba mnõ nõrai kmã, wat ĩmrẽm. Tô tanõrĩ Wakmãdkâkwa Cristo dakmã hã rowaskuwẽ aimõwi tê kmã spikra zêĩdi.
Are tô wanõr zemã, tanẽ kõ wa, hêwa nsĩ danĩm akwẽ zemã, nõkwa Waptokwa Zawre danĩm rowaskuwẽ wat krwasku mnõ kupanã, aimõwi hã rowaskuwẽ taim wasku kba wa, Waptokwa Zawre rowẽ kõ kunẽ zawre dat tmã hri pibumã, kmã wazapa hã!
Twa, dure nã kmã wamrmẽze, waza aipâ kmã sahun: Rowaskuwẽ wat krwasku mnõ kupanã, nõkwa rowaskuwẽ kamõ taim wasku kba wa, Waptokwa Zawre rowẽ kõ kunẽ zawre dat tmã hri pibumã, kmã wazapa hã!
Akwẽ nõrĩ ĩkmã wta pibumã, wap kwaz waĩnĩpi ĩt krkmãdâk? Ãre! Krĩsikwanĩ mnõze, tô Waptokwa Zawre krĩnẽm mnõze dat sãmr wẽ pibumã. Akwẽ nõrĩ tĩsãmr wẽ pibumã, kwaz kmã ĩzapkad? Ãre! Akwẽ nõrĩ ĩt krpkẽ toi mnõ pibumã krĩnĩpiĩ mnõ kwaikâ, arknẽ Wakmãdkâkwa Cristo danĩpi ĩt krdam kmãdkâ psê mnõ kõdi.
Paulo nhanẽ Waptokwa Zawre damrmẽ waskukwai pibumã dat saihrâ nã siwaskuzeWasimẽ hã nõrĩ, tô ĩsenã waza aimã kba ĩmrẽm: Rowaskuwẽ akwẽ nõrai mã ĩt krwasku mnõ, akwẽ nĩm romkmãdkâ hawi tê kmã snãkrta kõdi.
Rowaskuwẽ ĩt krdam wasku mnõ, akwẽ hawi ĩt waihku mnõ kõdi. Nmãhã akwẽ dure tĩm rowahtu kõdi. Tô aimã mãt Wakmãdkâkwa Jesus Cristo tâkãhã rowaskuwẽ ĩm hêĩkren.
Judeu nõrai sĩm romkmãdkâ prabâ, adu Waptokwa Zawre ĩt krdazazêĩ mnõ siwa, krĩnẽm mnõze tô aimõwi. Bâtô krĩnẽm mnõzep krta nã ro krwapar kba mõn. Tô ta siwa, tô Waptokwa Zawre dazazêĩkwai nõrai pram si krĩnẽm mnõze, kmã ĩpkẽ kõ snã, ĩt krkmã kwakbure mnõ pibumã. Dazazêĩkwai nõrĩ ĩt kutõr pibumã, wat ĩsenã krĩsikwanĩ.
Tâkãnẽ Waptokwa Zawre ĩt krdapkẽ toi mnõ zô ro ĩt krkmãdkâ mnõ siwa, wat judeu wadi ĩsimẽ hã waptem nõrĩ Waptokwa Zawre danĩm romkmãdâ tkrê kmãdkâ mnõzem nã, kmã spa. Wahĩkba nõrai sĩm romkmãdkâ prabâ, ro ĩt kmã krãinĩstu pibumã, ĩsenã ktabi wat krĩsikwanĩ.
<sup>(15-16)</sup> Are Waptokwa Zawre dapkẽ psê nã dat krĩkmãdkâ mnõ nmẽ, mãt ĩwaptkã kõ re, ĩnmĩstun, are ĩzâihrân, damã krĩnĩpiĩ mnõ pibumã. Twa, bdâ dasimã dat hri nwa waptkã wi, mãt Dakra ĩm dahêĩkren, Judeu kõ nõrai mã Dakra dakmã hã rowaskuwẽ ĩt krtmã wasku mnõ pibumã. Tô ta btâ nã nmõmõ ĩmõr kõdi, nõkwa tĩm rowahtu pibumã.
(-)
Are dure ĩwanã Wakmãdkâkwa damrmẽ waskukwai pibumã dat satõr pibumã dat saihrâ nõrĩ, ĩt waikrãm pibumã, dazakru sĩ Jerusalém ku ĩt saikur kõdi. Prare wat Arábia tkai ku ĩmõr, are tô ta hawi aipâ krẽwa, dazakru sĩ Damasco ku.
Tô mrẽpranẽ wahu ĩkmã nẽm parim si, wat tokto dazakru sĩ Jerusalém ku saiku, Pedro ãmẽ wasisdakbâ da. Tô tazi wat ponkwanẽ btâ ssõre ĩkmã sikutõrzep ku, ĩnãmr.
Are tô ta siwa Wakmãdkâkwa damrmẽ waskukwai pibumã dat satõr wadi nõrai mẽ ĩsisda kbâ mnõ kõdi. Tô Tiago, Wakmãdkâkwa dapnã ãmẽ si, wat wasisdakbân.
Tâkãhã ĩt aim kuĩkrekwa, tô ĩsenã. Ĩsimãzaĩ kõ snã ĩt aim kuĩkre kba nã, Waptokwa Zawre dam waihkud.
Dazakru sĩ Jerusalém hawi ĩwatbro pari, wat Síria tkai mba, kãtô dure Cilícia tkai mba, krĩmõr.
Tô ta siwa, Judéia tkai wam hã Wakmãdkâkwa Cristo dazazêĩkwai nõrĩ adu sitmõ nã ĩkmã sõpre mnõ kõdi.
Tô dawadi nõrĩ waĩkmã ro tkrê wasku mnõzem si, nãt kãnẽ tkrê wapar: “Aire wakmã kwakburekwat tokto dazazêze aire tê kutõr zê, akwẽ nõrai mã tkrê wasku!”
Tâkãnẽzem hawi, nãt Judéia tkai mba hã Wakmãdkâkwa dazazêĩkwai nõrĩ waĩkmã Waptokwa Zawre tkrê dawasku wẽ.
Wakmãdkâkwa Jesus damrmẽ waskukwai pibumã dat satõr wadi nõrĩ Paulo tê sapar psêzeTâkã pari, 14 nã wahu ĩkmã nẽm wi, wat dure dazakru sĩ Jerusalém ku aipâ krẽwa, Barnabé ãmẽ. Tô ta siwa, wat dure Tito ĩsimẽ saprõ.
Aipâ ĩt krẽwa da Waptokwa Zawre romkmãdâ dat ĩm hri nmẽ, wat ĩmõr. Dazakru sĩ Jerusalém wa ĩwsi pari, wat Wakmãdkâkwa dazazêĩkwai nõrai kmãdkâkwai nõrai mẽ, dakupanã wasikrãiktõn. Tô ta siwa wat rowaskuwẽ judeu kõ nõrai mã ĩt krwasku mnõ tmã wasku pês, siwakru tô tare krĩnĩpiĩ mnõ nã, dat krĩkumnãs mnõ kõ pibumã.
Dazakru sĩ Jerusalém mba waĩmẽ krĩmõrĩ, tô Tito. Tô tahã tô grego nõrai wam hã akwẽ nã re, dazazêĩkwai nõrai kmãdkâkwai nõrĩ Tito ãmã, sapka kõ nã re sishâi hâi nĩsku pibumã, mrmẽzus kõdi.
Are Wakmãdkâkwa danĩm rowaskuwẽ ktabi aimõ wat kraim wasku kba mnõ pibumã, tô tanõrai sĩm romkmãdâ wat kmãdkâ kawarõi kõdi.
Are, dazakru sĩ Jerusalém wa, dazazêĩkwai nõrai kmãdkâkwai nõrai nẽ ĩt krkmã tom mnõ, ĩt krdam rowahtu mnõze nsĩwĩ mãrĩ tĩm krui kõdi. Tô tanõrĩ tô tokto damrmẽ prê nẽ ĩt krkmãdkâ mnõ, ahâmre krkmã nmrõ mnõze waĩmã tô tare. Wa, Waptokwa Zawre akwẽ nõrĩ ro tkrê kmã tom mnõ pra, ro dat dam nõmr mnõ kõ nã, ĩm waihkudi. Tanẽ nmẽ, waza dure kãnẽ aimã kba ĩmrẽm: Tô tazim hã dazazêĩkwai nõrai kmãdkâkwai nõrĩ ĩt krdam rowahtu mnõzem nsĩwĩ mãrĩ tĩm krui kõdi.
Are ro simã tkrê waihku psê mnõ, tô kãnẽ: Waptokwa Zawre Pedro dat sãr nẽ, danĩm rowaskuwẽ judeu nõrai mã tkrê wasku mnõ pibumã, dure judeu kõ nõrai mã ĩt krtmã wasku mnõ pibumã, dat ĩnãr nã.
Tô Waptokwa Zawre danĩpttê nã Pedro danĩm rowaskuwẽ tê tmã wasku pibumã, judeu nõrai tmẽ dat satõr nẽ, mãt dure judeu kõ nõrai tmẽ ĩzatõrn.
Tâkãnẽ mnõzem hawi, nãt Tiago, kãtô dure Pedro, kãtô dure João, dazakru sĩ Jerusalém wam hã dazazêĩkwai nõrai kmãdkâkwai nõrai nẽ dat krkmãdkâ mnõ, Waptokwa Zawre judeu kõ nõrai tmẽ dat ĩzatõr nã, tê samãr waihku pês. Tâkãnẽ mnõze mba, smĩstu danĩpi wat krdam kmãdkâ mnõ nã tê wasku psê pibumã, nãt waĩnĩpkra kãtô dure Barnabé ãnĩpkra tê dur. Tazi mãt wapkẽ psê snã smĩstu ro wasimã wat sakra, wa, Barnabé ãmẽ, judeu kõ nõrai waĩmba Wakmãdkâkwa danĩm rowaskuwẽ wat krdam wasku mnõ pibumã, kãtô dure tô tanõrĩ judeu nõrai waĩmba tkrê dam wasku mnõ pibumã.
Tô ta siwa, tô kãnẽ si mãt wawa: Judeu nõrai sĩm tkai wam hã dazazêĩkwai nõrĩ ĩsĩm mãr kõ nẽ hã krkmã wanmĩ zaksê sikutõr mnõ kõ pibumã. Are, tô tanõrai mrmẽzem prabâ, ro ĩt krkmã krãinĩstu psê mnõ pibumã, tô ĩsenã wat dure krĩsikwanĩ.
Paulo dazakru sĩ Antioquia wa Pedro ãmã mrmẽzeAre Pedro dazakru sĩ Antioquia ku wsi pari, wat ĩsĩm romkmãdâ psê kõzem hawi, danõkam zawre sõkawi tmã ĩmrẽm.
Tô dazakru sĩ Antioquia ku Tiago tê satõr nõrĩ sinã kõ re, nãt nẽs Pedro wasimẽm hã judeu kõ nõrai mẽ tisa. Are tê satõr nõrĩ sinã pari, Pedro judeu kõ nõrai mẽ dasa tê kmẽsi zêĩ kõd, tokto. Judeu nõrĩ judeu kõ nõrĩ dure sishâi hâi nĩsku pibumã krkmã sapka mnõ nõrai pipa tê, judeu kõ nõrai su tokto sai zêĩ kõdi.
Tazit judeu nẽ hã wasimẽm wadi nõrĩ dure judeu kamõi nõrai mã tpahi. Tanẽ nmẽ, nãt dure Pedro ãnẽ sĩm romkmãdâ tê kudâ mnõ snã, Judeu kõ nõrai kupanã sa tê kahur. Tô Barnabé ãzemã mãt tô tanõrai sĩm romkmãdkâ pra dure krmõ.
Ĩsenã hã romkmãdkâ kupanã krnmrõ mnõ nã, kãtô dure rowaskuwẽ tkrê kmãdkâ psê mnõ kõ nã, ĩt waihku wi, wat danõkam zawre Pedro ãmã kãnẽ ĩmrẽm: “Tôka tô judeu, tô tanẽ kõ wam nẽ, bât judeu kõ nõrĩ krnmrõ mnõzem prabâ, siwakru kraimõr. Tâkãnẽ mnõze mba, mãrĩ zda tep judeu kõ nõrĩ krkuzur mõn, judeu nõrai sĩm romkmãdâ tkrê kmãdkâ mnõ pibumã?”
Judeu kãtô judeu kõ nõrĩ sipkẽhri mnõze, tô Wakmãdkâkwa Jesus tê dazazêzem hawiWanõrĩ tô warêrkê mnõzem hawi judeu. Judeu kõ nõrai nẽ hã romkunẽ kmãkwamãrkwai nã dat krwamtrẽ mnõ zum hã kõdi, wanõrĩ.
Are romkmãdâ wat krwaihku mnõ, tô kãnẽ: Tô kbure, tô Wakmãdkâkwa Jesus Cristo tê dazazêĩ mnõzem hawim si, za Waptokwa Zawre dat sapar pês. Ahâmre hã romkmãdkâ prê krkmãdkâ mnõzem hawi za nõkwa sipkẽhri kõdi. Tâkãnẽ mnõze mba, wanõrĩ, tô judeu za, wat dure Wakmãdkâkwa Cristo Jesus wat dazazê, wat krdazazêĩ mnõzem hawi Waptokwa Zawre dat wazapar psê mnõ pibumã. Ahâmre hã romkmãdkâ prê prabâ, ro wat krkmãdkâ mnõzem hawi, dat wazapar psê zô, wanmĩpar kõdi, romkmãdkâ prê krta nã Waptokwa Zawre za nõkwa dat sapar psê kõ nmẽ.
Wakmãdkâkwa Cristo damẽ krwanmrõ mnõzem hawi, Waptokwa Zawre dat wazapar psê pibumã, krwasikwanĩ mnõzem nã, wat dure judeu kõ nõrai nẽ romkunẽ kmãkwamãrkwai nã krwasiwaihku mnõ nã, krwasihêĩkre. Are teptô kwaz Wakmãdkâkwa Cristo romkunẽ wat krkmãkwamãr mnõ nã, wat krkmã wamhui mnõ pibumã, dat krwawaihâk? Ãre! Ta pibumã dat krwawaihkâ mnõ kõdi!
Are, ahâmre hã romkmãdkâ prê ĩt rmẽ mnõ, aipâ ĩt krkmãdkâ prê mnõ wa, tô romkmãdkâ prê kmã pnĩkwai nã, wat ĩsihêĩkre.
Tâkãhã tô kãnẽ: Romkmãdkâ prê romkmãdâ tĩm nõmr mnõzem hawi, wat romkmãdkâ prê judeu nõrĩ tkrê kmãdkâ mnõ mã ĩdâk. Waptokwa Zawre danĩm romkmãdkâ nã krĩmõr pibumã, wat romkmãdkâ prê mã Wakmãdkâkwa Cristo damẽ wdê passakrti wa ĩdâk.
Twa, tâkãnẽ mnõze mba, wa tokto ĩnĩm romkmãdkâ nã krĩmõr kõdi, tô Wakmãdkâkwa Cristo danĩm romkmãdkâ nã wat tokto krĩhêmba. Are tâkãhã tokto krkmã ĩnẽm mnõze, tô Waptokwa Zawre Dakra ĩt krdazazêĩ mnõzem nã. Tahã mãt ĩzawi zepkun, are ĩnõkwakrê dadkâ da tasissõmrn.
Waptokwa Zawre dapkẽ psê nã dat krwazawi zepku mnõze, za ĩt dawtawai kõdi. Tô romkmãdkâ prê dakmãdkâkwait Moisés tê rmẽ mnõ nã, Waptokwa Zawre akwẽ nõrĩ dat sapar psê kwaikâ, arknẽ Wakmãdkâkwa Cristo dadkâze tô tare.
Romkmãdkâ prê hawi nõkwa sipkẽhri kõdiGalácia tkai wam hã akwẽ nõrĩ, pe, ĩwapar kwaba: Tô kanõrĩkwa waĩmã tô akwẽ nmĩ zaksê kõ nẽ. Nõkwa mãp smĩkâ nã aikrãi kdâikw? Waptokwa Zawre damrmẽze ĩt aim wasku kba siwa, watô Wakmãdkâkwa Jesus Cristo wdê passakrti wa dadkâzem nã, psê snã ro aim waskukw. Tô tazi tô aitmõ kba nã Wakmãdkâkwa Jesus wdê passakrti wa kmã aisõpre kba nẽ, bât ro samãr waihkukw.
Tâkãnẽ mnõzem hawi, tô smĩsi waza adu sô aisdanãrkw: Bâ, romkmãdkâ prê dakmãdkâkwait Moisés judeu nõrai mã tê rmẽ mnõ prabâ, ro krkmãdkâ kba mnõzem hawi, mãp kwaz Waptokwa Zawre Dahêmba dat aim dazatõrkw? Bâ, danĩm rowaskuwẽ krsazêĩ kba mnõzem hawi, mãp aim dazatõr kban?
Nhanẽ tep tokto danmĩ zaksê kõ nõrai nẽ ro krkmãdkâ kba mõn? Waptokwa Zawre Dahêmba danĩpttê nã bât Wakmãdkâkwa Cristo damẽ krainmrõ kba mnõze kmã snãkrta kba mõn. Tô sza, tep kwaz tokto aisismĩtê aisipkẽhri kbaze kmã krãinĩstu kba mnõ zêĩd?
Rowẽ kõ krkmãdkâ kba mnõ, tô tare bâp kwaz krkmãdkâ kba mõn? Ãre, waĩmã tô tare krkmãdkâ kba mnõ kõdi.
Mãr hawi mãp kwaz Waptokwa Zawre Dahêmba aitmẽ kba dazatõrn, kãtô dure romwaihku kõ aiwaikwam kba kmãnãrn? Bâ, romkmãdkâ prê dakmãdkâkwait Moisés tê dam rmẽ mnõ krkmãdkâ kba mnõzem hawi, mãp kwaz tâkãnẽ ro dat kraim kmã krãinĩstukw? Bâ, danĩm rowaskuwẽ krsazêĩ kba mnõzem hawi? Tô Wakmãdkâkwa dakmã hã rowaskuwẽ krsazêĩ kba mnõzem hawi, mãt tâkãnẽ ro dat aim sakrakw.
Waptokwa Zawre danĩm hêsuka wa wahĩkwa Abraão ãkmã kuĩkre snã ĩnmrõ, pe, kmã aispokrpku kba mõnõ. Tô kãnẽt ro wasku: “Mãtô Abraão Waptokwa Zawre tkrê dazazê, tâkãnẽzem hawi, mãt akwẽ pkẽ psê nẽ dat krkmãdâk.”
Tâkãnẽ hã damrmẽzem hawi, ro krsamãr waihku kba mnõ pibumã, tô kãnẽ: Waptokwa Zawre tkrê dazazêĩ psê mnõ nõrĩ tô wahĩkwa Abraão ãzakum hã akwẽ ktabi.
Judeu kõ nõrĩ tê dazazêzem hawi za dat sapar psê nã, mãtô ahâmre hawi Waptokwa Zawre danĩm hêsuka tê wam wasku. Are dure danĩm hêsuka tâkãnẽ nã hã rowaskuwẽ Waptokwa Zawre wahĩkwa Abraão ãmã damrmẽze tê wam wasku, tô kãnẽ: “Tôkai kmã waza dasĩpko mnõ pâ ĩt krkmãdkâ pês.”
Mãtô wahĩkwa Abraão Waptokwa Zawre dazazê. Tâkãnẽ mnõzem hawi, mãt kmãdkâ psên. Tô tanẽ za dure tô kbure tkrê dazazêĩ mnõ nõrĩ dat krkmãdkâ pês.
Romkmãdkâ prê dakmãdkâkwait Moisés judeu nõrai mã tê rmẽ mnõ nã sipkẽhri zêĩ mnõ nõrĩ, tô Waptokwa Zawre rowẽ kõ kunẽ zawre dat tmã ropistu mnõ krowit krnõmr. Tâkãhã nã danĩm hêsuka ro tê wam wasku, tô kãnẽ: “Nõkwa romkmãdkâ prê danĩm hêsuka wa kuĩkre snã dat rmẽ mnõ, ĩstõ ku psê snã tkrê kmãdkâ mnõ kõ wa, tô rowẽ kõ kunẽ zawre krowi tetô krmõ.”
Romkmãdkâ prê dakmãdkâkwait Moisés tê dam rmẽ mnõ, tkrê kmãdkâ mnõzem hawi, za Waptokwa Zawre nõkwa akwẽ pkẽ psê nẽ dat krkmãdkâ mnõ kõ nã, wam waihku psêd. Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Waptokwa Zawre tê dazazêzem hawi dat sapar psê nẽ hã, za krromãdâk.”
Are romkmãdkâ prê dakmãdkâkwait Moisés tê dam rmẽ mnõ, Wakmãdkâkwa Jesus wat krdazazê mnõzem nã, mãrĩ tê wam wasku kõdi. Tâkãnẽ si za romkmãdkâ prê nã Waptokwa Zawre danĩm hêsuka ro tê wam wasku: “Nõkwa romkmãdkâ prê dat wam rmẽ mnõ kbure tê dam kmã krãinĩstu psê wa, za krromãdâk.”
Tâkãnẽ Wakmãdkâkwa Cristo dat wam kmãnãrze, tô Waptokwa Zawre dapkẽ psê snã wahĩkwa Abraão ãmã dat ropistuzem prabâ, dure Wakmãdkâkwa Cristo dakmã judeu kõ nõrĩ dat pkẽ nmrõ mnõ pibumã, kãtô dure wat dazazêĩ mnõzem hawi, Dahêmba dat wam ropistu mnõ, wasiwam si dat wam dazatõr mnõ pibumã.
Romkmãdkâ prê kãtô dure Waptokwa Zawre dat krwam ropistu mnõ nã hã rowaskuzeWasimẽ hã nõrĩ, tâkãinnĩ hã romkmãdkâ nã, waza tokto ro aim waskukw: Ponkwanẽ akwẽ ro simã tê nõmr mnõ wa, are hêsuka wa tê kuĩkre pari, ĩkuĩkre papra sisize tê nõmr pari, za nõkwa kmãdkâ wapu snã tê kmãdkâ kõd, kãtô dure ĩkuĩkre nsĩwĩ mãrĩ tê kazakra kõdi.
Are mãtô Waptokwa Zawre wahĩkwa Abraão ãmã dat tmã ropistuzem siwa, dure smĩsi ĩsakum hã akwẽ mã ropistun, kãnẽ damrmẽ siwa: “Kãtô dure aisakum hã aisĩm akwẽ”. Kãhã kmã damrmẽze tô saktẽ zawre akwẽ mã nẽ, damrmẽ kõdi, tô smĩsi hã akwẽ nã, mãt kmã tamrmẽn, ta tô Wakmãdkâkwa Cristo.
Tâkãnẽ nã ro ĩt aim wasku kba zê, tô kãnẽ: Mãtô Waptokwa Zawre wahĩkwa Abraão ãmẽ ro dasimã dat sakra, are dat tmã kmã krãinĩstu pibumã, tmã ropistun. Are romkmãdkâ prê dakmãdkâkwait Moisés tê dam rmẽ mnõ, tô Waptokwa Zawre wahĩkwa Abraão ãmã dat tmã kmã ropistu mnõze, 430 nã wahu kmã nẽm parim si, mãt kuĩkre snã tê rẽm. Tâkãnẽ mnõze mba, Waptokwa Zawre danĩm romkmãdkâ prê dakmãdkâkwait Moisés tê dam rmẽ mnõ, Waptokwa Zawre wahĩkwa Abraão ãmẽ ro dasimã dat sakra mnõze, nhanẽ tê kunẽ kõd, are dure Waptokwa Zawre dat ropistuze nhanẽ tê kutõr kõdi.
Tâkãnẽ mnõze mba, ro dat wam kmã ropistu mnõ dat wam sõmr pibumã, romkmãdkâ prê dakmãdkâkwait Moisés tê dam rmẽ mnõ hawim kwaikâ, danĩm ropistuze tô taret arknẽ krsaikwar. Are rom wẽ Waptokwa Zawre wahĩkwa Abraão ãmã dat wasku mnõ, tô dat tmã kmã ropistu mnõzem prabâ, mãt kmã krãinĩstu psên.
Twa, mãr pibumã, mãp Waptokwa Zawre dakmãdkâkwait Moisés ãmã tamrmẽn, Israel wam hã akwẽ nõrai mã romkmãdkâ prê tê tmã wasku pibumã? Romkmãkwamãrĩ Waptokwa Zawre dat sãmr wẽ kõ nẽ hã dat wam hêĩkre pibumã, mãt dakmãdkâkwait Moisés ãmã romkmãdkâ prê waskun, akwẽ nõrai mã tê kuĩkre pibumã. Tô wahĩkwa Abraão ãzakum hã sĩm akwẽ nõrai mã dat kmã ropistu nmẽ, mãt Waptokwa Zawre danĩm romkmãdkâ prê dakmãdkâkwait Moisés ãmã dat wasku, wahĩkwa Abraão ãnĩhdu ãwaptkãzep ku krsaikwar mnõ pibumã. Hêwa nsĩm hã danĩm akwẽ nõrĩ nãt tâkãhã romkmãdkâ prê smĩsi ambâ mã wasku, are tô tahã mãt akwẽ nõrai mã wasku.
Are nõkwa aimã mãrĩ tê kmã krãinĩstu zêĩ wa, nõkwai sipkra nã tê kmãnãr kõdi. Waptokwa Zawre tô smĩsi, twa, tô aimã mãt ro kmã krãinĩstu psên.
Mãr pibumãp romkmãdkâ prê?Tanẽ wa, bâ, Waptokwa Zawre dat kmã ropistu mnõzep kupanã mãp kwaz romkmãdkâ prê ro wasku? Ãre, tanẽ kõdi. Are romkmãdkâ prê dakmãdkâkwait Moisés tê dam kãwsi, akwẽ krromãdkâ wamhuire mnõ pibumã sipttê kwaikâ, arknẽ tkrê kmãdkâ psê mnõzem nã akwẽ nõrĩ sipkẽ pês, are Waptokwa Zawre dat sapar pês.
Are Waptokwa Zawre danĩm hêsuka tê wam waskuze tô tô kbure akwẽ nõrĩ romkunẽ nĩpttê papra krnmrõ mnõ nã. Tâkãnẽ akwẽ pâ ro krtmã saikwar mnõ pibumã, mãt Waptokwa Zawre dat tmã wẽ, dazazêĩkwai nõrai mã dat krtmã ropistu mnõ, Wakmãdkâkwa Jesus Cristo tkrê dazazêĩ mnõzem hawi dat krtmã sõmr mnõ pibumã.
Wakmãdkâkwa Jesus wat krdazazêĩ mnõ pibumã, ro nwa waptkãzep ku, wat dat krwapawassi mnõ nẽ, romkmãdkâ prê nĩpttê papra krwanõmr. Tâkãnẽ wat Wakmãdkâkwa Jesus wat krdazazêĩ mnõ nã hã romkmãdâ dat wam hêĩkrezep ku, krwanõmr.
Twa, tô Wakmãdkâkwa Cristo mnĩ dawsizep ku, nãt romkmãdkâ prê wam rowahtu pês, wat krdazazê mnõzem nã, Waptokwa Zawre dat wazapar psê mnõzep ku.
Are wanmĩ zazêze bdâ, wam wsi nmẽ, tokto romkmãdkâ prê dakmãdkâkwait Moisés tê wam rmẽ mnõ tkrê wam rowahtu mnõ pibumã, krsô wanmĩpar mnõ kõdi.
Tô Waptokwa Zawre Dakra, Wakmãdkâkwa Cristo Jesus, krdazazêĩ kba mnõzem hawi, bât tô kbure aisĩ Waptokwa Zawre dakra ktabkwa.
Wakmãdkâkwa Cristo damẽ krainmrõ kba mnõ pibumã, bât aisikrãikwanrẽ kba mõn. Tâkãnẽ bât, Wakmãdkâkwa Cristo krdanẽm mnõzem prabâ krainmrõ kba mnõ pibumã, danĩm romkmãdâ aisimã kârkw.
Tâkãnẽ mnõze mba, wanõrĩ, judeu nã dat krwawamtrẽ mnõ, kãtô dure judeu kõ nõrĩ, kãtô dure tare krdam sipiĩ mnõ nõrĩ, kãtô dure sipkẽ nã simã krsipiĩ mnõ nõrĩ, kãtô ambâ nõrĩ, kãtô dure pikõi nõrĩ, tô wasiwam si tokto dat krwakmãdkâ mnõze. Wakmãdkâkwa Cristo Jesus damẽ krainmrõ kba mnõzem hawi, tô smĩsi akwẽ nẽ tetô siwam si dat kraikmãdkâ psêkw.
Are Wakmãdkâkwa Cristo danĩm akwẽ nmẽ, za wahĩkwa Abraão ãhawim hã akwẽ nẽ Waptokwa Zawre dat kraikmãdkâkw. Tanẽ nmẽ, Wahĩkwa Abraão ãmã dat kmã ropisdu, tô dure tô kanõrai mã kba zemã.
Tâkãnẽ nã, adu ro ĩt aim wasku kba mnõ zê, tô kãnẽ: Rom tdêkwai kra, adu srurê re, tô ptokwai nĩm rom nã za ĩsitê nã re, rom tdêkwai ktab kõ wam nẽ, za tare krdam sipiĩ mnõ nẽ, dat krkmãdâk.
Wrahku parzep ku, za, ĩptokwa ro tkrê tmã nõmr mnõzem prabâ, akwẽ wadi tâkãhã wapte, kãtô dure ĩsĩm rom mnõ, tkrê kmãdâk.
Tô tanẽ dure krwanmrõ mnõze. Adu Wakmãdkâkwa Cristo danĩm romkmãdâ wat samãr waihku kõ re, tô kmã wazapka mnõ kõ za, wat romhêmbai kõ nẽ hã mrmẽ prê, tkai pâ ro tkrê kmãdkâ mnõ nõrai sipttê papra, wat krwanõmr.
<sup>(4-5)</sup> Are bdâ dasimã dat hri nwa waptkã wi, mãt Waptokwa Zawre mnĩ Dakra wam dazatõrn. Tahã mãt pikõi hawi aiktepre nẽ tawaptkãn, are dure, romkmãdâ judeu nõrĩ tkrê krkmãdkâ prê mnõ papra, krdanẽ. Tô romkmãdkâ prê nĩpttê papra hawi dat wanmrã pibumã, kãtô dure Waptokwa Zawre dakra nẽ dat krwakmãdkâ mnõ pibumã, tâkãnẽ krdanẽm mnõze.
(-)
Waptokwa Zawre dakra ktab nã dat wawasku pibumã, mãt Dakra Dahêmba wam dazatõrn, wapkẽ krê krdahêmba mnõ pibumã. Dahêmba dat krdazaihrâ mnõze, tô kãnẽ: “Ĩmmã”.
Waptokwa Zawre dakra nẽ dat kraikmãdkâ kba mnõzem hawi, tare sipi tkrê dam kmãkwamãr mnõ nõrai nẽ, tokto dat kraikmãdkâ kba mnõ kõdi. Dakra nẽ dat kraikmãdkâ kba mnõzem hawi, za dure danĩm rom wẽ dakra nõrai mã dat sõmr pibumã hã, dat kraim sõmrkw.
Paulo Galácia tkai wam hã dazazêĩkwai nõrai kmã pkẽ zakozeWaptokwa Zawre krdawaihku kba mnõ kõ re, bât rom wadi Waptokwa Zawre danẽ aisimã krkmãdkâ prê kba mõn. Tare krdam sipiĩ mnõ nẽ, bât dawaihku kõkwai nõrĩ tô tare Waptokwa Zawre danẽ simã tkrê krkmãdkâ prê mnõ, krsazêĩ kba mõn. Tô tanõrĩ Waptokwa Zawre danẽ krhêmba mnõ kõdi.
Are tokto bâtô Waptokwa Zawre krdawaihku kba mõn, are dure dat aiwaihku psê ktabdikwa. Nhanẽ bâp ĩsipttê kõ nẽ hã, kãtô dure tare hã romhêmbai kõ nẽ hã, mrmẽ prê nõrai sĩm romkmãdkâ pra aipâ krainmrõ kba mnõ pibumã, ro aisimã sakra kba mõn?
Mãr wa tep nmãhã bdâ, kãtô wa, kãtô ake nã, kãtô wahu, krkmãdkâ prê kba mõn?
Tô kanõrai kmã kba watô krĩpkẽ zako wawẽ. Ĩt aim rowahtu kba mnõ pibumã hã krĩnĩpiĩ mnõze, bâ, tô tare bza kwaz krĩw saikwar?
Ĩsimẽ hã nõrĩ, ĩt aiwar kba mnõze, tô krĩnẽm mnõzem prabâ, krainmrõ kba mnõ pibumã. Tô wa, wat dure kanõrai nẽ kba ro ĩt krkmãdâk. Are dure mãr nã ĩpkẽ nĩpkrui kba kõdi.
Ĩsnãkrta wa, rowaskuwẽ ĩt aim wasku kba mnõzem nã kraispokrpku kba mõnõ. Tô ĩhâze nmẽ, wat Wakmãdkâkwa dakmã hã rowaskuwẽ ĩt aim waskukw.
Tô ta siwa, tô aipkẽ toi kba snã krainmrõ kba mnõze. Tô tazi krĩmõr re, bât arknẽ ĩwaihkâ kba pibumã, aitmõkwa satoskw, ĩm sõmr kba pibumã.
Are ĩsenã hã romkmãdâ ĩt kraim wasku kba mnõzem hawi, tep kwaz tokto aikrui waparkwai kba nẽ ĩkmã tomkw?
Taikrãikdâi zêĩ kba mnõ nõrĩ tô ĩsenã tkraiwaihkâ kba mnõ pibumã nẽ, za tsiwasku. Tô tanẽ nã re, ĩsĩm romkmãdâ psê kõdi. Ĩrmẽ kba mnõ pibumã, tô tanõrĩ krĩsipiĩ mnõze. Sitmẽ taikrãikdâi kba mnõ pibumã, mãt tkraikuzurkw, krĩkmãdkâ psê kba mnõ nẽ, krkmãdkâ psê kba mnõ pibumã.
Aipkẽ psê kba snã ĩkmãdkâ kba mnõ pibumã, psêd. Aimẽ kba ĩnmrã snã, kãtô dure aimẽ kba ĩnmrã kõ wa, tô siwa krĩkmãdkâ kba mnõ da, psêdi waĩmã.
Ĩkra nõrĩ, wa ĩt aisawi ktabdikwa. Pikõi wasã krapre pibumã, ĩdi tmã sepku nẽ, wat dure aikmã kba rowẽ kõ ĩt krkmãdâk. Are Wakmãdkâkwa Cristo danĩm romkmãdkâ prabâ ĩsenã ktabi krainmrõ kba mnõzep ku, waza adu aikmã kba rowẽ kõ ĩt krkmãdâk.
Tô tazi aimẽ kba tokto krĩmõr pibumã, kmã ĩzapka psê ktabd. Tô tanẽ kwaikâ, arknẽ aimõwi hã ĩmrmẽzem nã aimã kba ĩmrẽm. Wa, kanõrai kmã kba krĩpkẽ zako ktab mnõdi.
Agar kãtô dure Sara ãkmã rowaskuzeKanõrĩkwa, romkmãdkâ prê nĩpttê papra krainmrõ zêĩ kba mnõ nẽ hã, pe sa, ro ĩm wasku kwaba: Romkmãdkâ prê tê waskuze, adup wapar kba mnõ kõd, te?
Waptokwa Zawre danĩm hêsuka wa kuĩkre snã ĩnmrõ, tô kãnẽ: Wahĩkwa Abraão tô ponkwanẽ ĩkra snĩ ambâ. Smĩsi tô tare krdam sipiĩ mnõ pikõ, Agar nãt dat krwamtrẽ mnõ wam hã. Are ĩkra kamõ tô wahĩkwa Sara ãwam hã. Wahĩkwa Sara tô sipkẽ nã krsipiĩ mnõ.
Tare krdam sipiĩ mnõ, tô kra da nmẽ, mãt tkra. Are sipkẽ nã krsipiĩ mnõ kra waptkãze, tô Waptokwa Zawre dat krtmã kmã ropistu mnõzem hawi.
Tâkãhã ponkwanẽ pikõi nã, tetô Waptokwa Zawre ponkwanẽ hã romkmãdâ akwẽ nõrai mẽ dasimã dat sakra mnõ nã, ro dat wam wasku. Smĩsi pikõi nã mãt Waptokwa Zawre romkmãdâ srã sĩ Sinai wa akwẽ nõrai mẽ dasimã dat sakra mnõzem nã kmã tomn. Are tâkãhã dasimã dat sakra mnõzem nĩpttê papra ĩrêrkê mnõ, tô tô tare krdam krsipiĩ mnõ nẽ hã.
Srã Sinai nã dat krwamtrẽ mnõ, tô tahã pikõ Agar nã dat krwamtrẽ mnõ nã, mãt Waptokwa Zawre kmã tomn. Tô tahã srã tô Arábia tkai wam hã. Are nãtô dure Agar tâkãinnĩ hã tkai wam hã dazakru sĩ Jerusalém nã kmã tomn. Tâkãinnĩ hã dazakru sĩ Jerusalém wam hã akwẽ nõrĩ tô tare krdam sipi mnõ nẽt krnõmr.
Tanẽ kõdi hêwa nsĩm hã dazakru sĩ Jerusalém nã dat krwamtrẽ mnõ wam hã. Hêwa nsĩm hã dazakru sĩ Jerusalém wam hã akwẽ nõrĩ, tô tare krdam sipi mnõ nẽ hã akwẽ nõrai nẽ kõdi. Are tô tahã hêwa nsĩm hã dazakru Jerusalém nã dat krwamtrẽ mnõ, tô wazeparkwai nã, waza kmã tomn.
Tâkã nẽ nã, Waptokwa Zawre danĩm hêsuka ro tê wam wasku mnõ, tô kãnẽ:“Tôka, pikõi krai kõ nẽ hã, wi tô kraipkẽ toi mõnõ! Tôka aikrapre pibumã hã aidkize adu nĩwa aim sepku kõ nẽ hã, aipkẽ to nã kraisdari mõnõ! Zatô pikõ ĩsĩm ambâ tê rmẽ tkra. Pikõi kmã ambâi kõ nẽ hã za pikõ ĩkmã ambâ nẽ hã kra nã kmã spa.”
Ĩsimẽ hã nõrĩ, tô kanõrĩkwa tô wahĩkwa Isaque nã dat krwamtrẽ mnõ prabâ. Waptokwa Zawre wahĩkwa Abraão ãmã dat kmã ropistu mnõzem prabâ, nãt wahĩkwa Isaque waptãr. Are tô kanõrĩkwa bâtô dure Waptokwa Zawre dat kmã ropistu mnõzem prabâ, aisĩ Waptokwa Zawre dakrakw.
Tô tahã ponkwanẽ pikõi nõrĩ krnẽm mnõzem btâ nã, nãt kra da nmẽ, pikõi hawi aikde ĩwaptkã, Waptokwa Zawre Dahêmba danĩpttê nã ĩwaptkã tkrê kmã kwakbure. Are tô ta prabâ tetô tokto ro krsaikwar.
Tô tanõrai kmã nhanẽp Waptokwa Zawre wahĩkwa Abraão ãmã damrmẽzem nã danĩm hêsuka ro wam wasku? Tê wam waskuze tô kãnẽ: “Pikõ tare aimã krĩsipiĩ mnõ kra mẽ mõr da, satõrĩ. Tô tahã pikõi kra za sipkẽ nã krĩsipiĩ mnõ kra mẽ, aisĩm ro kmã sĩpko kõdi.”
Twa, wanõrĩ tare krdam sipi mnõ nẽ hã kra kõdi. Tô sipkẽ nã krsipi mnõ nẽ hã kra, wanõrĩ.
Wakmãdkâkwa Cristo danĩm romkmãdkâ pra wapkẽ ttê snã aimõ krwanmrõ mnõzeWakmãdkâkwa Cristo mãt wapkẽhrin, tô ĩsenã dat pkẽhri par nõrai nẽ krwanmrõ mnõ pibumã. Tâkãnẽ mnõze mba dat pkẽhri par nõrai nẽ aimõ krainmrõ kba mnõ pibumã, kraisikwanĩ psê kba mõnõ, tare krdam sipiĩ mnõ nẽ romkmãdkâ prê krta nĩpttê papra aipâ krainmrõ kba mnõ kõ pibumã.
Ĩwapar psê kwaba! Wa, Paulo, aimã kba ĩmrmẽze, tô kãnẽ: Aisishâi hâi nĩsku kba mnõ pibumã, tmã wẽ kba mnõ wa, wapkẽhrize Wakmãdkâkwa Cristo dat wam kãwsi tô tare, tô kanõrai mã kba.
Tanẽ nmẽ, nõkwa dat shâi hâi nĩsku pibumã, tê tmã wẽ nẽ hã mã, waza dure ĩmrmẽ kmã sahu, kãnẽ: Tô romkmãdkâ prê prabâ tô kbure ro tê kmã krãinĩstu psê mnõ pibumã, mãt simã hi.
Romkmãdkâ prê krda tkrê kmãdkâ psê mnõ nã sipkẽhri kmã sapka mnõ nõrĩ, Wakmãdkâkwa Cristo dakupanãt krnõmr, are Waptokwa Zawre dure dapkẽ psê snã dat krkmãdkâ mnõ kõdi.
Are wanõrĩ ĩsenã krsô wanmĩpar mnõ, tô wat krdazazê mnõzem hawi Waptokwa Zawre dat wazapar psê mnõ pibumã. Tâkãnẽ krsô wanmĩpar mnõ, tô Waptokwa Zawre Dahêmba dat krwanĩpttê mnõzem hawi.
Tô Wakmãdkâkwa Cristo Jesus damẽ krnmrõ mnõ wa, za Waptokwa Zawre, ĩsishâi hâi nĩsku mnõ nõrĩ, kãtô dure ĩsishâi hâi nĩsku kõ nõrĩ, tô siwam si dat krkmãdkâ pês. Waptokwa Zawre dat krwakmãdkâ psê mnõze, tô wat krdazawi psê mnõ snã, wat krdazazê mnõzem hawi.
Psê snã bât aire krainmrõ kba mõn. Nõkwa mãp kwaz ĩsenã hã romkmãdkâ hawi aikrãi kdâikw? Nhanẽ mãp kwaz aikrãi kdâikw?
Are tâkãhã nã ro wat waihku mnõ, tô kãnẽ: Waptokwa Zawre dasimã dat aisaihrâ kba mnõ, tô tahã aimõwi hã romkmãdkâ tmẽ dat aikrãi kdâi kba mnõ kõdi.
Tâkãhã aim krãiwatbrokwa, tô akwẽ nõrĩ ro simã tkrê wasku mnõzem prabâ. Tâkãhã to kãnẽ: “Trigo wamsrẽ duptoize tô srurê za, za ĩwamsrẽ kbure tê dupto.”
Are wa wat adu ĩt kraisazêĩ kba mnõ snã, aisô kba krĩnmĩpar. Wakmãdkâkwa damẽ smĩstu krwanmrõ mnõ nmẽ, romkmãdkâ psê tmẽ za aipâ aisimãzuszepkwa kdâi kba mnõ nã, ĩm waihku psêd. Are aikmã kwakrukwaĩkwa, tô nõkwa hã bâ, za Waptokwa Zawre rowẽ kõ, dat tmã nõmr mnõ nã, dure ĩm waihku psêd.
Ĩsimẽ hã nõrĩ, tô tanõrĩ tkrĩwasku mnõ nẽ, romkmãdkâ krta prabâ ambâ nõrĩ sishâi hâi nĩsku pibumã, aimõ ĩt krtmã wasku mnõ kwaikâ, mãr wa bza kwaz adu krĩpra nõmr? Ambâ nõrĩ sishâi hâi nĩsku pibumã, ĩt krdam wasku mnõ kwaikâ, arknẽ Wakmãdkâkwa Cristo danĩm wdê passakrti nã hã ĩt krdam wasku mnõze, nõkwa tĩw wẽ kõ kõdi.
Twa, akwẽ nõrĩ tkraikmã kwakbure mnõ nõrai mã ĩsenã ktabi sikrêzanĩ mnõ pibumã, arknẽ psêdi waĩmã.
Tô romkmãdkâ prê ahâmre Waptokwa Zawre dat dam rmẽ mnõ, wat samãr waihku psê pibumã, tô smĩsi damrmẽ dat rmẽ mnõ hawi, waza samãr waihkun. Tô tahã, tô kãnẽ: “Kraisissawi mnõ nẽ, dawadi nõrĩ krsawi mõnõ.”
Are aikuwa mba hã romsiwamnãr nẽ, aisikamõi kba nõrai mẽ kraisihâipku kba mnõ snã, kãtô dure kraisikmã kwakbure kba mnõ snã krainmrõ kba mnõ wa, kraisimã ropibui psê kba mõnõ, ĩsenã ktabi kraisikutõr kba mnõ kõ pibumã!
Waptokwa Zawre Dahêmba danĩm romkmãdkâ nã kãtô dure akwẽ nĩm romkmãdkâ nã rowaskuzeĨt aim wasku kba zê, tô kãnẽ: Waptokwa Zawre Dahêmba dat kraim rowahtu kba mnõzem prabâ, krainmrõ kba mõnõ, are aisĩm romkmãdkâ kunẽ kba pra ro krkmãdkâ kba mnõ knã.
Wanĩ krkmã sapka mnõ, tô Waptokwa Zawre Dahêmba krkmã dazapka mnõ kupanã. Are Waptokwa Zawre Dahêmba krkmã dazapka mnõ, tô dure wanĩ krkmã sapka mnõ kupanã. Tâkãhã ponkwanẽ hã romkmãdâ siwẽ kõdi. Tanẽ nmẽ, ainĩkwa krkmã sapka mnõ prabâ ro krkmã krãinĩstu kba mnõ wa, Waptokwa Zawre damã psê kõdi.
Are Waptokwa Zawre Dahêmba dat kraim rowahtu kba mnõzem prabâ krainmrõ kba mnõ wa, ahâmre hã romkmãdkâ prê nĩpttê papra, za krainmrõ kba mnõ kõdi.
<sup>(19-21)</sup> Wanĩm romkmãdkâ kunẽ prabâ ro wat krkmãkwamãr mnõ, wam waihku psêd. Tâkãnẽ hã tô: Dasiwazem kõ snã romkmãkwamãrĩ, kãtô dapkẽ krêm hã romkmãdkâ kunẽ, kãtô siwakrum snã romkmãkwamãrĩ, kãtô dure Waptokwa Zawre danẽ rom wadi dat krkmãdkâ prê mnõze, kãtô dure smĩkâ, kãtô dasikrui wapari, kãtô dure dasikwape, kãtô dasikumnãsi, kãtô dure danĩtikrui zawre, kãtô dure simã si rom waikẽ zawre, kãtô dure dasikmãdkâ wẽ kõ, kãtô dure dasĩpko mnõze, kãtô dure dattê sro tkrê waikẽ zepku mnõ, kãtô dure krdasiwadkâ mnõze, kãtô dure dassem kõ zawre snã dasihâzumze, kãtô dure tâkãnẽ hã romkmãkwamãr kunẽ wadi mnõ. Tâkãnẽ nã ro ĩt aim wasku kbaze, waza dure kmã sahu, kãnẽ: Tâkãnẽ hã romkmãkwamãr kunẽ tkrê kmãkwamãr mnõ nõrĩ za Waptokwa Zawre dat krdakmãdkâ mnõzep ku sbre da, dat tmã wẽ kõdi.
(-)
(-)
<sup>(22-23)</sup> Are Waptokwa Zawre Dahêmba dat krwam krãipus mnõ, tô krwassawi psê mnõze, kãtô dure watoize, kãtô dure wapkẽ nmrõze, kãtô dure wahâipre pa, kãtô dure wapkẽ psê snã wamrmẽze, kãtô dure wapkẽ psê snã ro wat krkmãkwamãr mnõze, kãtô dure psê snã ro kmã krãinĩstuze, kãtô dure wasimã wawapuze, kãtô dure wasikmã kahõsze. Tâkãnẽ hã romkmãkwamãr psê mnõze nmãhã romkmãdkâ prê za tê wam wẽ kõ kõdi.
(-)
Tô kbure tâkãinnĩ hã sĩm romkmãdkâ hawi krkmã sapka mnõ, kãtô dure rom wadi mnõ sipkẽ hawi krkmã sapka psê mnõ, mãt Wakmãdkâkwa Cristo Jesus danĩm akwẽ nõrĩ danĩm wdê passakrti wa tê sapku mnõ nẽ, tê rmẽ pês.
Waptokwa Zawre Dahêmba krwaromãdkâ mnõze dat wam sõmrĩ, dure krwanmrõ mnõze dat wam nõmr psê mnõ pibumã, wa kmã ĩzapa hã!
Wasimã waprê pibumã, kãtô dure dawadi nõrĩ wat pkẽ nĩpkrui pibumã, kãtô dure ro wat daw waikẽ mnõ pibumã, ĩkwaĩmba kõdi, wanõr mã.
Krwasiwaihkâ mnõzem nã hã rowahtuzeWasimẽ hã nõrĩ, nõkwa mãrĩ tê kmã pnĩ re kmãdkâ kba mnõ wa, tô kanõrĩkwa, Waptokwa Zawre danĩm romkmãdkâ nã krainmrõ psê kba mnõ nõrĩ, teza waihkâkw, aipâ danĩm romkmãdâ tê kmãdkâ psê pibumã. Are tô aisimã aiwapu psê kba snã teza waihkâkw, are dure kraisimã ropibui psê kba mõn, romkmãdkâ kunẽ tmẽ aisbre kba kõ pibumã.
Kraisiwaihkâ psê kba mõnõ. Tâkãnẽ wa, teza Wakmãdkâkwa Cristo danĩm romkmãdkâ prabâ, ro krkmã krãinĩstu psê kba mõn.
Nõkwa tô tare damrmẽ prê nẽ sikmã tom wa, tô aimã tetô tsistokrãm.
Ro krkmãkwamãr kba mnõze ĩkwaĩmba zô aimã krsabui psê kba mõnõ. Ro nõkwa tkrê kmãkwamãr mnõze psê nã tê waihku wa, tô dawadi nõrĩ krnmrõ mnõzem nã sikmã tom kõ snã, za ro tkrê kmãkwamãr mnõzem hawi tsipkẽ to.
Ĩkwaĩmba, tô kbure akwẽ romprê sittê mnõ bâ tkrê kwasar mnõ pibumã.
Wakmãdkâkwa Jesus Cristo danĩm rowaskuwẽ tê waihku zêĩ nẽ hã, za tmã rowahtukwai mã sĩm rom psê hawi tmã kapok.
Kraisistokrãm kba mnõ knã: Nõkwa Waptokwa Zawre dakmã sihâ wa, tare za nmrõ kõdi. Tô nõkwa romzâ tê krêzem prabâ, za dure tô ta hawi simã kakburõ.
Are nõkwa tâkãinnĩ hã sĩm romkmãdkâ kunẽ prabâ, ro tkrê kmãkwamãr mnõ wa, za tmã ĩkrãiwatbro, tô ĩdkâze. Are Waptokwa Zawre Dahêmba krkmã dazapka mnõ prabâ nõkwa ro tkrê kmãkwamãr mnõ wa, tô krromãdkâ wamhuire mnõ pibumã, za dat tmã wẽ.
Twa, rom pê wat krkmãkwamãr mnõzem nã, krwapakuwa kba mnõ knã. Tô wapakuwa kõ snã rom pê aimõ wat krkmãkwamãr mnõ wa, za bdâ nwa waptkã wa, Waptokwa Zawre aisa rom pê wam kãwsin.
Twa, tô wat kmã kahõs prabâ, waza tô kbure akwẽ nõrai mã rom pê wat krkmãkwamãr. Wasimẽm hã dazazêĩkwai nõrai mã rom pê wat krkmãkwamãr mnõ pibumã, tô ĩsenã waza krwasikwanĩ, are dure tô kbure akwẽ wadi nõrai mã.
Galácia tkai wam hã dazazêĩkwai nõrai mã Paulo ĩstõm hã mrmẽzeKãhã aimã ĩnĩpkra nã kuĩkre, sawre snã ĩt aim kuĩkre kbaze, pe kmã aisõpre kwaba!
Krkmã sapka kõ nã re aisishâi hâi nĩsku kba mnõ pibumã, tkraikuzur kba mnõ, tô prê prãirê nẽ hã romkmãdkâ tkrê kmãdkâ mnõzem hawi aikmã kba krsisnã wta mnõ pibumã, tkraikuzur kba mnõze. Tâkãnẽ nã tkrê kmãkwamãr mnõze, tô Wakmãdkâkwa Cristo wdê passakrti nã wapkẽhrize dat wam kãwsi mnõzem hawi, dawadi nõrĩ tê sipkrui kõ pibumã.
Tô ĩsishâi hâi nĩsku mnõ nõrai zemã, za dure romkmãdkâ prê prabâ, ro tê kmã krãinĩstu psê mnõ kõdi. Are tô kanõrai kmã kba prê snã kmã sisnã wta mnõ pibumã, za kraim mrmẽzuskw, aisishâi hâi nĩsku kba mnõ pibumã.
Are wa kmã ĩwta mnõze, tô Wakmãdkâkwa Jesus Cristo danĩm wdê passakrti nã si. Wdê passakrti wa waĩkmã dadkâzem hawi, tkai mba hã romkmãdâ waĩmã tô sikutõr par nẽ, are wa, tô akwẽ ĩdkâ par nẽ wat dure krĩmõr, tkai mba hã romkmãdkâ mã.
Waptokwa Zawre damã ĩsishâi hâi nĩsku nẽ hã, ĩsishâi hâi nĩsku kõ nẽ hã mẽ, tô siwa. Damã ĩpê tô, akwẽ romkmãdkâ tem nã krĩmõr nẽ hã.
Are tô kbure tâkãhã romkmãdkâ pra krĩnmrõ mnõ nõrai mã, wa kmã ĩzapa, tô Waptokwa Zawre dat pkẽ nmrõ psê mnõ pibumã, kãtô dure dapkẽ psê snã dat krkmãdkâ mnõ pibumã. Tâkãnẽ dure tô kbure Waptokwa Zawre danĩm akwẽ nõrĩ dat krkmãdkâ psê mnõ pibumã, wa kmã ĩzapa hã!
Wasimẽ hã nõrĩ, Wakmãdkâkwa Jesus Cristo dapkẽ psê snã tô kbure dat kraikmãdkâ kba mnõ pibumã, wa kmã ĩzapa hã! Tô tanẽ!
<font color=teal>DAZAKRU SĨ ÉFESO WAM HÃ DAZAZÊĨKWAI NÕRAI MÃ HÃ HÊSUKA</font>Wa, tô Paulo, Wakmãdkâkwa Cristo Jesus damrmẽ waskukwai pibumã dat ĩzatõrĩ hã, Waptokwa Zawre kmã dazapka prabâ. Dazakru sĩ Éfeso wam hã Waptokwa Zawre danĩm akwẽ nõrai mã wat tâkãhã hêsuka kuĩkre. Wakmãdkâkwa Cristo Jesus damẽ krnmrõ psê mnõ nmẽ, tô tanõrĩ tô Waptokwa Zawre tkrê dazazêĩ psê mnõ nẽ hã.
Waptokwa Zawre, kãtô dure Wakmãdkâkwa Cristo Jesus, pkẽ psê snã tkraikmãdkâ kba mnõ pibumã, kãtô dure aipkẽkwa tkraim nõmr psê kba mnõ pibumã, wa kmã ĩzapa hã.
Rom wẽ Wakmãdkâkwa Jesus Cristo dat wam kãwsi mnõWaptokwa Zawre, Wakmãdkâkwa Jesus Cristo daptokwa, arê wat krdawasku wẽ kba mõnõ! Wakmãdkâkwa Cristo damẽ krwanmrõ mnõ nmẽ, mãt Waptokwa Zawre dat krwakmãdkâ psê mnõ snã, tô kbure hêwa nsĩm hã rom wẽ wam sõmrn.
<sup>(4-5)</sup> Ro dat krãiwatbro kõ re, mãt Waptokwa Zawre dasimã dat wanmĩsut, Wakmãdkâkwa Cristo damẽ krwanmrõ mnõzem hawi danĩm akwẽ ktab pibumã, kãtô dure danõka romkunẽ kupanã krwanmrõ mnõ snã, damã wasiwasku pibumã. Dat krwazawi mnõ nmẽ, mãt ahâmre ro dasimã dat krãikrat, Wakmãdkâkwa Jesus Cristo, wat krdazazê mnõzem hawi, dakra nẽ dat krwakmãdkâ mnõ pibumã. Tâkãnẽ dat sãmr wẽ nmẽ, mãt kmã dazapka prabâ, tâkãnẽ romkmãdâ dasimã hrin.
(-)
Twa, Dakra dat krdazawi psê mnõ kmã, dapkẽ psê ktab snã dat krwakmãdkâ mnõ nmẽ, arê wat krdawasku wẽ kba mõnõ!
<sup>(7-8)</sup> Dadkâzem nã mãt Wakmãdkâkwa Cristo romkunẽ hawi wanmrãn. Tô ta dadkâzem hawi, mãt Waptokwa Zawre wanĩm romkunẽ mãr kõ snã dat wam rẽm. Dapkẽ psê snã ĩsenã dat krwazawi mnõze, wẽ ktabdi, wanõr mã.Dakrãi waihkuzem prabâ, kãtô dure ro dat krsamãr waihku psê mnõzem prabâ, mãt Waptokwa Zawre ro dasimã dat nõmr mnõ, kmã krãinĩstu psên.
(-)
Romkmãdâ nõkwa tê waihku kõ, Wakmãdkâkwa Cristo dakmã dat kmã krãinĩstu pibumã dasimã dat krãikrta mnõ, mãt wam hêĩkren.
Tâkãhã ahâmre dasimã dat krãikrta mnõ, tô bdâ dasimã dat hri nwa waptkã wa, hêwa nsĩm hã, kãtô dure tkai wam hã ro, tô kbure Wakmãdkâkwa Cristo daprê papra smĩstu krhêmba mnõ pibumã.
Kmã dazapka prabâ, za kbure ro dasimã dat nõmr mnõ, kmã krãinĩstu psên. Kmã dazapka prabâ, kãtô dure ĩsnãkrta hawi ro dasimã dat nõmr mnõ prabâ, mãt wanmĩstun, Wakmãdkâkwa Cristo damẽ krwanmrõ mnõzem hawi, danĩm akwẽ nẽ dat krwakmãdkâ mnõ pibumã.
Tâkãnẽ mnõze mba, waza wanõrĩ, dawadi nõrai wanã Wakmãdkâkwa Cristo dazô krwanmĩpar mnõ nã, Waptokwa Zawre daprêze wat krwasku wẽ.
Are wanõr mã dat wam kmãnãr prabâ, mãt dure aim kmãnãr kban. Dat wapkẽhrizem nã hã, ĩsenã hã rowasku wapar kba siwa, bât Wakmãdkâkwa Cristo dazazêĩ kba mõn. Tô ta siwa, mãt Waptokwa Zawre Dahêmba dat kmã ropisdu aitmẽ kba dazatõrn, danĩm akwẽ ktab nẽ dat kraiwasku kba mnõ pibumã.
Dahêmba dat wam dazatõr nã, tô kbure ro danĩm akwẽ nõrai mã dat tmã kmã ropisdu, za dat wam sõmr nã, mãt wam wasku psên. Tâkãnẽzem hawi wam waihku psêd, dasittê romkunẽ hawi za dat smrã psê mnõ nã. Twa, arê, daprêze wat krwasku wẽ kba mõnõ!
Paulo Waptokwa Zawre damã pkẽ to nã siwaskuze<sup>(15-16)</sup> Tâkãnẽ mnõze mba, Wakmãdkâkwa Jesus krdazazêĩ kba mnõ nã, kãtô dure wasimẽ hã dazazêĩkwai nõrĩ krssawi psê kba mnõ nã, ĩt waparzem hawi, wat aimõ aikmã kba ĩpkẽ to nã Waptokwa Zawre damã krĩsiwasku. Ĩt krdawar mnõ wa, aikmã kba krĩnmĩ zaksê sikutõr mnõ kõdi.
(-)
Wakmãdkâkwa Jesus Cristo daptokwa, Waptokwa Zawre, dakbuzi zawre nã krdahêmba mnõ, wat ĩt krdawar, Dahêmba dat kraim sõmr kba mnõ pibumã. Waptokwa Zawre Dahêmba za aikrãi waihkuzepkwa dat kraim sõmrkw, are za dure Waptokwa Zawre dat aim hêĩkrekw, kmã dazapka prabâ nhanẽ krdawaihku psê kba mnõ pibumã.
<sup>(18-20)</sup> Danĩm romkuiwẽ krkmã aisõpre kba mnõ pibumã, kãtô dure mãr zô kraismĩpar kba mnõ da, dasimã dat aisaihrâkwa, krsamãr waihku psê kba mnõ pibumã, aikrãi waihkuze dat aim sõmr kba mnõ pibumã, wat nẽs aikmã kba dawa. Watô dure ĩt krdawar, rom wẽ zawre danĩm akwẽ nõrai mã dat kmã ropisdu, kãtô danĩpttê zawre, wanõrĩ wat krdazazê mnõ dat krwawaihkâ mnõ nã, krwaihku psê kba mnõ pibumã. Tô tahã danĩpttê zawre mãt Waptokwa Zawre ĩsenã wam waskun, Dakra, Wakmãdkâkwa Cristo, aipâ dat sõkrêptuizem nã, kãtô dure hêwa nsĩ ku dat dakmã saikurzem nã, danmĩrê nnĩwĩ danmrã pibumã.
(-)
(-)
Tô kbure hêwa nsĩm hã ĩmrmẽ prê nõrai ssĩwĩ, kãtô dure tâkãhã tkai wam hã ĩmrmẽ prê nõrai ssĩwĩ, kãtô dure tô kbure rom nĩpttê nsĩwĩ, tetô Wakmãdkâkwa Cristo krdahêmba. Are adu za ĩmrmẽ prê nõrĩ za ĩkrãiwairbe mnõ nsĩwĩ, za dure krdahêmba. Twa, tetô Wakmãdkâkwa danĩsize kbure ĩmrmẽ prê nõrai sisize prê nã kmã spa.
Tô kbure ro mãt Waptokwa Zawre Wakmãdkâkwa Cristo daprêzem papra dat sakra, are dure dazazêĩkwai nõrai kmãdkâkwai ktab nẽ danãrn, Wakmãdkâkwa Cristo dawtẽsi tô kbure ro dat krkmãdkâ mnõ pibumã.
Wahêmba wakrãi papra krhêmba mnõ snã wakrã kmã simãzuszem prabâ, ro tkrê kmã krãinĩstu mnõ nẽ, tetô dazazêĩkwai nõrĩ Wakmãdkâkwa Cristo dat krdakmãdkâ mnõzem papra krnõmr. Dazazêĩkwai nõrĩ tetô krdahêmba mnõze kmã sizus, are Wakmãdkâkwa Cristo tetô tkai pâ, tô kbure ro dat kmã krãinĩstu pês.
Wadkâ hawi krwaromãdkâ mnõzep tmẽ wawairbezeAhâmã, krdazazêĩ kba mnõ kõzem hawi, kãtô dure romkunẽ krkmãkwamãr kba mnõzem hawi, tô aidkâ par kba mnõ nẽ, tet kraihêmba kba mõn, Waptokwa Zawre damã.
Tô ta siwa, bât hêpãr nõrai kmãdkâkwai nĩm romkmãdâ krkmãdkâ kba mnõ snã, tkai wam hã romkunẽ kmãkwamãrkwai nõrai nẽ, kraihêmba kba mõn. Romnĩwas wam hã romhêmbai kõ mrmẽ prê nõrai kmãdkâkwa, tô Hêpãrwawẽ hã. Are Waptokwa Zawre dazazêĩ kõkwai nõrĩ tetô dure ĩsipttê krowi krnõmr.
Tô ĩsenã, tâkãhã dazazêĩ kõkwai nõrai prabâ, wat tô kbure aire krwanõmr. Wanĩm romkmãdkâ kunẽ pra aire krwanmrõ mnõze hã. Wanĩ tkrê sãmr wẽ mnõ pra, kãtô dure krkmã wasimãzus mnõzem pra, aire krwanmrõ mnõze hã. Twa, dawadi nõrai nẽ aire krwanmrõ mnõ nmẽ, tô tanõrai sô nẽ, ĩstõ ku aire wazô ĩnmrõ, tô rowẽ kõ zawre, tkrê dazazêĩ mnõ kõ nõrai sô dat hri hã.
<sup>(4-5)</sup> Are Waptokwa Zawre akwẽ nõrĩ dapkẽ psê snã dat krkmãdkâ mnõze sawred, kãtô dure dat krwazawi mnõze kuiptu zawredi. Tanẽ nmẽ, wat krdazazêĩ mnõ kõzem hawi adu aire dadkâ nẽ romkunẽ mba krwahêmba mnõ siwa, mãt Wakmãdkâkwa Cristo damẽ krwanmrõ mnõzem nã, krwaromãdkâ mnõ pibumã wam hrin. Twa, tô dat kraisawi zepku kba mnõzem hawi, mãt aipkẽhri kban.
(-)
Tâkãnẽ mãt Waptokwa Zawre ro dat wam nõmr, ĩsenã dapkẽ psê snã dat krwazawi mnõ nã, tô kbure akwẽ za adu ĩkrãiwairbe mnõ nõrai mã dat wasku psê pibumã. Are Wakmãdkâkwa Cristo Jesus mãt Waptokwa Zawre tâkãnẽ hã dapkẽ psê snã dat krwazawi mnõzem wam waskun.
Dapkẽ psê snã dat kraisawi zepku kba mnõzem nã, mãt Waptokwa Zawre aipkẽhri kban, dazazêĩ kba mnõzem hawi. Aisipkẽhri kba mnõze kanõrai hawim kba kõdi, tô Waptokwa Zawre mãt, mãr nã dam wakbâ kba kõ snã, aim sõmr kban.
Aisipkẽhri kba mnõze aimã kraisikwanĩ kba mnõzem hawim kõ nmẽ, ta nã kraisimã aiprê kba mnõ pibumã, ĩkwaĩmba kõdi.
Are Waptokwa Zawre mãt tokto Wakmãdkâkwa Cristo Jesus damẽ krwanmrõ mnõzem hawi, rom pê wat krkmãkwamãr mnõ pibumã, wakmãnãrn. Tâkãhã rom pê tô ahâmre hawi mãt wam hrin, wat krkmãkwamãr mnõ pibumã.
Wakmãdkâkwa Cristo damẽ krwanmrõ mnõzeTô kanõrĩkwa judeu kõ nmẽ, judeu nõrĩ ĩshâi hâi nĩsku kõ nẽ hã akwẽ nã tkraiwamtrẽ kba mnõ nã, krkmã aispokrpku kba mõnõ. Are Judeu nõrĩ, krsishâi hâi nĩsku mnõ nmẽ, tetô ĩshâi hâi nĩsku nẽ hã akwẽ nã krsiwamtẽr. Ahâmã krkmã ainmrõ kba mnõze, krkmã aispokrpku psê kba mõnõ.
Tô ta siwa, bât Wakmãdkâkwa Cristo dakupanã krainmrõ kba mõn. Danĩm akwẽ nõrai kupanã aire krainmrõ kba mnõze. Dasimã dat smĩstu mnõ nõrai nẽ, aire dat kraikmãdkâ kba mnõ kõdi. Dat krdam ropistu mnõzem nã, danĩm akwẽ nõrai mẽ ro dasimã dat sakra mnõzep kupanã, aire krainmrõ kba mnõze. Tâkãnẽ mnõze mba, tônmẽ tkai wa krainmrõ kba mnõze, tô aire mãr zô kraismĩpar kba mnõ kõ snã, kãtô dure Waptokwa Zawre krdawaihku kba mnõ kõ snã.
Are Wakmãdkâkwa Cristo Jesus damẽ krainmrõ kba mnõzem hawi, tet tokto Waptokwa Zawre dakrtamrê krainmrõ kba mõn. Ahâmã, tô Waptokwa Zawre dakupanã bât krainmrõ kba mõn. Are Wakmãdkâkwa Cristo, tô wdê passakrti wa dadkâzem nã, mãt dakrta ku dat aisimrõikw.
Wakmãdkâkwa Cristo mãt wapkẽ nmrõ mnõze wam kãwsin, judeu kõ nõrĩ, judeu nõrai mẽ, smĩstu krnmrõ psê mnõ pibumã. Wanõr wanõkwakrê dadkâzem nã, mãt ktẽ nã hã kurti nẽ judeu nõrĩ judeu kõ nõrai mẽ tkrê kmã waĩzar mnõ, kunẽn, aimõ sikru nẽ krsikmãdkâ mnõ kõ pibumã.
Romkmãdkâ prê, kãtô dure aimõ wi hã romkmãdkâ nĩptdê, ahâmre hawi judeu nõrĩ tkrê kmãdkâ mnõ, mãt sipttê kutõrn, are, judeu nõrĩ, kãtô judeu kõ nõrai zemã, damẽ krnmrõ mnõ pibumã, dasimã saihrân, danĩm akwẽ nẽ smĩstu dat krkmãdkâ mnõ pibumã. Tâkãnẽ mãt wasikru nẽ aimõ krwasikmãdkâ mnõ kõ pibumã, kmãnãrn.
Wdê passakrti wa dadkâzem nã, mãt Wakmãdkâkwa Cristo ro dat wam sakram pês, wasikrui wapar snã aimõ krwasisnã wanõpre mnõ kõ pibumã. Dadkâzem nã mãt, judeu nõrĩ judeu kõ nõrai mẽ psê snã smĩstu krnmrõ mnõ pibumã, ro dat sakram pês, are tô kbure aipâ Waptokwa Zawre datmẽ dat wakmã krẽkẽ.
Twa, tô kbure mã wapkẽ nmrõzem nã hã rowaskuwẽ dat wam wasku mnõ pibumã, mãt Wakmãdkâkwa Cristo mnĩ tamõrn. Tô kanõrai mã kba, judeu kõ nõrai mã, Waptokwa Zawre dakrta krainmrõ kba mnõ kõ nã re, mãt danĩm rowaskuwẽ dat aim waskukw, are dure Judeu nõrai mã, dakrta krĩnmrõ mnõ nõrai mã, tmã waskun.
Wakmãdkâkwa Cristo dakmã tetô Waptokwa Zawre, wasiwam si, Judeu nõrai mã, kãtô dure judeu kõ nõrai mã, dat wam wẽ, Dahêmba danĩpttê nã, wat krdawar mnõ pibumã.
Twa, tâkãnẽ mnõze mba, kanõrĩkwa, judeu kõ nã dat kraiwamtrẽ kba mnõ nõrĩ, dakupanã krnmrõ mnõ nẽ hã akwẽ nẽ, kãtô dure tê dapibui nẽ hã akwẽ nõrai nẽ, tokto dat kraikmãdkâ kba mnõ kõdi. Tokto, tô danĩm akwẽ nõrai sum hã akwẽ nẽ, kãtô dure danĩm akwẽ ktab nẽ, tetô Waptokwa Zawre dat kraikmãdkâkw.
Tô kri ktẽ nã dat kmãnãr nẽ, tô kanõrĩkwa. Wakmãdkâkwa Jesus damrmẽ waskukwai pibumã dat satõr nõrĩ, kãtô dure Waptokwa Zawre damrmẽ waskukwai wadi nõrĩ, mãt kri nnãkrta ktab nẽ danĩm rowaskuwẽ aim kãwsikw. Kri nnãkrta ktabi, tô Wakmãdkâkwa Cristo Jesus. Tâkãhã kri nnãkrta nsĩwĩ tet ktẽ nẽ kraihêmba kba mõn.
Kri zabukwa knẽ tkrê sakra psê mnõ nẽ, za Wakmãdkâkwa Jesus Cristo dasimã dat kraikburõi psêkw. Damã dat sabuzem nẽ, kraihêmba kba mnõ pibumã, za dat kraiwãittê psêkw, danĩm romkmãdkâ nã aimõ kraisiwrahku psê kba mnõ pibumã.
Twa, kri dat sabu pibumã, knẽ dat krsakra psê mnõ nẽ, za Wakmãdkâkwa Cristo, dazazêĩkwai wadi nõrai mẽ, dasikrta dat kraitte psêkw. Waptokwa Zawre Dahêmba nã, aimẽ kba krdahêmba mnõ pibumã, za damã dat sabuzem nẽ kraihêmba kba mnõ pibumã, dat kraitte psêkw.
Judeu kõ nõrai waĩmba Paulo krsipiĩ mnõzeTâkãnẽ mnõze mba, wat dure wa, Paulo, kanõrai kmã kba, ĩt krdawar. Are wa, tô Wakmãdkâkwa Cristo Jesus ĩt krdazazêĩ mnõzem hawi, ĩt kraiwaihkâ kba mnõ pibumã, danmẽzem wa krĩsimẽkwra mnõ snã, wat tô kanõrai kmã kba, judeu kõ nõrai kmã, Waptokwa Zawre ĩt krdawar.
Waptokwa Zawre dapkẽ psê snã dat krĩzawi mnõ nmẽ, ĩt kraiwaihkâ kba mnõ pibumã, tâkãhã ĩnĩpi dat ĩm sõmr nã, bâtô kãte waparkw.
Romkmãdâ nõkwa tê waihku kõ, Waptokwa Zawre dasimã dat sakra mnõ, mãt tokto ĩm hêĩkren, are dure ĩt samãr waihku pibumã, ĩwaihkân. (Tâkãhã nã wat krturê snã aim kuĩkrekw.
Are ĩt aim kuĩkrekwa krsanãmr psê kba mnõ wa, teza Wakmãdkâkwa Cristo dakmã hã romkmãdkâ kupsbi ĩt krsamãr waihku psê mnõ nã, samãr waihku psêkw.)
Tâkãhã romkmãdkâ kupsbi ahâmre akwẽ mã dat wasku kõdi. Are tokto mãt Waptokwa Zawre Dahêmba wam hêĩkren. Wakmãdkâkwa Jesus damrmẽ waskukwai pibumã dat satõr nõrĩ dasimã dat smĩstu nõrai mã, kãtô dure Waptokwa Zawre damrmẽ waskukwai wadi nõrai mã, mãt tmã hêĩkre psên.
Romkmãdkâ kupsbi dasimã dat krsakra mnõ, tô kãnẽ: Judeu kõ nõrĩ za danĩm rowaskuwẽ tkrê sazêĩ mnõzem hawi, judeu nõrai mẽ sissu dat krkmãdkâ pês. Twa, waza smĩstu smĩsi akwẽ hêmba nẽ krwahêmba. Are Wakmãdkâkwa Cristo Jesus dakmã Waptokwa Zawre dat krwam ropistu mnõ, judeu kõ nõrai mã zemã, za sõmrn.
Ĩkrãi waihkuze Waptokwa Zawre dapkẽ psê snã dat ĩm sõmr mnõ nã, kãtô dure danĩpttê nã, mãt ĩnãrn, danĩm rowaskuwẽ akwẽ nõrai mã ĩt krwasku mnõ pibumã.
Wa, tô Waptokwa Zawre danĩm akwẽ nõrai sum hã ĩmrmẽ wapu ktabi. Tô tanẽ kõ wam nẽ, mãt danĩm rowaskuwẽ judeu kõ nõrai mã ĩt krtmã wasku mnõ pibumã, dat ĩsãmr wẽ snã, ĩnmĩstun. Tâkãhã rowaskuwẽ tô rom wẽ zawre Wakmãdkâkwa Cristo dat wam krãipus mnõ nã hã.
Romkmãdkâ kupsbi Waptokwa Zawre dasimã dat sakra mnõ dat krkmã krãinĩstu mnõze, akwẽ nõrai mã ĩt krwasku mnõ pibumã, mãt dure dat ĩsãmr wẽ snã ĩnmĩstun. Waptokwa Zawre tô kbure ro dat krãipus mnõ, nãt tâkãhã romkmãdâ nõkwa tê waihku kõ, kupsbi snã rmẽn, ahâmre hawi.
Tâkãnẽ mãt ro dasimã hrin, tokto dazazêĩkwai nõrai kmã dakrãi waihu, tô kbure mã dat hêĩkre pibumã. Hêwa nsĩm hã damrmẽ prê nõrĩ, kãtô dure hêwa nsĩm hã danĩm akwẽ nõrai kmãdkâkwai nõrĩ Waptokwa Zawre dakrãi waihkuze hêmnãbâ tkrê waihku psê mnõ pibumã, mãt tâkãnẽ ro dasimã hrin.
Romkmãdâ tô ĩsnãkrta hawi dasimã dat hri prabâ, mãt Waptokwa Zawre Wakmãdkâkwa Cristo Jesus dazatõrn, dasimã dat sakra mnõ, tô ta dakmã dat kmã krãinĩstu psê mnõ pibumã.
Are Wakmãdkâkwa Cristo wat krdazazê mnõzem nã damẽ krwanmrõ mnõ nmẽ, waza tokto mãr mã wapahi kõ snã, kãtô dure wapkẽ nmrõ psê snã, Waptokwa Zawre damã wasiwaskun.
Tâkãnẽ mnõze mba, wa ĩt kraiwar kba mnõ, tô aikmã kba rowẽ kõ ĩt krkmãdkâ mnõzem hawi, kraiwẽ kuwa kba mnõ kõ pibumã. Tô rom wẽ ĩt aim kãwsi kba mnõ pibumã, wat tâkãhã ĩt krkmãdâk.
Waptokwa Zawre tô kbure hêwa nsĩm hã nõrai mã, kãtô dure tkai pâ akwẽ nõrai mã ĩsisizem ktabi dat krtmã sõmr mnõ.
Are wa ĩt krdawar mnõze, tô hêwa nsĩm hã dakbuzi zawre hawi, Dahêmba nã dat kraiwãittê psê kba mnõ pibumã, aipkẽ ttê kba mnõ snã danĩm romkmãdkâ prabâ, krainmrõ kba mnõ pibumã.
<sup>(17-18)</sup> Wakmãdkâkwa Cristo krdazazêĩ psê kba mnõzem hawi, aipkẽ krê kba mba krdahêmba mnõ pibumã, wat dure ĩt krdawar. Dat kraisawi kba mnõze krkmã aispokrpku kba mnõ snã, kãtô dure krsazêĩ psê kba mnõ snã, tô kbure danĩm akwẽ nõrai mẽ dat krwazawi mnõze krsamãr waihku psê kba mnõ pibumã, wat ĩt krdawar. Wakmãdkâkwa Cristo dat krwazawi mnõze ĩpo ntõ, kãtô dure ĩpa ntõ, kãtô dure ĩdum ntõ, kãtô dure ĩkrêhâ ntõ, krsamãr waihku psê kba mnõ pibumã, wat aikmã kba ĩt krdawar.
(-)
Tô ĩsenã, dat krwazawi mnõze ĩstõ ku nhanẽ za wat krwaihku mnõ kõdi. Tô tanẽ nã re, wa ĩt aiwarkwa, tô dat krwazawi mnõze krwaihku psê kba mnõ zô, kraisikwanĩ kba mnõ da. Dat krwazawi mnõze krwaihku psê kba mnõ wa, tô Waptokwa Zawre danĩm romkmãdkâ prabâ si teza ro kraisimã sakra kba mõn.
Tanẽ nmẽ, waza Waptokwa Zawre wat krdawasku wẽ. Ta tô danĩpttê zawre nã dat krwawaihkâ psê mnõ, kãtô dure wat krdawar mnõ, kãtô dure krkmã wasimãzus mnõ, dat kmã spai mnõ snã, ro dat krwam kmãkwamãr mnõ hã!
Tâkãnẽ mnõze mba, dazazêĩkwai nõrai kmã, kãtô dure Wakmãdkâkwa Cristo Jesus dakmã, arê Waptokwa Zawre wat krdawasku wẽ wamhuire kba mõnõ! Tô tanẽ!
Wakmãdkâkwa Jesus Cristo danĩm akwẽ nõrĩ smĩstu krnmrõ mnõzem nã rowahtuzeWa, Wakmãdkâkwa Jesus Cristo damã krĩnĩpiĩ mnõzem hawi, danmẽzem wa krĩsimẽkwra mnõ, ĩt kraiwar kba mnõ, tô kãnẽ: Waptokwa Zawre dasimã dat aisaihrâ kba mnõ siwa, romkmãdâ dat aim rmẽ kba mnõ prabâ, aimõ krainmrõ kba mõnõ.
Kraisimã aiwapu kba mnõ snã, kãtô dure aipkẽ psê kba snã, kãtô dure aihâipre pa kba snã, ro krkmãdkâ kba mõnõ, are dure kraisissawi psê kba mnõ snã, kraisikmãdkâ kba mõn.
Waptokwa Zawre Dahêmba dat kraiwãittê kba mnõzem nã, aipkẽ nmrõ kba snã, aimõ smĩstu kraisikmãdkâ wẽ kba mnõ pibumã, ĩsenã kraisikwanĩ kba mõnõ.
Dazazêĩkwai nõrĩ, tô smĩsi akwẽ nẽ tetô Waptokwa Zawre damã krhêmba. Waptokwa Zawre Dahêmba tô smĩsi, are krsô wanmĩpar mnõ, tô dure smĩsi, tô ta zô kraismĩpar kba mnõ pibumã, mãt aisaihrâ kban.
Wakmãdkâkwa tô smĩsi, are wat krdazazêĩ mnõze, kãtô wasikrãikwanrẽ mnõze tô dure smĩsi.
Waptokwa Zawre tô smĩsi, ta tô tô kbure akwẽ Ptokwai ktabi, kãtô dure tô kbure dakmãdkâkwai ktabi. Tahãt tô kbure wakmã krdanĩpi, are dure tô kbure mẽ krdanẽ.
Are Wakmãdkâkwa Cristo kmã dazapka prabâ, mãt wakrãi waihkuze smĩsi si dat wam sõmr.
Tâkãnẽ nã, Waptokwa Zawre danĩm hêsuka wa kuĩkre snã ĩnmrõ, tô kãnẽ:“Hêwa nsĩ ktab ku dat saikur siwa, mãt danmẽzem wa krĩsimãsam mnõ nẽ hã kahâ snã dasimẽ dat simrõ, are dure akwẽ nõrai mã ĩkrãi waihkuze dat sõmr.”
Mãr nãp kwaz tâkãhã “dat saikur siwa” kmã damrmẽze? Dat saikur kõ re, tkai krê ntõ ku dat sikrai nmẽ, mãt tâkãnẽ ro wam waskun. Tâkãhã tkai krê ntõ nã hã damrmẽze, tô dadâ krnwa nmrõ mnõzem nã.
Twa, tâkãnẽ mnõze mba, dat sikra, tô dure hêwa nsĩ ktab ku dat saikuri hã, tô ta hawi rom mnõ pâ dat krkmãdkâ mnõ pibumã.
Are mãtô dure akwẽ nõrai mã danĩpi tkrê dam kmãdkâ mnõ pibumã, ĩkrãi waihkuze dat tmã sõmr. Nõkwam nõrĩ, tô damrmẽ waskukwai pibumã dat satõr pibumã, mãt smĩstun, are dure nõkwam nõrĩ tô danĩm romkmãdkâ waskukwai pibumã, mãt smĩstun, are dure nõkwam nõrĩ smĩstun, rowaskuwẽ waskukwai pibumã, are dure nõkwam nõrĩ tô dazazêĩkwai nõrai kmãdkâkwai pibumã, kãtô dure dam rowahtukwai pibumã, mãt smĩstun.
Tô kbure dazazêĩkwai nõrĩ Wakmãdkâkwa Cristo danĩm romkmãdkâ nã krsiwrahku psê mnõ pibumã, mãt tâkãnẽ danĩm akwẽ nõrĩ wãittên, danĩpi tkrê dam kmãdkâ mnõ pibumã.
Tâkãnẽ waza smĩstu wat krdazazêĩ pês, are dure Waptokwa Zawre Dakra wat krdawaihku pês. Tanẽ wa, tô dapredum nẽ waza krwanõmr, are Waptokwa Zawre danĩm romkmãdkâ nã Wakmãdkâkwa Cristo krdanẽm mnõzem prabâ, krwanmrõ mnõ pibumã, krwasiwrahuk.
Krdanẽm mnõzem prabâ krwanmrõ mnõ wa, aikte nẽ za nõkwa tê wakrãi kdâi kõdi. Danĩm romkmãdkâ nã krwasiwrahku psê mnõ wa, kâ ssamrĩ ro krkmã ssakrê mnõ nẽ, kãtô dure rowakku ro tkrê sassi mnõ nẽ, za romkare hã dam rowahtukwai nõrĩ nmõmõ tê wares kõdi. Sikupsbi snã za dam rowahtukwai kunẽ nõrĩ simãzaĩ snã rom wasku krãiwatobr, are siwakrum hã bdâdi tmẽ akwẽ wadi tkrê simrõ.
Are wanõrĩ, akwẽ nõrĩ wat krsawi psê mnõ snã, waza ĩkwaĩmba ro wat krwasku, Wakmãdkâkwa danĩm romkmãdkâ prabâ wanĩm romkmãdkâ nã krwasiwrahku mnõ pibumã. Wakmãdkâkwa Cristo tô wakrã nẽ wat wat krdakmãdâk.
Wakrãi kmã simãzuszem hawi, wakrãi papram hã wahêmba krhêmba psê mnõ nẽ, za dure Wakmãdkâkwa Cristo dazazêĩkwai nõrĩ danĩpttê nã dat krwãittê mnõzem nã, danĩm romkmãdkâ prabâ, sissu krhêmba pês. Twa, tô kbure dazazêĩkwai nõrĩ psê snã krnmrõ mnõ wa, zatô krsissawi psê mnõ snã, kbure hêmõ krsiwrahuk.
Wakmãdkâkwa Cristo romkmãdkâ te dat wam sõmrzeTwa, Wakmãdkâkwa danĩsizem nã ĩsenã ro ĩt aim hrikwa, tô kãnẽ: Waptokwa Zawre dawaihku kõkwai nõrĩ krnmrõ mnõzem prabâ, aimõ krainmrõ kba mnõ knã. Ro krkmã simãzus mnõze, tô tare.
Dawaihku kõkwai nõrai sĩm romkmãdâ, tô romzakrã wat krhêmba. Smĩ zaksê kõ nmẽ, kãtô dure kre kõ zawre nmẽ, romkmãdâ Waptokwa Zawre dat wam sõmr kupanãt krnõmr.
Ssem kõ ktab nmẽ, tetô siwakru krsisnã hêmba. Romkunẽ wi simã tkrê ropibui psê mnõ pibumã, sipttê kõ nmẽ, za ssem kõ snã tô kbure ro ĩwazem zawre nẽ hã tkrê kmãkwamãr.
Are krainmrõ kba mnõze Wakmãdkâkwa Cristo dakmã sasõmrkwai nẽ krainmrõ kba mnõ pibumã, dat kraim wasku kba mnõ, tâkãnẽ kõdi.
Wakmãdkâkwa Cristo dakmã bât kãte ro waparkw, are krdakmã sasõmr kba mnõ nmẽ, bât ĩsenã hã romkmãdâ Wakmãdkâkwa Jesus dat wam kãwsi nã, waihku kba mõn.
Tâkãnẽ mnõze mba, aisĩm romkmãdkâ krtakwa rmẽ psê kba mõnõ. Aisĩm romkmãdkâ krta kba nã, tô romkmãdkâ kunẽ pram si aire krainmrõ kba mnõze. Tô ta prabâ aimã kraisistokrãm kba mnõ snã, bât romkunẽ krkmã aisapka kba mõn. Tô tanẽ hã krainmrõ kba mnõze, tô aisikunẽ ktab kbazep tmẽ.
Tanẽ nmẽ, nõkwa sikuza hâi te tê kmẽ nrẽ nẽ, aisĩm romkmãdkâ tem pram si ro krkmãdkâ kba mõnõ, tô tahã tô Waptokwa Zawre danĩm romkmãdkâ prabâ hã. Tô ta prabâ krainmrõ kba mnõ wa, ĩkwaĩmba hã romkmãdkâ pra, kãtô dure romkunẽ kupanã, teza Waptokwa Zawre krdakmãdkâ prê kba mnõ snã krainmrõ kba mõn.
Nhanẽ romkmãdkâ tem nã krwanmrõ mnõzeTâkãnẽ mnõze mba, aimõ romkare ro krwasku kba mnõ knã. Tô smĩstu wanõrĩ kbure Wakmãdkâkwa Cristo danĩm akwẽ nmẽ, ĩkwaĩmba si teza ro aisimẽm kba nõrai mã krwasku kba mõn.
Nmãzi aistikrui kba wa, aisitikruikwa romkunẽ tmẽ taikmã zbre kba pibumã, tmã wẽ kba knã, are dure aistikrui kba snã bdâ kmã wazrê kba mnõ knã.
Hêpãrwawẽ romkunẽ tmẽ tkraikwanĩ kba mnõ da, krtmã wẽ kba mnõ knã.
Sĩm romkmãdkâ krta krnmrõ mnõ prabâ krdaw hêmzui mnõ nẽ hã, za tokto krdaw hêmzui mnõ kõdi. Tokto za krsipi, ĩkwaĩmba krnẽm mnõzem hawi ro simã tê krãiwatbro pibumã, kãtô dure sĩm rom nã, ĩsĩm rom kõ nẽ hã tkrê waihkâ mnõ pibumã.
Tkrê dapkẽ wadkâ mnõ nẽ hã damrmẽ kunẽ nã, kraimrmẽzus kba mnõ knã. Aimrmẽ psê kba nã si teza kraimrmẽzus kba mõn, dawadi nõrĩ dazazêzem nã, kãtô dure ro krtwi srowaptkâ mnõ, simã tkrê kmẽ sãmr mnõ pibumã, krwaihkâ kba mnõ pibumã. Tâkãnẽ kraimrmẽzus kba mnõ wa, teza aimrmẽ waparkwai kba nõrĩ krwaihkâ psê kba mõn.
Waptokwa Zawre Dahêmba krdapkẽ wadkâ kba mnõ knã. Waptokwa Zawre danĩm akwẽ ktab nẽ dat kraikmãdkâ kba mnõ nmẽ, mãt Dahêmba dazatõrn, aikmã kba krdahêmba mnõ pibumã. Aimẽ kba krdanẽm mnõzem nã, dat aim wasku psêkwa, tô za tô kbure rowẽ kõ hawi dat aismrã psê kba mnõ nã, dat aipkẽhri kba mnõze bdâ nwa waptkã wa.
Tâkãnẽ nmẽ, nõkwai mã kraipkẽ nĩpkru kba mnõ knã, kãtô dure krdakrui wapar kba mnõ knã, are dure aisitikruikwa sahâr psê kba mõnõ. Aisipar zawre kba snã kraimrmẽzus kba mnõ knã, kãtô dure krdawamrĩ kba mnõ knã, kãtô dure nõkwai mã romkunẽ hri kba knã.
Twa, tô aipkẽ psê kba snã, kãtô dure kraisikmãdkâ wẽ kba mnõ snã, krainmrõ kba mõnõ, Wakmãdkâkwa Cristo krdazazêĩ kba mnõ hawi, Waptokwa Zawre aisĩm romkunẽkwa mãr kõ snã dat aim rmẽ kba mnõ nẽ, dure romkunẽ aisikamõikwa tkraim kmãkwamãr kba mnõ, mãr kõ snã krtmã rmẽ kba mõnõ.
Romkunẽ kupanã krwanmrõ mnõzeTô kanõrĩkwa tô Waptokwa Zawre dakra, dam sawi ktab nẽ hã. Twa, krdanẽm mnõzem prabâ teza krainmrõ kba mõn.
Wakmãdkâkwa Cristo dat krwazawi mnõ prabâ, kraisissawi kba mnõ snã krainmrõ kba mnõ pibumã, teza kraisikwanĩ kba mõn. Dat krwazawi mnõ nmẽ, mãt Wakmãdkâkwa Cristo, romzar pê Waptokwa Zawre damã akwẽ nõrĩ tkrê pro mnõ nẽ, dadkâ da wanõr wanõkwakrê tasissõmrn. Dadkâ da dasissõmrze, mãt Waptokwa Zawre sãmr wẽn, rom zdazê damã dat krpro mnõ nẽ.
Tô kanõrĩkwa tô Waptokwa Zawre danĩm akwẽ nõrai sum hã. Tanẽ nmẽ, siwakru kraisisnã aihêmba kba mnõ knã, kãtô dure kbure dassem zawre kõ snã romkmãkwamãrĩ krkmãkwamãr kba mnõ knã, are dure dattê sro, krdaw waikẽ zepku kba mnõ knã. Tô tâkãnẽ hã romkmãkwamãr kunẽ nã ro kraisimã wasku kba mnõ pibumã zemã, psê kõdi.
Damrmẽ wazem zawre nã, kãtô dure ĩsmĩ zaksê kõ nẽ hã mrmẽzem prabâ, kãtô dure ĩpkẽ kunẽ nõrai mrmẽzem prabâ, kraimrmẽzus kba mnõ knã. Tâkãnẽ hã damrmẽze ĩkwaĩmba kõdi tô kanõrai mã kba. Twa, aimrmẽzep kba nã Waptokwa Zawre damã aipkẽ toi kba nã kraisiwasku kba mõnõ.
Tâkãnẽ nã, ĩsenã ro waihu ĩt aim hrikwa, tô kãnẽ: Siwakru krsisnã hêmba mnõ nẽ hã, kãtô dure ĩssem kõ nẽ hã, kãtô dure dattê sro tkrê waikẽ mnõ nẽ hã, Waptokwa Zawre Wakmãdkâkwa Cristo damẽ dat krdakmãdkâ mnõzep ku, za sbre kõdi. Dattê sro tkrê waikẽ mnõ nẽ hã, tô Waptokwa Zawre danõkwakrê rom wadi daprabâ simã tkrê kmãdkâ prê mnõ nẽ hã nẽ.
Romkuiwẽ wa krwanmrõ mnõzeDanmĩ zaksê kõ nẽ hã mrmẽzem nẽ hã nã, nõkwa taistokrãm kba kõ pibumã, kraisimã ropibui psê kba mõnõ. Tô tâkãnẽ hã romkmãkwamãr kunẽ hawi za Waptokwa Zawre rowẽ kõ dat tmã nõmr, tkrê dawapar mnõ kõ nõrai mã.
Twa, tâkãnẽ ro tkrê kmãdkâ mnõ nõrĩ krsatiĩ kba mnõ knã.
Ahâmã, tô romzakrã nã aire krainmrõ kba mnõze, are tokto Waptokwa Zawre datê nmẽ, romkuiwẽ wa tet krainmrõ kba mõn. Tanẽ nmẽ, romkuiwẽ wam hã akwẽ nõrai nẽ krainmrõ kba mõnõ.
Tô romkuiwẽ hawi za wapkẽ psê snã ro wat krkmãkwamãr mnõze, kãtô dure wanmĩ ntokrãm kõ snã krwanmrõ mnõze, kãtô dure ĩsenã hã romkmãdâ, wam krãiwatobr.
Ro Wakmãdkâkwa dat krsãmr wẽ mnõ krwaihku psê kba mnõ zô, ĩsenã kraisikwanĩ kba mõnõ.
Romzakrã nã hã tare hã romkmãkwamãrĩ, akwẽ wadi nõrĩ tkrê kmãkwamãr mnõzep tmẽ, kraizas kba mnõ knã, are tô kbure romzakrã wam hã romkmãkwamãrĩ romkuiwẽ wa krkupsbi nmrã kba mõnõ.
Tô ĩsenã, romzakrã mba krĩnmrõ mnõ nõrĩ, ro simẽkur snã tkrê kmãkwamãr mnõ, tô wat wasku pibumã zemã, wazem ktabdi.
Are ro akwẽ tkrê kmãkwamãr mnõ romkuiwẽ tê kuiwẽ wa, za nmãhã ĩpê, kãtô dure nmãhã ĩkunẽ, tê hêĩkre pês.
Tô romkuiwẽ tê wam kuiwẽ wa, waza tô kbure ro sãmr psên. Tâkãnẽ nã damrmẽ wam waihu, tô kãnẽ:“Ka, aistõ hã, wi aikutu! Dadkâ waikwam hawi, aisamã! Tanẽ wa, za Wakmãdkâkwa Cristo dat kraim kuiwẽ pês.”
Tâkãnẽ mnõze mba, kraisimã ropibui psê kba mõnõ, ro waihku kõ nõrai prabâ, krainmrõ kba mnõ kõ pibumã. Rowaihku psêkwai nẽ krainmrõ kba mõnõ.
Tâkãinnĩ krwanmrõ mnõ re, bdâ krwam psê mnõ kõdi. Tanẽ nmẽ, krainmrõ psê kba mnõ pibumã, btâ bâ ĩsenã kraisikwanĩ kba mõnõ.
Danmĩ zaksê kõ nõrai nẽ, ro krkmãkwamãr kba mnõ knã. Are Wakmãdkâkwa krkmã dazapka mnõ krsamãr waihku psê kba mnõ pibumã, kraisikwanĩ psê kba mõnõ.
Kâ nmĩ wadkâ tô romkunẽ zawre za tkraim krãipuskw. Twa, kâ nmĩ wadkâ nã kraisiwadkâ kba mnõ knã. Are Waptokwa Zawre Dahêmba nã kraisiwãittê psê kba mõnõ.
Salmos danõkrêzem nã, kãtô dure tô kbure aimõwi hã Waptokwa Zawre damã hã danõkrêzem nã, aisimẽm kba nõrai mẽ kraisipkẽ waptui kba mõnõ. Aipkẽ toi kba snã Waptokwa Zawre damã Salmos danõkrêzem nã, kãtô dure aimõwi hã Wakmãdkâkwa dakmã hã danõkrêzem nã, krkmã aisõkrkaka kba mõnõ.
Tô kbure ro Waptokwa Zawre dat kraim krãipus kba mnõ nã, aipkẽ toi kba nã, Wakmãdkâkwa Jesus Cristo danĩsizem nã, krdamã aisiwasku kba mõnõ.
Pikõi nõrĩ, pe ĩwapar kwaba: Wakmãdkâkwa krdazazêĩ kba mnõ prabâ, dure aimrõkwa krsazêĩ kba mõnõ.
Dazazêĩkwai nõrĩ dat krkmãdkâ mnõ pibumã, Waptokwa Zawre Wakmãdkâkwa Cristo damã daprêze dat dam sõmr nẽ, mãt dure ambâ mã ĩprêze tmã sõmrn, mrõ tkrê kmãdkâ mnõ pibumã. Are Wakmãdkâkwa Cristo tô danĩm akwẽ nõrai pkẽhrikwa, tô dahêmba nã, mãt dazazêĩkwai nõrĩ dat krkmã to.
Twa, dazazêĩkwai nõrĩ Wakmãdkâkwa Cristo tkrê dawapar psê mnõ nẽ, za dure pikõi nõrĩ mrõ tkrê wapar pês.
Ambâ nõrĩ, pe ĩwapar kwaba: Aimrõkwa krsawi psê kba mõnõ, Wakmãdkâkwa Cristo danĩm akwẽ nõrĩ dat krsawi psê mnõ nẽ. Dazazêĩkwai nõrĩ dat krsawi psê mnõ nmẽ, mãt wanõr wanõkwakrê tasissõmrn, dadkâ pibumã. Twa, dat krwazawi mnõ prabâ, teza aimrõkwa krsawi psê kba mõn.
Waptokwa Zawre damã dazazêĩkwai nõrĩ romkunẽ hawi dat smrã psê pibumã, mãt Wakmãdkâkwa Cristo dadkâ pibumã tasissõmrn, are kâ nã krwasikupsõi mnõ nẽ, damrmẽ nã wahêmba wam kupsõin.
Romkunẽ kupanã ktabi psê snã dakrta ku dat wanĩmrõi mnõ pibumã, mãt Wakmãdkâkwa Cristo tâkãnẽ wahêmba wam kupsõin. Dazazêĩkwai nõrĩ mãrĩ tê kumto kõ snã, kãtô dure mãrĩ tê sihtu kõ snã, kãtô dure mãrĩ twi srowaptkâ knã, akwẽ pkẽ psê ktab nẽ, danõka krhêmba mnõ pibumã, kmã dazapka nmẽ, mãt tâkãnẽ damrmẽzem nã wanĩm romkunẽ wam kupsõin.
Ambâ aimã krsissawi mnõ nẽ, za dure mrõ tkrê sawi. Ambâ mrõ tkrê sawi mnõ nẽ hã, tô aimã za krsissawi.
<sup>(29-30)</sup> Tâkãhã tô kãnẽ: Nõkwa nĩ aimã tê kmã kwakbure kõdi. Nĩ mã za tkrê kai pês, are dure tkrê kmãdkâ pês. Tô Wakmãdkâkwa Cristo dazazêĩkwai nõrĩ dahêmba nẽ dat krkmãdkâ psê mnõ nẽ, za akwẽ nĩ tkrê kmãdkâ pês.
(-)
Tâkãnẽ nã, Waptokwa Zawre danĩm hêsuka wa kuĩkre snã ĩnmrõ, tô kãnẽ:“Tâkãnẽzem hawi, za ambâ ptokwa kãtô separkwa rẽ, mrõ mẽ siwaptom pibumã. Twa, za tokto tô tahã ponkwanẽ hã smĩsi akwẽ nẽ krhêmba.”
Tâkãnẽ nã mãt Waptokwa Zawre danĩm hêsuka ĩkwaĩmba ktab nẽ hã rowahtuze wam wasku. Are waĩmã, tâkãhã rowahdu tô Wakmãdkâkwa Cristo dakmã hã, kãtô dure dazazêĩkwai nõrai kmã hã.
Are tetô dure ĩmrõ nõrai mã, romkmãdâ tmã wasku. Tâkãnẽ mnõze mba, ĩkwaĩmba tô aimã krsissawi mnõ nẽ, ambâ mrõ tkrê sawi mnõ pibumã, are pikõ dure mrõ tkrê wapar psê mnõ pibumã.
Dakra nõrai kmã kãtô dure ptokwai nõrai kmã kãtô separkwai nõrai kmã rowahtuzeDakra nõrĩ, pe ĩwapar kwaba: Waptokwa Zawre danĩm romkmãdkâ prabâ ro krkmãdkâ kba mnõ pibumã, ĩkwaĩmba tô aiptokwaĩkwa, kãtô aiseparkwaĩkwa, krsazêĩ psê kba mnõ pibumã.
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ:“Aiptokwa kãtô dure aiseparkwa krwazem psê mõnõ.”Tâkãhã tô romkmãdkâ prê wa dat wam krui mnõ zum hã. Ta tô dawanã hã dat wam kmã ropistu snã, dat wam kru.
Tazi, dat wam kmã ropistuze, tô kãnẽ:“Aiptokwa, kãtô dure aiseparkwa krwazem psê mõnõ, ro aim mõr psê pibumã, kãtô dure tônmẽ tkai wa wahu kahâ snã aikmã wairbe pibumã.”
Aikte ptokwai nõrĩ, kãtô dure separkwai nõrĩ, pe ĩwapar kwaba: Aikra kba nõrĩ tare krstikrui kba mnõ knã. Tô krwanmrõ mnõze, kãtô dure rowahtuze Wakmãdkâkwa dat wam rmẽ mnõ prabâ, teza krwrahku kba mõn.
Tare krdam sipiĩ mnõ nõrai mã kãtô dure tare sipi tkrê dam kmãkwamãr tdêkwai nõrai mã rowahtuzeTare krdamã ĩsipiĩ mnõ nõrĩ, pe ĩwapar kwaba: Krwazem kba mnõ snã, kãtô dure krkmãdkâ prê kba mnõ snã, tônmẽm hã aitdêkwai kba nõrĩ krwapar psê kba mõnõ. Wakmãdkâkwa Cristo damã kraisipiĩ kba mnõ nẽ, teza aipkẽ psê kba snã krsazêĩ kba mõn.
Tkraikmãdkâ kba mnõ wam si, tkraisãmr wẽ kba mnõ da, ĩsenã aisipiĩ kba nã kraisikwanĩ kba mnõ knã. Tô tkraikmãdkâ kba mnõ kõ nã re, teza Wakmãdkâkwa Cristo damã aisipi krkmãkwamãr kba mnõ nẽ, Waptokwa Zawre kmã dazapka prabâ, aipkẽ psê kba snã aisipi krkmãkwamãr kba mõn.
Wakmãdkâkwa damã kraisipiĩ kba mnõ nẽ, aipkẽ toi kba snã kraisipiĩ kba mõnõ. Akwẽ mã si kraisipiĩ kba mnõ nẽ, za kraisipiĩ kba mnõ knã.
Sipi tkrê kmãkwamãr mnõ prabâ, za Waptokwa Zawre tare krdam sipi mnõ nõrai mã, kãtô dure sipkẽ nã sipi tkrê kmãkwamãr mnõ nõrai mã, aisa rom wẽ dat tmã sakra mõnõ nã, kraismĩ zaksê sikutõr kba mnõ knã.
Are kanõrĩkwa, tare sipi tkraim kmãkwamãr mnõ tdêkwai nõrĩ, pe dure ĩwapar kwaba: Tare sipi tkraim kmãkwamãr kba mnõ nõrĩ, aipkẽ psê kba snã krkmãdkâ kba mõnõ, krkmã aisiwahur kba mnõ sahâr kba mõnõ. Kãhã za ĩt aim wasku kba nã, aismĩ zaksê sikutõr kba knã: Tetô smĩsi aikmãdkâkwaĩkwa hêwa nsĩ krdahêmba, tare sipi tkrê dam kmãkwamãr mnõ nõrai mã, kãtô dure tô kanõrai mã kba. Tô tahã za tô kbure mã siwam si ro dat nõmr pês.
Dazazêĩkwai wãittêzem nã rowahtuzeAre kãnẽ waza aimã kba ĩmrmẽze kmã wazê: Wakmãdkâkwa damẽ krainmrõ psê kba mnõ snã, danĩpttê zawre nã aimõ kraisiwãittê kba mõnõ.
Hêpãrwawẽ romkunẽ simẽkur snã aisô kba tkrê sakra mnõ nã taikunẽ kba kumnãstê, surta nõrĩ sikwapeĩ mnõ pibumã krsikuza mnõ nẽ, dure Waptokwa Zawre danĩpttê nã kraisikuza kba mõnõ.
Krwasikwape mnõze akwẽ nõrai mẽ kõdi, are tô hêwa nsĩm hã romkunẽ kmãkwamãrkwai nõrai mẽ. Romzakrã wam hã dakmãdkâkwai nõrai mẽ, kãtô dure romzakrã wam hã ĩmrmẽ prê nõrĩ tâkãhã tka prê snã tkrê kmãdkâ mnõ mẽ, wat krwasikwape.
Tâkãnẽ mnõze mba, wawãittêze Waptokwa Zawre dat krwam sõmr mnõ, krdur psê kba mõnõ. Tâkãnẽ kraisiwãittê kba mnõ wa, teza romkunẽ nnĩwĩ krsipiĩ mnõ nõrai mẽ aisikwapeĩ kba mnõze, bdâ nwa waptkã wa, aikrui waparkwaĩkwa krkmã kahõs kba mõn. Tazi teza aipâ krẽkẽ kba mnõ kõ snã, ĩstõ ku aisipttê kba snã kraisikwapeĩ kba mõn.
Twa, aisrõi snã kraihêmba kba mõnõ. Dasikussizem nẽ, ĩsenã hã rowaskuzem nã kraisikussi kba mõnõ. Ĩkwaĩmba hã romkmãdkâ nã, danõktõ kuzaze surda tkrê smẽ mnõ nẽ hã nẽ, kraisikuza kba mõnõ.
Kraisiprakuza par kba mnõ nẽ, dapkẽ nmrõ mnõzem nã hã rowaskuwẽ mãr zô aismĩpar kba mnõ kõ snã, prare krdam wasku kba mõnõ.
Surta nõrĩ tki wi, kãtô dure knĩ wi, sikupsbize painõ nã tkrê sakra mnõ nẽ, Waptokwa Zawre krdazazêĩ kba mnõzem nã Hêpãrwawẽ wi kraisikupsbi kba mõnõ. Tâkãnẽ wa, teza ĩkrãikwa wa ĩkmã kunmã nẽ hã tki mnõ, Hêpãrwawẽ aikwaĩmba kba tkrê smrã mnõ, kbure krtwi smrõi kba mõn.
Surta nõrĩ, sikru nõrai wi, krãi kuzaze tkrê smẽ mnõ nẽ, teza dat kraipkẽhri kba mnõzem nã, romkunẽ wi kraisikupsbi kba mõn. Waptokwa Zawre damrmẽze, Dahêmba dat kraim sõmr kba mnõ, tô smĩkezem kwa hi kwa pa nẽ. Tô ta nã teza Hêpãrwawẽ nĩm romkmãdâ twi kutõrkw.
Are waĩkmã dure krdawar kba mõnõ, damrmẽze psê snã dat ĩm sõmr pibumã, nmãzi ĩt krdam wasku mnõ wa, ĩpahi kõ snã, kãtô dure rowaskuwẽ nã hã rom kupsbi ĩt krtmã hêĩkre psê mnõ snã, ĩt krwasku mnõ pibumã.
Are wa, tô danmẽzem wa krĩsimẽkwra mnõ nã re, tô dat ĩm krui prabâ, wat aimõ dakmã hã rowaskuwẽ nã krĩnĩpi. Tâkãnẽ mnõze mba, ĩkmã krdawar kba mõnõ, dat krĩm krui mnõ prabâ, mãr mã ĩpahi kõ snã, dakmã hã rowaskuwẽ ĩt krdam wasku psê mnõ pibumã.
Paulo mrmẽ tê kmã krãinĩstuzeTíquico tô wasimẽ hã wat krsawi psê mnõ, kãtô dure Waptokwa Zawre danĩpi psê snã tkrê dam kmãdkâ mnõ hã. Tahã zatô waĩkmã hã nhanẽ ro ĩm smĩkwra mnõ, aim waskukw, krĩnẽm mnõze waihku psê kba mnõ pibumã.
Krwanmrõ mnõze tkraim wasku psê kba mnõ pibumã, wat amõ aim satõrkw, wanõr kmãm hã rowaskuzem nã taipkẽ waptui kba mnõ pibumã.
Ĩsimẽ hã nõrĩ, Waptokwa Zawre, kãtô dure Wakmãdkâkwa Jesus Cristo, tkraipkẽ nõmr psê kba mnõ pibumã, kãtô dure krdazazêĩ psê kba mnõ snã, kraisissawi kba mnõ pibumã, tkraiwaihkâ kba mnõ da, kmã ĩzapa hã!
Are tô kbure Wakmãdkâkwa Jesus Cristo ĩsenã aimõ tkrê dazawi mnõ nẽ hã, Waptokwa Zawre dapkẽ psê snã dat krkmãdkâ mnõ pibumã, dure kmã ĩzapa hã!
<font color=teal>DAZAKRU SĨ FILIPOS WAM HÃ DAZAZÊĨKWAI NÕRAI MÃ HÃ HÊSUKA</font>Wa, Paulo, kãtô dure Timóteo, Wakmãdkâkwa Cristo Jesus damã krwanĩpi mnõ, wat tô kbure Wakmãdkâkwa Cristo Jesus damẽ krĩnmrõ mnõ nõrĩ, dazakru sĩ Filipos wam hã Waptokwa Zawre danĩm akwẽ nõrai mã, tâkãhã hêsuka aim kuĩkre kban. Tâkãhã tô dure Wakmãdkâkwa damã dasikrãiktõzem wam hã dazazêĩkwai nõrai kmãdkâkwai nõrai mã, kãtô dure dazazêĩkwai nõrai waihkâkwai nõrai mã.
Waptokwa Zawre, kãtô dure Wakmãdkâkwa Jesus Cristo, pkẽ psê snã tkraikmãdkâ psê kba mnõ pibumã, kãtô dure tkraipkẽ nõmr psê kba mnõ pibumã, kmã wazapa hã!
Filipos wam hã dazazêĩkwai nõrai kmã Paulo Waptokwa Zawre tê dawarzeAikmã kba krĩnpokrpku mnõ snã, wat nẽs aikmã kba ĩpkẽ to nã Waptokwa Zawre damã ĩsiwasku.
Are tô kbure aikmã kba ĩt krdawar mnõ wa, wat ĩpkẽ toi snã ĩt krdawar.
Tâkãnẽ ĩt krdawar mnõze, tô Wakmãdkâkwa Jesus Cristo dakmã hã rowaskuwẽ ĩt krdam wasku mnõzem nã, krdazazêĩ kba mnõzem hawi tâkãhã btâ ku krĩwaihkâ psê kba mnõ nmẽ.
Twa, ro ĩm waihku pê, tô kãnẽ: Ĩsnãkrta wa, Waptokwa Zawre datmẽ kraipkẽ sĩkdâi kba mnõ pibumã, aipkẽ krê kba mba krdapiĩ mnõ nẽ, za dure Wakmãdkâkwa Cristo Jesus aipâ mnĩ dat krẽwaizep ku, aimõ dat kraiwaihkâ psêkw.
Ĩt kraisawi kba mnõ snã, krĩnẽm mnõze. Danĩpiĩ pê Waptokwa Zawre dapkẽ psê snã dat ĩm kru, waĩzu krkmãdkâ kba mnõ nmẽ, aikmã kba krĩnpokrpku mnõ snã krĩnẽm mnõ pibumã, tô ĩkwaĩmba waĩmã. Adu danmẽzem wa dat ĩnrẽ kõ re, bât waĩmẽ kraisipiĩ kba mõn, are, dat ĩnrẽ pari, tet aimõ danĩpi nã waĩzu krkmã wamhui kba mõn. Dazazêĩ kõkwai nõrai sõka Wakmãdkâkwa dakmã hã rowaskuwẽ nnĩwĩ ĩzam nẽ, kãtô dure aimõ ĩpkẽ ttê snã, ĩt krdam wasku mnõ nẽ, tet aimõ krwasku kba mõn.
Are Wakmãdkâkwa Cristo Jesus dat kraisawi kba mnõzem prabâ, ĩsenã ĩt kraisawi kba mnõ nã, ĩt aim wasku kbaze Waptokwa Zawre dam waihkudi, ĩsenã nã ĩt kraim wasku kba mnõ nã.
<sup>(9-10)</sup> Kraissawi kba mnõze krkuiptu mnõ pibumã, kãtô dure ro krwaihku psê kba mnõ pibumã, kãtô dure ĩsenã hã romkmãdâ krsamãr waihku psê kba mnõ pibumã, wat Waptokwa Zawre aikmã kba ĩt krdawar, romkmãdkâ psê ktab nẽ hã aisimã krsmĩstu kba mnõ pibumã. Tâkãnẽ wa, Wakmãdkâkwa Cristo aipâ dawsize bdâ nwa waptkã wa, teza mãrĩ dat aikmã sãmr kba mnõ kõ snã, kãtô dure mãr nã dat kraitom kba mnõ kõ snã, danõka aisimãsamkw.
(-)
Wakmãdkâkwa Jesus Cristo za dat kraiwãittêkw, romkmãdkâ pê kahâ snã krkwapeĩ psê kba mnõ pibumã. Tâkãnẽ krainmrõ kba mnõze, tô Waptokwa Zawre dat krdakmãdkâ prê mnõ pibumã, kãtô dure dat krdawasku wẽ mnõ pibumã.
Wakmãdkâkwa Jesus Cristo danĩm romkmãdkâ pram si Paulo krnẽm mnõzeĨsimẽ hã nõrĩ, ro ĩm krãipus mnõ, Wakmãdkâkwa Jesus dakmã hã rowaskuwẽ akwẽ nõrai mã ĩt krwasku mnõzem nã, tkrĩwaihkâ psê mnõ nã, krwaihku kba mnõ pibumã, kmã ĩzapa hã.
Dat ĩnrẽzem hawi, mãt dakmãdkâkwai ktab simãssizem wam hã surta nõrĩ, kãtô dure tônmẽm hã akwẽ wadi nõrĩ, tô kbure ro tê waihku pês, Wakmãdkâkwa Cristo damã krĩnĩpiĩ mnõzem hawi, danmẽzem wa krĩsimẽkwra mnõ nã.
Are rowẽ kõ dat ĩnrẽzem nã ĩt krkmãdkâ mnõ tê waihku mnõ hawi, mãt dure wasimẽm hã Wakmãdkâkwa Jesus dazazêĩkwai nõrĩ kahâ snã krsiwãitêt, are ĩsenã Waptokwa Zawre tkrê dazazê. Twa, tetô dure mãr mã pahi kõ snã, tokto aimõ Waptokwa Zawre damrmẽze sõkawi akwẽ nõrai mã tkrê wasku.
Are tô ĩsenã, Wakmãdkâkwa Cristo dakmãm hã rowaskukwai nõrai sĩm romkmãdâ smĩsi kõdi. Nõkwam nõrĩ tô simnãs tê, kãtô dure mrmẽ simã tkrê kwanĩ zêĩ mnõzem hawi, tetô tkrê wasku, are nõkwam nõrĩ, tô pkẽ psê snã tetô tkrê wasku.
Wakmãdkâkwa dakmã hã rowaskuwẽ ĩsenã akwẽ nõrai mã ĩt krtmã wasku mnõ pibumã dat ĩm rmẽ mnõ nã, tê waihku mnõ nmẽ, tetô tô tanõrĩ tkrĩzawi psê mnõ snã, Wakmãdkâkwa dakmã hã rowaskuwẽ akwẽ nõrai mã tô ĩsenã tkrê wasku.
Are ĩwadi nõrĩ, Wakmãdkâkwa Cristo dakmã hã rowaskuwẽ pkẽ psê snã tkrê wasku mnõ kõdi. Tô sĩm rom waikẽ pram si, za tkrê wasku. Danmẽzem wa krĩsimẽkwra mnõ re, ro tkrê wasku mnõzem nã, rowẽ kõ tĩw kuiptu dizôt krsimnãskw.
Are ro tkrê kmãkwamãr mnõzem hawi, ĩpkẽ wadkâ kõdi. Waĩmã ĩpê, tô aimõ Wakmãdkâkwa Cristo dakmã hã rowaskuwẽ tkrê dam wasku mnõ pibumã. Pkẽ psê snã, tanẽ kõ wa, tô sĩm romkmãdkâ kunẽ hawim zemã, tkrê dam wasku mnõ wa, waĩmã psêd. Danĩm rowaskuwẽ dat krdam wasku mnõzem hawi krĩpkẽ toit mnõdi. Twa, tô ĩpkẽ toi snã waza aimõ ĩt krkmã wamhu.
Ro ĩt waihku pê, tô kãnẽ: Waĩkmã krdawar kba mnõzem hawi, kãtô dure Wakmãdkâkwa Jesus Cristo Dahêmba dat krĩwaihkâ mnõzem hawi, zatô tĩnrẽkwai nõrĩ danmẽzem hawi ĩm waprosn.
Wa kmã ĩzapa, kãtô dure krsô ĩnmĩpar mnõ, tô danĩpi Waptokwa Zawre dat ĩm kru, ĩstõ ku ĩt krdam kmã krãinĩstu psê mnõ pibumã. Tô ta pibumã, krsô ĩnmĩpar mnõ, tô dat krĩpkẽ ttê mnõ nẽ, tokto ĩsenã aimõ dat krĩpkẽ ttê mnõ pibumã. Tâkãnẽzem hawi, waza tônmẽ tkai wa krĩromãdkâ mnõ re, kãtô dure ĩdkâ wa, krĩnẽm mnõzem nã Wakmãdkâkwa Cristo danĩsize ĩt krdam prê.
Tô, mãrĩz dap kwaz krĩromãdkâ mnõze? Tônmẽ krĩromãdkâ mnõ re, krĩnẽm mnõze, tô Wakmãdkâkwa Cristo damẽ krĩmõr pibumã. Are ĩdkâ wa, tô rowẽ ktabi ĩm krãiwatbroze. Tô tahã rom wẽ za tônmẽm hã rom wẽ, wẽ nã kmã spa.
Twa, tônmẽ aimõ krĩromãdkâ mnõ pibumã, dat ĩm hri wa, waza adu krĩnĩpiĩ psê mnõ snã damã krĩnĩpi. Tâkãnẽ mnõ zemba, nmãhã romkmãdâ ĩsimã ĩt smĩstu pibumã, adu ĩt waihku kõdi.
Tetô ponkwanẽ romkmãdâ sitmẽ ĩkwanĩ. Tâkãnmẽm hã krĩnẽm mnõze ĩt rmẽ pibumã, Wakmãdkâkwa Cristo krdanẽm mnõzem wa damẽ krĩnẽm mnõ pibumã, wa kmã ĩzapka psê ktabd. Tâkãhã waĩmã psê ktabdi.
Twa, ro ĩm waihu, tô kãnẽ: Ĩt kraiwaihkâ kba mnõ pibumã, waza adu tônmẽ tkai wa aimẽ kba krĩmõr, krdazazêĩ kba mnõzem nã aimõ hêmõ kraisiwrahku kba mnõ pibumã, kãtô dure krdazazêĩ kba mnõzem hawim hã aipkẽ toi kbazem nã, adu ĩt kraiwaihkâ kba mnõ pibumã.
Twa, nmãzi dure ĩt aipibui kba wa, teza Wakmãdkâkwa Cristo Jesus damẽ krairomãdkâ kba mnõzem nã ĩt kraiwaihkâ kba mnõzem hawi, krĩkmã aipkẽ toi ktab kba mõn.
Dazazêĩkwai nõrĩ pkẽ ttê snã krnmrõ mnõzem nã rowaskuzeAre tokto, ĩkwaĩmba ktabi, tô ĩsenã kraisikwanĩ kba mnõ pibumã, Wakmãdkâkwa Cristo danĩm rowaskuwẽ prabâ, aimõ psê snã krainmrõ kba mnõ pibumã. Tâkãnẽ wa, ĩt aikmãdkâ kba pibumã, nmãzi aitmẽ kba ĩmõrze ĩt kmẽ sãmr wa, tô romkmãdkâ psê nã si smĩstu krainmrõ kba mnõ snã, waza aisrãrkw. Are ĩmõr kõ wa, tô Wakmãdkâkwa Cristo danĩm rowaskuwẽ krsazêĩ kba mnõ prabâ, romkmãdkâ psê nã si, ĩsenã kraisikwanĩ kba mnõ snã, smĩstu krainmrõ kba mnõ nã, waza ĩt waihuk.
Aikrui waparkwai kba nõrai mã, aipahi kba knã. Aipkẽ ttê kba snã krainmrõ kba mnõzem hawi, za tô tanõrai mã ro saikwar mnõzem ntõ ku, tê ro waihku pês. Rowẽ kõ za tmã krãipus mnõ nã, kãtô dure za aisipkẽhri kba mnõ nã, za tê waihuk. Rowẽ kõ krkmã kahõs kba mnõ pibumã, dat kraipkẽ ttê kba mnõ, tô Waptokwa Zawre.
Dapkẽ psê snã dat kraikmãdkâ kba mnõ nmẽ, mãt Waptokwa Zawre dat aim wẽkw, Wakmãdkâkwa Cristo damã kraisipiĩ kba mnõ pibumã, kãtô dure krdazazêĩ kba mnõzem hawi rowẽ kõ dannĩwĩ krkmãdkâ kba mnõ pibumã.
Tanẽ nmẽ, tet tokto Waptokwa Zawre dannĩwĩ kraisipiĩ kba mnõzem hawi, waĩnẽ rowẽ kõ krkmãdkâ kba mõn. Rowẽ kõ ahâmã ĩt krkmãdkâ mnõze waihkudikwa. Are tô ta prabâ, wat adu aimõ ĩt krkmãdâk, Waptokwa Zawre dannĩwĩ krĩnĩpiĩ mnõzem hawi.
Wakmãdkâkwa Cristo dasimã dawapuzeAre tô ĩsenã, Wakmãdkâkwa Cristo damẽ krainmrõ kba mnõzem nã, bâtô kraisiwãittê psê kba mõn. Dat kraisawi kba mnõzem hawi, bât kraisipkẽ waptui kba mõn. Are Waptokwa Zawre Dahêmba tetô dure aimẽ kba krdanẽ. Twa, aipkẽ psê kba snã, kãtô dure kraissawi psê kba mnõ snã, krainmrõ kba mnõze.
Twa, ĩt aiwarkwa tô kãnẽ: Smĩsi romkmãdkâ nã smĩstu krainmrõ kba mõnõ, kãtô dure aisiwam si kraissawi kba mõnõ, kãtô dure smĩstu smĩsi romkmãdkâ nã, ro krkmãdkâ psê kba mõnõ. Tâkãnẽ krainmrõ kba mnõ wa, teza krĩpkẽ toi psê kba mõn.
Aisĩm rom waikẽ kba pra, kãtô dure tare aisisnã aiwta kba mnõ pibumã, ro krkmãkwamãr kba mnõ knã. Tô aisimã kraiwapu kba mnõ snã, kãtô dure aisimẽm nõrĩ aiwanã kba nẽ krkmãdkâ prê kba mnõ snã, teza krainmrõ kba mõn.
Ro krkmã aisapka kba mnõ pram si, kraisikwanĩ kba mnõ kõ snã, teza dawadi nõrĩ krkmã sapka mnõ pra dure ro krtmã kmãdkâ kba mõn.
Wakmãdkâkwa Cristo Jesus ro dat krkmãdkâ mnõ prabâ, teza ro krkmãdkâ kba mõn.
Tahã krdahêmba mnõze tô Waptokwa Zawre dasiwa. Tô tanẽ nã re, nãt Waptokwa Zawre dasiwa rom psê zawre wa krdanẽm mnõ pibumã, dasimã dat smĩstu kõdi.
Are tô aimã mãt danĩm rom wẽ, kãtô dure daprêze rmẽn, are tasĩ akwẽn. Tare krdam sipi mnõ nẽ, mãt tkai wa takrãiwatbron, are akwẽ nẽ tônmẽ tkai wa tasihêĩkren, are dure akwẽ krnmrõ mnõzem prabâ krdanẽ.
Dadkâzep ku, mãt dasimã dawapu snã Waptokwa Zawre danĩm romkmãdâ dat krkmãdkâ pês. Are wdê passakrti wa dadkâ pibumã dat dazapku mnõzem nã, mãt tadkân.
Tâkãnẽ mnõzem hawi, mãt Waptokwa Zawre tokto dakra tô kbure dansĩwĩm ktabi danãrn. Are dure danĩsizem prê zawre ktabi Dakra mã sõmrn. Tâkãhã danĩsize tô tô kbure danĩsizep kamõ prê nã tê kmã spai mnõ.
Tâkãnẽ hã danĩsizem prê zawre mãt Waptokwa Zawre dam sõmrn, hêwa nsĩm hã, kãtô dure tkai mba hã, kãtô dure dadâ krnwa hêmba mnõzem wam hã akwẽ nõrĩ, tô kbure danõka hikrã nã krsimãsam mnõ pibumã.
Tô tanõrĩ za sõkawi Wakmãdkâkwa Jesus Cristo dakmãdkâkwai nã tkrê dawasku, Waptokwa Zawre tkrê dakmãdkâ prê mnõ pibumã.
Dazazêĩkwai nõrĩ tô wasi mnõ nẽ za tkai mba krhêmbaTô kanõrĩkwa tô ĩsiwaikẽ ktabi, twa, aimẽ kba krĩnẽm mnõ re, bât ĩt kraim rowahtu kba mnõ, krkmãdkâ psê kba mõn. Are tokto, aimẽ kba krĩnẽm mnõ kõ nã re, ĩpê tô ĩsenã kraisikwanĩ kba mnõ pibumã, ĩt kraim rowahtu kba mnõ aimõ krkmãdkâ psê kba mnõ pibumã. Waptokwa Zawre krdakmãdkâ prê kba mnõ snã, kãtô dure krdazazêĩ psê kba mnõ snã, ĩsenã kraisikwanĩ kba mõnõ, aisipkẽhri kba mnõze kmã krãinĩstu psê kba mnõ pibumã.
Tô tâkãnẽ ro krkmã dazapka mnõ prabâ, krkmã aisapka kba mnõ pibumã, kãtô dure krdam kmã krãinĩstu psê kba mnõ pibumã, dat kraisipttê kba mnõ, tô Waptokwa Zawre.
<sup>(14-15)</sup> Tô kbure ro krkmãkwamãr kba mnõ da hã, nõkwa kwaĩmba aimrmẽ kba kõ snã, kãtô dure dawadi nõrai mẽ aimrmẽkwa kraisimã kwanĩ kba mnõ kõ snã krkmãkwamãr kba mõnõ, mãrĩ daw kmã pnĩ kba mnõ kõ pibumã, kãtô dure romkunẽ kupanã psê snã krainmrõ kba mnõ pibumã. Romkunẽ tmẽ krsikwanĩ mnõ nõrai waikwa mba, kãtô dure romkunẽ mba siwakru krnmrõ mnõ nõrai waikwa mba, Waptokwa Zawre dakra nẽ romkunẽ kupanã krainmrõ kba mõnõ, mãrĩ taikmã sãmr kba mnõ kõ pibumã. Wasi hêwa nsĩ krtop kãka mnõ nẽ, teza tâkãinnĩ hã akwẽ nõrai waikwa mba kraihêmba kba mõn.
(-)
Twa, teza krainmrõ kba mnõzem nã, krromãdkâ mnõ pibumã hã damrmẽze krtmã wasku kba mõn. Tâkãnẽ ro krkmãdkâ kba mnõ wa, waza Wakmãdkâkwa Cristo danĩm btâ nã aikmã kba ĩpkẽ to. Waĩnĩpi tô tare kõ nã, za krainmrõ kba mnõzem hawi tô tahã btâ nã tsihêĩkre pês.
Tâkãhã dazazêĩ snã damã kraisipiĩ kba mnõze, tô ahâmre dat dapkẽ toi pibumã, romzari Waptokwa Zawre damã tkrê pro mnõ nẽ. Are kraisipiĩ kba mnõ zu za amtpẽ kõ re ĩwapru tissaikwar. Tâkãnẽ ro ĩm saikwar mnõ wa, waza aimẽ kba ĩpkẽ to.
Tâkãnẽ mnõ zemba, aipkẽ toi snã kraihêmba kba mõnõ, are dure waĩmẽ kraipkẽ toi kba mõn.
Timóteo kãtô Epafrodito rokmadâ simã tê hri kbazem nã rowaskuzeWa kmã sô ĩnmĩ pari, tô azanã wasimẽ hã Timóteo aitmẽ kba ĩt aim satõr kba pibumã, Wakmãdkâkwa dat ĩm wẽ pibumã. Tanẽ wa za, aipâ tê krẽwai wa, aikmã kba hã rowasku ĩm kãwis, kmã ĩpkẽ toi pibumã.
Wasimẽ hã Timóteo ãwtẽsi tetô waĩprabâ Waptokwa Zawre danĩpi tkrê kmãdkâ pês. Tô ta wtẽsit waĩprabâ ĩsenã tkraiwaihkâ kba mnõ pibumã, krsikwanĩ.
Dawadi nõrĩ, tô sĩm romkmãdkâ pra za ro tkrê kmãdâk, Wakmãdkâkwa Jesus Cristo damã krsipiĩ psê mnõ pibumã, krsikwanĩ psê mnõ kõdi.
Wasimẽ hã Timóteo krnẽm mnõzem hawi, tet krnẽm psê mnõ nã, krwaihku kba mõn. Dakra, ptokwa sipi nã tkrê waihkâ psê mnõ nẽ, wat Wakmãdkâkwa dakmã hã rowaskuwẽ wat krwasku mnõzem nã, wasissu krwanĩpi.
Twa, za tônmẽ nhanẽ ro ĩm saikwar mnõ ĩt waihku mnõ wi, aitmẽ kba amõ ĩt satõr zêĩd.
Are watô dure ro ĩsimã hi, wasimẽ hã Epafrodito aipâ amõ aitmẽ kba ĩt satõr pibumã. Tkrĩwaihkâ mnõ pibumã, bâtô wê satõrkw. Tahã mãt waĩmẽ krsipi, are dure rowẽ kõ waĩmẽ tkrê kmãdâk.
Tahã ku aikmã kba pkẽ ze ktabd. Hâze nã kmã aismĩpar kba nmẽ, mãt aikmã kba tpkẽ zako.
Are tô ĩsenã, mãtô thâze pês, mãtô aire dâr. Are Waptokwa Zawre kmã dapkẽ nmẽ, mãtô aipâ tmã rowẽ psên. Are tô ta kmã si dapkẽ kõdi, waĩkmã zemã mãt dure tapkẽn, rowẽ kõ ĩm kuiptu kõ pibumã.
Tâkãnẽ nmẽ, wat ĩsimã hi, azanã wasimẽ hã Epafrodito aitmẽ kba aipâ ĩt satõr pibumã. Rowẽ snã dure aipâ kmã aisõpre kba wa, aipkẽ toi kba pibumã. Tâkãnẽ wa, waza dure ĩpkẽ zako kõ snã krĩmõr.
<sup>(29-30)</sup> Wasimẽ hã Epafrodito aipkẽ toi kba snã wazum hã Wakmãdkâkwa dazazêĩkwai ktab nẽ sapar kwaba. Wakmãdkâkwa Cristo danĩpi nã dkâ pibumã, mãt ar simã sõpak, mãtô aire dâr. Ĩwaihkâ kba pibumã aimã kba tui nmẽ, mãt, aisõkwakrêm kba tĩwaihkâ pibumã, tâkãnẽ kmãnã. Tanẽ nmẽ, tâkãnẽ hã ambâ krkmãdkâ prê kba mõnõ.
(-)
Wakmãdkâkwa Cristo damẽ krwanmrõ psê mnõzem nã hã rowaskuzeĨsimẽ hã nõrĩ, ĩmrmẽze ĩt kmã krãinĩstu pibumã, adu ro ĩt aim wasku kba zê, tô kãnẽ: Wakmãdkâkwa damẽ krainmrõ kba mnõzem hawi, aipkẽ toi kba snã krainmrõ kba mõnõ. Are Wakmãdkâkwa danĩm romkmãdâ kmã pnĩ kba kõ pibumã, ro ĩt aim kuĩkre kba mnõ, dure ĩt kmã sahui pibumã, ĩwaka kõdi.
Romkunẽ kmãkwamãrkwai nõrai wi, kraisimã ropibui psê kba mõnõ. Tô tanõrĩ tô wapsã nẽt krnõmr, tô tare sishâi hâi nĩsku mnõ snã.
Ĩkwaĩmba ktabi sishâi hâi nĩsku mnõ nẽ hã, tô wanõrĩ hã, Waptokwa Zawre Dahêmba dat krwam rowahtu mnõ prabâ, wat krdakmãdkâ prê mnõ nmẽ, kãtô dure krwaromãdkâ mnõze Wakmãdkâkwa Cristo Jesus dat wam kãwsi mnõ nã, wapkẽ toi snã krwanmrõ mnõ nmẽ. Wasishâi hâi nĩskuzem hawi wasipkẽhri zô krsô wanmĩpar mnõ kõdi.
Tô nõkwa ro tkrê kmãkwamãr mnõzem hawi nhanẽ sipkẽhri kwaikâ, arknẽ wa ĩsenã aimã ĩsipkẽhir, romkmãdâ aire ĩt krkmãdkâ mnõ, psê snã ĩt krkmãdkâ mnõ nmẽ.
Ĩwaptkã pari, 8 nã bdâ ĩkmã nẽm wi, mãtô ĩnhâi hâi nĩskun. Wa, tô Israel tdêkwai ktabi. Ĩnnãkrda, tô dasĩpko wahĩkwa Benjamim ãhawi. Wa, tô hebreu wam hã akwẽ ktabi. Romkmãdkâ prê judeu nõrĩ tkrê kmãdkâ mnõ, tô fariseu nõrai mẽ wat ĩt krkmãdâk.
Fariseu nõrai mẽ ĩsenã romkmãdkâ prê ĩt krkmãdkâ mnõzem hawi, wat Wakmãdkâkwa dazazêĩkwai nõrĩ ĩt krkmã kwakbure. Romkmãdkâ prê wanĩm akwẽ nõrĩ tkrê kmãdkâ mnõ ĩt krkmãdkâ mnõzem nã mãrĩ nõkwa tĩkmã sãmr kõdi, tĩwasku kunẽ pibumã.
Are Wakmãdkâkwa Cristo ĩt krdazawi mnõzem hawi, tô kbure ro ĩsimã ĩprê pibumã ĩt krkmãdkâ mnõ, tokto waĩmã tô tare.
Tokto waĩmã ĩpsê ktabi, tô Wakmãdkâkwa Cristo Jesus ĩt krdawaihku psê mnõze. Tanẽ nmẽ, tô kbure ro aire ahâmã ĩt krkmãdkâ prê mnõ, tokto tô tare waĩmã. Waĩnĩm romkmãdkâ krda tokto waĩmã mãr mã psê kõ nmẽ, watô tô kbure ĩt rmẽ pês, Wakmãdkâkwa Cristo ĩt dawaihku psê pibumã.
Ĩsenã ktabi damẽ krĩmõr pibumã, wat tô kbure ahâmã hã ĩt krkmãdkâ prê mnõ ĩt rmẽ pês. Romkmãdkâ prê ĩt krsazê mnõzem nã krĩsipkẽ psê mnõ pibumã, tokto krsô ĩnmĩpar mnõ kõdi. Wakmãdkâkwa Cristo ĩt krdazazê mnõzem hawi, tetô Waptokwa Zawre tokto ĩkmãdkâ wẽ snã dat krĩkmãdâk. Wakmãdkâkwa Cristo dazazêzem hawi, akwẽ nõrĩ kmãdkâ wẽ snã dat krkmãdkâ mnõ nẽ, tetô tokto dure ĩt krdazazê mnõzem hawi, ĩkmãdkâ wẽ snã dat krĩkmãdâk.
<sup>(10-11)</sup> Wakmãdkâkwa Cristo dawtẽsi tokto ĩt krdawaihku psê mnõ pibumã si, kmã ĩzapkad, danĩptdê danõkrêptuizem nã dat wasku, ĩt waihku psê mnõ pibumã. Rowẽ kõ dat kmãdkâ prabâ, dure damẽ ĩt kmãdkâ pibumã, kãtô dure dadkâzem prabâ ĩdkâ da, kmã ĩzapa hã, za dat ĩnõkrêptuize krsô ĩnmĩpar mnõ nmẽ.
(-)
Dazazêĩkwa krsikwanĩ mnõzeWa, tô kbure ro ĩt kmã krãinĩstu psê par mnõ nã, kãtô dure romkmãdkâ psê ktab tdêkwai nã, krĩsikmã tom mnõ kõdi. Are ĩwra ttê nẽ, wat aimõ krĩsikwanĩ pês, Wakmãdkâkwa Cristo Jesus dat ĩm kmã ropistu tmẽ ĩwsi psê pibumã. Tô ta pibumã mãt dasimã ĩnmĩstun.
Ĩsimẽ hã nõrĩ, wa akwẽ psê ktab nã, kãtô dure tô kbure ĩt kmã kraĩnĩstu psê mnõ nã, krkmã ĩsimãzus mnõ kõdi. Are smĩsi waĩnĩm romkmãdâ tokto ĩt krkmãdkâ mnõ, tô kãnẽ: Ro ĩt kmãdkâ par mnõ nã, aimõ krkmã ĩsimãzus mnõ kõ snã, wat ĩnõwam hã ro krsmĩkwra mnõ tmẽ, ĩsenã krĩsikwanĩ.
Tô awkawi wat aimõ prare ĩwsizep ku ĩwar, rom pê dat ĩm kmã ropisdu ĩsimã ĩt kâr pibumã. Rom wẽ dat ĩm ropisdu, tô krĩromãdkâ mnõzep te. Tahã dat ĩm krãiwatbro pibumã, mãt hêwa nsĩ hawi Waptokwa Zawre, Wakmãdkâkwa Cristo Jesus dakmã, ĩzaihrân.
Twa, tô kbure dapredum nẽ Waptokwa Zawre danĩm romkmãdâ wat krkmãdkâ mnõ, tâkãnẽ rom nã krwasimãzus mnõ pibumã, tô ĩkwaĩmba. Are tô kanõrai sum kba hã nõkwam nõrĩ aimõwi ro tkrê kmãdkâ mnõ wa, zatô Waptokwa Zawre ro tmã hêĩkre psên.
Twa, danĩm romkmãdâ wat krkmãdkâ mnõ prabâ, arê, aimõ wat krkmã wamhui kba mõnõ!
Ĩsimẽ hã nõrĩ, krĩnẽm mnõzem prabâ, aimõ krainmrõ kba mõnõ! Are dure krwanmrõ mnõzem prabâ krĩnmrõ mnõ nõrĩ krkmã nmrõ mnõze, krsabui psê kba mõnõ.
Krkmã ĩmrmẽ mnõ, tô ĩwwai snã, wat tokto dure kmã sahu: Krnmrõ mnõzem hawi tetô saktẽ zawre akwẽ Wakmãdkâkwa Cristo wdê passakrti wa dadkâzem nã hã rowasku wapar wẽ kõkwai nõrai nẽ krnõmr.
Ssem kõ snã sĩm romkmãdkâ kunẽ prabâ, ro krkmã sapka mnõ tkrê kmãkwamãr mnõzem hawi, za kunmã zawre wa sikutõr. Romkunẽ tkrê kmãkwamãr mnõzem nã za krsiwazem mnõ kõ snã krsimã prê, kãtô dure tkai mba hã rom nã si krkmã simãzus.
Are wanõrĩ tô hêwa nsĩm hã akwẽ. Tanẽ nmẽ, wat hêwa nsĩ hawi Wapkẽhrikwa mnĩ dat krẽwai zô, krwanmĩpar. Tahã tô Wakmãdkâkwa Jesus Cristo, hêwa nsĩ hawi za mnĩ dat sikra hã.
Wakmãdkâkwa Jesus za wanĩ nĩpttê kõ nẽ hã, kãtô za dkâ da hã wahâ, dahâ prabâ hâin. Danõkrêptui parim hã, dahâi psê zawre prabâ, za dure wanõrĩ dasiprabâ wahâin. Tô kbure ro dat krkmãdkâ mnõ pibumã hã danĩpttê nã, za aimõwi dasiprabâ wahâin.
Paulo smĩ rowahdu tê kmã krãinĩstuzeĨsimẽ hã nõrĩ, wa ĩt aisawi ktabdikwa, kãtô dure aikmã kba ĩpkẽ ze ktabdi. Tô kanõrĩkwa bât krĩpkẽ toi kba mõn, are aikmã kba wat dure krĩwat! Twa, Wakmãdkâkwa damẽ krainmrõ psê kba mnõze, psê snã aimõ krkmã wamhui kba mõnõ.
Are kanõrĩkwa, wahidba Evódia, kãtô dure wahidba Síntique, ĩpkẽ psê snã ĩt aiwar kbaze, tô kãnẽ: Wakmãdkâkwa danĩm romkmãdkâ prabâ, kraisikmãdkâ psê kba mnõ snã, aipkẽ psê kba snã kraisikmãdkâ kba mõnõ.
Wakmãdkâkwa damẽ krainmrõ kba mnõzem hawi, aipkẽ toi kba mnõ snã krainmrõ kba mõnõ. Are tâkãhã kmã ĩmrmẽze, wazatô dure aim kmã sahuikw: Aipkẽ toi kba mnõ snã krainmrõ kba mõnõ!
Aipkẽ psê kba snã tô kbure akwẽ krkmãdkâ kba mõnõ. Wakmãdkâkwa mnĩ dat krẽwaizep ku mãtô ro tkrturê.
Mãr nã kraipkẽ zako kba mnõ knã. Are Waptokwa Zawre krdawar kba mnõ wa, ro kraiw srowaptkâ kba mnõ nã, teza krdawar kba mõn, kãtô dure aipkẽ to nã krdamã aisiwasku kba mnõ snã.
Waptokwa Zawre dat krdapkẽ nmrõ mnõze, akwẽ nõrĩ krãi waihku nã si tkrê samãr waihku mnõ kõdi. Are zatô Waptokwa Zawre, Wakmãdkâkwa Cristo Jesus damẽ krainmrõ kba mnõzem hawi, dat krdapkẽ nmrõ mnõzem nã, aipkẽkwa kãtô aisimãzuszepkwa, dat kraim nõmr psêkw.
Tâkãnẽ mnõ zemba, dat krsãmr wẽ mnõ nẽ hã rom psê nã si, krkmã aisimãzus kba mõnõ. Ĩsenã hã romkmãdkâ nã, kãtô dure ro ĩpkẽ psê nõrĩ tkrê kmãdkâ wẽ mnõ nẽ hã nã, kãtô dure ĩkwaĩmba nẽ hã romkmãdkâ nã, kãtô dure romkunẽ nã ĩsiwazar kõ nẽ hã rom nã, kãtô dure ro dat krkmãdkâ wẽ mnõ nẽ hã nã, kãtô dure romkmãdkâ psê nẽ hã rom nã si, teza krkmã aisimãzus kba mõn.
Ro ĩt kraim wasku kba mnõ prabâ, aimõ ro krkmãdkâ psê kba mõnõ. Ĩmrmẽzem nã, kãtô dure krĩnẽm mnõzem nã, ro ĩt kraim wasku kba mnõzem prabâ, krainmrõ kba mõnõ. Wapkẽ nõmr psêkwa, tô Waptokwa Zawre. Tahã za dat kraikmãdkâ psêkw.
Paulo dazakru sĩ Filipos wam hã dazazêĩkwai nõrai mã pkẽ to nã siwaskuzeWakmãdkâkwa damẽ krĩnẽm mnõ snã, aipkẽ psê kba snã krĩkmãdkâ kba mnõze dure ĩm wasku kba pibumã, bdâ nwa waptkã nmẽ, wat ĩpkẽ toi wawẽ. Ĩkmãdkâ rmẽ kba kõ snã krĩkmãdkâ kba mnõ nã, wa ĩm waihkudi. Are aisĩm rom kba nã ĩwaihkâ kba pibumã hã bdâ kmẽ sãmr kba kõ nmẽ, bât tokto si dure ĩwaihkâkw.
Waptokwa Zawre ro dat krĩm sõmr mnõ nã, ĩpkẽ toi snã krĩnẽm mnõ pibumã, ĩm waihku nmẽ, ro ĩw srowaptkâ mnõzem hawi, tâkãnẽ kmã ĩmrmẽ kõdi.
Nmãzi mãt ro ĩw srowaptâ, are nmãzi mãt dure ĩm tsikazazâr. Tô nmãzi ĩdki snã krĩmõr wa, kãtô dure nmãzi mrãm snã krĩmõr wa, ro ĩm sikazazâr wa, tanẽ kõ wa, nmãzi ro ĩw srowaptkâ wa, watô rowaihuk, nhanẽ ĩpkẽ toi snã krĩmõr pibumã. Tanẽ nmẽ, krĩnẽm mnõze, tô ĩpkẽ toi snã si.
Wakmãdkâkwa Cristo danĩptdê dat krĩm sõmr mnõ nã, waza tô kbure ro kmã kahõs pês.
Tô tanẽ nã re, rowẽ kõ krowi krĩnẽm mnõ re, bât ĩwaihkâ kbazem nã rom pê ĩm kmãnãrkw.
Are kanõrĩkwa, Filipos wam hã akwẽ nõrĩ, krĩnẽm mnõze aim waihku psêdikwa. Tô kũ ĩsnãkrta hawi, Wakmãdkâkwa Jesus Cristo dakmã hã rowaskuwẽ ĩt krdam wasku mnõ pibumã, Macedônia tkai hawi ĩwatbro wi, dazazêĩkwai wadi nõrĩ tkrĩwaihkâ mnõ kõdi, tô kanõrai wtẽsi bât krĩwaihkâ kba mõn. Tô kanõrai wtẽsi kba bât rom psê mba, kãtô dure rowẽ kõ mba krĩkupar kba mõn.
Dazakru sĩ Tessalônica wa, tô nha mãt ro ĩw srowaptâ, are tô kanõrĩkwa bât ĩwaihkâkw.
Wa, ro krĩm sõmr kba mnõ nã si krĩsimãzus mnõ kõdi. Are, krkmã ĩzapka psê mnõ, tô krdazazêĩ kba mnõ nã, hêmõ kraisiwrahku psê kba mnõ pibumã.
Tô kbure ro wê ĩm sõmrkwa, mãtô mnĩ ĩnĩpkra ku rêrê. Tahã mãt ĩm kawakõi pês, are adu ĩm tsikazazâr. Tokto mãrĩ ĩw srowaptkâ kõdi. Ro ĩm sõmrkwa Epafrodito tĩm kãwsi pari, mãrĩ ĩw srowaptkâ kõ ktabd. Tô tahã ro waĩmã tô rom zdazêĩ psê nẽ, rom zdazê prozem wa Waptokwa Zawre damã nõkwa tê saikwar nẽ. Tâkãhã waĩmã tô rom zdazê Waptokwa Zawre dat krkmãdkâ wẽ mnõ nẽ hã nẽ, kãtô dure dat krsãmr wẽ mnõ nẽ hã nẽ.
Are Wakmãdkâkwa Cristo Jesus dakmã za Waptokwa Zawre danĩm rom wẽ zawre ktab hawi, tô kbure ro kraiw srowaptkâ kba mnõ, dat kraim sõmrkw.
Twa, arê Waptokwa Zawre, Waptokwai ktabi, wat krdawasku wẽ wamhuire kba mõnõ! Tô tanẽ!
Ĩstõm hã Paulo ãmrmẽze dazakru sĩ Filipos wam hã dazazêĩkwai nõrai mãTô kbure Wakmãdkâkwa Cristo Jesus tkrê dazazêĩ mnõ nẽ hã Waptokwa Zawre danĩm akwẽ nõrai kmã nẽsi kmã ĩnpokrpku mnõ nã, tmã wasku kwaba. Tô kbure tônmẽm hã wasimẽm nõrĩ tetô amõ mrmẽze aim kburõikw, nẽsi aikmã kba spokrpku mnõ nã.
Tô kbure tônmẽm hã Waptokwa Zawre danĩm akwẽ nõrĩ tetô amõ mrmẽze aim kburõikw, nẽsi aikmã kba spokrpku mnõ nã. Dakmãdkâkwa, Imperador nã dat krwamtrẽ mnõ krsimãssi mnõzem wam hã wasimẽm nõrĩ, tô pkẽ psê ktab snã, mãt dure mrmẽze amõ aim kburõikw, nẽsi aikmã kba spokrpku mnõ nã.
Wakmãdkâkwa Jesus Cristo dapkẽ psê snã, tô kbure dat kraikmãdkâ psê kba mnõ pibumã, kmã ĩzapa hã!
<font color=teal>DAZAKRU SĨ COLOSSOS WAM HÃ DAZAZÊĨKWAI NÕRAI MÃ HÃ HÊSUKA</font><sup>(1-2)</sup> Wa, tô Paulo. Wakmãdkâkwa Cristo Jesus damrmẽ waskukwai pibumã dat ĩzatõrĩ hã, Waptokwa Zawre danĩm romkmãdkâ prabâ. Tô kanõrai mã kba, dazakru sĩ Colossos wam hã Waptokwa Zawre dazazêĩkwai nõrai mã, wat tâkãhã hêsuka aim kuĩkrekw, wasimẽ hã Timóteo ãmẽ. Tô kbure tô tazim hã wanõr mẽ Wakmãdkâkwa Jesus dazazêĩ psêkwai nõrai mã, wat kuĩkre.Waptokwa Zawre, Waptokwai ktabi, dapkẽ psê snã dat kraikmãdkâ kba mnõ pibumã, kãtô dure dat kraipkẽ nõmr psê kba mnõ pibumã, kmã ĩzapa hã!
(-)
Colossos wam hã dazazêĩkwai nõrai kmã Paulo Waptokwa Zawre tê dawarzeWaptokwa Zawre aikmã kba wat krdawar mnõ wa, wat nẽs aikmã kba wapkẽ to nã Waptokwa Zawre, Wakmãdkâkwa Jesus Cristo daptokwai mã, wasiwaskun.
Wakmãdkâkwa Cristo Jesus ĩsenã krdazazêĩ kba mnõ nã, kãtô dure tô kbure Waptokwa Zawre danĩm akwẽ nõrĩ aipkẽ psê kba snã krsawi kba mnõ nã, wat wapar nmẽ, wat aikmã kba wapkẽ to nã nẽs damã wasiwaskunĩ.
Ĩsnãkrta wa, Wakmãdkâkwa dakmã hã rowaskuwẽ nã hã ĩsenã hã rowasku wapar kba mnõ wi, bâtô Waptokwa Zawre dat wam ropisdu krsô wanmĩpar mnõ nã hã rowasku waparkw. Twa, kraissawi kba mnõze, kãtô dure krdazazêĩ kba mnõze, tô hêwa nsĩ rom wẽ dat kraisô sakra kba mnõ krsô aismĩpar kba mnõzem hawi.
Tâkãhã Waptokwa Zawre danĩm rowaskuwẽ mãt tkai pâ krsĩpe wawẽ, romkmãdkâ pê akwẽ nõrai mã tkrê kãwsi mnõ snã. Tâkãnẽ mãt dure Waptokwa Zawre dapkẽ psê snã dat krwakmãdkâ mnõzem nã hã rowasku wapar kba mnõzem hawi, kãtô dure ĩsenã nã waihku kba mnõzem hawi, romkmãdkâ pê aim kãwsikw.
Wasimẽ hã Epafras wam sawi ktabdi. Tô tahã ãnmĩ rowahtuzem hawi bât Wakmãdkâkwa dakmã hã rowaskuwẽ waihku kba mõn. Tahãt pkẽ psê snã Wakmãdkâkwa Cristo danĩpi tkrê dam kmãdkâ pês, aikmã kba krsipiĩ mnõ snã.
Tô tahã wasimẽ hã Epafras, mãt Waptokwa Zawre Dahêmba dat kraiwãittê kba mnõzem hawi, kraisissawi kba mnõ snã kraisikmãdkâ kba mnõ nã, wam wasku.
Twa, tô aikmã kba hã rowasku wat waparzem hawi, wat aikmã kba Waptokwa Zawre wat krdawar, ro krkmã dazapka mnõ krsamãr waihku psê kba mnõ pibumã, kãtô aikrãi waihkuzepkwa, kãtô ro krsamãr waihku psê kba mnõze, Waptokwa Zawre Dahêmba dat kraim sõmr kba mnõ pibumã.
Waptokwa Zawre danĩpttê zawre nã kraisiwãittê psê kba mõnõ, rowẽ kõ tô kbure aihâipre pa kba snã krkmãdkâ kba mnõ pibumã.
Romkuiwẽ wam hã dat krdakmãdkâ mnõzem wa, rom wẽ, Waptokwa Zawre danĩm akwẽ nõrai sô dat krsakra mnõ, dure dat aim kapko kba mnõ pibumã, dasimã dat aisaihrâ kba mnõ nmẽ, aipkẽ toi kba nã damã kraisiwasku kba mõnõ.
Romzakrã nĩpttê hawi mãt Waptokwa Zawre wanmrãn, are Dakra dat krsawi ktab mnõ dat krdakmãdkâ mnõzep ku, dat wanĩmrõi pês.
Tô ta Dakra mãt romkunẽ nĩpttê papra hawi wanmrãn, are tô ta dakmã mãt dure romkmãkwamãr kunẽ wat krkmãkwamãr mnõ, mãr kõ snã dat wam rẽm.
Mãr pibumã Wakmãdkâkwa Cristo mnĩ damõrzeTmõ nã nõkwa Waptokwa Zawre tê dasãmr kõdi, are Wakmãdkâkwa Cristo dakmã mãt wam tasihêĩkren. Wakmãdkâkwa Cristo tô Waptokwa Zawre danĩm wakbunĩkwa. Tô tahã tô kbure romwadi Waptokwa Zawre dat krkrãipus mnõ nsĩwĩm hã.
Dakra dakmã mãt Waptokwa Zawre kbure ro krãipusn, hêwa nsĩm hã, kãtô dure tkai mba hã rom mnõ. Ro watmõ nã wat krsãmr mnõ, kãtô dure watmõ nã wat krsãmr mnõ kõ, mãt Dakra nã dat krãipus. Romhêmbai kõ nẽ hã mrmẽ prê nõrĩ, kãtô dure danĩpttê zawre tdêkwai nõrĩ, kãtô dure dakmãdkâkwai nõrĩ, kãtô dure damrmẽ prê nõrĩ, mãt dat krãipus. Dakra dakmã, kãtô dure dakra damã, mãt tô kbure Waptokwa Zawre ro kmãnãrn.
Rom wadi mnõ adu Waptokwa Zawre dat krãipus mnõ kõ re, tetô aimõ Wakmãdkâkwa Cristo krdahêmba. Are tô tahã danĩpttê nã za rom pâ psê snã krsmĩkwar, mãrĩ za siwakru krhêmba mnõ kõdi.
Wakmãdkâkwa Cristo tô dazazêĩkwai nõrai krã nẽ. Are dazazêĩkwai nõrĩ tô Wakmãdkâkwa dahêmba nẽ. Akwẽ krãi hawi hêmba mã romkmãdâ tkrê tmã kmã snãkrta mnõ nẽ, za dure dazazêĩkwai nõrai mã Wakmãdkâkwa Jesus romkmãdâ dat krtmã kmã snãkrat. Wakmãdkâkwa tô Waptokwa Zawre danĩm wakbunĩkwa. Waptokwa Zawre mãt Dakra dadkâ hawi aipâ danõkrêptuin, tô kbure rom mnõ daprê nã dat kmã spai mnõ pibumã.
Waptokwa Zawre aimã romkmãdâ dasimã dat hri mnõ prabâ, mãt dasiprabâ ktabi Dakra krhêmba mnõ da dat tmã nõmr.
Twa, tô Dakra danã mãt Waptokwa Zawre dasimã hrin, tô kbure ro aipâ dasitmẽ dat kmã krẽkẽ mnõ pibumã. Dakra wdê passakrti wa dadkâzem nã, mãt akwẽ dasiwaikẽ nẽ dat krkmãdkâ mnõ pibumã, dasimã hrin, are dure hêwa nsĩm hã, kãtô dure tkai mba hã rom mnõ, tô kbure aipâ dasitmẽ dat kmã krẽkẽ.
Krdazazêĩ psê mnõ snã krwanmrõ mnõzeAhâmã, tô romhâ snã bât Waptokwa Zawre damã krainmrõ kba mõn. Aisĩm romkmãdkâ kunẽ kba hawi, kãtô dure romkunẽ krdam kmãkwamãr kba mnõzem hawi, tô Waptokwa Zawre dakrui waparkwai nẽ, krainmrõ kba mnõze hã.
Are, Dakra wakwawi wdê passakrti wa dadkâzem hawi, tetô Waptokwa Zawre dasiwaikẽ nẽ tokto dat kraikmãdkâkw, danĩm akwẽ ktab nẽ mãrĩ dat aikmã sãmr kba kõ snã, kãtô mãr nã dat aikmã tom kba mnõ kõ snã, damẽ krainmrõ kba mnõ pibumã.
Tâkãnẽ pibumã, danĩm romkmãdâ aimõ krsazêĩ psê kba mõnõ. Danĩm romkmãdâ, tô kri nnãkrta tte psê ktab nẽ, aimã kba. Danĩm rowaskuwẽ krwapar kba mnõzem hawi, tet rom wẽ dat krwam ropistu mnõ zô, kraismĩpar kba mõn. Tô tahã kraismĩpar kba mnõze, sahâr kba mnõ knã. Tahã rowaskuwẽ akwẽ nõrai mã ĩt krwasku mnõ pibumã, wat Waptokwa Zawre damã krĩnĩpi, are tkai pâ akwẽ nõrai mã ĩt krwasku.
Paulo ãnĩpize tô dazazêĩkwai nõrĩ tê waihkâ pibumãAre tô kanõrai kmã kba rowẽ kõ ĩt krkmãdkâ mnõzem nã, wat krĩpkẽ to. Dazazêĩkwai nõrĩ tô Wakmãdkâkwa Cristo dahêmba nẽ. Are dat pkẽhri psê mnõ pibumã, rowẽ kõ za dat kmãdkâ da hã dat kmã krãinĩstu psê pibumã, ĩt dawaihkâ pibumã, wat waĩnnĩ nã tâkãhã rowẽ kõ ĩt krkmãdâk.
Dazazêĩkwai nõrĩ ĩt krwaihkâ mnõ pibumã, mãt Waptokwa Zawre ĩnãrn. Tahã mãt ĩt kraiwaihkâ psê kba mnõ pibumã, tâkãhã ĩnĩpize ĩm sõmrn. Dat ĩm krui mnõ, tô tô kbure danĩm rowaskuwẽ ĩt kraim wasku psê kba mnõ pibumã.
Tâkãhã rowasku, tô ahâmre hawit akwẽ nõrai mã dat hêĩkre kõ snã krhêmba. Are, tokto si, mãt danĩm akwẽ nõrai mã dat hêĩkre.
Tâkãhã danĩm romkmãdkâ kupsbi danĩm akwẽ nõrai mã dat wasku mnõ pibumã, mãt Waptokwa Zawre dasimã hrin. Danĩm romkmãdkâ kupsbi, psê ktabd, kãtô dure wẽ zawredi, are tô dure tô kbure akwẽ nõrai mã. Danĩm romkmãdkâ kupsbi, tô kãnẽ: Wakmãdkâkwa Cristo aipkẽ krê kba mba krdahêmba mnõzem hawi, teza dure damẽ hêwa nsĩm hã danĩm rom wẽ wa krainmrõ kba mõn. Tâkãnẽ ro dat aim kmã krãinĩstu kba mnõ pibumã, tet tokto aipkẽ ttê kba mnõ snã krdazô aismĩpar kba mõn.
Tâkãnẽ nmẽ, wat Wakmãdkâkwa Cristo dakmã hã rowasku tô kbure akwẽ nõrai mã wat wat krwasku. Wakrãi waihkuze Waptokwa Zawre dat wam sõmr prabâ, wat danĩm romkmãdâ kbure akwẽ nõrai mã wat krwasku, kãtô dure wat krrowahut. Dapredum nẽ krnmrõ mnõ snã, kãtô dure Wakmãdkâkwa Cristo damẽ krnmrõ psê mnõ snã, akwẽ nõrĩ Waptokwa Zawre damã wat wasku mnõ pibumã, wat tâkãnẽ wat krtmã rowahtu pês.
Tâkãhã danĩpi Wakmãdkâkwa dat ĩm wasku nmẽ, ĩt krdam kmãdkâ psê mnõ pibumã, wat danĩpttê zawre dat ĩm sõmr nã, krĩsikwanĩ psê mnõ snã krĩnĩpi.
Twa, kanõrai kmã kba, kãtô dure dazakru sĩ Laodicéia wam hã dazazêĩkwai nõrai kmã, kãtô dure tô kbure adu tĩkmãdkâ kõ nõrai kmã, sawre snã krĩnĩpi mnõzem nã, ro ĩt aim wasku kba zêĩd.
Krĩnĩpiĩ mnõze tô aipkẽ ttê kba snã krainmrõ kba mnõ pibumã, kãtô dure kraissawi psê kba mnõ snã smĩstu kraisikmãdkâ psê kba mnõ pibumã, kãtô dure danĩm romkmãdâ krsamãr waihku psê kba mnõzem hawi, aipkẽ nmrõ kba snã krainmrõ kba mnõ pibumã. Tâkãnẽ wa, teza Waptokwa Zawre danĩm romkmãdkâ kupsbi waihkukw, tô tahã danĩm romkmãdkâ kupsbi, tô Wakmãdkâkwa Cristo dakmã dat wam kmãnãr nã hã.
Wakmãdkâkwa Cristo za rom wẽ adu wat waihku kõ nẽ hã, wam waskun. Tahã, tô kri zdawa kmã tteze kri zdawa tê sdâhui nẽ, za romwaihkuze, kãtô dure wakrãi waihku psêze, dat wam sõmr, Waptokwa Zawre danĩm romkmãdkâ kupsbi, kãtô dure dakrãi waihkuze, wat krsamãr waihku psê mnõ pibumã.
Tâkãnẽ mnõze mba, aimã kba kmã ĩmrmẽze, tô kãnẽ: Romkare hã dam rowahtukwai nõrĩ romkmãdkâ psê nẽ ro taim wasku kba mnõ wa, krsazêĩ kba mnõ knã, are dure tkraistokrãm kba mnõ pibumã, krtmã wẽ kba mnõ knã.
Tô romhâ nã krĩmõr nã re, watô ĩsimãzuszem nã aimẽ kba krĩmõr. Smĩstu krainmrõ psê kba mnõ nã ĩt krwaihku mnõ nmẽ, kãtô dure Wakmãdkâkwa Cristo krdazazêĩ psê kba mnõ nã, ĩt krwaihku mnõ nmẽ, wa ĩpkẽ toiti.
Wakmãdkâkwa Cristo damẽ krwanmrõ mnõzeTwa, aikmãdkâkwai kba nẽ, Wakmãdkâkwa Cristo Jesus krdakmãdkâ kba mnõzem hawi, aimõ damẽ krainmrõ psê kba mõnõ.
Tka wdê wdê pa nã tkrê tte psê mnõ nẽ, teza dure Wakmãdkâkwa Cristo danĩm romkmãdkâ nã kraisitte psê kba mõn. Aim rowahtukwai kba nõrĩ tkraim rowahtu kba mnõ prabâ, Wakmãdkâkwa danĩm romkmãdkâ prabâ si ro krkmãdkâ kba mõnõ, are dure krdazazêĩ kba mnõzem nã kraisiwãittê kba mõnõ, are dure aipkẽ toi kba nã Waptokwa Zawre damã aimõ kraisiwasku kba mõnõ.
Kraisimã ropibui psê kba mõnõ, tare hã rowasku nã nõkwa taikrãi kdâi kba mnõ kõ pibumã. Tâkãhã tare hã rowasku Wakmãdkâkwa Cristo dat wam rowahtuzem prabâ kõdi, tô akwẽ nõrai sĩm romkmãdkâ hawi, kãtô dure hêpãrĩ tkai pâ ro tkrê kmãdkâ mnõ nõrai smĩ rowahtuzem prabâ.
Waptokwa Zawre danĩm romkmãdâ tetô kbunĩ snã Wakmãdkâkwa Cristo dahêmba wa, krhêmba, are tkai mba krdanẽm mnõze tô Waptokwa Zawre danĩm romkmãdkâ prabâ.
Wakmãdkâkwa Cristo damẽ krainmrõ kba mnõ nmẽ, mãt krairomãdkâ kba mnõzep ktabi dat aim sõmrkw. Wakmãdkâkwa Cristo danĩptdê tetô kbure danĩpttê tdêkwai nõrai siptdê, kãtô dure tô kbure romhêmbai kõ nẽ hã mrmẽ prê nõrai siptdê, kmã spa.
Aisikrãikwanrẽ kba mnõze, tô Wakmãdkâkwa Cristo damẽ dadkâ nrẽzem wa dat aismẽ kba mnõ nẽ. Tazi mãt danĩptdê krsazêĩ kba mnõzem hawi, Waptokwa Zawre Wakmãdkâkwa damẽ aisõkrêptui kban. Danĩptdê krsazêĩ kba mnõ, tô Wakmãdkâkwa Cristo aipâ dat danõkrêptui nã hã.
Romkunẽ krkmãkwamãr kba mnõzem hawi, kãtô dure Waptokwa Zawre danĩm akwẽ nẽ kraisiwasku kba mnõ kõzem hawi, tô akwẽ dkâ par nẽ hã nẽ, mãt Waptokwa Zawre dat aikmã tomkw. Are mãtô dat aisõkrêptuikw, Wakmãdkâkwa Cristo damẽ. Tô kbure wanĩm romkmãkwamãr kunẽ mnõ, mãt mãr kõ snã wam rmẽn.
Danĩm romkmãdâ wat krkmãdkâ psê mnõ pibumã Waptokwa Zawre dat wam rmẽ mnõ, wat krkmã pnĩ mnõzem hawi, rowẽ kõ dat wam nõmr mnõ pibumã, tô ĩkwaĩmba. Tô sza, Wakmãdkâkwa Cristo wdê passakrti wam hã dadkâzem hawi mãt Waptokwa Zawre wanĩm romkmãkwamãr kunẽ, hêsuka wa dat kuĩkre nẽ tê wam wasku kunẽ mnõ, wam parn, are mãr kõ snã wam rmẽn.
Tô kbure romhêmbai kõ nẽ hã dakmãdkâkwai nõrai siptdê, kãtô dure romhêmbai kõ nẽ hã mrmẽ prê wadi nõrai siptdê, mãt Wakmãdkâkwa Cristo wdê passakrti wa dadkâzem nã, twi shârn. Dakahâ zawre nõka mãt ĩsiptdê dat twi shâr. Akwẽ nõrĩ sikwape pari sikrui nõrĩ pawassi snã sipra tkrê simrõi mnõ nẽ, mãt dure Wakmãdkâkwa Cristo tô kbure romhêmbai kõ nẽ hã mrmẽ prê nõrĩ dasipra dat simrõ.
Tâkãnẽ nmẽ, dasa krkahur kba mnõzem hawi, kãtô dure krkui kahur kba mnõzem hawi, kãtô dure btâ prê krkmãdkâ prê kba mnõzem hawi, kãtô dure wai temrê nã hã dasĩpê krkmãdkâ prê kba mnõzem hawi, kãtô dure dasiwaktuzem bdâ krkmãdkâ prê kba mnõzem hawi, nõkwa tare romkmãdâ tkraim nõmr zêĩ kba mnõ wa, krsazêĩ kba mnõ knã.
Tô kbure tâkãhã romkmãdâ ahâmre hawi akwẽ nõrĩ tkrê kmãdkâ prê mnõ, Waptokwa Zawre danĩm romkmãdâ tê wam hêĩkre psê kõdi. Tô kbure tâkãnẽ hã tô za wam dakrãiwatbro, tô dawawã nẽt krwam saikwar. Are wam dakrãiwatbro ktabi, tô Wakmãdkâkwa Cristo. Tahã mãt romkmãdkâ ktabi wam hêĩkre psên.
Ammõ nã mãrĩ kmã sõpre mnõ nẽ, za romkare hã dam rowahtukwai nõrĩ, simã wapu nẽ hã akwẽ nẽ aimã kba krsiwasku mnõ snã, sikrã nã, hêwa nsĩm hã Waptokwa Zawre danĩm akwẽ krkmãdkâ prê kba mnõ pibumã, ro tkraim waskukw. Ro tkraim wasku kba mnõze, tô dam rom nõmrkwai nẽ simã prê snã, akwẽ nõrai sĩm romkmãdkâ prabâ si, ro tkraim nõmr kba mnõ pibumã. Twa, tâkãnẽ hã ro tkraim wasku kba mnõ, krsazêĩ kba mnõ knã!
Tô tanẽ hã akwẽ tô Wakmãdkâkwa Cristo dakupanãt krmõ. Dazazêĩkwai nõrai krãi nẽ Wakmãdkâkwa Cristo tê dakmãdkâ prê kõdi. Wahêmba tkrê kmã sizus psê mnõ, kãtô dure tkrê tte psê mnõ, tô wahi ĩkmã sizusi hã, kãtô dure wahi ĩkmã sizuszem wam hã wawanrõ. Tâkãnẽ za dure Wakmãdkâkwa Cristo dazazêĩkwai nõrĩ dat krtte pês, smĩstu krsissawi mnõ snã, Waptokwa Zawre dazapka prabâ, danĩm romkmãdkâ nã krsiwrahku psê mnõ pibumã.
Wakmãdkâkwa Cristo damẽ wadkâzem nã kãtô dure krwaromãdkâ mnõzem nã rowahtuze<sup>(20-21)</sup> Wakmãdkâkwa Cristo damẽ aidkâ kba mnõzem hawi, bât hêpãr nõrĩ tkai pâ sipttê nã ro tkrê kmãdkâ mnõ nõrai sipttê papra hawi, aisismrãkw. Twa, mãrĩ zda tep adu tkai mba hã akwẽ nõrai sĩm romkmãdkâ prabâ, krainmrõ kba mõn? Mãr wa tep adu krkmãdkâ prê kba mõn, kãnẽ ro tkraim krui kba mnõ wa: “Kãhã kmã aisipkra knã”, kãtô dure kãnẽ: “Kãhã dasa tewaĩ knã”, kãtô dure, “Kãhã kupiĩ knã”?
(-)
Tô kbure tâkãhã tkraiw wẽ kõ kba mnõze, tô akwẽ nĩm romkmãdkâ prabât tkrê kmãdâk. Tanẽ nmẽ, tkrê kmãdkâ mnõ pari, tô tare za krtmã saikwar.
Tô akwẽ krãi waihku psê nẽ, za tô tanõrĩ ĩsenã hã romkmãdkâ nẽ, akwẽ nõrai mã ro kru. Sapka kõ nã re, Waptokwa Zawre danẽ hêwa nsĩm hã danĩm akwẽ nõrĩ tkrê kmãdkâ prê mnõ pibumã, kãtô dure romkare simã wapu snã krnmrõ mnõ pibumã, kãtô dure ĩsenã hêmba tkrê kmã kwakbure mnõ pibumã. Are tô kbure tâkãhã, tô tô tare hã romkmãdâ, twa, akwẽ hêmba wam hã romkmãdkâ kunẽ nĩpttê hawi, ssem kõ nẽ hã rom kmãkwamãr wi, za nõkwa tê sipttê kõdi.
Wakmãdkâkwa Cristo damẽ bât aipâ aisõkrêptui kba mõn, krairomãdkâ kba mnõ pibumã. Tâkãnẽ mnõze mba, hêwa nsĩm hã rom mnõ pra kraisikwanĩ kba mõnõ. Tô tazit Wakmãdkâkwa Cristo Waptokwa Zawre danmĩrê nnĩwĩ tanmrãn.
Hêwa nsĩm hã rom nã krkmã aisimãzus psê kba mõnõ, tâkãinnĩ hã tkai mba hã rom nã kraisimãzus kba mnõ knã.
Aisĩm romkmãdkâ krta kba mã bâtô Wakmãdkâkwa Cristo damẽ aidkâ parkw. Are, Wakmãdkâkwa Cristo, Waptokwa Zawre damẽ krdanẽm mnõ nẽ, bât tokto damẽ krairomãdkâ kba mõn.
Krairomãdkâ kba mnõzep ktabi, tô Wakmãdkâkwa Cristo mãt dat aim krãipuskw. Are Wakmãdkâkwa aipâ dasihêĩkre wa, teza damẽ aisihêĩkre kba mõn, dakbuzi zawre waikwa.
Romkmãdkâ krta nã kãtô dure romkmãdkâ tem nã krwanmrõ mnõzeTanẽ nmẽ, ainnĩ krê kba mba hã tâkãinnĩ hã romkmãdkâ kunẽ prabâ, aimõ ro krkmãdkâ kba mnõ knã. Twa, tô kbure dassem kõ snã kraisisnã aihêmba kba mnõ zêĩ tê, kãtô dure aipkẽ krê kba mba hã dassem kõ snã romkmãkwamãr wadi mnõ, kãtô dure siwakru krainmrõ kba mnõze, kãtô dure romkunẽ wadi pra aipkẽ krê ro krkmã aisapka kba mnõ, kãtô dure rom waikẽ, krkmã sasõmr kba mnõ knã. Ro daw waikẽ kunẽ zawre, tô Waptokwa Zawre danẽ nõkwa simã rom wadi tkrê kmãdkâ prê mnõ nẽ.
Dazazêĩ kõkwai nõrĩ tâkãnẽ hã romkmãkwamãr kunẽ tkrê kmãkwamãr mnõzem hawi, za Waptokwa Zawre rowẽ kõ dat tmã nõmr.
Ahâmã aisĩm romkmãdkâ kunẽ nĩpttê papra krainmrõ kba mnõ siwa, bât romkunẽ krkmã aisapka kba mnõ prabâ, ro krkmãkwamãr kba mõn.
Are, tokto tô kbure aisĩm romkmãdkâ krtakwa rmẽ kba mõnõ. Tanẽ nmẽ, kraistikrui kba mnõ knã, kãtô dure ro krdaw waikẽ kba mnõ knã, kãtô dure aisikamõi nõrai kwaĩmba aipkẽ nĩpkrui kba knã, kãtô dure dawamrĩ knã, kãtô dure dassem kõ nẽ hã mrmẽzem nã, kraimrmẽzus kba mnõ knã.
Aisĩm romkmãdkâ krtakwa, kãtô dure ta prabâ hã romkmãkwamãrĩ, bâtô rmẽ kba mõn, twa, aisikamõi nõrai mã aisimãzaĩ kba snã ro krwasku kba mnõ knã.
Romkmãdkâ te Waptokwa Zawre dat aim sõmr kba mnõ tet tokto krkwasarkw. Are tetô Waptokwa Zawre aimõ dat kraiwaihkâ psêkw, krdahêmba mnõ nẽ, aisĩm romkmãdkâ tem kba nã kraihêmba kba mnõ pibumã, kãtô dure krdawaihku psê kba mnõ pibumã.
Romkmãdkâ tem nã krwanmrõ mnõzem hawi, tokto tô smĩstu krwasikmãdkâ psê mnõze. Dazazêĩkwai nõrĩ, tô akwẽ sikapko pâ hawim hã akwẽ. Nõkwam nõrĩ tô judeu nõrai hawim hã, are nõkwam nõrĩ dure judeu kõ nõrai hawim hã, nõkwam nõrĩ tô ĩshâi hâi nĩsku nẽ hã, are nõkwam nõrĩ tô ĩshâi hâi nĩsku kõ nẽ hã, nõkwam nõrĩ grego mrmẽze tmã waihkud, are nõkwam nõrĩ tmã waihku kõd, nõkwam nõrĩ, tô akwẽ zahĩ zawre, cita nã dat krwamtrẽ mnõ nõrai hawim hã akwẽ. Nõkwam nõrĩ tô tare sipi tkrê dam kmãkwamãr mnõ nẽ hã, are nõkwam nõrĩ tô sipkẽ nã sipi tkrê kmãkwamãr mnõ nẽ hã. Are tô wasiwam si wat Wakmãdkâkwa Jesus Cristo dazazêĩn, kãtô dure Wakmãdkâkwai nẽ wat wat krdakmãdkâ prê. Tanẽ nmẽ, tô smĩstu krwasikmãdkâ psê mnõ si.
Tô kanõrĩkwa tô Waptokwa Zawre danĩm akwẽ nõrĩ. Mãtô dat aisawi zepkukw, kãtô dure dasimã dat aismĩstukw. Tâkãnẽ mnõze mba, kãnẽ teza tokto krainmrõ kba mõn: Dawadi nõrai kmã teza kraipkẽ kba mõn, are dure aipkẽ psê kba snã, kãtô dure aisimã aiwapu kba snã, kãtô dure aimrmẽ psê kba snã, kãtô dure aihâipre pa kba snã, teza krainmrõ kba mõn.
Aisikamõi kba nĩm romkmãdâ aimã kba tui nã re, aihâipre pa kba snã kraisikmãdkâ kba mõnõ. Are dure aisikamõi nõrĩ taikmã kwakbure kba wa, mãr kõ snã krtmã rmẽ kba mõnõ, Wakmãdkâkwa Jesus Cristo dakwaĩmba romkmãkwamãr kunẽ krkmãkwamãr kba mnõ, mãr kõ snã dat aim rmẽ kba mnõ nẽ.
Are ĩsenã ktabi krkmãdkâ kba mnõ pibumã, tô kraissawi kba mnõze. Kraisissawi kba mnõzem nã, tô smĩsi romkmãdkâ psê nã teza tô kbure ro smĩstu krkmãdkâ psê kba mõn.
Aipkẽ nmrõ kba mnõze Wakmãdkâkwa Cristo dat kraim sõmr kba mnõ prabâ, ro krkmãdkâ kba mõnõ. Tô smĩstu, smĩsi akwẽ nẽ, aipkẽ nmrõ kba snã krainmrõ psê kba mnõ pibumã, mãt Waptokwa Zawre dasimã dat aisaihrâkw. Twa, aipkẽ toi kba nã damã kraisiwasku kba mõnõ.
Tô kbure Wakmãdkâkwa Cristo damrmẽze aipkẽ krê kba mba psê snã krdur kba mõnõ. Aikrãi waihku kbaze dat kraim sõmr kba mnõ prabâ, ro kraisimã wasku psê kba mõn, kãtô dure kraisimã rowahtu psê kba mõnõ. Salmos danõkrêzem nã, kãtô dure aimõwi hã Waptokwa Zawre damã hã danõkrêzem nã, damã kraisõkrkaka kba mõnõ, aipkẽ toi kba nã damã kraisiwasku kba mnõ snã.
Twa, tô kbure ro krkmãkwamãr kba mnõ pibumã, kãtô dure mãr nã kraimrmẽzus kba mnõ pibumã, tô Wakmãdkâkwa Jesus danĩsizem nã krkmãkwamãr kba mõnõ, kãtô dure kraimrmẽzus kba mõn. Tô kbure rom pê Wakmãdkâkwa Jesus dat kraim kãwsi kba mnõ nã, teza aipkẽ toi kba nã Waptokwa Zawre damã kraisiwasku kba mõn.
Ambâ nõrĩ, pe, dure ĩwapar kwaba: Aimrõkwa krsawi psê kba mõnõ. Aipkẽ nĩtikrui snã krtmã aimrmẽ kba mnõ knã.
Dakra nõrĩ, pe, dure ĩwapar kwaba: Dazazêĩkwai nẽ krainmrõ kba mnõ pibumã, aiptokwaĩkwa, kãtô aiseparkwaĩkwa, krsazêĩ psê kba mõnõ. Tâkãnẽ krainmrõ kba mnõ wa, tô dat kraikmãdkâ wẽ kba mnõ snã za Waptokwa Zawre dat kraikmãdkâkw.
Aikte ptokwai nõrĩ, kãtô dure ĩseparkwai nõrĩ, pe, dure ĩwapar kwaba: Aikra kba nõrĩ tare krpkẽ nĩpkrui kba mnõ knã, tkraipkẽ toi kba mnõ pibumã, krsikwanĩ mnõzem nã krpakuwa mnõ kõ pibumã.
Tare aisipi krdam kmãkwamãr kba mnõ nõrĩ, pe, ĩwapar kwaba: Tkai wam hã aitdêkwai kba nõrĩ ro tkraim krui kba mnõ wa, krsazêĩ psê kba mõnõ. Tare tkraisãmr wẽ kba mnõ pibumã, taikmãdkâ kba wam si krsazêĩ kba mnõ knã. Wakmãdkâkwa krdakmãdkâ prê kba mnõzem hawi, teza aitdêkwai kba nõrĩ aipkẽ psê kba snã krsazêĩ kba mõn.
Mãrĩ krtmã kmãkwamãr kba mnõ wa, tô Wakmãdkâkwa damã krkmãkwamãr kba mnõ nẽ, teza aipkẽ psê kba snã krkmãkwamãr kba mõn. Tônmẽm hã akwẽ nõrai mã si kraisipiĩ kba mnõ kõd, tô Wakmãdkâkwa damã tet dure kraisipiĩ kba mõn.
Twa, kraispokrpku psê kba mnõ pibumã, tô kãhã: Aitdêkwai kba nõrai mã kraisipiĩ kba mnõ wa, tet dure Wakmãdkâkwa Cristo damã kraisipiĩ kba mõn. Are damã kraisipiĩ psê kba mnõzem hawi, za aisa rom wẽ danĩm akwẽ nõrai sô dat krsakra mnõ, dat aim sõmrkw.
Nõkwa romkunẽ tê kmãnãr wa, tô tô tahã bâ, za Waptokwa Zawre aisa rowẽ kõ dat tmã nõmr, tô siwam si tô kbure akwẽ nõrai mã ro tkrê kmãkwamãr mnõzem prabâ, za aisa romkmãdâ dat tmã nõmr mnõ nmẽ.
Tare sipi tkraim kmãkwamãr mnõ nõrai tdêkwai nõrĩ, pe, ĩwapar kwaba: Tare sipi tkraim kmãkwamãr kba nõrai mã ĩkwaĩmba ro krtmã nõmr kba mõnõ, are dure krstokrãm kba mnõ knã. Aitdêkwai ktabkwa hêwa nsĩ krdahêmba mnõ nã kraismĩ zaksê sikutõr kba mnõ knã.
Waptokwa Zawre dawarzem nã rowahtuzeKraisimã ropibui psê kba mnõ snã, aimõ ĩsenã Waptokwa Zawre krdawar kba mõnõ, kãtô dure aipkẽ toi kba nã damã kraisiwasku kba mõn.
Are krdawar kba mnõ wa, wanõr kmã dure Waptokwa Zawre krdawar kba mõnõ, damrmẽ akwẽ nõrai mã wat krwasku mnõ da, wat krwasku psê mnõ pibumã, dat krwam wẽ mnõ pibumã, kãtô dure Wakmãdkâkwa Cristo dakmã hã romkmãdkâ kupsbi akwẽ nõrai mã wat krhêĩkre psê mnõ pibumã. Tô Wakmãdkâkwa dakmã hã rowaskuwẽ akwẽ nõrai mã ĩt krwasku mnõzem hawi, wat tâkãhã danmẽzem wa ĩza.
Tanẽ nmẽ, waĩkmã Waptokwa Zawre krdawar kba mõnõ, dat ĩm rmẽ prabâ, Wakmãdkâkwa Cristo dakmã hã romkmãdkâ kupsbi ĩt krdam hêĩkre psê mnõ pibumã, dat ĩwaihkâ da.
Dazazêĩ kõkwai nõrai mẽ krainmrõ kba mnõ snã, krkmã aisimãzus psê kba mnõ snã teza ro krkmãdkâ kba mõn, tare bdâ kraikmã sikutõr kba mnõ knã. Tô tanõrai mẽ krainmrõ kba mnõ re, psê snã ro krtmã wasku kba mõnõ.
Nõkwam nõrai mẽ kraisisdakbâ kba mnõ wa, damrmẽ psê nã kraisisdakbâ kba mõnõ, kãtô dure damrmẽ tê kawakõi psê nẽ hã nã si, teza aimrmẽ kba re kraizas kba mõn. Krdazazêĩ kba mnõzem nã, nõkwa taisdanãr kba wa, rom nã kraisimãzus psê kba mõnõ, ĩkwaĩmba ktabi krtmã wasku kba mnõ pibumã!
Ĩstõm hã Paulo ãmrmẽze dazakru sĩ Colossos wam hã dazazêĩkwai nõrai mãWasimẽ hã Tíquico, tô wam sawi ktab nẽ hã, wanõr mẽ pkẽ psê snã Wakmãdkâkwa damã krsipiĩ mnõ. Tô tahã za krĩnẽm mnõzem nã, ro aim wasku psêkw.
Kraipkẽ waptui kba mnõ pibumã, kãtô dure krwanmrõ mnõzem nã ro taim wasku kba mnõ pibumã, watza amõ satõ, aitmẽ kba.
Are wasimẽ hã Tíquico ãmẽ, wat dure wasimẽ hã Onésimo amõ satõ. Tô tahã tô dure dazazêĩkwa, wam sawi ktabi hã, are tô tahã dure tô kanõrai hawim hã akwẽ. Tô tanõrĩ za tônmẽ nhanẽ ro krwam smĩkwra mnõze taim wasku psêkw.
Wasimẽ hã Aristarco waĩmẽ danmẽzem wa ĩsa, tetô aikmã kba nẽsi spokrpku nã, mrmẽze aim kburõikw. Tanẽ dure Marcos. Tahã tô Barnabé ãsiwadi. Are watô Marcos ãkmã ro aim waskukw, dure amõ krmõr wa, sapar psê kba pibumã.
Josué, ĩkwaĩmba ro kmã krãinĩstukwai nã dat krwamtrẽ mnõ, tetô dure aikmã kba nẽsi spokrpku nã, mrmẽze aim kburõikw. Tâkãhã mrẽpranẽ hã mrmẽze taim kburõikwa, tô judeu nẽ hã, Wakmãdkâkwa dazazêĩkwa. Judeu nõrai hawim hã tkrĩwaihkâ mnõ, tô tô tanõrai wtẽsi. Waptokwa Zawre dat krdakmãdkâ mnõzem nã hã danĩpi nã, tetô tkrĩwaihkâ psêkw.
Wasimẽ hã Epafras tetô dure aikmã kba nẽsi spokrpku nã, mrmẽze aim kburõikw. Tahã tô dure tô kanõrai kba hawim hã akwẽ. Are tetô dure Wakmãdkâkwa Jesus Cristo damã danĩpi tkrê dam kmãdâk, are dure nẽs ĩsenã tô kanõrai kmã kba Waptokwa Zawre dawa. Danĩm romkmãdkâ nã dat kraipkẽ ttê kba mnõ pibumã, kãtô dure dapredum nẽ krdakmã sasõmr kba mnõ pibumã, kãtô dure krkmã dazapka mnõ prabâ, ro krdam kmã krãinĩstu psê kba mnõ pibumã, tetô aikmã kba tkrê dawar.
Tô tahã wasimẽ hã Epafras ãnĩpizem nã, waza tokto ro aim wasku psêkw. Tô ĩsenã mãt krsipi tô kanõrai mã, kãtô dure Laodicéia wam hã akwẽ nõrai mã, kãtô dure dazakru sĩ Hierápolis wam hã akwẽ nõrai mã.
Wasimẽ hã Lucas, tô wam sawi ktab nẽ hã dakunmõkwa. Are tetô dure aikmã kba nẽsi spokrpku nã mrmẽze aim kburõikw. Tô tanẽ mãt dure Demas aikmã kba nẽsi spokrpku nã, mrmẽze aim kburõikw.
Tô kbure dazakru sĩ Laodicéia wam hã dazazêĩkwai nõrai mã, kãtô dure wahidba Ninfa ãmã, kãtô dure tô kbure ĩsrõwa wam hã Wakmãdkâkwa damã krsikrãiktõ mnõ nõrai mã, nẽsi kmã wanpokrpku nã, tmã wasku kwaba.
Tâkãhã wanĩm hêsuka sanãmr kba mnõ pari, teza dure dazakru sĩ Laodicéia wam hã dazazêĩkwai nõrai mã sõmrkw, dure tô tazi simã tê sanãmr pibumã. Are hêsuka dazakru sĩ Laodicéia wam hã dazazêĩkwai nõrai mã ĩt kuĩkre, aitmẽ kba wsi wa, dure aisimã sanãmr kwaba.
Wasimẽ hã Arquipo ãmã kãnẽ teza aimrmẽzuskw: Danĩpi Wakmãdkâkwa dat aim krui mnõ, dam kmã krãinĩstu psê pibumã, kraisikwanĩ psê mõnõ.
Ĩnĩpkra nã aimã ĩt aim kuĩkre kbaze, tô kãnẽ: Wa Paulo wat aikmã kba nẽsi ĩnpokrpuk. Danmẽzem wa krĩsimẽkwra mnõ nã, kraismĩ zaksê sikutõr kba mnõ knã.Waptokwa Zawre dapkẽ psê snã dat kraikmãdkâ kba mnõ pibumã, kmã ĩzapa hã!
<font color=teal>DAWANÃ HÃ DAZAKRU SĨ TESSALÔNICA WAM HÃ DAZAZÊĨKWAI NÕRAI MÃ HÃ HÊSUKA</font>Wa, Paulo, wat Silas, kãtô dure Timóteo ãmẽ, tâkãhã hêsuka aim kuĩkre kban. Tô kanõrai mã kba, dazakru sĩ Tessalônica wam hã wasimẽm nõrĩ Wakmãdkâkwa Jesus damã kraisikrãiktõ kba mnõ nõrai mã, wat tâkãhã hêsuka aim kuĩkre kbanĩ. Tô kanõrĩkwa tô Waptokwa Zawre, kãtô dure Wakmãdkâkwa Jesus Cristo damẽ krainmrõ kba mnõ nõrĩ.Waptokwa Zawre dapkẽ psê snã dat kraikmãdkâ kba mnõ pibumã, kãtô dure dat aipkẽ nõmr psê kba mnõ pibumã, kmã wazapa hã!
Dazakru sĩ Tessalônica wam hã dazazêĩkwai nõrĩ Waptokwa Zawre tê dazazêĩ snã krnmrõ mnõzeWaptokwa Zawre wat krdawar mnõ wa, wat nẽs tô kbure tô kanõrai kmã kba wapkẽ to nã damã wasiwaskun, are dure aikmã kba dawarn.
Tâkãnẽ wat krdawar mnõze, tô krdazazêĩ kba mnõ hawi krainmrõ psê kba mnõzem nã, kãtô dure krdazawi kba mnõ hawi, damã kraisipiĩ psê kba mnõzem nã, kãtô dure Wakmãdkâkwa Jesus Cristo dazô aipkẽ ttê kba mnõ snã kraismĩpar kba mnõzem nã, Waptokwa Zawre danõka aikmã kba krwanpokrpku mnõzem hawi.
Wasimẽ hã nõrĩ, wanõrĩ wam waihkud, Waptokwa Zawre dat kraisawi kba mnõ nã, kãtô dure dattê pibumã, dasimã dat aismĩstu kba mnõ nã.
Are krwanmrõ mnõzem prabâ, kãtô dure Wakmãdkâkwa Jesus krdanẽm mnõzem prabâ, tet tokto krainmrõ kba mõn.Waptokwa Zawre dahawim hã rowaskuwẽ aim krãiwatbro kba siwa, rowẽ kõ zawre krkmãdkâ kba mnõ nã re, bât Waptokwa Zawre Dahêmba dat aipkẽ toi kba mnõzem hawi, dahawim hã rowasku aipkẽ toi kba snã krsapar kba mõn.
Krainmrõ kba mnõzem nã bât tô kbure Macedônia tkai wam hã, kãtô dure Acaia tkai wam hã, Wakmãdkâkwa Jesus dazazêĩkwai nõrai mã krnmrõ mnõze wasku psêkw.
Tô tô kanõrai hawim kba mãt Wakmãdkâkwa dakmã hã damrmẽze Macedônia tkai wa, kãtô dure Acaia tkai wa, krsĩpe. Waptokwa Zawre ĩsenã krdazazêĩ kba mnõ nã hã rowasku, tô ro poret krsĩpe. Tanẽ nmẽ, krdazazêĩ kba mnõzem nã mãrĩ aiw srowaptkâ kba kõd, wat aim wasku kba pibumã.
Wat aipibui kba siwa, wazapar psê kba mnõzem nã, kãtô dure Waptokwa Zawre krdakmã sasõmr kba mnõ pibumã, romhêmba akwẽ nõrĩ Waptokwa Zawre danẽ simã tkrê kmãdkâ prê mnõ, rmẽ psê kba mnõ nã, tetô tô tahã tkai wam hã akwẽ nõrĩ wam wasku. Waptokwa Zawre, krdaromãdkâ wamhuire mnõ, kãtô dure ĩsenã krdahêmba mnõ nã, tokto ĩsenã ktabi krdakmã sasõmr kba mnõ nã, kãtô dure krdamã aisipiĩ kba mnõ nã, tetô dure wam waskukw.
Are tetô dure wam waskukw, nhanẽ Wakmãdkâkwa Jesus, Waptokwa Zawre Dakra dat danõkrêptu hã, hêwa hawi mnĩ aipâ dat krẽwai zô tokto kraismĩpar kba mnõ nã. Tô tahã za wapkẽhrin, rowẽ kõ ku wazbre kõ pibumã, Waptokwa Zawre rowẽ kõ akwẽ nõrai mã za dat nõmr mnõze bdâ nwa waptkã wa.
Paulo nõrĩ dazakru sĩ Tessalônica wa krsipiĩ mnõzeWasimẽ hã nõrĩ, wat aipibui kbaze tare kõ nã, aim waihkudikwa.
Dazakru sĩ Tessalônica ku wasinã kõ re, nhanẽ dazakru sĩ Filipos wa, dat wakmã kwakbureze, kãtô dure dat wawamrĩ wawẽ mnõ nã, dure waihkudikwa. Tô ĩsenã mãt tazi wakrui waparkwai nõrĩ wakwaĩmba krsipi, are mãtô Waptokwa Zawre wapkẽ ttên, dahawim hã rowaskuwẽ wat kraim wasku kba mnõ pibumã.
Romkmãdâ wat kraim wasku kba mnõ, siwakrum hã romkmãdkâ hawim kõd, kãtô dure kmã wasimãzuszem kunẽ hawim kõd, are dure nõkwa wat stokrãm pibumã kõdi.
Are tô Waptokwa Zawre kmã dazapka prabâ, wat romkmãdâ akwẽ nõrai mã wat krwasku. Tahã mãt wasãmr wẽn, are dahawim hã rowaskuwẽ akwẽ nõrai mã wat krwasku mnõ pibumã, wam kruin. Krwasikwanĩ mnõze akwẽ tê wasãmr wẽ pibumã kõdi. Tô Waptokwa Zawre dat wasãmr wẽ pibumã, wat krwasikwanĩ. Are wapkẽ krê krkmã wasimãzus mnõze tetô Waptokwa Zawre dat krsabui pês.
Tô kanõrĩkwa waihku psêdikwa, wat aistokrãm kba mnõ pibumã, damrmẽ wẽ nã ro wat aim wasku kba mnõ kõ nã, are dure wasimã ktâprezu wat krsãmr mnõ pibumã, wat aikrãi kdâi kba mnõ kõ nã. Tâkãnẽ hã krwanmrõ mnõze Waptokwa Zawre dam waihku psêdi.
Adu nĩwa nõkwa wakmã wta pibumã, sô wanmĩpar kõdi. Krwakmã aiwta kba mnõ pibumã, are dure dawadi nõrĩ krwakmã wta mnõ pibumã, krsô wanmĩpar mnõ kõdi.
Are Wakmãdkâkwa Cristo damrmẽ waskukwai pibumã dat wazatõr nmẽ, arknẽ rom nã wat aiwar kba kwaikâ, tô ĩkwaĩmba. Tô sza, mãrĩ wam sõmr kba da, wat aiwar kba kõdi. Are aimẽ kba krwanmrõ mnõ re, wat wamrmẽ psê snã ro aim wasku kban, dazeparkwa kra nõrĩ pkẽ psê snã tkrê kmãdkâ mnõ nẽ.
Wanõrĩ wat aisawi ktab kba nmẽ, Waptokwa Zawre dahawim hã rowaskuwẽ wat kraim wasku kba mnõ pibumã, are dure aisnĩwĩm kba wadkâ da wa, mãrĩ kmã wapkẽ kõdi.
Wasimẽ hã nõrĩ, krwanĩpiĩ mnõzem nã, kãtô dure krwasikwanĩ mnõzem nã, tet adu krkmã aispokrpku kba mõn. Waptokwa Zawre dahawim hã rowaskuwẽ wat kraim wasku kba mnõ re, tô awẽ re, kãtô dure mãra nã, wat krwanĩpi, mãrĩ wat kraiw kahur kba mnõ kõ pibumã.
Aimẽ kba krwanmrõ mnõ re, psê snã, kãtô ĩkwaĩmba ktabi, kãtô dure siwakru mãrĩ wat krkmãkwamãr mnõ kõ snã, tô tazim hã dazazêĩkwai nõrai waikwa krwanmrõ mnõ nã, waihkudikwa, are Waptokwa Zawre dure dam waihkudi.
Aikte ptokwa kra tkrê kmãdkâ psê mnõ nẽ, smĩsi si wat kraikmãdkâ psê kba mnõ nã, waihkudikwa.
Waptokwa Zawre mãt dat krdakmãdkâ mnõzem wa, kãtô dure dakbuzi wa, damẽ krainmrõ kba mnõ pibumã, dasimã aisaihrâ kban. Krdapkẽ toi kba mnõ pibumã krainmrõ psê kba mnõ pibumã, wat kraipkẽ waptuikw, kãtô dure wat kraim rowahtukw.
Rowaskuwẽ tkrê sazêĩ mnõzem hawi, dat krkmã kwakbure mnõzeTô tazi krwanmrõ mnõ siwa, bâtô Waptokwa Zawre damrmẽze wat kraim wasku kba mnõ krwapar psê kba mõn, are sazêĩ psêkw. Akwẽ nõrai mrmẽzem nẽ, wapar kba kõd, tô Waptokwa Zawre dahawim hã damrmẽzem nẽ, bât waparkw. Tanẽ nmẽ, wat dure wapkẽ to nã aikmã kba damã wasiwaskun. Are tô ĩsenã, damrmẽze wat kraim wasku kba mnõ, tô Waptokwa Zawre damrmẽzep ktabi. Twa, tetô krdazazêĩ kba mnõzem hawi, Waptokwa Zawre aipkẽ krê kba mba krdanĩpi.
Ĩsimẽ hã nõrĩ, rowẽ kõ aim krãiwatbrokwa, tô rowẽ kõ Judéia tkai wam hã Waptokwa Zawre damã krsikrãiktõ mnõ nõrai mã krãiwatbro nẽ. Tô aim krãiwatbro kba mnõ nẽ, mãt dure Judéia tkai wam hã Wakmãdkâkwa Cristo Jesus danĩm akwẽ nõrai mã krãiwatobr. Judeu nõrĩ ĩsĩm tkai wam hã dazazêĩkwai nõrĩ tkrê kmã kwakbure mnõ nẽ, tetô dure aisĩm tkai kba wam hã akwẽ nõrĩ tkraikmã kwakburekw.
Judeu nõrĩ mãt Wakmãdkâkwa Jesus dawĩ, are dure ahâmre hã Waptokwa Zawre damrmẽ waskukwai nõrĩ tkrê smrõ, are dure tkrê wakmã kwakbure. Waptokwa Zawre tê dapkẽ toi mnõ kõdi, are dure tô kbure akwẽ za sikru nẽ tkrê kmãdâk.
Tô tahã judeu nõrĩ za wasipkẽhrizem nã hã rowasku judeu kõ nõrai mã wat krtmã wasku mnõzem zemã, ro tê waw kwakru. Tâkãnẽ nã tetô ahâmã hawi Waptokwa Zawre dakwaĩmba romkunẽ tkrê kmãkwamãr mnõ, tê kmã krãinĩsut. Are hdukõ mãt tokto Waptokwa Zawre rowẽ kõ za tê kmãdkâ mnõ, dat tmã nõmr.
Paulo dure dazakru sĩ Tessalônica wam hã dazazêĩkwai nõrĩ tê pibu zêĩdWasimẽ hã nõrĩ, wakmã romsikâr kõ pibumã, wat wazapka prãirê nã re, airmẽ kban. Are tô romhâ nã krwanmrõ mnõ nã re, wat aikmã kba btâ bâ krwanpokrpuk. Aikmã kba wapkẽ ze nmẽ, dure wat aikmãdkâ kba zêĩd. Tanẽ nmẽ wat krwasikwanĩ, dure wat aikmãdkâ kba da.
Ta pibumã watô aire wasimã hrin, wat aipibui kba pibumã. Are wa, Paulo, tô nha aitmẽ kba ĩmõr pibumã, wat ar kmã ĩzapak. Are Hêpãrwawẽ mãt ro waw kwakru.
Tô ĩsenã krsô wanmĩpar mnõ, tô Wakmãdkâkwa Jesus za aipâ dawsizem btâ nã, wanĩpizem hawi ĩsirmẽ mnõ wat dam wasku wa, tô kanõrai kba hawim si wapkẽ toi snã, kãtô dure wapkẽ waptui snã, danõka wasiwasku mnõ pibumã.
Tô ĩsenã, tô kanõrai kmã kba wat krwawat, kãtô dure krwasipkẽ to!
<sup>(1-2)</sup> Twa, aikmã kba mãrĩ wat wapar kõzem hawi, wapkẽ zako ktab nmẽ, wat wanõrĩ, wasimẽ hã Silas kãtô dure wa, ro wasimã hrin, tônmẽ, dazakru sĩ Atenas wa, wasiwaprosi krwanẽm mnõ pibumã, are wasimẽ hã Timóteo amõ aitmẽ kba wat satõr pibumã. Tahãt Wakmãdkâkwa Cristo dakmã hã rowaskuwẽ wat krwasku mnõzem nã, wanõr mẽ krsipi, Waptokwa Zawre damã. Krdazazêĩ kba mnõzem nã tkraipkẽ waptui kba mnõ pibumã, kãtô dure tkraiwaihkâ kba mnõ pibumã, wat amõ aitmẽ kba satõrn.
(-)
Dat kraikmã kwakbure kba mnõzem hawi, nõkwa Wakmãdkâkwa Jesus danĩm romkmãdâ tê rmẽ kõ pibumã, tkraiwaihkâ kba mnõ da, wat amõ satõrn. Tô kanõrĩkwa aim waihkudikwa, akwẽ tê wakmã kwakbure mnõze nmãzi wam krãiwatbro pibumã, tô Waptokwa Zawre kmã dazapka prabâ.
Tâkãnẽ hã rowẽ kõ za wat krkmãdkâ mnõzem nã, wat nẽs ro aim waskukw, aimẽ kba krwanmrõ mnõ re. Are wat aim wasku kba mnõ prabâ, ro aim krãiwatbro kba nã, aim waihkudikwa.
Are mãtô wasimẽ hã Timóteo, dazakru sĩ Tessalônica hawi, mnĩ aipâ krẽwa. Waptokwa Zawre krdazazêĩ psê kba mnõ nã, kãtô dure kraissawi psê kba mnõzem nã, mãt rowasku pê wam kãwis. Are wazawi snã adu wakmã kraispokrpku kba mnõ nã, kãtô dure wat aikmãdkâ zêĩ kba nẽ, wakmãdkâ zêĩ kba nã, mãt dure wam wasku.
Twa, wasimẽ hã nõrĩ, tô kbure tâkãhã rowẽ kõ krowi krwanmrõ mnõ nã re, wat krdazazêĩ kba mnõzem nã rowasku wat wapar wi, wapkẽ waptuin.
Wakmãdkâkwa damẽ krainmrõ kba mnõ snã, danĩm romkmãdâ aimõ krkmãdkâ psê kba mnõ nmẽ, wat tokto wapkẽ toi snã krwanõmr.
Tâkãnẽzem hawi, wat wapkẽ to nã, aikmã kba Waptokwa Zawre damã wasiwaskun. Krwapkẽ toi kba mnõzem nã, wat wapkẽ to nã damã wasiwaskun.
Dure wat aipibui kba da, Waptokwa Zawre dat wam wẽ pibumã, wat ĩsenã nẽs awẽ re kãtô dure mãra nã, dawarn. Krdazazêĩ kba mnõzem nã, amtpẽ kõ re kãte, adu mãrĩ aiw srowaptkâ kba wa, wat kraim kmã krãinĩstu psê kba mnõ pibumã, aitmẽ kba tmã wamõr zêĩd.
Krsô wanmĩpar mnõ, tô Waptokwa Zawre, Waptokwai ktabi, Wakmãdkâkwa Jesus damẽ, ro dat wam nõmr mnõ pibumã, wat aipibui kba da.
Wat kraisawi kba mnõ nẽ, kraissawi kba mnõzem nã, kãtô dure tô kbure akwẽ krsawi kba mnõzem nã, aimõ hêmõ kraisiwrahku kba mnõ pibumã, Wakmãdkâkwa dat kraiwaihkâ psê kba mnõ pibumã, kmã wazapa hã.
Tanẽ wa, za Waptokwa Zawre dat aipkẽ nĩpttêkw, danĩm romkmãdkâ pram si krainmrõ kba mnõ pibumã, are Wakmãdkâkwa Jesus kbure danĩm akwẽ nõrai mẽ aipâ mnĩ dat krẽwai wa, teza krdazazêĩ psê kba mnõ snã, Waptokwa Zawre danõka aisimãsamkw, mãrĩ taikmã dat sãmr kba kõ snã. Tô tanẽ!
Waptokwa Zawre dat wasãmr wẽ pibumã, krwanmrõ mnõzeWasimẽ hã nõrĩ, tâkãhã wat kmã krãinĩstu pibumã, adu wat aim wasku kba zê, tô kãnẽ: Waptokwa Zawre dat kraikmãdkâ wẽ kba mnõ pibumã, nhanẽ krkmã ainmrõ kba mnõze, bâtô wanmĩ rowahtuzem hawi waihkukw, are tô ta prabâ, tet krainmrõ kba mõn. Are tokto Wakmãdkâkwa Jesus danĩsizem nã ĩsenã wat aiwarkwa, kãtô dure wat aim rowahtukwa, tô psê snã krkmã wamhui kba mnõ pibumã, kãtô dure krdazazêĩ kba mnõzem nã hêmõ kraisiwrahku psê kba mnõ pibumã.
Romkmãdâ Wakmãdkâkwa Jesus daprêzem nã wat kraim rowahtu kba mnõ, aim waihkudikwa.
Waptokwa Zawre krkmã dazapka mnõ, tô ĩsenã ktabi krdazazêĩ kba mnõ pibumã, kãtô dure tô kbure dassem kõ snã rom kmãkwamãr hawi kraisismrã psê kba mnõ pibumã.
Are dure Waptokwa Zawre za dat sãmr wẽ prabâ, aimrõkwa krkmãdkâ psê kba mnõ snã, dapredum nẽ krkmãdkâ kba mnõ pibumã, kmã dazapkadi.
Waptokwa Zawre tê dawaihku kõ nẽ hã dazazêĩ kõkwai nõrai prabâ, aisiwazem kba kõ snã tare pikõ krkmã hâipãr kba mnõ pibumã si, aisimã krdur kba mnõ knã.
Tâkãhã damrõ nã hã romkmãdkâ nã, za nõkwa simẽm hã ro tê twi kwakru kõd, kãtô dure tê kmãdkâ wapu kõdi. Tâkãnẽ nã, waza ro wat aim wasku kba mnõ prabâ, kãtô dure wat aispokrpku kba mnõ prabâ, ĩsenã wamrmẽ kãnẽ kmã sahuin: Nõkwa damrõ nã hã romkmãdkâ kupanã romkunẽ tê kmãkwamãr wa, tô ĩsenã za Waptokwa Zawre rowẽ kõ tmã hrin.
Dassem kõ snã hã romkmãdkâ nã krwanmrõ mnõ pibumã, Waptokwa Zawre dasimã dat wazaihrâ kõdi. Dat wazaihrâze, tô romkunẽ kupanã danĩm romkmãdkâ pram si, ĩsenã krwanmrõ mnõ pibumã.
Twa, tâkãhã rowahdu nõkwa tê wẽ kõ wa, akwẽ si tê wtawai kõdi, Waptokwa Zawre, Dahêmba dat aim dazatõr kba mnõ, mãt dawtawa.
Aisimẽ kba nõrĩ krssawi kba mnõzem nã mãtô Waptokwa Zawre aimã dat aim rowahtu psêkw, tanẽ nmẽ, tâkãnẽ nã mãrĩ aiw srowaptkâ kba kõdi, dure wat aim kuĩkre kba pibumã.
Are Waptokwa Zawre dat kraim rowahtu kba mnõ prabâ, tet tô kbure Macedônia tkai wam hã Wakmãdkâkwa Jesus dazazêĩkwai nõrĩ krsawi psê kba mõn. Are adu krkmãdkâ psê kba mnõ pibumã, wat aiwarkwa, tô kãnẽ:
Wat kraim rowahtu kba mnõ prabâ, aipkẽ nmrõ psê kba mnõ snã krainmrõ kba mnõ pibumã, kraisikwanĩ psê kba mõnõ. Aisĩm romkmãdkâ kba si teza krkmãdkâ kba mõn, are dure aisipiĩ kba hawi ro aisimã krkmẽ sãmr kba mnõ pibumã, teza kraisikwanĩ kba mõn.
Tanẽ wa, za Wakmãdkâkwa dazazêĩ kõkwai nõrĩ tkraikmãdkâ prêkw, are dure akwẽ wadi nõrĩ ro taim sõmr kba da, za kraisiwar kba mnõ kõdi.
Wakmãdkâkwa Jesus Cristo mnĩ dat krẽwaizem nã rowaskuzeWasimẽ hã nõrĩ, dazazêĩkwai nõrĩ ĩdkâ par nõrai kmã ro waihku psê kba mnõ pibumã, kmã wazapa hã, mãr zô krsmĩpar mnõ kõ nõrĩ sĩm dadkâ nõrai kmã krpkẽ wadkâ mnõ nẽ, kraipkẽ wadkâ kba mnõ kõ pibumã, wat kãnẽ rowaihu aim hrikw:
Wakmãdkâkwa Jesus Cristo dadkâ nã, kãtô dure aipâ danõkrêptu nã, wat sazêĩn. Are Wakmãdkâkwa Jesus tê dazazêĩ snã ĩdkâ par nõrĩ za Waptokwa Zawre Wakmãdkâkwa Jesus damẽ aipâ dat kmã krẽkẽ mnõ nã, wat dure sazêĩn.
Wakmãdkâkwa danmĩ rowahtu prabâ, ro wat aim waskukwa, tô kãnẽ: Wakmãdkâkwa dawsize bdâ nwa waptkã wa, za wanõrĩ tônmẽ tkai wa adu wanõkrêptui snã krwanmrõ mnõ, dazazêĩkwa ĩdkâ par mnõ nõrai wanã, wat saikur kõdi.
Tazi za damrmẽ prê hrâ snã mrẽ, are hêwa nsĩm hã Waptokwa Zawre danĩm akwẽ nõrai kmãdkâkwa hâ, are dure kupawã nẽ hã Waptokwa Zawre danĩm hrâzem hrâ dat wapar. Tanẽ wi, za Wakmãdkâkwa aimã hêwa nsĩ hawi mnĩ sikrain. Tazi za Wakmãdkâkwa Cristo tê dazazêĩ snã ĩdkâ mnõ nẽ hã, akâ aipâ sõkrêptu.
Tapari za Waptokwa Zawre tô tahã btâ nã adu tônmẽ tkai wa wanõkrêptui snã krwanmrõ mnõ, ĩsõkrêptui mnõ nõrai mẽ, ainãka nsĩ ku wakmã saikurn, romnĩwas ktab wa, Wakmãdkâkwa Jesus Cristo wat dakuzus pibumã. Tazi waza dakuzusn, are damẽ krwanmrõ wamhuire.
Twa, tâkãhã damrmẽzem nã kraisipkẽ waptui kba mõnõ.
Wakmãdkâkwa mnĩ dat krẽwai zô, watop sku snã krwanmĩpar mnõze<sup>(1-2)</sup> Wasimẽ hã nõrĩ, Wakmãdkâkwa mnĩ aipâ dat krẽwaize bdâ, dahêmzu mãra nã nõkwa smĩpar kõ re krsimãssi mnõ nẽ, za nwa waptkã nã, aim waihku psêdikwa. Tanẽ nmẽ, nmãnã, kãtô nhanẽ, za tâkãhã ro ĩt aim wasku kba mnõ krãiwatbrozem nã, ĩt aim kuĩkre kba pibumã, mãrĩ aiw srowaptkâ kba kõdi.
(-)
Akwẽ nõrĩ kãnẽ krmrmẽzus mnõ wa: “Mãrĩ kmã wapkẽ kõd, nõkwa za mnĩ tê wares kõdi.” Tanẽ wi, za, krsô smĩpar kõ re, tô tanõrai kunẽze, azanã tmã krãiwatobr, pikõ smĩpar kõ re, krapre pibumã, ĩdi krtmã sepku mnõ nẽ. Tazi za rowẽ kõ Waptokwa Zawre za dat tmã hrizem hawi, nhanẽ sismrã mnõ kõdi.
Tô kanõrĩkwa kbure tô romkuiwẽ wam hã, kãtô dure awẽ re hã akwẽ. Wanõrĩ, mãra nã hã, kãtô dure romzakrã nã hã akwẽ kõdi.
Tanẽ nmẽ, za akwẽ wadi nõrai nẽ krwantõ mnõ kõdi, are krwatop sku mnõ snã, kãtô dure ro wat krkmãdkâ psê mnõ snã, waza krwanõmr.
Krstõ mnõ nẽ hã, tô mãra nã za krsõt, are krsiwadkâ mnõ nẽ hã, tô mãra nã za dure krsiwadâk.
Are wanõrĩ awẽ re hã akwẽ nmẽ, tô ro wat krkmãdkâ psê mnõ snã, waza krwanõmr. Surta nõktõ kuzazem nã nẽ, arê wat dazazêzem nã, kãtô dure wat krdazawi mnõzem nã, wanõknõ wat krkuza kba mõnõ. Are dure surta krãi kuzazem nã krsikrãi kuza mnõ nẽ, wasipkẽhrizem zô krwanmĩpar mnõzem nã, wakrã wat krkuza kba mõnõ.
Danĩtikrui snã rowẽ kõ dat wam nõmr mnõ pibumã, Waptokwa Zawre dat wanmĩstu kõdi. Wakmãdkâkwa Jesus Cristo dakmã dat wapkẽhri mnõ pibumã, mãt wanmĩstun.
Wakmãdkâkwa Jesus tô damẽ krwanmrõ mnõ pibumã, mãt wanõkwakrê tadkân. Twa, mnĩ dat krẽwaizem wa, adu krwaromãdkâ mnõ re dat wanrãr wa, waza damẽ krwanõmr, are wadkâ pari mnĩ dat krẽwai wa, waza dure damẽ krwanõmr.
Tanẽ nmẽ, kraisipkẽ waptui kba mnõ nẽ, kãtô dure kraisiwaihkâ kba mnõ nẽ, aimõ krkmã wamhui kba mõnõ.
Ĩstõm hã rowahtuzeWasimẽ hã nõrĩ, wat aiwarkwa, tô aimẽ kba hã Waptokwa Zawre damã krsipiĩ mnõ nõrĩ, romkmãdkâ pê tkraim wasku kba mnõ pibumã, kãtô dure tkraim rowahtu kba mnõ pibumã, Wakmãdkâkwa dat smĩstu mnõ nõrĩ, krkmãdkâ prê kba mnõ pibumã.
Sipi tkrê kmãkwamãr mnõzem hawi, teza krkmãdkâ prê kba mnõ snã, kãtô dure krsawi psê kba mnõ snã, krkmãdkâ kba mõn. Are dure kraisikmãdkâ wẽ kba mnõ snã, krainmrõ kba mõnõ.
Wasimẽ hã nõrĩ, kãnẽ waza dure romkmãdâ aim nõmrkw: Dawaka nõrai mã ĩsenã krtmã rowahtu kba mõnõ, ĩpkẽ kuwa nõrĩ krpkẽ waptui kba mõnõ, tê dazazêĩ prãirê nẽ hã krwaihkâ kba mõnõ, are dure kbure mã aihâipre pa snã krainmrõ kba mõnõ.
Kraisimã ropibui psê kba mõnõ, romkunẽ nõkwa taim nõmr kba mnõ wa, aisa romkunẽ tmã hri kba kõ pibumã. Are aisimẽm kba nõrai mã, kãtô dure kbure akwẽ nõrai mã, btâ bâ rom psê si krtmã kmãnãr kba mnõ pibumã, kraisikwanĩ psê kba mõnõ.
Btâ bâ aipkẽ toi snã krainmrõ kba mõnõ.
Krdawar zahâr kba mnõ knã.
Are rowẽ nã, kãtô dure rowẽ kõ nã, krainmrõ kba mnõ snã, aipkẽ toi kba nã Waptokwa Zawre damã kraisiwasku kba mõnõ. Wakmãdkâkwa Cristo Jesus damẽ krainmrõ kba mnõ nmẽ, tâkãnẽ krainmrõ kba mnõ pibumã, Waptokwa Zawre kmã dazapkadi.
Waptokwa Zawre Dahêmba danĩpi krdaw kwakru kba mnõ knã.
Damrmẽ Waptokwa Zawre damrmẽ waskukwai nõrai sdawa nã dat kraim sõmr kba mnõ, krkmãdkâ wapu kba mnõ knã.
Tô kbure ro tkraim krãipus kba mnõ, psê zô krsabui psê kba mõnõ, are ĩpsê nẽ hã si, teza aisimã krsmĩstu kba mõn.
Tô kbure romkunẽ mã kraiksê psê kba mõnõ.
Waptokwa Zawre tô dat wapkẽ nõmr mnõ hã. Danĩm romkmãdkâ pram si krainmrõ kba mnõ pibumã, dat aiwaihkâ kba da, kmã wazapa hã. Wakmãdkâkwa Jesus Cristo aipâ mnĩ dat krẽwaizep ku, Waptokwa Zawre ainĩkwa, kãtô dure aiwawãkwa, kãtô dure aihêmbakwa, tô kbure romkunẽ wi, dat kraim kmãdkâ psê kba mnõ pibumã, dure kmã wazapa hã.
Dat aisaihrâ kba mnõ, ro dat kmã ropisdu dat kmã krãinĩstu psê nmẽ, za dat krwam ropistu mnõ prabâ tô kbure ro dat aim kmã krãinĩstukw.
Wasimẽ hã nõrĩ, wanõr kmã dure krdawar kba mõnõ.
Sipnãi nõrĩ sisdekba mẽ krsiwaikrãm mnõ wa, pkẽ psê snã krsisdamrmĩ mnõ nẽ, dure kbure aisimẽm kba nõrĩ aipkẽ psê kba snã krsdamrmĩ kba mõnõ.
Wakmãdkâkwa ĩprêze dat ĩm sõmr nã, wat ĩsenã ĩt aiwarkwa, tô tô kbure tô kũnmẽm hã wasimẽm nõrai mã tâkãhã hêsuka sanãmr kba pibumã.
Wakmãdkâkwa Jesus Cristo dapkẽ psê snã dat kraikmãdkâ kba mnõ pibumã, kmã wazapa hã!
<font color=teal>DAWANÃ HÃ PARIM HÃ DAZAKRU SĨ TESSALÔNICA WAM HÃ DAZAZÊĨKWAI NÕRAI MÃ HÃ HÊSUKA</font>Wa Paulo, wat Silas kãtô Timóteo ãmẽ, tâkãhã hêsuka aim kuĩkre kban. Dazakru sĩ Tessalônica wam hã wasimẽm nõrĩ Wakmãdkâkwa Jesus Cristo damã krsikrãiktõ mnõ nõrai mã, tâkãhã. Tô tanõrĩ tô Waptokwa Zawre, Waptokwai ktabi, kãtô dure Wakmãdkâkwa Jesus Cristo damẽ krnmrõ mnõ nẽ hã.
Waptokwa Zawre, Waptokwai ktabi, kãtô dure Wakmãdkâkwa Jesus Cristo, pkẽ psê snã tkraikmãdkâ kba mnõ da, kãtô dure tkraipkẽ nõmr psê kba mnõ pibumã, kmã wazapa hã!
Wakmãdkâkwa Jesus Cristo aipâ mnĩ dat krẽwaizem nã ro dat dam nõmr mnõ nã rowaskuzeWasimẽ hã nõrĩ, tô kanõrai kmã kba wat nẽs wapkẽ to nã Waptokwa Zawre damã wasiwaskun. Tâkãnẽ aikmã kba wapkẽ to nã damã krwasiwasku mnõ pibumã, wanõr mã tô ĩkwaĩmba, Waptokwa Zawre dazazêĩ kbazem nã, kãtô dure kraissawi psê kba mnõzem nã hêmõ aimõ kraisiwrahku kba mnõ nmẽ.
Tanẽ nmẽ, wat Waptokwa Zawre damã krdasikrãiktõ mnõzem kamõi mba, wapkẽ toi snã aikmã kba krwawat. Tô kbure tkraikwakru kba mnõze, kãtô dure rowẽ kõ wawẽ kõkwai nõrĩ taim krãiwatbro kba mnõ, aihâipre pa kba snã, kãtô dure ĩsenã Waptokwa Zawre krdazazêĩ kba mnõ snã, krkmãdkâ kba mnõ nmẽ, wat wapkẽ toi snã aikmã kba krwawat.
Tâkãhã rowẽ kõ krkmãdkâ kba mnõ nã, mãt Waptokwa Zawre ĩkwaĩmba ktabi za ro dat dam nõmr mnõ nã, aim wasku kban.Dat krdakmãdkâ mnõzem nnĩwĩm hã akwẽ nã kraisiwasku kba mnõzem hawi, tâkãhã rowẽ kõ krkmãdkâ kba mnõ nmẽ, za Waptokwa Zawre dat krdakmãdkâ mnõzem wa krainmrõ kba mnõ pibumã, dat aim wẽkw.
Tazi za kanõrai mã kba, kãtô dure wanõr mã, aisum kba rowẽ kõ wat krkmãdkâ mnõ nẽ hã mã, wapkẽ nmrõze wam kãwsin. Wakmãdkâkwa Jesus hêwa nsĩ hawi dat sikrai wa, hêwa nsĩm hã danĩm akwẽ nĩpttê zawre nõrai mẽ wam dasihêĩkre pibumã, za Waptokwa Zawre tâkãnẽ ro wam kmã krãinĩstun.
Kunmã rko nĩstu waikwa za Wakmãdkâkwa Jesus mnĩ tamõrn, Waptokwa Zawre tkrê dawẽ kõ mnõ nõrai mã, kãtô dure Wakmãdkâkwa Jesus Cristo dakmã hã rowaskuwẽ tê wapar mnõ kõ nõrai mã, rowẽ kõ dat tmã nõmr mnõ pibumã.
Krsikunẽ wamhuire mnõ pibumã, are dure Waptokwa Zawre dakupanã, kãtô dure dakbuzi wam hã danĩpttê zawre kupanã, krnmrõ mnõ pibumã, za dat tmã nõmr.
Tâkãhã za nwa waptkãze, tô Wakmãdkâkwa Jesus mnĩ aipâ dat krẽwaize btâ nã. Tô tahã btâ nã za mnĩ krẽwain, tô kbure danĩm akwẽ nõrĩ tê dawasku wẽ mnõ pibumã, kãtô dure tô kbure dazazêĩkwai nõrĩ dakmã wta mnõ pibumã. Are rowasku wat kraim wasku kba mnõ krsazêĩ kba mnõ nmẽ, teza dure tô kanõrĩkwa tô tahã btâ nã danĩm akwẽ nõrai mẽ kraihêmba kba mõn.
Tanẽ nmẽ, wat nẽs aikmã kba Waptokwa Zawre dawarn. Tahã tô krairomãdkâ mnõzep tem nã krainmrõ kba mnõ pibumã, dat aisaihrâ kba mnõ, are krromãdkâ mnõzep tem wam hã akwẽ nẽ krainmrõ psê kba mnõ pibumã, dat kraisipttê kba mnõ da, wat nẽs dawarn. Rom pê krkmãkwamãr zêĩ kba mnõ, kãtô dure aisipiĩkwa, dazazêĩ kba snã krkmãkwamãr kba mnõ, danĩpttê nã dat aim kmã krãinĩstu psê kba mnõ pibumã, wat wat krdawar.
Tâkãnẽ wa, za akwẽ nõrĩ krainmrõ kba mnõzem hawi, Wakmãdkâkwa Jesus tê dawasku wẽ, are tahã za dure dat aiwasku wẽkw. Waptokwa Zawre, kãtô Wakmãdkâkwa Jesus Cristo, pkẽ psê snã tkraikmãdkâ psê kba mnõ nmẽ, za Wakmãdkâkwa dure dat aiwasku wẽkw.
Ambâ pkẽ kunẽ ktabi za krãiwatbrozem nã rowaskuzeWasimẽ hã nõrĩ, Wakmãdkâkwa Jesus Cristo za mnĩ aipâ dat krẽwaizem nã, kãtô dure damẽ wasikrãiktõ mnõzem nã, wat kraiwar kba mnõze, tô kãnẽ:
Wakmãdkâkwa aipâ mnĩ dat krẽwaize bdâ waptkã par nã, nõkwa taim wasku kba wa, azanã aisĩm romkmãdkâkwa kdâi kba mnõ knã, kãtô dure tmã aisikrãm kba mnõ knã. Aipâ dat krẽwai par nã ro taim waskukwa, za, amtpẽ kõ re, wazdawa hawi tê wapar nã, aim waskukw. Waptokwa Zawre damrmẽze akwẽ nõrai mã wat wasku re, tanẽ kõ wa, Wakmãdkâkwa dakmã hã rowaskuwẽ wat krdam wasku mnõ re, tanẽ kõ wa, hêsuka wa nõkwai mã wat kuĩkre nẽ, za amtpẽ kõ re ro wasku.
Tâkãnẽ hã rowaskuzem nã nõkwa taistokrãm kba pibumã, tmã wẽ kba knã. Tô Wakmãdkâkwa Jesus Cristo dat krẽwaize bdâ nwa waptkã kõ re, za akâ akwẽ nõrĩ kahâ snã Waptokwa Zawre dahawi pkẽ sĩkdâ, are ambâ pkẽ kunẽ ktabi za dure akâ krãiwatobr. Are tô tahã mã mãtô Waptokwa Zawre ro dat tmã nõmr par, kunmã zawre ku sbre pibumã.
Tô tahã ambâ pkẽ kunẽ ktabi za tô kbure rom mnõ Waptokwa Zawre danẽ akwẽ nõrĩ tkrê kmãdkâ prê mnõ, kãtô dure tô kbure rom mnõ Waptokwa Zawre danẽ akwẽ nõrĩ tkrê sazê mnõ kwaĩmba, krsipi. Tô kbure akwẽ nsĩwĩ za krnẽ, are Waptokwa Zawre damã dat sabuzem wam zemã za debre, are tazi nãmr, romkare Waptokwa Zawre danẽ sikmã tom snã!
Adu aimẽ kba krĩmõr re, tô kbure tâkãhã ĩt aim wasku kba mnõ nãp, kwaz aispokr pku kba mnõ kõd?
Are ambâ pkẽ kunẽ ktabi krãiwatbro pibumã, adu mãrĩ tê kwakru nã, aim waihkudikwa. Are bdâ nwa waptkã wa, za mnĩ krãiwatobr.
Tetô dat waihku kõ nẽ hã romkmãdkâ kunẽ krsipi. Are ro za ĩkrãiwatbro da hã krãiwatbro pibumã, tô tê tmã wẽ kõ nẽ hã dat wazrê parim si, za tsihêĩkre pês.
Tazi za ambâ pkẽ kunẽ ktabi krãiwatobr. Are Wakmãdkâkwa Jesus mnĩ dawsi wa, za smĩsi dat sakur nã wrĩn. Dakbuzi zawre nã dasihêĩkrezem nã, za kunẽ psên.
Hêpãrwawẽ nĩpttê nã za tô tahã ambâ pkẽ kunẽ ktabi mnĩ wi, are romkare hã romwaihku kõ, kãtô dure rom wẽ zawre pto mnõ pâ, za tkrê kmãkwamãr.
Za ĩsikutõr mnõ nõrĩ za pto mnõ pâ romkunẽ nã tkrê stokrãm. Sipkẽhri mnõ pibumã hã ĩsenã hã romkmãdâ tê sazêĩ mnõ kõzem hawi, kãtô dure kmã sapka mnõ kõzem hawi, za tô tanõrĩ tsikutõr.
Ĩsenã hã romkmãdâ tkrê sazêĩ mnõ kõzem hawi, nãt Waptokwa Zawre romkunẽ nĩpttê papra dat rẽm, romkare hã romwasku pto mnõ pâ tkrê sazêĩ mnõ pibumã.
Are krnmrõ mnõzem hawi ĩstõ ku hã ro sô ĩnmrõ, tô kãnẽ: Tô kbure akwẽ romkunẽ tkrê wẽ mnõzem hawi, ĩsenã hã romkmãdâ tkrê sazêĩ mnõ kõ nõrai mã, za Waptokwa Zawre rowẽ kõ dat tmã nõmr.
Wapkẽ ttê snã Wakmãdkâkwa Jesus wat krdakmã sasõmr mnõzeWasimẽ hã nõrĩ, Waptokwa Zawre dat aisawidikwa. Aisĩm akwẽ wadi kba nõrai wanã Dahêmba danĩpttê nã, kãtô dure ĩsenã hã romkmãdâ krsazêĩ kba mnõzem hawi, dat aipkẽhri kba mnõ pibumã, kãtô dure danĩm akwẽ ktab kba pibumã, mãt aismĩstu kban. Tanẽ nmẽ, wat nẽs aikmã kba wapkẽ to nã damã wasiwaskun.
Rowaskuwẽ wat kraim wasku kba mnõzem nã mãt dasimã aisaihrâ kban, Wakmãdkâkwa Jesus Cristo daprêze dat aim kapko kba mnõ pibumã.
Tâkãnẽ mnõze mba, tô kanõrĩkwa, wasimẽ hã nõrĩ, aipkẽ kuwa kba kõ snã, dazazêzem nã krkmã wamhui kba mõnõ, are dure ĩsenã hã romkmãdâ wanmĩ rowaskuzem nã wat kraim rowahtu kba mnõ, kãtô dure hêsuka wa wat aim kuĩkre kba mnõ, aimõ krkmãdkâ psê kba mõnõ.
<sup>(16-17)</sup> Waptokwa Zawre tô dat krwazawi mnõ, kãtô dure dapkẽ psê snã dat krwapkẽ ttê psê mnõ, krsô wanmĩpar mnõ, wapkẽ ttê snã aimõ krsô wanmĩpar mnõ pibumã. Tahã, kãtô dure Wakmãdkâkwa Jesus Cristo, tô kbure rom pê krkmãkwamãr kba mnõ pibumã, kãtô dure aimrmẽ psê kba snã si ro krwasku kba mnõ pibumã, tkraipkẽ waptui kba mnõ pibumã, kãtô dure tkraiwãittê psê kba mnõ pibumã, kmã wazapa hã!
(-)
Paulo nõrai kmã tkrê dawar mnõ pibumã, sisnã siwarzeWasimẽ hã nõrĩ, za adu wat aiwarkwa, tô kãnẽ: Wakmãdkâkwa dakmã hã rowasku azanã krkmã wasĩpe psê mnõ pibumã, kãtô dure krsapar psê kba mnõ prabâ, akwẽ nõrĩ tkrê sapar psê mnõ pibumã, wanõr kmã Waptokwa Zawre krdawar kba mõnõ.
Kbure akwẽ nõrĩ Wakmãdkâkwa dakmã hã rowasku tê sazêĩ mnõ kõ nmẽ, ambâ pkẽ kunẽ nõrai wi, kãtô dure romkunẽ kmãkwamãrkwai nõrai wi, Waptokwa Zawre dat krwakmãdkâ psê mnõ pibumã, dure krdawar kba mõnõ.
Are Wakmãdkâkwa Jesus tô kmã damrmẽ prabâ, za ro kmã krãinĩstu psên. Tahã za dat kraisipttêkw, are dure Hêpãrwawẽ nĩpttê wi dat kraikmãdkâ psêkw.
Are Wakmãdkâkwa wakrãi waihu dat krwam sõmr mnõzem hawi, wat wat kraisazêĩ psêkw. Tanẽ nmẽ, romkmãdâ wat aim rmẽ kba mnõ prabâ ro krkmãdkâ kba mnõ nã, kãtô za dure aimõ krkmãdkâ kba mnõ nã, wat waihku psên.
Waptokwa Zawre dat krwazawi mnõze, kãtô dure wapkẽ ttêze Wakmãdkâkwa Cristo dat krwam sõmr mnõ, krsamãr waihku psê kba mnõ pibumã, Wakmãdkâkwa dat kraiwaihkâ kba mnõ pibumã, kmã wazapa hã!
Wanĩpizem nã rowahtuzeWasimẽ hã nõrĩ, Wakmãdkâkwa Jesus Cristo danĩsizem nã, wat kãnẽ romkmãdâ aim hrikw: Wasimẽm hã waka snã krnmrõ mnõ nõrai wi, kãtô dure rowahdu wat kraim rowahtu kba mnõ, tkrê kmãdkâ zêĩ mnõ kõ nõrai wi, kraikasĩkre kba mõnõ.
Tare ro dat krwam kai mnõ pibumã, krsô wanmĩpar mnõ kõdi. Are tô awẽ re, kãtô dure mãra nã, wat krwanĩpi, kãtô dure krwasĩpro, wam kai kbazem nã wat aim prê kba kõ pibumã.
Tô ĩsenã, krwam kai kba mnõ pibumã, tô ĩkwaĩmba, tô tanẽ nã re, mãr nã wanĩwar kõd, waprabâ krainmrõ kba mnõ pibumã.
Aimẽ kba krwanmrõ mnõ re, wat kãnẽ romkmãdâ aim hrikw: “Nõkwa sipi zêĩ kõ wa, za dure saĩ kõdi.”
Tâkãnẽ hã kmã wamrmẽze tô aisum kba hã nha waka snã krnmrõ mnõ nã, wat krwapar mnõ nmẽ. Sipiĩ kõ snã, kãtô dure dawadi nõrai sĩm romkmãdkâ tmẽ krzas mnõ snã, tetô, ku, krnõmr.
Tô tanõrai mã wat Wakmãdkâkwa Jesus Cristo danĩsizem nã ĩsenã ktabi ro kmã wdakur psên, kãnẽ: Dawadi nõrai sĩm romkmãdkâ tmẽ krzas mnõ kõ pibumã, kãtô dure sipi nã si krdkâ mnõ pibumã, saze simã tkrê kmẽ sãmr mnõ pibumã.
Are kanõrĩkwa, wasimẽ hã nõrĩ, rom pê krdam kmãkwamãr kba mnõ nã, kraipakuwa kba mnõ knã.
Are, amtpẽ kõ re kãte, nõkwa tâkãhã hêsuka wa wat aim kuĩkre kba prabâ, ro tê kmãdkâ zêĩ kõ wa, krsabui psê kba mõnõ, are twi aikasĩkrekw, ssem pibumã.
Tô sza, aisikrui kba nẽ krkmãdkâ kba mnõ knã, aisipnãi kba nẽ teza krtmã rowahtu psê kba mõn.
Ĩstõm hã Paulo ãmrmẽzeWakmãdkâkwa Jesus Cristo tô dapkẽ nõmrkwai ktabi. Tô tahã btâ bâ tô kbure rom nã dat kraipkẽ nõmr psê kba mnõ pibumã, are dure aimẽ kba krdanẽm mnõ pibumã, kmã wazapa hã!
Tâkãhã ĩstõ wam hã ĩkuĩkre, tô aimã wat ĩnĩpkra nã aim kuĩkrekw: Wa, Paulo, wat nẽs aikmã kba ĩnpokrpuk. Tâkãnẽ hã ĩnĩpkra nã hã ĩsikuĩkrezem nã, teza tô kbure waĩhawim hã hêsuka krwaihku kba mõn.
Wakmãdkâkwa Jesus Cristo dapkẽ psê snã dat kraikmãdkâ kba mnõ pibumã, kmã ĩzapa hã!
<font color=teal>DAWANÃ HÃ TIMÓTEO ÃMÃ HÃ HÊSUKA</font>Wa tô Paulo, Waptokwa Zawre, Wapkẽhrikwa, dat kruizem prabâ, mãt Wakmãdkâkwa Cristo Jesus krdazô wanmĩpar mnõ, damrmẽ waskukwai pibumã, ĩzatõrn.
Are ka, Timóteo, tô Waptokwa Zawre wat krdazazê mnõzem hawi, tô ĩkra ktab nẽ ĩt kraikmãdkâ mnõ hã. Tôkai mã wat kãhã hêsuka aim kuĩkre.Waptokwa Zawre, kãtô dure Wakmãdkâkwa Cristo Jesus, pkẽ psê snã, kãtô dure aikmã pkẽ snã, tkraikmãdkâ mnõ pibumã, kãtô dure tkraipkẽ nõmr psê mnõ pibumã, wa kmã ĩzapa hã!
Romkare hã rowahtu nã Paulo tê rowaskuzeMacedônia tkai ku ĩmõr mã, ĩt aiwar nẽ, wa kmã ĩzapa, tô dazakru sĩ Éfeso wa aimõ aismĩ zazâr da. Tô tazi tetô nõkwam nõrĩ romkare hã rowasku tkrê dam rowahut. Are tôka teza romkare hã rowahdu tê sahâr mnõ pibumã, tmã aimrmẽ mõn.
Ahâmre hã tô tare hã rowasku tkrê wasku mnõ, kãtô dure tô tare hã danĩsizem nnãkrta zô krsisdanãr mnõze tê sahâr mnõ da, tmã aimrmẽ mõnõ. Tô tahã krmrmẽzus mnõzem nã za dasiwasuize simã krãiwatobr. Tô tahã krkmã mrmẽzus mnõzem nã za Waptokwa Zawre danĩm romkmãdâ wat krwaihku psê mnõ pibumã, tê wawaihkâ kõdi. Tô wat dazazêzem hawim si, waza danĩm romkmãdâ waihku psên.
Tâkãnẽ wat krdam rowahtu mnõze, tô wapkẽ psê hawim hã, kãtô dure wasimãzuszem psê hawim hã, kãtô dure ĩsenã wat krdazazêĩ mnõzem hawim hã, wat krdazawi mnõzem nã, krwasissawi mnõ pibumã.
Are mãtô nõkwam nõrĩ tâkãnẽ hã ro tkrê kmãdkâ mnõze tê rẽm, are tare mrmẽ simã tkrê kwanĩ mnõzep tmẽ zas pês.
Waptokwa Zawre danĩm romkmãdkâ prê tkrê dam rowahtu mnõ zêĩd. Tô sza, tô ro prê snã tkrê wasku mnõzem zemã, tkrê samãr waihku mnõ kõdi. Tô ĩkwaĩmba ktab nẽ krkmã mrmẽzus mnõ zemã, tkrê samãr waihku mnõ kõdi.
Are ro wat waihu, tô kãnẽ: Romkmãdkâ prê Waptokwa Zawre dat wam rmẽ mnõ psêdi, nõkwa dat wam krui prabâ ro tkrê kmãdkâ psê mnõ wa.
<sup>(9-10)</sup> Tâkãnẽ nã, ro krkmã wanpokrpku psê mnõ pibumã, tô kãnẽ: Dapkẽ psê nõrai kwaĩmba akwẽ nõrĩ romkmãdkâ prê tkrê krãipus mnõ kõdi. Tô romkmãdkâ prê kupanã krnmrõ mnõ nõrai kwaĩmba, kãtô dure tkrê kmãdkâ zêĩ kõ mnõ nõrai kwaĩmba, kãtô dure Waptokwa Zawre dazazêĩ kõkwai nõrai kwaĩmba, kãtô dure rom kunẽ kmãkwamãrkwai nõrai kwaĩmba, kãtô dure Waptokwa Zawre tkrê dakmãdkâ prê mnõ kõ nõrai kwaĩmba, kãtô dure Waptokwa Zawre danĩm romkmãdâ tkrê kmãdkâ mnõ kõ nõrai kwaĩmba, kãtô dure ptokwa kãtô separkwai nõrai pãrkwai nõrai kwaĩmba, kãtô dure akwẽ wadi wrĩkwai nõrai kwaĩmba, kãtô dure ssem kõ snã rom kmãkwamãrkwai nõrai kwaĩmba, kãtô dure ambâ, ambâ kamõi mẽ siwakru krsisnã hêmba mnõ nõrai kwaĩmba, kãtô dure pikõ, pikõi kamõi mẽ siwakru krsisnã hêmba mnõ nõrai kwaĩmba, kãtô dure amtpẽ kõ re ktabi tkrê kmã kwakbure mnõ da dakârkwai nõrai kwaĩmba, kãtô dure ĩsimãzaĩ nẽ hã nõrai kwaĩmba, kãtô dure romkare dawasku kunẽkwai nõrai kwaĩmba, kãtô dure ĩsenã hã rowahtu kupanã rom kunẽ tkrê kmãkwamãr mnõ nõrai kwaĩmba, za romkmãdkâ prê dat krãipus.
(-)
Tâkãhã rowahdu, tô Waptokwa Zawre danĩm rowaskuwẽ ĩt krdam wasku mnõ pibumã, dat ĩm krui mnõ prabâ. Tâkãhã rowaskuwẽ tô Waptokwa Zawre wat krdawasku wẽ mnõ, kãtô dure dakbuzi zawre wa krdahêmba mnõ, dahawi.
Waptokwa Zawre dapkẽ psê snã dat krkmãdkâ mnõ nmẽ, Paulo pkẽ toitiĨnĩpi dat ĩm krui mnõ ĩt kmã krãinĩstu psê pibumã, ĩnĩpttêze dat ĩm sõmr nmẽ, wat Wakmãdkâkwa Cristo Jesus damã ĩpkẽ to nã krĩsiwasku. Dazazêĩ psêkwai nẽ dat ĩkmã tom nmẽ, kãtô dure krdamã ĩnĩpiĩ mnõ da, dat ĩnmĩstu nmẽ, wat damã ĩpkẽ to nã krĩsiwasku.
Ahâmã ĩt krdawasku kunẽ zawre mnõ nã re, kãtô dure ĩt dawẽ kõzem hawi, ĩt krdakmã kwakbure pibumã krdapra ĩmõr nã re, kãtô dure ĩt krdawamrĩ mnõ nã re, mãt dasimã ĩnmĩstun. Are ĩt dazazêĩ kõ re, ro ĩt krsamãr waihku psê mnõ kõ snã, tâkãnẽ ro ĩt krdaw kmãkwamãr mnõzem hawi, mãt Waptokwa Zawre ĩkmã tapkẽn.
Are Wakmãdkâkwa mãt dapkẽ psê snã ĩkmãdkâ psên, are ĩt krdazazêĩ mnõ pibumã, kãtô dure ĩt krdazawi mnõ pibumã, ĩwaihkân. Tâkãhã tô Wakmãdkâkwa Cristo Jesus damẽ krwanmrõ mnõzem hawim hã wat krdazazê mnõze, kãtô dure wat krdazawi mnõze.
Ĩsenã hã rowahdu tô kbure wapkẽ psê snã wat krsazê mnõ pibumã, kãtô dure wat krwapar psê mnõ pibumã, tô kãnẽ: Rom kunẽ kmãkwamãrkwai nõrĩ dat pkẽ hri mnõ pibumã, mãt Wakmãdkâkwa Cristo Jesus tkai ku mnĩ tamõrn. Are wa, watô rom kunẽ kmãkwamãrkwai wadi nõrĩ rom kunẽ nã ĩt kmã spa.
Tô tanẽ nã re, mãt Waptokwa Zawre ĩzawi zepkun, are Wakmãdkâkwa Cristo Jesus damã wẽn, dahâipre pa zawre snã ĩm dasiwasku pibumã. Tâkãnẽ hã dat krĩzawi mnõze, kãtô dure dahâipre pa snã ĩm krdasiwasku mnõze, zatô adu za tê dazazêĩ mnõ nõrai mã krsaikwar. Tô tanõrĩ tô za damẽ krromãdkâ wamhuire mnõze dat tmã wẽ mnõ nõrĩ.
Waptokwa Zawre tô dat krdakmãdkâ wamhuire mnõ hã, tahã dadkâ kõd, kãtô dure nõkwa tmõ nã tê dasãmr kõdi. Tô ta dawtẽsi tô Waptokwa Zawre. Tahã waza wat krdakmãdkâ prê, kãtô dure wat krdawasku wẽ wamhuire! Tô tanẽ!
Ĩkra Timóteo, tâkãhã danĩpizem nã ro ĩt aim krui mnõ, tô Waptokwa Zawre ahâmã aikmã krdamrmẽ mnõzem prabâ. Tâkãhã aikmã hã damrmẽ nã kraisiwãittê mõnõ, surta nẽ romkmãdkâ psê nnĩwĩ kraisipiĩ psê mnõ pibumã.
Tô tanõrai sum hã tô Himeneu, kãtô dure Alexandre. Tô tahã ponkwanẽ wat Hêpãrwawẽ mã tmã nmĩ rẽm, Waptokwa Zawre aimõ tkrê dawamrĩ mnõ kõ pibumã, tê waihku da.
Waptokwa Zawre wat krdawar mnõzem nã rowahtuzeWaptokwa Zawre wat krdawar mnõzem nã dawanã hã ĩt aiwarkwa, tô, tô kbure akwẽ nõrai kmã Waptokwa Zawre krdawar kba mnõ pibumã. Tô kbure akwẽ kmã krdawar kba mnõ da, kãtô dure mãrĩ nõkwai wi srowaptkâ nã, krdawar kba mnõ da, kãtô dure aipkẽ toi kba nã damã kraisiwasku kba mnõ da, wa kmã ĩzapa hã.
Dakmãdkâkwai nõrai kmã, kãtô kbure damrmẽ prê wadi nõrai kmã, dure Waptokwa Zawre krdawar kba mõnõ, ro tkrê kmãdkâ psê mnõ pibumã, dat krwaihkâ mnõ da, mãrĩ tê wares kõ snã, kãtô dure wapkẽ nmrõ snã, kãtô dure Waptokwa Zawre wat krdazazêĩ psê mnõ snã, kãtô dure wasikamõi nõrĩ wapkẽ psê snã wat krkmãdkâ mnõ snã, krwanmrõ mnõ pibumã.
Tâkãnẽ akwẽ nõrai kmã wat krdawar mnõze psêdi. Waptokwa Zawre, Wapkẽhrikwa, tâkãnẽ hã dam wẽki.
Tô kbure akwẽ nõrĩ sipkẽhri mnõ pibumã, katô dure ĩsenã hã romkmãdâ tkrê waihku mnõ pibumã, Waptokwa Zawre kmã dazapkad.
Tô smĩsit Waptokwa Zawre krdahêmba. Are Waptokwa Zawre damẽ akwẽ nõrĩ aipâ krsimã nmrõ psê mnõ pibumã, ro dat sakram psê mnõ, tô smĩsi dure. Ta tô Wakmãdkâkwa Cristo Jesus, tahã mãt tasĩ akwẽn.
Wakmãdkâkwa Jesus Cristo mãt dadkâ pibumã tasissõmrn, wanĩm romkunẽ hawi kbure dat wanmrã pibumã. Are tô ta dakmã mãt Waptokwa Zawre, bdâ dasimã dat hri nwa waptkã wi, tô kbure akwẽ nõrĩ dat pkẽhri zêĩ mnõ nã, wasku psên.
Are judeu kõ nõrai tmẽ dat ĩzatõr pibumã, kãtô dure ĩt krtmã rowahtu mnõ pibumã, mãt Waptokwa Zawre ĩnmĩstun. Wat krdazazê mnõzem nã hã ĩsenã hã romkmãdâ ĩt krtmã wasku mnõ pibumã, mãt ĩzatõrn. Are tâkãhã ĩt aim wasku kba mnõ, ĩsimãzaĩ snã kõdi, tô ĩsenã kuitab snã, wat ĩt aim waskukw.
Ambâ nõrĩ, Waptokwa Zawre tkrê dazazêĩ psê mnõ nẽ hã, krnmrõ mnõzem pâ Waptokwa Zawre tkrê dawar mnõ pibumã, kmã ĩzapa hã. Tê dakrui wapar kõ snã, kãtô dure tê dawasui kõ snã, ambâ nõrĩ hêmõ sipkra tkrê sartõ mnõ snã Waptokwa Zawre tkrê dawar mnõ pibumã, kmã ĩzapa hã.
Pikõ dazazêĩkwai nẽ hã krnmrõ mnõzem nã rowahtuzePikõi nõrĩ rom nã krkmã simãzus psê mnõ pibumã, kãtô dure dapredum nẽ sikuza ĩwakbâ zawre kõ nẽ hã nã krsikuza mnõ pibumã, kmã ĩzapa hã. Pikõi nõrĩ krsiwarrĩ mnõ wa, tô pikõi predum nõrai nẽ krsiwarrĩ mnõ pibumã, kãtô dure, ouro nã hã dasipsêzem nã, kãtô pérola nã hã dasipsêzem nã, kãtô dure sikuza wakbâ zawre nã simã tkrê kwapsê mnõ kõ pibumã, kmã ĩzapa hã!
Ĩkwaĩmba hã pikõi nõrĩ simã tkrê kwapsê mnõze, tô rom pê tkrê kmãkwamãr mnõ nã. Tâkãnẽ tô Waptokwa Zawre tkrê dazazêĩ psê mnõ nẽ hã pikõi nõrĩ simã tkrê kwapsê mnõze!
Arkiwi, kãtô dure simã wapu snã, ro tkrê waihku mnõ pibumã, za pikõi nõrĩ simã tkrê nõmr.
Ambâ nõrai mã tkrê rowahtu mnõ da, kãtô dure ambâ nõrai sĩm romkmãdkâ nsĩwĩ prê snã krnmrõ mnõ pibumã, pikõi nõrai mã ĩt tmã wẽ kõdi. Arkiwi za aimõ krhêmba.
Dawanã mãt Waptokwa Zawre ambâ kmãnãrn, Adão nã dat krwamtrẽ mnõ. Are taparim si, mãt pikõ kmãnãrn, Eva nã dat krwamtrẽ mnõ.
Are Hêpãrwawẽ Adão tê krãikdâi kõdi, pikõ mãt krãikdâ. Tâkãnẽzem hawi, mãt Waptokwa Zawre danĩm romkmãdkâ prê kmã pnĩ.
Are romkunẽ kupanã krmõr snã, kãtô dure tkrê dazazêĩ psê mnõ snã, kãtô dure tkrê dazawi mnõ snã, kãtô dure tkrê dawapar psê mnõ snã, aimõ tkrê kmã wamhui mnõ wa, za krkrapre mnõzem nã pikõ tsipkẽhir.
Dazazêĩkwai nõrai kmãdkâkwai nõrai kmã hã rowahtuzeKãhã za ĩt aim rowahtu kba mnõ, tô ĩsenã: Nõkwa Wakmãdkâkwa dazazêĩkwai nõrĩ tkrê kmãdkâ mnõ pibumã, krkmã sapka mnõ wa, tô danĩpiĩ psê ktabi, tetô simã smĩsut.
<sup>(2-4)</sup> Nõkwa sĩ dazazêĩkwai nõrai kmãdkâkwai pibumã, tô mãr kunẽ tkrê kmãkwamãr mnõ nã dat krsãmr mnõ kõ nẽ hã, kãtô dure smĩsi pikõi nã si ĩmrõ nẽ hã, kãtô dure aitemã romkmãdâ tkrê kwape mnõ nẽ hã, kãtô dure mãr tmẽ azanã sbre kõ pibumã simã tkrê ropibui psê mnõ nẽ hã, kãtô dure simã prê kõ nẽ hã, kãtô dure ĩsrõwa wa krĩsinã mnõ nõrĩ tkrê sapar psê mnõ nẽ hã, kãtô dure tkrê dam rowahtu mnõ pibumã tkrê waihku psê mnõ nẽ hã, kãtô dure ĩsiwadkâ zêĩ kõ nẽ hã, kãtô dure ĩstikrui sku kõ nẽ hã. Tô ambâ pkẽ psê snã tkrê dazdakbâ mnõ nẽ hã, kãtô dure hâipre pa snã ro tkrê kmãdkâ mnõ nẽ hã, kãtô dure ktâprezu tmã waikẽ zawre kõ nẽ hã, kãtô dure sĩm akwẽ tkrê kmãdkâ psê mnõ nẽ hã, kãtô dure ĩkra nõrĩ tkrê sazêĩ psê mnõ pibumã, tkrê tmã rowahtu psê mnõ nẽ hã.
(-)
(-)
Tô, sĩm akwẽ ktabi nõkwa tkrê kmãdkâ psê mnõ kõ wa, nhanẽ bza Waptokwa Zawre dazazêĩkwai nõrĩ tkrê kmãdâk?
Sĩ dazazêĩkwai nõrai kmãdkâkwai pibumã nõkwa wat kmẽ nmĩstu pibumã, ambâ tê dazazêzem nã adu ĩkmã romsikâr kõ nẽ hã, za wat kmẽ nmĩstu kba knã. Adu kmã romsikâr kõ nẽ hã, wat kmẽ nmĩstu wa, za tare krsimã prê, are tare krsimã prê mnõzem hawi, za Waptokwa Zawre rowẽ kõ tmã hrin, Hêpãrwawẽ mã rowẽ kõ dat tmã hri prabâ.
Dazazêĩ kõkwai nõrĩ tê kmãdkâ wapu kõ nẽ hã waza kmẽ nmĩstun, dat krwasku kunẽ mnõ kõ pibumã, kãtô dure Hêpãrwawẽ simẽkur snã ro tkrê sô sakra mnõ nã, tê krãi kdâi kõ pibumã.
Dazazêĩkwai nõrai waihkâkwai nõrai kmã hã rowahtuze<sup>(8-9)</sup> Tâkãnẽ dure dazazêĩkwai nõrai waihkâkwai nõrai kmã hã romkmãdâ: Nõkwa sĩ dazazêĩkwai nõrai waihkâkwai pibumã, tô ĩsenã si ro tkrê wasku mnõ nẽ hã, kãtô dure dapredum nẽ ro tkrê kmãdkâ mnõ nẽ hã, kãtô krsiwadkâ zêĩ mnõ kõ nẽ hã, kãtô tmã rom waikẽ zawre kõ nẽ hã, kãtô dure wat krdazazê mnõzem nã hã ĩsenã hã romkmãdâ, Waptokwa Zawre dat wam hêĩkre mnõ, pkẽ psê snã tkrê kmãdkâ mnõ nẽ hã, kãtô dure simãzuszem psê prabâ, ro tkrê kmãdkâ mnõ nẽ hã.
(-)
Akâ teza ĩsĩm romkmãdâ sabui psêkw. Are sĩm romkmãdkâ psê nã waihku kba parim si, teza sãrkw, dazazêĩkwai nõrĩ tkrê waihkâ mnõ pibumã.
Dawaihkâkwai mrõ za dure romkmãdkâ psê nã krmõ, are dure siwakru krmrmẽ mnõ kõdi. Aitemã za romkmãdâ tkrê kwape, are ĩkwaĩmba snã za tô kbure ro tkrê kmãdkâ pês.
Nõkwa sĩ dawaihkâkwai pibumã, tô smĩsi pikõ nã si ĩmrõ nẽ hã, kãtô dure kra nõrai mã, kãtô tô kbure ĩsĩm akwẽ nõrai mã, prê snã tkrê tmã rowahtu psê mnõ nẽ hã, waza kmẽ nmĩstun.
Dawaihkâkwai nõrĩ sipize tkrê kmãdkâ psê mnõzem hawi, za dazazêĩkwai wadi nõrĩ prê snã tkrê kmãdâk, are dure pkẽ ttê snã za Wakmãdkâkwa Cristo Jesus tkrê dazazê mnõ nã, ro tkrê dam wasku mnõ pibumã, krsiwãittê pês.
Are azanã ĩmõr kõ wa, nhanẽ Waptokwa Zawre krdaromãdkâ wamhuire mnõ danĩm akwẽ nõrai waikwa krwanẽm mnõze, za tâkãhã hêsuka aim wasku. Are wanõrĩ, danĩm akwẽ nõrĩ, tô ĩsenã hã romkmãdâ wat krkmãdkâ psê mnõ pibumã, kãtô dure akwẽ nõrai mã wat krwasku mnõ pibumã, mãt wanãrn.
Are tô ĩsenã, Waptokwa Zawre wat krdazazê mnõzem nã hã ĩsenã hã romkmãdkâ kupsbi dat wam hêĩkre kahâki. Are tâkãhã tô kãnẽ:“Tkai wa mãt tasĩ akwẽn. Are Waptokwa Zawre Dahêmba mãt romkmãdkâ psê tdêkwai nã dawaskun. Hêwa nsĩm hã Waptokwa Zawre danĩm akwẽ nõrĩ mãt dakmã nõpre. Dakmã hã rowaskuwẽ mãt akwẽ nõrai waĩmba dat krwasku, are tkai pâ mãt akwẽ kahâ snã tê dazazê. Are hêwa nsĩm hã romkbuzi zawre tmẽ mãt dakmã saikurn.”
Romkare hã dam rowahtukwai nõrai kmã rowaskuzeWaptokwa Zawre Dahêmba sõkawi ro dat wam waskuze, tô kãnẽ: Ro sikutõr mnõzep ku ro krtu mnõ wi, za nõkwam nõrĩ Waptokwa Zawre tê dazazêze tê rẽm. Hêpãrĩ tkrê dantokrãm mnõ nẽ hã za tkrê sazê, are dure hêpãr nõrai smĩ rowahtuzem prabâ, za ro tkrê kmãdâk.
Tâkãhã rowahtuze, tô akwẽ pkẽ psê nã krsiwasku zêĩ mnõ nõrai hawi, kãtô dure dasimãzaĩ nõrai hawi. Tô tanõrai simãzusze, tô ĩdkâ par nõrai simãzuszem nẽ, mãr nã krkmã simãzus mnõ kõdi. Tô nõkwa ĩsimãzusze târa kwaka nã tê twi kupri nẽ, tô tanõrai simãzusze.
Tkrê dam rowahtu mnõze, tô dasisnã damrõ pibumã, ĩkwaĩmba kõ nã, kãtô nmãhã dasaze dat krkahur mnõ pibumã, dure psê kõ nã. Are Waptokwa Zawre tô kbure dasaze dat krãipus mnõ, tô tkrê dazazêĩ mnõ, kãtô dure ĩsenã hã romkmãdâ tkrê waihku mnõ nõrĩ damã pkẽ to nã siwasku mnõ pari, tkrê kahur mnõ pibumã.
Tô kbure ro Waptokwa Zawre dat krãipus mnõ psêdi. Tâkãnẽ mnõze mba, dasa dat krãipus mnõ, nmãhã nã za wat danõ rmẽ kõdi. Are ĩpê, tô wapkẽ to nã damã krwasiwasku mnõ snã, kbure dasa wat sapar psê pibumã.
Tô Waptokwa Zawre damrmẽzem hawi, kãtô dure wat krdawar mnõzem hawi, za kbure dasaze wat krkahur mnõ pibumã, dat wam wẽ!
Wakmãdkâkwa Cristo Jesus damã krsipiĩ psê mnõ nẽ hã nã rowaskuzeAre tâkãnẽ hã ĩnmĩ rowahtuzem prabâ wasimẽm nõrai mã krrowahtu psê mnõ wa, za Wakmãdkâkwa Cristo Jesus damã kraisipiĩ psê mnõ nã, dat aikmã to. Tâkãnẽ wa, teza Waptokwa Zawre krdazazêĩ mnõzem nã hã damrmẽze, kãtô dure ĩsenã hã romkmãdâ krkmãdkâ mnõ nã, kraisiwaĩttê psê mõn.
Are Waptokwa Zawre danĩm romkmãdkâ kupanã hã tare hã rowasku, akwẽ nõrĩ ahâmre hawi simã tkrê wasku mnõ tmẽ, aisbre knã. Waptokwa Zawre danĩm romkmãdkâ nã kraisiwrahku mnõ pibumã, danĩm romkmãdkâ prabâ ro krkmãdkâ mnõ pibumã, ĩsenã kraisikwanĩ mõnõ.
Wanĩ wat sipttê pibumã krwasikwanĩ mnõ wa, psêdi tô, are Waptokwa Zawre danĩm romkmãdkâ nã ĩsenã krwasikwanĩ mnõ wa, wanõr mã psê ktabdi. Danĩm romkmãdkâ nã krwasikwanĩ mnõze za tônmẽ tkai wa krwanmrõ psê mnõ pibumã, kãtô dure tâkã pari, Waptokwa Zawre damẽ krwaromãdkâ mnõ pibumã, tkrê wanĩptêt.
Tâkãhã rowahdu, tô ĩsenã kuitabi. Twa, ĩpê tô, tô kbure pkẽ psê snã tkrê sazêĩ mnõ pibumã, kãtô dure tkrê kmãdkâ psê mnõ pibumã.
Ta pibumã, wat Waptokwa Zawre, krdaromãdkâ wamhuire mnõ, dazô krwanmĩpar mnõ snã, ĩsenã krwanĩpi, are dure wanĩpi nã krwasĩpro. Waptokwa Zawre tô tô kbure dapkẽhrikwa. Tahã za tê dazazê mnõ nõrĩ dat pkẽhir.
Tâkãhã ĩt aim wasku mnõ, aimrmẽ prê snã dawadi nõrai mã krtmã wasku mõnõ, are dure krtmã rowahtu psê mõn.
Aiwaptem nã re, aipredum snã krainẽm mõnõ, nõkwa tkraikmãdkâ wapu mnõ kõ pibumã. Are aimrmẽzem nã, kãtô dure krainẽm mnõzem nã, kãtô dure krdazawi mnõzem nã, kãtô dure krdazazê mnõzem nã, kãtô dure romkunẽ kupanã krainẽm mnõzem nã, kraisimã ropibui psê mõnõ, krainẽm mnõzem nã dazazêĩkwai nõrĩ tkraikmã sasõmr mnõ pibumã.
Amõ ĩwsi zô kraismĩpar mnõ re, akwẽ nõrai sõka Waptokwa Zawre danĩm hêsuka sanãmrzem nã, kãtô dure dahawim hã rowaskuwẽ waskuzem nã, kãtô dure Wakmãdkâkwa Jesus Cristo danĩm romkmãdâ krdam rowahtu mnõzem nã, ĩsenã kraisikwanĩ mõnõ.
Waptokwa Zawre aikrãi waihkuze dat aim sõmr nã, kraismĩ zaksê sikutõr mnõ knã. Damrmẽ waskukwai nõrĩ tôkai kmã ro tê wasku mnõzem hawi, dazazêĩkwai nõrai kmãdkâkwai nõrĩ aissĩwĩ sipkra tê sakra siwa, damã kraisipiĩ mnõ pibumã, mãt Waptokwa Zawre tâkãhã aikrãi waihkuze aim sõmrn.
Tâkãhã ĩt aim rowahdu krkmãdkâ psê mõnõ. Ta prabâ tô kbure ro krkmãkwamãr mõnõ, Waptokwa Zawre damã kraisipiĩ mnõzem nã kraisiwrahku psê mnõze tô kbure tkrê waihku mnõ pibumã.
Kraisimã ropibui psê mõnõ, kãtô dure aismĩ rowahdu krkmãdkâ psê mõnõ. Tâkãnẽ aimõ krkmã wamhui mnõ wa, tezatô aisipkẽhir, are dure aiwaparkwai nõrĩ pkẽhri mõn.
Nhanẽ Timóteo dazazêĩkwai nõrĩ tkrê kmãdkâ mnõzeAmbâ ptokrta mã aimrmẽ prê zawre snã kraimrmẽ mnõ knã. Aiptokwai mã krtmã rowahtu mnõ pibumã nẽ, aimrmẽ warem psê snã krtmã aimrmẽ mõnõ. Aipnãi nõrĩ krkmãdkâ mnõ nẽ, ambâ waptem nõrĩ krkmãdkâ mõnõ.
Pikõi predum nõrĩ, aiseparkwa krkmãdkâ mnõ nẽ, krkmãdkâ mõnõ. Are pikõi waptem nõrĩ, aihidba nõrai mã krrowahtu mnõ pibumã nẽ, aipkẽ psê snã krtmã aimrmẽ mõnõ.
Pikõi nõrĩ ĩmrõ twi ĩdkâ mnõ, nõkwa tkrê waihkâ mnõ pibumã, ĩsĩm mãr kõ nẽ hã, krwaihkâ psê mõnõ.
Are nmãhã pikõ ĩmrõ twi ĩdkâ, kra re wa, tanẽ kõ wa sihdu wa, tô tanõrĩ za separkwa, kãtô dure hĩkrda, kãtô dure siwadi kamõi nõrĩ, tkrê kmãdâk. Tâkãhã romkmãdâ Waptokwa Zawre dat tmã rmẽ mnõ, tê samãr waihku da, krtmã rowahtu mõnõ. Tâkãnẽ ro tkrê kmãdkâ mnõzem nã, za rom pê ptokwai nõrĩ, kãtô separkwai nõrĩ, kãtô dure ĩhĩkrta nõrĩ tkrê tmã kmãkwamãr mnõ, aisa tkrê tmã wakâ, are Waptokwa Zawre za sãmr wẽn.
Are pikõ ĩmrõ twi ĩdkâ nẽ hã krnẽm psê mnõ nẽ hã, nõkwa tê waihkâ pibumã siwadi kõ wa, tô Waptokwa Zawre dazô si za krsmĩpar, are dure awẽ re kãtô mãra nã dat krwaihkâ mnõ da, za tkrê dawar.
Are pikõ, ĩmrõ twi ĩdkâ, sĩm romkmãdkâ kunẽ pra sipkẽ nã siwakru ro tkrê kmãkwamãr mnõ nẽ hã, tô krromãdkâ mnõ nã re, sĩm romkmãdkâ nã, Waptokwa Zawre damã tô dkâ par nẽ.
Ĩsimẽ hã Timóteo, ĩnmĩ rowahtuzem prabâ, pikõ ĩmrõ twi ĩdkâ mnõ nõrĩ krnmrõ psê mnõ pibumã, krwdakur psê mõnõ, nõkwa mãr nã tê wasku kunẽ pibumã, mrmẽze tê kmẽ sãmr kõ pibumã.
Are nõkwa siwadi nõrĩ, sĩm akwẽ ktab zemã, tkrê kmãdkâ psê mnõ kõ wa, Waptokwa Zawre tkrê dazazê mnõzem kupanãt krmõ. Tahã mãt romkmãdkâ kunẽ nã dazazêĩ kõkwai nõrĩ tê kmã spa.
Pikõ ĩmrõ twi ĩdkâ mnõ nẽ hã, ĩsisize sakra mnõ pibumã, tô pikõi siwawẽ nõrai sisizem si, teza kuĩkre mõn. 60 nã wahu kmã nẽm nẽ hã si, kãtô dure smĩsi mrõzem hawi ĩmrõ twi ĩdkâ nẽ hã si, teza ĩsisize kuĩkre mõn.
Pikõ rom pê tkrê dam kmãkwamãr mnõ nẽ hã nẽ dat krwaihku mnõ, kãtô kra psê snã tê wrahku mnõ nẽ hã, kãtô ĩsrõwa ku krdasinã mnõ tkrê sapar psê mnõ nẽ hã, kãtô dure Waptokwa Zawre danĩm akwẽ nõrĩ simã wapu snã tkrê waihkâ psê mnõ nẽ hã, kãtô dure ro krtwi ĩsrowaptkâ mnõ nõrĩ tkrê waihkâ mnõ nẽ hã. Tâkãnẽ tô kbure rom pê tkrê kmãkwamãr mnõ nẽ hã nĩsizem si, teza kuĩkre.
Are pikõ waptem mrõ twi ĩdkâ nõrai sisize hêsuka wa kuĩkre mnõ knã. Tô amtpẽ kõ re aipâ mrõ zêĩ mnõ wa, za mrõ nã sapkazem hawi Wakmãdkâkwa Cristo darẽ.
Are za dure sipiĩ kõ snã krnmrõ mnõzem hawi, tô tare kri mba krnmrõ mnõ snã krkmã hêwahâ. Tazi za dure romkunẽ kamõ tkrê kmãkwamãr, kãtô dure siwakru krmrmẽzus, tô kbure romkmãdkâ wa krsismẽ mnõ snã, za siwakru ro tkrê waskukw.
Tanẽ nmẽ, wa kmã ĩzapa, tô pikõi waptem nõrĩ ĩmrõ twi ĩdkâ mnõ nẽ hã, dure aipâ mrõ pibumã, kãtô dure krkra, kãtô dure srõwa wam hã sipi tkrê kmãdkâ psê mnõ pibumã. Tâkãnẽ wa, za wakrui waparkwai nõrĩ wakwaĩmba mrmẽze tê kmẽ sãmr kõdi.
Mãtô nha pikõi nõrĩ ĩmrõ twi ĩdkâ mnõ nẽ hã Wakmãdkâkwa danĩm romkmãdâ tê rẽm, are Hêpãrwawẽ nĩm romkmãdkâ pra krnõmr.
Are nmãhã dazazêĩkwa sĩ pikõ siwadi, ĩmrõ twi ĩdkâ nẽ hã mãr wa, za siwadi tkrê waihkâ pês. Tâkãnẽ wa, dazazêĩkwa sĩ pikõ ĩsiwadi ĩmrõ twi ĩdkâ nẽ hã, dazazêĩkwai wadi nõrĩ tkrê waihkâ mnõ pibumã tê rmẽ da, ĩkwaĩmba kõdi. Pikõ ĩmrõ twi ĩdkâ mnõ nẽ hã siwadi kõ nẽ hã si, za dazazêĩkwai wadi nõrĩ tkrê kmãdâk!
Dazazêĩkwai nõrai kmãdkâkwai nõrĩ psê snã dazazêĩkwai nõrai mã krsipiĩ mnõ nẽ hã mã dat krtmã wakbâ mnõ nsĩwĩ dat krtmã sakra mnõ pibumã, tô ĩkwaĩmba. Twa, dazazêĩkwai nõrai kmãdkâkwai nõrĩ Wakmãdkâkwa dakmã hã rowaskuwẽ tkrê dam wasku mnõzem nã, kãtô dure danĩm romkmãdâ tkrê dam rowahtu mnõzem nã, ĩsenã ktabi krsikwanĩ mnõ nẽ hã mã dat krtmã wakbâ mnõ nsĩwĩ dat krtmã kazakra mnõ pibumã, tô ĩkwaĩmba ktabi.
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ:“Ktâkmõ krêzanĩ trigo tkrê par mnõ re, ĩsdawa twi kuza knã.”Are dure ĩkuĩkre kamõ, kãnẽ:“Krdam sipiĩ mnõ dat tmã wakbâ pibumã, tô ĩkwaĩmba.”
Nõkwa dazazêĩkwai nõrai kmãdkâkwa tê wasku kunẽ zêĩ wa, tô ponkwanẽ, tanẽ kõ wa mrẽpranẽ akwẽ, siwam si tê wasku wam si, teza sazê.
Are dazazêĩkwai nõrai kmãdkâkwa romkunẽ tê kmãnãr nẽ hã, akwẽ wadi nõrai sõka tmã aimrmẽ, nwa dawadi nõrĩ pahi pibumã, romkunẽ mã.
Waptokwa Zawre danõkam nẽ, kãtô dure Wakmãdkâkwa Cristo Jesus danõkam nẽ, kãtô dure hêwa nsĩm hã Waptokwa Zawre danĩm akwẽ nõrai sõkam nẽ, tô ĩnmĩ kuzur kre kõ snã, romkmãdâ ĩt aim rmẽ mnõ, tô kãnẽ: Tâkãhã ĩt aim rowahtu mnõzem prabâ ro krkmãdkâ mõnõ, nõkwa tare kmãdkâ wapu kõ snã, kãtô dure tare nõkwa kmãdkâ prê kõ snã.
Nõkwa Wakmãdkâkwa danĩpi tkrê dam kmãdkâ mnõ pibumã, kmẽ nãr da wa, tmã ropibui psê kõ re, azanã ĩkrãi wa aisipkra nõmr mnõ knã. Romkunẽ akwẽ wadi nõrĩ tkrê kmãkwamãr mnõzep ku damẽ kraizas mnõ knã. Aipkẽ psê snã romkunẽ kupanã krainẽm mõnõ.
Kraihâze mnõ nmẽ, kâ si zêkrnẽ knã. Aisnãdupto nmrõ psê pibumã, vinho dure srutkirê krêhêsi mõnõ.
Nõkwam nõrai sĩm romkmãkwamãr kunẽ, tô dat krsãmr psê mnõ nẽ hã. Tô tanõrai mã Waptokwa Zawre ro dat tmã nõmr mnõ kõ re, tetô akwẽ nõrĩ romkunẽ wa krnmrõ mnõ nã tkrê waihuk. Are nõkwam nõrai sĩm rom kmãkwamãr kunẽ, tô nmãzim si za dat krwaihuk.
Tâkãnẽ za dure rom pê akwẽ nõrĩ tkrê kmãkwamãr mnõ, dat krsãmr. Are, rom pê dat krsãmr mnõ kõ nẽ hã zemã, za nõkwa nhanẽ tê smĩkur wamhuire kõdi.
Tare sipi tkrê dam kmãkwamãr mnõ nõrai mã teza krtmã rowahtu mõn, tdêkwai nõrĩ tkrê sazêĩ psê mnõ da, Waptokwa Zawre danĩsizep kwaĩmba, kãtô dure wat krdam rowahtu mnõzem kwaĩmba, nõkwam nõrĩ krmrmẽzus kunẽ mnõ kõ pibumã.
Tare sipi tkrê dam kmãkwamãr mnõ tdêkwa dure Wakmãdkâkwa dazazêĩkwai nẽ hã wa, za tare krtmã sipiĩ mnõ simẽm hã nmẽ, tkrê kmãdkâ wapu mnõ kõdi. Tâkãnẽ wa, za tare sipi tkrê dam kmãkwamãr mnõ, krtmã sipiĩ psê mnõ pibumã krsikwanĩ pês, sipizem hawim hã ro ĩkrãiwatbro, tô simẽ hã krsissawi mnõ nẽ hã mã nmẽ.Tâkãhã ĩt aim kuĩkre, krdam rowahtu mõnõ, are dure tkrê kmãdkâ psê mnõ pibumã, krdawdakur mõn.
Romkare hã rowahtuzem nã kãtô dure rom wẽ ktab nã rowahtuze<sup>(3-5)</sup> Are nõkwa tâkãhã waĩnmĩ rowahtu kupanã tkrê dam rowahtu mnõ wa, kãtô dure Wakmãdkâkwa Jesus Cristo ĩsenã hã kmã damrmẽzem kupanã, kãtô dure Waptokwa Zawre wat krdakmãdkâ prê mnõzem kupanã, ro tkrê wasku mnõ wa, tô simã ĩprê zawre nẽ hã, kãtô dure mãrĩ tmã waihku kõ nẽ hã akwẽ, tô tahã. Tâkãnẽ hã akwẽ mrmẽ nã mrmẽ simã tkrê kwanĩ mnõze, kãtô dure siwasu krkmã sapka zawre mnõze, tô dahâze tê kâr nẽ. Tâkãnẽzem hawi za ro tkrê daw waikẽ, kãtô dasiwasu, katô mrmẽ nã dawamrĩ, kãtô dure dakumnãsi, kãtô dure mrmẽ nã krsikwanĩ mnõ tkrê sahâr mnõ kõ nẽ hã, simã tkrê krãipuskw. Tâkãnẽ ro tkrê kmãkwamãr mnõ, tô akwẽ nmĩ zaksê kõ, kãtô dure ĩsenã hã romkmãdkâ kupanã krnmrõ mnõ nẽ hã akwẽ, ro tkrê kmãkwamãr mnõ prabâ. Tô tanõrĩ, Waptokwa Zawre tkrê dazazê mnõzem hawi rom zawre simã tkrê kakburõi mnõ dizôt krsimnãs.
(-)
(-)
Are tô ĩsenã: Nõkwa sĩm rom nã pkẽ toi snã krnẽm mnõ wa, za Waptokwa Zawre tkrê dazazêĩ mnõzem hawi rom wẽ zawre simã kmẽ sã.
Tônmẽ tkai wa krwarêrkê mnõ siwa, mãrĩ wasimẽ wat kãwsi kõd, are dure wadkâ mnõ wa, mãrĩ za wasimẽ wat dur kõdi!
Tanẽ nmẽ, wasaze, kãtô dure wasikuzaze, wanĩm mãr wa, arê, wapkẽ toi snã krwanmrõ kba mõnõ.
Are rom wẽ sawre snã simã tkrê kakburõi zêĩ mnõ nẽ hã, za romkmãdâ siw kunẽ pês. Smĩ zaksê kõ snã za sĩm romkmãdkâ kunẽ nã saktẽ zawre romkunẽ krkmã sapka mnõ pra krnõmr, Hêpãrwawẽ romkunẽ tô tanõrai sô tkrê sakra mnõ prabâ. Tâkãnẽzem hawi, za ro siw kunẽ pês, kãtô dure aimã tsikunẽ pês.
Ktâprezum waikẽ, tô romkunẽ pto mnõ pâ nnãkrta ktabi. Nõkwam nõrĩ ktâprezu tmã waikẽ ktab nmẽ, mãt Waptokwa Zawre tkrê dazazê mnõze tê rẽm, are rowẽ kõ simã krãiwatbro wawẽ.
Waptokwa Zawre damã krwanmrõ psê mnõzem nã hã rowahtuzeAre tôka, Waptokwa Zawre danĩm akwẽ nmẽ, tô kbure tâkãnẽ hã romkunẽ krsakãi psê mõnõ. Tô psê snã krainẽm mõnõ. Waptokwa Zawre danĩm romkmãdkâ prabâ ro krkmãdkâ mõnõ. Krdazazêĩ psê mnõ snã, kãtô dure krdazawi mnõ snã, kãtô dure aipakuwa kõ snã, kãtô dure dawadi nõrĩ krkmãdkâ prê mnõ snã, krainẽm mõnõ.
Krairomãdkâ wamhuire mnõ pibumã, krdazazêĩ psê mnõ snã Waptokwa Zawre dannĩwĩ kraisikwanĩ psê mõnõ. Tô krairomãdkâ wamhuire mnõ pibumã, mãt Waptokwa Zawre aisaihrân, danõkam zawre Waptokwa Zawre dazazêzem nã aisiwasku psê siwa.
Waptokwa Zawre tô kbure rom nõkrêptui mã krromãdkâ mnõ pibumã dat tmã nõmr mnõ. Are Wakmãdkâkwa Cristo Jesus, tô dakmãdkâkwa Pôncio Pilatos nã dat krwamtrẽ mnõ nõka, ĩsenã ktabi dasiwasku hã. Tô tô tanõrai sõkam nẽ, ro ĩt aim nõmr mnõze, tô kãnẽ:
Wakmãdkâkwa Jesus Cristo mnĩ aipâ dat krẽwaze bdâ nwa waptkãzep ku, danĩpi Waptokwa Zawre dat aim krui mnõ, krkmã wamhui psê mnõ snã, kãtô dure krdazazêĩ psê mnõ snã, krkmãdkâ mõnõ, nõkwa mãr nã taiwasku kunẽ kõ pibumã.
Bdâ Waptokwa Zawre dasimã dat hri, nwa waptkã wa, za Wakmãdkâkwa Jesus Cristo aipâ mnĩ dakmã krẽwain. Waptokwa Zawre tô wat krdawasku wẽ mnõ hã. Ta tô dakmãdkâkwai prê zawre nõrai kmãdkâkwai ktabi, kãtô dure tô kbure dakmãdkâkwai wadi nõrai kmãdkâkwai ktabi.
Waptokwa Zawre dawtẽsi za dadkâ kõdi. Romkuiwẽ wat krdahêmba, are tahã romkuiwẽ krta ku nõkwa nhanẽ kasĩkre kõdi. Adu nõkwa Waptokwa Zawre tê dakmãdkâ kõd, are nhanẽ za dure tê dakmãdkâ kõdi. Tahã tô daprêzep tdêkwai ktabi, waza wat krdakmãdkâ prê, are danĩptdê za krsaikwar wamhuire! Tô tanẽ!
Sõprum psê snã, sĩm rom nã rom pê kahâ snã tkrê kmãkwamãr mnõ pibumã, kãtô dure ro krtwi ĩsrowaptkâ mnõ nẽ hã pkẽ psê snã sĩm rom nã tkrê waihkâ mnõ pibumã, krtmã aimrmẽ mõnõ.
Tâkãnẽ wa, za hêwa nsĩ rom wẽ zawre simã tkrê kakburõ. Tahã za sikutõr kõ snã krtmã saikwar wamhuire. Tâkãnẽ ro tkrê kmãdkâ mnõzem hawi, za ĩsenã ktabi krromãdkâ wamhuire mnõ pibumã, Waptokwa Zawre dat tmã nõmr.
Ĩsimẽ hã Timóteo, danĩpi krdam kmãdkâ mnõ pibumã, Waptokwa Zawre dat aim sakre, krdam kmãdkâ psê mõnõ. Waptokwa Zawre dakwaĩmba krmrmẽzus kunẽ mnõzep ku, kãtô dure rowaihku psê pibumã nẽ hã nẽ, tare mrmẽ dasimã dat krkwanĩ mnõzep ku, kraizas mnõ knã.
Nõkwam nõrĩ mãtô rom waihku psêkwai nã krsikmã tom mnõzem hawi, tê dazazê rẽm.Waptokwa Zawre dapkẽ psê snã dat kraikmãdkâ kba mnõ pibumã, kmã ĩzapa hã!
<font color=teal>DAWANÃ HÃ PARIM HÃ TIMÓTEO ÃMÃ HÃ HÊSUKA</font>Wa, tô Paulo, Waptokwa Zawre kmã dazapka prabâ, mãt Wakmãdkâkwa Jesus Cristo damrmẽ waskukwai pibumã ĩzatõrn, damẽ krwanmrõ mnõzem hawi krwaromãdkâ wamhuire mnõze dat krwam ropistu mnõ, akwẽ nõrai mã ĩt krwasku mnõ pibumã.
Ĩsimẽ hã Timóteo, tôkai mã wat tâkãhã hêsuka aim kuĩkre. Waptokwa Zawre wat krdazazê mnõzem nã, tôka tô ĩkra ktab nẽ ĩt krsawi mnõ nẽ hã.Waptokwa Zawre, kãtô dure Wakmãdkâkwa Jesus Cristo, pkẽ psê snã, kãtô dure aikmã pkẽ snã, tkraikmãdkâ mnõ pibumã, kãtô dure taipkẽ nõmr psê mnõ pibumã, wa kmã ĩzapa hã.
Paulo pkẽ to nã Waptokwa Zawre damã siwaskuzeAikmã krĩnpokrpu mnõ snã, wat awẽ re, kãtô mãra nã, ĩt krdawar mnõ pâ, tôkai kmã ĩpkẽ to nã Waptokwa Zawre damã ĩsiwasku. Tahã tô waĩkõ re hã waĩnĩm akwẽ nõrĩ tkrê dazazêĩ psê mnõ prabâ, dure ĩsimãzuszem psê nã, ĩt krdazazê mnõ.
Ĩkmã aisiwakõ nã, watô nẽs ĩnpokrpuk. Are krĩpkẽ toi mnõ pibumã, dure ĩt aikmãdkâ zêĩ ktabd.
Aihĩkrda Lóide nã dat krwamtrẽ mnõ, kãtô dure aiseparkwa Eunice, Waptokwa Zawre tkrê dazazêĩ psê mnõ prabâ, dure krdazazê mnõ nã, ĩnpokrpkudi. Tô tanõrai prabâ, dure ĩsenã krdazazê mnõ nã, ĩm waihku psêd.
Twa, Wakmãdkâkwa damã kraisipiĩ mnõ pibumã, ĩt aiwazrê snã, aissĩwĩ ĩnĩpkra ĩt nõmr siwa, Waptokwa Zawre aikrãi waihkuze dat aim sõmr nã, krkmã aispokrpku mnõ snã krainẽm mnõ da, kmã ĩzapa hã.
Ro wat waihu, tô kãnẽ: Dahêmba Waptokwa Zawre dat wam dazatõrĩ, wapahi snã krwanmrõ mnõ pibumã, dat wam dazatõr kõdi. Tô dat wanĩpttê psê mnõ pibumã, kãtô dure krwasissawi psê mnõ snã, kãtô dure wasimã wat krropibui psê mnõ snã krwanmrõ mnõ pibumã, mãt wam dazatõrn.
Tâkãnẽ mnõze mba, Wakmãdkâkwa Cristo dannĩwĩm hã akwẽ nã kraisiwasku mnõ pibumã, nõkwai mã kraisiwazem mnõ knã. Are dure Wakmãdkâkwa damã krĩnĩpiĩ mnõzem hawi danmẽzem wa krĩsimẽkwra mnõ nã re, akwẽ waikwa mba ĩmã kraissem mnõ knã. Are Waptokwa Zawre dat kraisipttê mnõzem nã Wakmãdkâkwa dakmã hã rowaskuwẽ krdam wasku psê mnõzem hawi, waĩprabâ dure rowẽ kõ krkmãdkâ mnõ pibumã, aisimã hri pêsê.
Waptokwa Zawre mãtô wapkẽhrin, are dure danĩm akwẽ pibumã dasimã wazaihrân. Dat krwazaihrâ mnõze rom pê wat krkmãkwamãr mnõzem hawim kõdi, are tô kmã dazapka prabâ, kãtô dure dapkẽ psê snã dat krwakmãdkâ mnõ nmẽ, mãt wazaihrân. Tô ro dat krãipus mnõ kõ re, mãt dapkẽ psê snã Wakmãdkâkwa Cristo Jesus dakmã tâkãnẽ dat wam kmãnãr pibumã, dasimã hrin.
Are tokto mãt Waptokwa Zawre, Wapkẽhrikwa Cristo Jesus dakrãiwatbrozem nã, dapkẽ psê snã dat krwakmãdkâ mnõze wam hêĩkren. Wakmãdkâkwa Cristo Jesus mãt dadkâze nĩptdê kutõrn, are danĩm rowaskuwẽ nã krwaromãdkâ wamhuire mnõze wam hêĩkren.
Mãtô Waptokwa Zawre dat ĩzatõr pibumã, kãtô dure akwẽ nõrai mã ĩt krtmã rowahtu mnõ pibumã, kãtô dure danĩm rowaskuwẽ ĩt krtmã wasku psê mnõ pibumã, dasimã ĩnmĩstun.
Tâkãnẽzem hawi, wat tâkãnẽ hã rowẽ kõ ĩt krkmãdâk. Are ĩt krdazazêĩ mnõ ĩt krdawaihku psê mnõ nmẽ, kãtô dure rom wẽ zawre hêwa nsĩ ĩzô dat krsakra mnõ, bdâ dat hrizep ku, za dat ĩm kmãdkâ psê mnõ nã, ĩt waihku nmẽ, wat ĩpkẽ ttê snã aimõ ĩt krkmã wamhu.
Ĩsenã hã romkmãdâ ĩt aim wasku mnõ prabâ, aimõ ro krkmãdkâ psê mõnõ. Are Wakmãdkâkwa Cristo Jesus damẽ krwanmrõ mnõzem hawi, wat krdazazê mnõzem nã, kãtô dure krwasissawi mnõzem nã, aimõ krkmã wamhui psê mõnõ.
Waptokwa Zawre Dahêmba wapkẽ krê krdahêmba mnõ danĩpttê nã, rom wẽ zawre Waptokwa Zawre dat aim sakre mnõ, aimõ krkmãdkâ psê mõnõ.
Ásia tkai wam hã wasimẽm nõrĩ tô kbure tĩrmẽ nã, tôka aim waihkudi. Fígelo kãtô Hermógenes ãzemã mãt ĩrẽ.
Onesíforo, tô nha mãt ĩpkẽ waptui pês. Tô danmẽzem wa krĩsimẽkwra mnõ nã re, tahã waĩnẽ dazazêĩkwai nã siwasku pibumã, ĩkmã ssem kõdi. Twa, Waptokwa Zawre tô kbure ĩsĩm akwẽ dapkẽ psê snã dat krkmãdkâ mnõ pibumã, kmã ĩzapa hã.
Tahã tônmẽ, dazakru sĩ Roma wa wsi wi, mãt krĩzô rĩt, are tĩsãmr kõ re ĩzô rtĩ rmẽ kõdi.
Twa, Wakmãdkâkwa ro dat wam nõmr mnõze bdâ nwa waptkã wa, kmã dapkẽ snã za dat krkmãdkâ mnõ nã, Onesíforo ãmã rowaihu dat tmã hri psê mnõ pibumã, wa kmã ĩzapa hã! Are dazakru sĩ Éfeso wa, dure saktẽ zawre tkrĩwaihkâ mnõ nã, tôka aim waihku psê ktabd.
Waptokwa Zawre danĩpi wapkẽ ttê snã kãtô dure wapkẽ psê snã wat krdam kmãdkâ mnõzeTôka waĩmã tô ĩkra nẽ. Are wa kmã ĩzapa, tô Wakmãdkâkwa Cristo Jesus damẽ krwanmrõ mnõzem hawi, dapkẽ psê snã dat krwakmãdkâ mnõzem nã, aisipkẽ waptui snã krainẽm mnõ pibumã.
Ĩt krdam rowahtu mnõ re, bât dakahâ zawre nõka ĩnmĩ rowahtuze krwapar mõn. Tâkãhã waĩnmĩ rowahtuze krkburõi mnõ, dawadi nõrai mã dure krtmã rowahtu mõnõ. Ambâ dat krsazêĩ psê mnõ nẽ hã nõrai mã, kãtô dure dawadi nõrai mã tkrê rowahtu mnõ pibumã, tê kmã kahõs nẽ hã mã, krtmã rowahtu mõnõ.
Wakmãdkâkwa Cristo Jesus danĩm surta ktab nẽ, rowẽ kõ ĩt krkmãdkâ mnõ, waĩmẽ krkmãdkâ mõnõ.
Kãhã tô kãnẽ: Surda krsipiĩ mnõ re, tô kmãdkâkwa tê pkẽ toi pibumã si za sipi nã krkmã tsimãzus. Tanẽ nmẽ za danĩpi kamõi ku sisrẽ kõdi.
Tanẽ dure ĩwra tdê. Wra ttê ktab zô damẽ wra da sbre wa, dat tmã hri prabâ wra kõ wa, za rom wẽ dat tmã sõmr kõdi.
Tâkãnẽ, dure bru nã krsipi mnõ nẽ hã mã romkmãdkâ hã, akwẽ wadi nõrai wanã sĩm amnõ hawi tê kmẽsi da, tô ĩkwaĩmba.
Tâkãhã ĩmrmẽ nã krkmã aisimãzus psê mõnõ. Tâkãnẽ wa, za Wakmãdkâkwa aikrãi waihkuze aim sõmrn, tô kbure ro krsamãr waihku psê mnõ pibumã.
Tâkãnẽ hã dakmã hã rowaskuwẽ ĩt krdam wasku mnõzem hawi, wat rowẽ kõ ĩt krkmãdâk. Tô târa pra nã zemã mãt dapãrkwai nẽ dat ĩpawasis. Are Waptokwa Zawre damrmẽze nõkwa nhanẽ tê sdâ waihku kõdi.
Waptokwa Zawre dasimã dat smĩstu nõrĩ wapkẽhrize Wakmãdkâkwa Cristo Jesus dat wam kãwsi mnõ tê waihku mnõ pibumã, wat tô tanõrai kmã tô kbure tâkãhã rowẽ kõ ĩhâipre pa snã ĩt krkmãdâk, Waptokwa Zawre dakbuzi krhêmba wamhuire mnõ, krkmã sõpre mnõ pibumã.
Kãhã rowahtuze tô ĩsenã:“Wakmãdkâkwa Cristo damẽ wadkâ mnõ nẽ, waza dure damẽ krwanõmr.
Wahâipre pa snã tônmẽ Wakmãdkâkwa Cristo damẽ rowẽ kõ aimõ wat krkmãdkâ mnõ wa, waza dure danĩm rom psê zawre wa, akwẽ mrmẽ prê nẽ damẽ krwanõmr. Are Wakmãdkâkwa dakmã akwẽ nõrai mã wasikudâ wa, za dure danĩm akwẽ nẽ dat wawaihku kõ nã wawaskun, Waptokwa Zawre damã.
Are amtpẽ kõ re, ĩsenã wapkẽ psê snã krdamã wahêmba mnõ kõ za, za Wakmãdkâkwa Cristo dapkẽ psê snã aimõ dat krwakmãdâk, danĩm romkmãdkâ kupanã mãrĩ dat kmãnãr kõ nmẽ.”
Waptokwa Zawre damã krsipiĩ psê mnõ nẽ hã nã rowaskuzeAkwẽ krkmãdkâ mnõ nõrai mã tâkãhã kmã ĩmrmẽze krtmã rowahtu psê mõnõ, are dure Waptokwa Zawre danõkam nẽ aimrmẽ prê snã krtmã aimrmẽ mõnõ, mrmẽ hawi mrmẽ simã tkrê kwanĩ mnõ kõ pibumã. Damrmẽ nã krdasikwanĩ mnõze psê kõdi, ta hawi za damrmẽ waparkwai nõrai wi ro kmã kwakru.
Waptokwa Zawre damã krsipiĩ psê mnõ nẽ hã akwẽ nẽ damã aisiwasku pibumã, kraisikwanĩ psê mõnõ, kraisipiĩ mnõzem hawi kraissem mnõ kumnãstê, kãtô dure ĩsenã hã rowaskuwẽ ĩkwaĩmba tkrê dam rowahtu mnõ nẽ hã akwẽ nẽ, krdamã aisiwasku mnõ pibumã.
Wakmãdkâkwa danĩm romkmãdkâ kupanã hã damrmẽ nã krsikwanĩ mnõzep tmẽ aisbre knã. Tâkãhã mrmẽ nã krsikwanĩ mnõzem hawi za akwẽ nõrĩ Waptokwa Zawre darẽ.
Romze ĩsmĩ hi kunẽ nẽ hã akwẽ hi tê kunẽ psê nẽ, za romkare hã dam rowahtukwai nõrai smĩ rowahtuze akwẽ tkrê kunẽ psê wawẽ. Tô tahã romkare hã dam rowahtukwai nõrai mẽ hã ponkwanẽ, tô Himeneu kãtô dure Fileto.
Tô tanõrĩ mãt ĩsenã hã romkmãdâ tê rmẽ pês. Twa, tô ĩsenã nẽ za dadkâ nõrĩ aipâ sõkrêptui mnõze krãiwatbro par mnõ nã, akwẽ nõrai mã tkrê wasku. Are tâkãhã krkmã mrmẽzus mnõzem nã, tetô nha dazazêĩkwai nõrai wi romkmãdâ tê kwakru.
Are ĩsenã hã romkmãdâ Waptokwa Zawre dat wam rmẽ mnõ, nõkwa nmõmõ tê kdâi kõdi. Tâkãhã danĩm romkmãdkâ kmã kuĩkre snã ĩnmrõ, tô kãnẽ: “Wakmãdkâkwa danĩm akwẽ nõrĩ dam waihkudi.” Are kãnẽ dure ĩkuĩkre mãrd: “Wakmãdkâkwa danĩm akwẽ nã krsiwasku mnõ nẽ hã za romkunẽ tê rmẽ pês.”
Kri zawre wam hã dasa zaparzem nẽ hã kahâki. Nmãhã kukaw nẽ hã dasa zaparze, tô ouro nã, kãtô dure prata nã, are wdê nã, kãtô ze zbrê nã hã dure mãrdi. Nmãhã tô dasikrãiktõ wam hã btâ mã si, are nmãhã tô btâ bâ hã pibumã.
Tâkãnẽ dure wanõrĩ. Nõkwa tô kbure tâkãnẽ hã romkunẽ ĩt wasku mnõ tê sahâr psê mnõ wa, tô dakahâ zawre nõka za Wakmãdkâkwa damã krsipiĩ mnõ da, dasimã smĩstun. Waptokwa Zawre dapkẽ prabâ ro tkrê kmãkwamãr zêĩ mnõ nmẽ, za tâkãnẽ dat tmã nõmr, are tô kbure danĩpiĩ pê, za dam kmã kahõs pês.
Are tôka, romkunẽ waptem nõrĩ sipkẽ prabâ krkmã sapka psê mnõ wi, kraiksê psê mõnõ. Pkẽ psê snã Wakmãdkâkwa dat krwaihkâ mnõ pibumã tkrê dawar mnõ nõrai mẽ, krdazazêĩ psê mnõ snã, kãtô dure krdazawi mnõ snã, kãtô dure aipkẽ nmrõ snã, ĩkwaĩmba hã romkmãdkâ pra, krainẽm mõnõ.
Ĩsmĩ zaksê kõ nõrĩ tô tare hã damrmẽzem nã krsikwanĩ mnõzep tmẽ kraizas mnõ knã, tâkãnẽ hã damrmẽ nã krsikwanĩ mnõzem ntõ, tô dasikwape nã aim waihku psê mnõ nmẽ.
<sup>(24-25)</sup> Wakmãdkâkwa damã krsipiĩ mnõ, mrmẽ nã krsikwanĩ mnõ snã krmõr pibumã, psê kõdi. Ĩpê tô, tô kbure akwẽ nõrai mẽ mrmẽ warem psê snã krsisdakbâ mnõ pibumã. Dam rowahtukwai psê nẽ za mrmẽ psê snã, kãtô hâipre pa snã, ĩkwaĩmba krmrmẽzus kunẽ mnõ nõrai mã tkrê rowahut. Amtpẽ kõ re kãte, tkrê tmã rowahtu mnõzem hawi, Waptokwa Zawre tô tanõrĩ dat waihkâ mnõ pibumã, romkunẽ hawi pkẽ sĩkdâi mnõ pibumã, kãtô dure ĩsenã hã romkmãdâ tê waihku mnõ pibumã.
(-)
Tâkãnẽ wa, za aipâ danmĩ zaksê psê nẽ, psê snã rom nã krkmã simãzus, are romkunẽ Hêpãrwawẽ tô tanõrai sô tê sakra hawi, krsissãmr. Tô tahã romkunẽ nã mãt tô tanõrĩ tê tte pês, sapka kõ nã re, Hêpãrwawẽ nĩm romkmãdkâ prabâ ro tkrê kmãkwamãr mnõ pibumã.
Ĩstõm hã btâ nã za ro saikwar mnõzeKãhã za ĩt aim waskuzem nã aismĩ zaksê sikutõr knã: Ĩstõm hã bdâ nwa waptkãzep tmẽ ro krturê mnõ wa, za ro ttui pês.
Tô tahã btâ nã za akwẽ nõrĩ kahâ snã simã si ro tkrê kmãdâk, kãtô dure krsõiti wawẽ. Krsimã prê mnõ snã, kãtô dure krsisnã toi mnõ snã, za krnõmr. Sikamõi nõrĩ za mrmẽzuszem nã tkrê wamrĩ wawẽ. Rom pê nõkwa tê tmã kmãnãr kõ wam nẽ, za tê tmã waihku kõdi. Ptokwa, kãtô separkwa, za tkrê sazêĩ mnõ kõd, are dure Waptokwa Zawre dakmã hã romkmãdâ za tkrê kmãdkâ wapu.
Sikamõi nõrĩ za tkrê sawi mnõ kõdi. Mrmẽ prê snã, kãtô dure romkare za tkrê dawasku kunẽ. Sipkẽ nã hã romkmãdkâ kunẽ wi, sipttê mnõ kõdi. Stikrui zawre snã za sikamõi nõrĩ tkrê kmãdâk, kãtô dure tô kbure romkmãdkâ psê kwaĩmba za krsipi.
Tô tare za tkrê dam sõihâk, kãtô dure siwazem kõ snã, kãtô dure simã prê snã, za romkunẽ tkrê kmãkwamãr. Tkai wam hã romkmãdkâ wẽ za tmã wẽ zawred mnõdi, are Waptokwa Zawre za tê dazawi prãirêki.
Waptokwa Zawre dakmã hã romkmãdâ wanõr nẽ tkrê kmãdkâ prê mnõ nẽ, za krsiwasku, are ro tkrê kmãkwamãr mnõze tô Waptokwa Zawre dazazêĩkwai nõrĩ dat sipttêzem kupanã. Tâkãnẽ hã akwẽ nõrĩ krsakãi mõnõ.
Tô tanõrai sum hã za nõkwam nõrĩ kri mba zas, pikõi nĩm romkmãdkâ krturê nõrai mã tkrê romzanãmr mnõ snã, sĩm romkmãdkâ tmẽ tê krãikdâi mnõ pibumã. Romkunẽ pra, kãtô sipkẽ prabâ si krnmrõ mnõ nẽ hã pikõi nõrĩ sipra tê krãikdâi mnõ pibumã, za tkrê tmã romzanãmr.
Tâkãnẽ hã pikõi nõrĩ, tetô nẽs romkmãdkâ pê tê waihku zêĩ nẽ hã nẽ siwasku, are ĩsenã hã romkmãdâ nhanẽ tê kmã krãinĩstu psê kõdi.
Ambâ Janes nã dat krwamtrẽ mnõ, kãtô dure ambâ Jambres nã dat krwamtrẽ mnõ, ahâmre Moisés ãkwaĩmba krsipiĩ mnõ nẽ, za dure tâkãhã akwẽ nõrĩ ĩsenã hã romkmãdkâ kwaĩmba krsipi. Tô tanõrĩ tô ĩsmĩ zaksê kõ nẽ hã akwẽ nẽ tet tokto krnõmr, are dure Waptokwa Zawre dat krdazazê mnõze tê rmẽ pês.
Are akwẽ tkrê stokrãm mnõzem nã za tkrê kmã wamhui mnõ kõd, tô Janes kãtô Jambres ãmã ro tmã saikwar mnõ prabâ, za smĩ zaksê kõ nã tô kbure tê waihku pês.
Paulo Timóteo tê spokrpkuze<sup>(10-11)</sup> Are tôka waĩnmĩ rowahtuze, kãtô dure krkmã ĩnẽm mnõze, kãtô dure romkmãdâ, ĩt krkmãdkâ mnõ, aim waihku psêdi. Waptokwa Zawre ĩt krdazazê mnõze, kãtô dure ĩhâipre pa snã krĩmõrze, kãtô dure ĩt krdazawi mnõze, kãtô dure danĩm romkmãdâ, ĩpakuwa kõ snã, ĩt krkmãdkâ mnõze, kãtô dure dat krĩkmã kwakbure mnõze, kãtô dure rowẽ kõ ĩt krkmãdkâ mnõ, dure aim waihku psêdi. Tô kbure rowẽ kõ dazakru sĩ Antioquia wa, kãtô dure dazakru sĩ Icônio wa, kãtô dure dazakru sĩ Listra wa, ĩm krãiwatbro mnõ, aim waihku psêdi. Tazi mãt ĩkrui waparkwai nõrĩ tkrĩkmã kwakbure wawẽ. Are Wakmãdkâkwa mãt tô kbure akwẽ nõrĩ tkrĩkmã kwakbure mnõzem hawi ĩwazrên.
(-)
Are akwẽ pkẽ kunẽ nõrai mã, kãtô dure tare akwẽ pkẽ psê nẽ krĩsiwasku mnõ nõrai mã, za romkunẽ krtmã kuiptu wawẽ. Tanõrĩ za tkrê dantokrãm, are aisa dure dat krstokrãm.
Are tôka ĩsenã hã romkmãdâ krkburõi mnõ nã, kãtô dure aipkẽ psê snã krsazê mnõ nã, aimõ krkmã wamhui mõnõ. Nõkwam nõrĩ Wakmãdkâkwa Cristo Jesus danĩm romkmãdkâ nã tkraim rowahtu mnõ nẽ hã, aim waihkudi.
Aisrurê re hawi bât Waptokwa Zawre danĩm hêsuka wam hã ĩkuĩkre mnõ krwaihku mõn. Tô tahã psêd, Wakmãdkâkwa Cristo Jesus krdazazêĩ mnõzem nã aisipkẽhri pibumã, aikrãi waihkuze tkraim sõmr mnõ pibumã.
Tô kbure Waptokwa Zawre danĩm hêsuka wam hã ĩkuĩkre mnõ, tô ĩkrãi waihkuze ĩkuĩkrekwai nõrai mã dat tmã sõmr mnõ prabâ. Are psêd, ĩsenã hã romkmãdâ tkrê wam wasku mnõ pibumã, kãtô dure wanĩm romkmãkwamãr kunẽ tê wam hêĩkre pibumã, kãtô dure wat kmã pnĩ mnõ nhanẽ wat sakra psê pibumã, za tê wam wasku pês, are ĩkwaĩmba hã krwanmrõ mnõzem nã tê wam rowahtu psê pibumã, dure psêdi.
Tâkãnẽ danĩm hêsuka tkrê wam rowahtu mnõze hã, tô Waptokwa Zawre danĩm akwẽ wi mãrĩ srowaptkâ kõ snã, tô kbure rom pê psê snã tê kmã krãinĩstu mnõ pibumã.
<sup>(1-2)</sup> Wakmãdkâkwa Cristo Jesus tô za tô kbure akwẽ nõrai mã ro dat tmã nõmr mnõ, krĩromãdkâ mnõ nõrai mã, kãtô dure ĩdkâ par mnõ nõrai mã. Are Waptokwa Zawre, kãtô dure Wakmãdkâkwa Cristo Jesus danõkam nẽ, tô ĩsenã ro ĩt aim nõmr mnõ, tô kãnẽ: Wakmãdkâkwa Cristo aipâ za dat krẽwai nmẽ, kãtô dure za dat krdakmãdkâ mnõ nmẽ, damrmẽze akwẽ nõrai mã wasku rmẽ kõ snã, krdam wasku mõnõ. Ro psê wa, teza krdam wasku mõn, are ro psê kõ wa, dure aimõ krdam wasku mõnõ. Rom psê tmẽ pkẽ sĩkdâi mnõ pibumã, kãtô dure ĩsĩm romkunẽ tê waihku mnõ pibumã, kãtô dure krdawaptui psê mnõ pibumã, aihâipre pa snã krdam rowahtu mõnõ.
(-)
Are zatô bdâ nwa waptãr, ĩsenã hã romkmãdâ akwẽ nõrĩ tê sazê zêĩ kõ pibumã. Tazi za ro sipkẽ krê krkmã sapka mnõ prabâ si krnõmr. Tô tahã btâ nã, za sipkẽ kwaĩmba hã dam rowahtukwai nõrĩ simã krãikõt. Tô tanõrĩ za romwasku tkrê sãmr wẽ mnõ nẽ hã si tkrê tmã wasku.
Ahâmre hã romkare hã romwaskuzem pra krnmrõ mnõ pibumã, za tô tanẽ hã akwẽ nõrĩ ĩsenã hã romwaskuze tê rẽm.
Tô kbure rom nã krkmã aisimãzus psê mnõ snã, ro krkmãdkâ mõnõ. Rowẽ kõ aipkẽ ttê snã krkmãdkâ mõnõ. Waptokwa Zawre danĩm rowaskuwẽ waskukwai nẽ aisipi krkmãdkâ mõnõ. Danĩpi tkrê dam kmãdkâ psê mnõ nõrai nẽ aisipi krdam kmã krãinĩstu psê mõnõ.
Are wa, Waptokwa Zawre dannĩwĩ dat ĩwrĩ pibumã, mãtô ro tkrturê. Tâkãhã tkai wam hã krĩmõrze ĩt rmẽ pibumã, mãtô bdâ nwa waptãr.
Romkmãdkâ psê pra, tô ĩwra ttê nẽ wat ĩstõ ku krĩsikwanĩ pês, ĩnĩpi watô kmã wazê, Waptokwa Zawre ĩt krdazazê mnõze ĩt rmẽ kõdi.
Krĩnmrõ psê mnõ nõrai mã rom wẽ Wakmãdkâkwa za dat tmã sõmr mnõ, tetô tokto krĩzô smĩpar. Wakmãdkâkwa tô ro dam nõmr psêkwai ktabi, tahã za tô tahã btâ nã, tô tahã rom wẽ ĩm sõmrn. Are tâkãhã rom wẽ waĩmã si kõdi, tô tô kbure Wakmãdkâkwa mnĩ dakrãiwatbroze tkrê dazawi mnõ snã krdazô smĩpar mnõ nẽ hã mã, dure.
Ĩstõm hã Timóteo ãmã Paulo ãmrmẽzeAzanã ĩkmãdkâ da wê aimõr pibumã, kraisikwanĩ psê mõnõ.
Wasimẽ hã Demas, mãt tâkãhã tkai wam hã rom wẽ pra ĩrẽ, are dazakru sĩ Tessalônica ku mõ. Wasimẽ hã Crescente tô Galácia tkai ku mãt mõ. Are Tito tô Dalmácia tkai ku mãt mõ.
Tô Lucas ãwtẽsit ĩmẽ krmõ. Wasimẽ hã Marcos ãzô krairtĩ mõnõ, are wê aisimẽ ĩm saprõn. Tahã za Wakmãdkâkwa danĩpizem nã tkrĩwaihkâ pês.
Wasimẽ hã Tíquico wat amõ satõ, dazakru sĩ Éfeso ku.
Wê aimõr wa, ĩnĩm sikuzaze hâi zaktõ nẽ hã wê ĩm kâri. Carpo ãnrõwa wa wat rẽ, dazakru sĩ Trôade wa. Are ĩnĩm hêsuka dure wê ĩm duri. Romzar hâ nã hã hêsuka mnõ ĩw rmẽ knã.
Alexandre, târa nã krĩsipiĩ mnõ, mãt ĩkmã kwakbure wawẽ. Are zatô Wakmãdkâkwa ro tkrê kmãkwamãr mnõzem prabâ, aisa ro dat tmã nõmr.
Tahã wi kraisimã ropibui psê mõnõ. Romwasku wat krdam wasku mnõ kwaĩmba mãt tmrmẽ kunẽ wawẽ.
Dawanã hã ĩsiwazrê pibumã, ĩmrmẽ prê sikrãiktõ mnõzem wa ĩzam re, nõkwa waĩmẽ smĩ zazâr kõdi. Tô kbure mãt ĩrmẽn, are wa, Waptokwa Zawre mãr nã tĩrmẽ mnõ nã, kmã danĩnãr pibumã, kmã ĩzapka kõd!
Are Wakmãdkâkwa mãt waĩmẽ tanmĩ zazârn, are ĩnĩpttê psên, tô kbure judeu kõ nõrai mã danĩm rowaskuwẽ psê snã ĩt krtmã wasku mnõ pibumã. Are mãtô Wakmãdkâkwa dure ĩwaihkâ psên, dat ĩwrĩ pibumã, dat ĩkrui kõ da.
Wa ĩm waihkudi, zatô Wakmãdkâkwa tô kbure romkunẽ hawi ĩwazrê psên, are ĩpkẽ nmrõ psê snã hêwa nsĩm hã dat krdakmãdkâ mnõzep ku dasitmẽ ĩzaprõnn. Twa, ĩpkẽ toi snã waza ĩt krdawasku wẽ wamhuire! Tô tanẽ!
Wahidba Priscila ãmã, kãtô dure wasimẽ hã Áquila ãmã, tmã aisimãza nã, krkmã ĩnpokrpku mnõ nã. Are Onesíforo ãnĩm akwẽ nõrai mã dure tmã aisimãza nã, krkmã ĩnpokrpku mnõ nã.
Wasimẽ hã Erasto tô dazakru sĩ Corinto wa mãt nmĩ zazâr. Dazakru sĩ Mileto wa, wat wasimẽ hã Trófimo rẽ, hâze nmẽ.
Hâ nĩm bdâ nwa waptkã kõ re, wê aimõr da, kraisikwanĩ psê mõnõ. Wasimẽm nõrĩ Êubulo, kãtô Pudente, kãtô Lino, kãtô dure wahidba Cláudia, kãtô dure tô kbure tônmẽ hã wasimẽm nõrĩ mãt aikmã krspokrpku mnõ nã, mrmẽze aim kburõ.
Ĩsimẽ hã Timóteo, Wakmãdkâkwa aihêmba dat kraim kmãdkâ psê mnõ pibumã, wat ĩt krdawar. Waptokwa Zawre dapkẽ psê snã tô kbure dat kraikmãdkâ kba mnõ pibumã, wa kmã ĩzapa hã!
<font color=teal>TITO ÃMÃ HÃ HÊSUKA</font>Wa Paulo, Waptokwa Zawre damã krĩnĩpiĩ mnõ, kãtô dure Wakmãdkâkwa Jesus Cristo damrmẽ waskukwai pibumã dat ĩzatõrĩ, wat tâkãhã hêsuka aim kuĩkre.Tkrê dazazêĩ mnõzem nã krsiwrahku mnõ pibumã, kãtô dure wat krdazazê mnõzem nã hã ĩsenã hã romkmãdâ wat krkmãdkâ mnõ, tkrê waihku mnõ pibumã, danĩm akwẽ nõrĩ ĩt krwaihkâ mnõ pibumã, mãt Waptokwa Zawre ĩnmĩstun, are ĩzatõrn.
Wat krdazazê mnõzem hawi krsô wanmĩpar mnõ, tô krwaromãdkâ wamhuire mnõ pibumã. Tâkãhã krwaromãdkâ wamhuire mnõzem nã mãt Waptokwa Zawre tka dat krãiwatbro kõ re, wam kmã ropistun.
Ĩsimẽ hã Tito, Waptokwa Zawre wasiwam si wat krdazazê mnõzem nã, tôka tô ĩkra ktab nẽ, waĩmã. Are tôkai mã wat tâkãhã hêsuka aim kuĩkre.Waptokwa Zawre, kãtô dure Wapkẽhrikwa Cristo Jesus, pkẽ psê snã tkraikmãdkâ mnõ da, kãtô dure tkraipkẽ nmrõ psê mnõ da, wa kmã ĩzapa hã!
Dazazêĩkwai nõrai kmãdkâkwai nõrĩ ro tkrê kmãdkâ mnõzem nã rowahtuzeWaptokwa Zawre damã danĩpi adu wat kmãnãr da hã, kmã krãinĩstu pibumã, kãtô dure dazakrui mnõ pâ Wakmãdkâkwa Jesus dazazêĩkwai nõrai kmãdkâkwai nõrĩ sõre mnõ pibumã, wat kâ pore waikwam hã tkai kre sĩ Creta wa airẽ. Ro ĩt aim krui mnõ nã kraispokrpku psê mnõ pibumã, tô kãnẽ:
Dazazêĩkwai nõrai kmãdkâkwai pibumã, ambâ wat kmẽ nmĩstu mnõ da hã, tô nõkwa mãrĩ tê kmã sãmr kõ nẽ hã, kãtô dure smĩsi pikõi nã si ĩmrõ nẽ hã. Ambâ za wat kmẽ nmĩsdu, tô ĩkra nõrĩ Wakmãdkâkwa tkrê dazazêĩ psê mnõ nẽ hã, kãtô dure romkunẽ wa krĩnmrõ mnõ kõ nẽ hã nã, kãtô dure tkrê dawapar mnõ kõ nẽ hã nã, dat krkmã tom mnõ kõ nẽ hã.
<sup>(7-9)</sup> Twa, nõkwa dazazêĩkwai nõrai kmãdkâkwai nẽ Waptokwa Zawre danĩpi tkrê dam kmãdkâ mnõ pibumã, tô za ambâ nõkwa mãrĩ tê kmã sãmr kõ nẽ hã. Tô ambâ simã prê kõ nẽ hã, kãtô dure stikrui snã krmrmẽ mnõ kõ nẽ hã, kãtô dure ĩsiwadkâ zêĩ kõ nẽ hã, kãtô dure ambâ ĩstikru sku kõ nẽ hã, kãtô dure ro tkrê waikẽ zawre mnõ kõ nẽ hã, kãtô dure ĩsrõwa wa akwẽ krsinã mnõ tkrê sapar psê mnõ nẽ hã, kãtô dure rom psê tmẽ krsikwanĩ psê mnõ nẽ hã, kãtô dure simã tkrê ropibui psê mnõ nẽ hã, kãtô dure ĩkwaĩmba hã romkmãdkâ prabâ ro tkrê kmãdkâ psê mnõ nẽ hã, kãtô dure Waptokwa Zawre tkrê dazazêĩ psê mnõ nẽ hã, kãtô dure ro simã tê hri tkrê kmã krãinĩstu psê mnõ nẽ hã, kãtô dure pkẽ ttê snã ĩsenã hã Waptokwa Zawre danĩm romkmãdkâ prabâ hã rowahdu tkrê kmãdkâ mnõ nẽ hã. Tâkãnẽ ro tkrê kmãdkâ mnõ wa, za ĩsenã hã romkmãdkâ nã dawadi nõrĩ tkrê pkẽ waptui pês, are za dure tâkãhã ĩsenã hã romkmãdâ tkrê sazêĩ mnõ kõ nõrai mã siwakru krĩnmrõ mnõze tmã wasku pês.
(-)
(-)
Romkmãdâ Waptokwa Zawre dat wam rmẽ mnõ tkrê kmãdkâ psê zêĩ mnõ kõ nẽ hã, kahâki. Judeu nõrai hawim hã tô tanõrai sum hã kahâ zawredi. Tô tanõrĩ za tô tare hã rowaskuzem nã dawadi nõrĩ tkrê stokrãm.
Ssem kõ snã ktâprezu simã tkrê kakburõi mnõ pibumã, smĩ rowahtuzem kunẽ nã kri tdêkwai nõrĩ tô kbure sĩm akwẽ nõrai mẽ kahâ snã tê kmã kwakru nmẽ, teza ĩsenã tmã aimrmẽ mõn, smĩ rowahtuzem kunẽ tê sahâr mnõ pibumã.
Tô ĩkwaĩmba mãt tkai sĩ Creta wam hã tô tanõrai sum hã damrmẽ waskukwa, kãnẽ mrẽ: “Creta wam hã akwẽ nõrĩ simãzaĩ ktabd mnõdi. Romsiwamnãr nẽ tô tanõrĩ, waka ktab snã krnmrõ mnõ snã za dasa nã si krsimãzus.”
Tahã kmã mrmẽze, tô ĩsenã. Tanẽ nmẽ, wi tô ĩsenã tâkãhã romkare hã dam rowahtukwai nõrai mã aimrmẽ mõnõ, wat krdazazê mnõzem nã hã romkmãdâ tkrê kmãdkâ psê mnõ da.
Rowasku judeu nõrĩ tare simã tkrê krãiwatbro mnõ, kãtô dure ĩsenã hã romkmãdkâ wẽ kõkwai nõrai hawim hã rowahtuze, tkrê kmãdkâ mnõ kõ pibumã, krtmã aimrmẽ mõnõ.
Ĩpkẽ psê nõrai mã tô kbure ro psêd. Are ĩpkẽ kunẽ nõrai mã, kãtô dure dazazêĩ kõkwai nõrai mã, mãrĩ tmã psê kõdi. Romkunẽ nã krsimãzus mnõ nmẽ, tô tanõrai sĩm romkmãdâ, kãtô dure ĩpẽ, tô romkunẽ tmẽ si.
Krmrmẽzus mnõze tô Waptokwa Zawre tkrê dawaihku mnõ nã, are ro tkrê kmãkwamãr mnõzem hawi, za Waptokwa Zawre tê dawaihku kõ nã krsiwasku. Krnmrõ mnõze tô tkrê dakrui wapar mnõ snã, kãtô dure Waptokwa Zawre danĩm romkmãdâ tkrê kmãdkâ zêĩ mnõ kõ snã. Rom pê za nhanẽ tê kmãnãr kõdi.
Ĩsenã hã rowahtu nã rowaskuzeAre tôka, Tito, ĩsenã hã Waptokwa Zawre danĩm romkmãdkâ nã hã rowahtuzem prabâ, krdam rowahtu mõnõ.
Ambâ predum nõrai mã krrowahtu psê mõnõ, krsiwadkâ mnõ kumnãstê, kãtô dure predum snã ro tkrê kmãdkâ mnõ pibumã, kãtô dure rom nã krkmã simãzus psê mnõ pibumã, kãtô dure Waptokwa Zawre pkẽ ttê snã tkrê dazazêĩ psê mnõ pibumã, kãtô dure tkrê dazawi psê mnõ da, kãtô dure rowẽ kõ tmã krãiwatbro wa, Waptokwa Zawre danĩm romkmãdkâ prabâ aimõ ro tkrê kmãdkâ mnõ pibumã, krtmã rowahtu mõnõ.
<sup>(3-5)</sup> Are dure pikõi predum nõrai mã krtmã rowahtu mõnõ, pikõi nõrĩ Waptokwa Zawre danĩm romkmãdâ tkrê kmãdkâ psê mnõ nẽ hã nẽ, romkunẽ kupanã krnmrõ mnõ pibumã. Romkare tê dawasku kunẽ kõ pibumã, kãtô dure krsiwadkâ mnõ kõ pibumã, teza dure krtmã rowahtu mõn, kãtô dure rom pê tkrê dam kmãkwamãr mnõ nã pikõi wadi nõrai mã tkrê rowahtu psê mnõ pibumã, tmã aimrmẽ mõnõ, krnmrõ mnõzem hawi, pikõi waptem nõrĩ mrõ kãtô kra tkrê sawi psê mnõ pibumã, tê waihku psê da, kãtô dure rom nã krsimãzus psê mnõ pibumã, kãtô pkẽ psê snã romkunẽ kupanã krnmrõ mnõ pibumã, kãtô dure srõwa wam hã danĩpi simã tkrê kmãdkâ psê mnõ pibumã, kãtô dure mrõ tkrê sazêĩ psê mnõ pibumã, nwa nõkwa Waptokwa Zawre damrmẽzem kwaĩmba mrmẽ wasku kunẽ kõ pibumã.
(-)
(-)
Are ambâ waptem nõrai mã dure krtmã aimrmẽ mõnõ, rom nã krsimãzus psê mnõ snã krnmrõ mnõ pibumã.
Dawadi nõrĩ aiprabâ psê snã ro tkrê kmãdkâ mnõ pibumã, tô kbure krkmã ainẽm mnõze psê snã kraisimã nõmr mõnõ. Aipkẽ psê snã, kãtô dure dapredum nẽ, krdam rowahtu mõnõ.
Ĩkwaĩmba hã damrmẽ nã si damã kraimrmẽ mõnõ, akwẽ kraim mrmẽzus mnõ kumnãstê, kãtô dure wakrui waparkwai nõrĩ wam ssem mnõ pibumã, nhanẽ wakwaĩmba mrmẽ kunẽ tê kmẽ sãmr kõzem hawi.
<sup>(9-10)</sup> Tare sipi tkrê dam kmãkwamãr mnõ nõrai mã, tdêkwai nõrĩ tkrê sazêĩ psê mnõ pibumã, kãtô dure tkrê pkẽ toi mnõ pibumã, krsikwanĩ mnõ da, kãtô dure tkrê sdawa wakrãm mnõ kõ da, kãtô dure krtwi hêmzui mnõ kõ pibumã, krtmã rowahtu mõnõ! Are tô kbure ro tkrê dam kmãkwamãr mnõ da hã, tô pkẽ psê snã, kãtô dure ĩkwaĩmba, za tkrê dam kmãkwamãr. Tâkãnẽ wa, za ro tkrê kmãkwamãr mnõzem hawi, dawadi nõrĩ Waptokwa Zawre, Wapkẽhrikwa, danmĩ rowahtuze tkrê wasku wẽ.
(-)
Tô tô kbure akwẽ nõrai mã dapkẽhrize dat tmã krãiwatbro pibumã, mãt Waptokwa Zawre dapkẽ psê snã dat krwazawi mnõze wam waskun.
Dapkẽ psê snã dat krwazawi mnõzem nã, mãt wam rowahtun dazazêĩ kõkwai nõrai nẽ aimõ krwanmrõ mnõ kõ pibumã, kãtô dure tkai wam hã romkmãdkâ kunẽ prabâ hã wapkẽ krêm hã romkunẽ pra, ro wat krkmãdkâ mnõ kõ pibumã. Tônmẽ tkai wa ro wat krkmãdkâ psê mnõ snã, kãtô dure ĩkwaĩmba ro wat krkmãkwamãr mnõ snã, kãtô dure Waptokwa Zawre danĩm romkmãdâ wat krkmãdkâ psê mnõ snã, krwanmrõ mnõ da, mãt wam rowahtun.
Btâ pê, Waptokwa Zawre, Wapkẽhrikwa Jesus Cristo, dakbuzi zawre dat wam krãiwatbro pibumã, nwa waptkã da krwanmĩpar mnõ re, tâkãnẽ krwanmrõ mnõ da, mãt wam rowahtun.
Wapkẽhrikwa mãt wanõr wanõkwakrê dadkâ da tasissõmrn, tô kbure wanĩm romkunẽ hawi dat wanmrã pibumã, kãtô dure dat wapkẽ kupsõi psê pibumã, wasĩ danĩm akwẽ ktab pibumã, kãtô dure rom psê si wat krkmãkwamãr mnõ pibumã.
Tâkãhã ĩt aim kuĩkre, krdam rowahtu psê mõnõ. Aiprêze Waptokwa Zawre dat aim sõmr nã krdapkẽ waptui mõnõ, are dure siwakru krĩnmrõ mnõ nõrĩ romkunẽ hawi krwairbe mnõ pibumã, krtmã aimrmẽ mõnõ. Aipredum snã krainẽm mõnõ, akwẽ nõrĩ taikmãdkâ wapu kõ pibumã!
Dazazêĩkwai nõrĩ krnmrõ mnõzeTô kũnmẽm hã wasimẽm nõrĩ dakmãdkâkwai nõrĩ, kãtô damrmẽ prê nõrĩ, tkrê wapar psê mnõ da, kãtô dure tô kbure rom pê pkẽ waptui snã tkrê kmãkwamãr mnõ da, krtmã aimrmẽ mõnõ.
Ahâmã, tô danmĩ zaksê kõ nẽ hã nẽ dure krwanmrõ mnõze. Tô ta siwa, Waptokwa Zawre danĩm romkmãdâ wat krkmãdkâ psê zêĩ mnõ kõd, are romkunẽ wat aire wat krkmãkwamãr. Tô kbure romkunẽ wapkẽ krê krkmã sapka mnõ prabâ, nhanẽ wasiwazrêze wat waihku kõ snã, wat aire wat krkmãkwamãr. Dawadi nõrai mã nhanẽ rom kunẽ wat tmã hri da, krkmã wasimãzus mnõ snã, kãtô dure dawadi nĩm ro wat krwaikẽ mnõ snã, krwanmrõ mnõze. Tô ta siwa, mãt dawadi nõrĩ tkrê wakrui wapar, are wanõrĩ dure aisa wat krkrui wapar.
<sup>(4-5)</sup> Are Waptokwa Zawre danĩm romkmãdkâ pê, kãtô dat krwazawi mnõze dat wam hêĩkre mnõ siwa, mãt wapkẽhrin. Dat wapkẽhri mnõze rom pê wat krkmãkwamãr mnõ hawim kõdi. Tô wakmã dapkẽ mnõzem hawi, mãt wapkẽhrin. Dahêmba nã mãt wapkẽhrin. Tahã mãt wapkẽ dat wam kupsõ, are dure krwarêrkê mnõ nẽ, krwaromãdkâ mnõzep te wam sõmrn.
(-)
Wapkẽhrikwa Jesus Cristo dakmã mãt Waptokwa Zawre dapkẽ psê snã Dahêmba mnĩ wam dazatõrn.
Dapkẽ psê snã dat krwakmãdkâ mnõzem hawi, mãt tâkãnẽ wam kmãnãrn, krwaromãdkâ wamhuire mnõze krsô wanmĩpar mnõ, dat wam sõmr pibumã.
Tâkãhã ĩt aim rowahdu, tô ĩsenã.Twa, tâkãnẽ hã rowahtu kai kõ snã krtmã rowahtu mnõ pibumã, wa kmã ĩzapa hã, tô kbure Waptokwa Zawre dazazêĩkwai nõrĩ rom pê tkrê kmãkwamãr mnõzem nã krsikwanĩ psê mnõ pibumã. Rom pê wat krkmãkwamãr mnõ wa, tô kbure akwẽ nõrai mã psêd.
Are tô tare hã mrmẽ nã krsikwanĩ mnõzep ku, kãtô dure hĩkba nõrai sisizem hawi danĩsizem nnãkrta mnõzem zô, mrmẽ nã krsikwanĩ mnõzep ku aisbre knã. Romkmãdkâ prê judeu nõrĩ tkrê kmãdkâ mnõ nã mrmẽ simã tkrê kwanĩ mnõzep tmẽ, kãtô krsiwassui mnõzep tmẽ, aisbre knã, dure. Tâkãnẽ hã krkmã mrmẽzus mnõze tô tare, rom pê tê wam krãiwatbro kõdi.
Are nmãhã wasimẽm hã wasimẽm nõrĩ kmã sĩpko pibumã, krsipi mnõ nẽ hã krmõr wa, teza smĩsi, tanẽ kõ wa, ponkwanẽ, tmã rowahtu mõn, are tapari, teza tmã aismĩ rẽm.
Tâkãnẽ hã akwẽ Waptokwa Zawre danĩm rowaskuwẽ tê rmẽ nã aim waihkud, are sĩm romkmãkwamãr kunẽ nã mãt siwakru krmõr nã, siwasku pês.
Ĩstõm hã Paulo ãnmĩ rowahtuze Tito ãmãWasimẽ hã Ártemas, tanẽ kõ wa, wasimẽ hã Tíquico, amõ ĩt aim satõr wa, dazakru sĩ Nicópolis wa wasiwaikrãm pibumã, ĩsenã kraisikwanĩ mõnõ. Watô ro ĩsimã hi, tô tahã dazakrui wa, hâ sikutõr re, krĩmõr pibumã.
Are romkmãdkâ prê waihku psêkwa, Zenas nã dat krwamtrẽ mnõ, kãtô dure wasimẽ hã Apolo, waihâkâ. Nẽm pibumã, mãrĩ twi srowaptkâ wa, aisĩm mãr wa, tmã sõmrĩ.
Wasimẽm nõrĩ ro krtwi ĩsrowaptkâ mnõ nẽ hã tkrê waihkâ mnõ pibumã, rom pê tkrê kmãkwamãr mnõzem nã krsikwanĩ psê mnõ pibumã, wa kmã ĩzapa hã. Tâkãnẽ ro tkrê kmãdkâ mnõ wa, za wasimẽm nõrĩ tare krnmrõ mnõ kõdi!
Tô kbure ĩsimẽm nõrĩ mãt mrmẽze aim kburõ, aikmã nẽsi spokrpku mnõ nã. Tô kbure tô kũnmẽm hã wasimẽ hã dazazêĩkwai nõrai mã wasku mõnõ, nẽsi kmã wanpokrpku mnõ nã.Waptokwa Zawre dapkẽ psê snã tô kbure dat kraikmãdkâ kba mnõ pibumã, kmã ĩzapa hã!
<font color=teal>FILEMOM ÃMÃ HÃ HÊSUKA</font>Ĩsimẽ hã Filemom: Wa Paulo, Wakmãdkâkwa Cristo Jesus damã krĩnĩpiĩ mnõzem hawi, danmẽzem wa krĩsimẽkwra mnõ, wat wasimẽ hã Timóteo ãmẽ tâkãhã hêsuka aim kuĩkre. Tôka tô wasiwaikẽ, are wanõr mẽ tet dure Wakmãdkâkwa damã kraisipiĩ mõn.
Tôkai mã, kãtô dure dazazêĩkwai nõrĩ Wakmãdkâkwa Jesus damã aisrõwa wa krĩsikrãiktõ mnõ nõrai mã, wat tâkãhã hêsuka kuĩkre. Wahidba Áfia ãmã, kãtô dure wasimẽ hã Arquipo ãmã, wat dure tâkãhã kuĩkre. Arquipo tô wanõr mẽ Wakmãdkâkwa damã danĩpi tkrê dam kmãdkâ mnõ hã.
Waptokwa Zawre, Waptokwai ktabi, kãtô dure Wakmãdkâkwa Jesus Cristo, pkẽ psê snã tkraikmãdkâ kba mnõ pibumã, kãtô dure tkraipkẽ nõmr psê kba mnõ pibumã, kmã ĩzapa hã!
Filemom tkrê dazazêĩ psê mnõ snã kãtô dure tkrê dazawi mnõ snã krmõrzeĨsiwaikẽ Filemom, Waptokwa Zawre ĩt krdawar mnõ wa, wat aikmã krĩnpokrpuk, are tôkai kmã ĩpkẽ to nã damã krĩsiwasku.
Tô kbure Waptokwa Zawre danĩm akwẽ nõrĩ krsawi psê mnõ nã, kãtô dure Wakmãdkâkwa Jesus krdazazêĩ psê mnõ nã, ĩt krwapar mnõzem hawi, wat tôkai kmã ĩpkẽ to nã Waptokwa Zawre damã krĩsiwasku.
Tô kbure rom pê Wakmãdkâkwa Cristo damẽ krwanmrõ mnõzem hawi, Waptokwa Zawre dat krwam sõmr mnõ, tô wasiwam si wat krdazazê mnõ nmẽ, wat krsamãr waihku psê mnõ pibumã, wat ĩt krdawar.
Tôka tô ĩsimẽ hã, ĩt aisawi ktabi hã. Are tô ĩsenã tô kbure Waptokwa Zawre danĩm akwẽ nõrĩ krpkẽ waptui mnõ nmẽ, wat krĩzawi mnõzem hawi, ĩpkẽ toi snã, kãtô dure ĩpkẽ ttê snã, krĩmõr.
Onésimo ãkmã Paulo Filemom tê warzeTwa, Wakmãdkâkwa Cristo wat krdazazê mnõzem nã, ĩpnãi nẽ ĩt kraikmãdkâ mnõzem hawi, nhanẽ za ro krkmã krãinĩstu mnõ pibumã, aimã ĩmrmẽ pibumã, arknẽ tô ĩkwaĩmba.
<sup>(9-10)</sup> Are ĩt kraisawi zepku mnõ nmẽ, ĩt aiwdakur zêĩ kõd, tô ĩmrmẽ nã si waza aiwa. Wa Paulo, Wakmãdkâkwa Cristo Jesus dasissõkwakrê dat ĩzatõr hã za, are dure danĩpi ĩt krdam kmãdkâ mnõzem hawi, danmẽzem wa krĩsimẽkwra mnõ nã, watza aiwa, wasimẽ hã Onésimo ãkmã. Tô tahã Wakmãdkâkwa Cristo danĩm romkmãdkâ nã tô ĩkra ktab nẽ wat ĩt krkmãdâk. Danmẽzem wa krĩsimẽkwra mnõ re, wat Wakmãdkâkwa Cristo datmẽ nhanẽ ĩmõrze tmã wasku. Tanẽ nmẽ, wa, tô ĩptokwai nẽ.
(-)
Ĩsnãkrta Onésimo tôkai mã mãr mã aire psê kõdi, are tokto za tkraiwaihkâ pês, are dure wa tkrĩwaihkâ pês.
Tô sza, wat tokto kmã ĩpkẽ snã aipâ aitmẽ amõ satõ.
<sup>(13-14)</sup> Wa aire kmã ĩzapa, tônmẽ waĩmẽ aimõ krmõr pibumã. Wakmãdkâkwa Jesus dakmã hã rowaskuwẽ ĩt krdam wasku mnõzem hawi, danmẽzem wa krĩsimẽkwra mnõ re, aisõkwakrê tkrĩwaihkâ mnõ pibumã, aire tmã ĩmrmẽ zêĩd. Tô tanẽ nã re, wat aipâ amõ aim satõ, kãte kmã aisapka kõ snã tkrĩwaihkâ mnõ pibumã, tônmẽ aimõ krmõr pibumã, kmã ĩzapka kõ nmẽ. Are aipkẽ psê snã krĩwaihkâ zêĩ mnõ wa, tônmẽ smrã pibumã, waĩmã psê ktabdi.
(-)
Nha bdâ aikupanã krmõr pibumã, mãt kãte Waptokwa Zawre dat tmã wẽ, tâkã hawi pkẽ psê snã aimẽ krnẽm wamhuire mnõ pibumã.
Twa, ahâmã, tô tô tare sipi tkraim kmãkwamãr mnõ nẽ hã nẽ bât krkmãdkâ mõn, are tokto tô wasimẽ hã wam sawi ktab nẽ waza wat krkmãdâk. Are tô ĩsenã, wa ĩm sawi ktabdi. Are tôka tokto dure aim sawi psê ktabdi. Ahâmã, tô tare kraim sipiĩ mnõ nẽ bât krsawi mõn, are tokto tô wasimẽ hã dazazêĩkwai nmẽ, teza krsawi psê mõn.
Ahâmã kãte mãrĩ taiw kunẽ wa, tanẽ kõ wa, mãrĩ taim wakbâ kõ snã krmõr wa, ĩt aim wakbâ da, ĩm sakre nã.
Waĩnĩpkra nã wat tâkãhã aimã aim kuĩkre: Mãrĩ hã wa, wa Paulo waza aim wakâ. Are waĩhawi krairomãdkâ mnõ nã, ĩm wakbâ pibumã, ĩt aispokrpku zêĩ kõdi.
Twa, Wakmãdkâkwa krdazawi mnõ nmẽ, tâkãhã ĩt aiwari, pe, ĩm kmã krãinĩstu pêsê. Tâkãnẽ wa, teza ĩsimẽ hã Wakmãdkâkwa Cristo dazazêĩkwai nẽ ĩpkẽ waptu.
Tôkai kmã hã ro ĩt waihku psê mnõ snã, wat tâkãhã aim kuĩkre. Are wa ĩm waihku psêdi, ĩt kraiwar mnõ pra, kãtô dure ĩm kmã spai snã, za ro ĩm krkmãdkâ mnõ nã.
Waptokwa Zawre krĩkmã dawar kba mnõzem prabâ, ro dat ĩm nõmr mnõ da, wat aitmẽ kba amõ ĩmõr pibumã, dat ĩm wẽ pibumã, krsô ĩnmĩpar. Tanẽ nmẽ, wat dure aiwa, tô tazi ĩnmĩ zazârze ĩzô ĩm kmẽ sãmr pibumã.
Paulo Filemom ãmã mrmẽ tê kmã krãinĩstuzeWasimẽ hã Epafras tetô dure Wakmãdkâkwa Cristo Jesus damã krsipiĩ mnõzem hawi danmẽzem wa waĩmẽ krsimẽkwar. Tahã mãt dure nẽs aikmã spokrpku mnõ nã, mrmẽze aim kburõ.
Tônmẽm hã waĩmẽ krsipiĩ mnõ nõrĩ Marcos, kãtô Aristarco, kãtô Demas, kãtô dure Lucas, tô kbure mãt dure nẽsi aikmã spokrpku mnõ nã, mrmẽze aim kburõ.
Wakmãdkâkwa Jesus Cristo dapkẽ psê snã dat kraikmãdkâ kba mnõ pibumã, wa kmã ĩzapa hã!
<font color=teal>HEBREU NÕRAI MÃ HÃ HÊSUKA</font>Wakmãdkâkwa Jesus Cristo, tô Waptokwa Zawre wam dahêĩkre psêkwaSaktẽ zawre nãt ahâmre Waptokwa Zawre wahĩkba nõrai mã krdamrẽm, damrmẽ waskukwai nõrai sdawa nã. Krdamrmẽ mnõze hêmnã warõrdi.
Are tokto mãt dure wanõr mã tamrmẽn, Dakra zdawa nã. Tô kbure ro Dakra damã dat sakre pibumã, mãt Dakra danmĩstun. Are tô ta dakmã mãt hêwa kãtô tka kmãnãrn.
Dakra dakbuzi Waptokwa Zawre dakbuzi mẽ tô siwa. Dakra Waptokwa Zawre damẽ tô dasiwam ktabi. Dakrat hêwa nsĩm hã ro, kãtô dure tkai mba hã ro, tô kbure damrmẽ prê nã dat krtte mnõ. Are akwẽ nõrĩ ĩsĩm romkmãkwamãr kunẽ hawi dat psê mnõ pari, mãt hêwa nsĩ tanmrãn, Waptokwa Zawre tô kbure danĩpttê nã dat krkmã spai mnõ danmĩrê nnĩwĩ.
Waptokwa Zawre Dakra prêzem nã, kãtô dure hêwa nsĩm hã danĩm akwẽ nõrai prêzem nã, rowaskuzeDakra prêzem nã hêwa nsĩm hã Waptokwa Zawre danĩm akwẽ nõrĩ dat kmã spai mnõ pibumã, mãt danãrn, are dure danĩsizem prê zawre Dakra mã sõmrn. Tahãt tô kbure hêwa nsĩm hã danĩm akwẽ nõrai sisize prê nã kmã spa.
Dakra damã kmã damrmẽ nẽ, adu nĩwa Waptokwa Zawre hêwa nsĩm hã nmãhã danĩm akwẽ mã kmã damrmẽ kõdi. Kmã damrmẽze tô kãnẽ:“Tôka tô ĩkra ktabi. Tâkãnã wat aikmã ĩptokwa.”Are dure adu nĩwa nmãhã hêwa nsĩm hã danĩm akwẽ kmã kãnẽ kmã damrmẽ kõdi: “Tahã ptokwa tô wa hã, tahã za ĩkra nẽ krhêmba”.
Are Waptokwa Zawre danĩm wakbunĩkwa tkai ku dat dazatõr siwa, nãt kãnẽ tamrmẽn:“Tô kbure hêwa nsĩm hã akwẽ nõrĩ za tâkãhã tkrê kmãdkâ prê.”
Hêwa nsĩm hã danĩm akwẽ nõrai kmã Waptokwa Zawre kmã damrmẽze, tô kãnẽ:“Hêwa nsĩm hã danĩm akwẽ nõrĩ rowakku nẽ krhêmba mnõ pibumã, kãtô dure damã krsipiĩ mnõ nõrĩ kunmã rko nẽ krhêmba mnõ pibumã, mãt Waptokwa Zawre tmã hrin.”
Are Dakra dakmã kmã damrmẽze, tô kãnẽ:“Tôka tô akwẽ ptokwai ktabi. Tôka teza akwẽ nõrĩ krkmãdkâ wamhuire mõn. Ĩkwaĩmba ktabi teza ro krtmã sakra mõn, aisĩm akwẽ krkmãdkâ mnõzem wa.
Romkmãdkâ psê si aim wẽ hã, are romkmãdkâ kunẽ aim wẽ kõ ktabdi. Tanẽ nmẽ, wat wa, Aiptokwai ktabi, aismĩsut, aisimẽm nõrai sõwa hêmõ ĩt aisãr pibumã. Tô ĩt kraipkẽ toi mnõ pibumã, wat tâkãnẽ ro ĩsimã hi.”
Are damrmẽzep kamõ danĩm hêsuka wa kuĩkre snã ĩnmrõ, tô kãnẽ:“Tôka tô Dakmãdkâkwa. Are rom nnãkrta wa bât aisipkra nã tka, kãtô dure hêwa, kmãnãr.
Sikuza krhâikrta mnõ nẽ za tka, kãtô dure hêwa, tsiwawẽ, are tsikutõr. Are tôka teza kraihêmba wamhuire mõn.
Dasikuzazem hâi zaknõ nõkwa tê kuikãs nẽ, teza tka kãtô hêwa kuikãs mõn. Sikuza hâi te nõkwa tê kmẽ nrẽ pibumã, sikuza hâi krda tê rmẽ nẽ, teza dure tâkãhã tka kãtô hêwa rẽm, aimõwi hã kmãnãr pibumã. Are tôka tô aihêmnãbâ teza aimõ kraihêmba mõn. Krairomãdkâ mnõze, tô wamhuire snã za krsaikwar.”
Waptokwa Zawre adu nĩwa nmãhã hêwa nsĩm hã danĩm akwẽ mã kãnẽ damrmẽ kõdi:“Waĩnmĩrê nnĩwĩ kraisimãssi mõnõ, aikrui waparkwai nõrĩ aipra krowi aipra zaparzem nẽ ĩt smẽ parzep ku.”
Tanẽ wa, nhanẽp sa hêwa nsĩm hã Waptokwa Zawre danĩm akwẽ nõrĩ? Hêwa nsĩm hã danĩm akwẽ nõrĩ tô dahêmba, danĩ kãtô dahi sĩm mãr kõdi. Tô tanõrĩ tô Waptokwa Zawre damã krsipiĩ mnõ. Za dat krpkẽhri mnõ nẽ hã tkrê waihkâ mnõ pibumã, za hêwa nsĩm hã danĩm akwẽ nõrĩ mnĩ satõrn.
Wapkẽhrizem nã hã rowaskuzeTâkãnẽ mnõze mba, ĩpê tô, ĩsenã hã rowasku wat krwapar mnõ, wat rmẽ kõ pibumã, are ĩsenã wat krkmãdkâ mnõ da.
Tô ĩsenã, damrmẽze hêwa nsĩm hã danĩm akwẽ nõrĩ ahâmre tkrê wasku mnõ, tô ĩsenã ktabi. Tanẽ nmẽ, mãt Waptokwa Zawre tô tanõrai mrmẽze tê sazêĩ kõ nõrai mã, kãtô tê kmãdkâ prê kõ nõrai mã, ĩkwaĩmba rowẽ kõ tmã hrin.
Twa, wasipkẽhrize Waptokwa Zawre dat wam kãwsi mnõ wat kmãdkâ psê mnõ kõ wa, nhanẽ wabza rowẽ kõ akwẽ nõrai mã za dat hrizem hawi wasismrãn. Wakmãdkâkwa Jesus tô aimã mãt tâkãhã wasipkẽhrizem nã hã rowasku wam kmã snãkrtan. Tapari nãt dure dawaparkwai nõrĩ ĩsenã nã tê wam wasku pês.
Are Wakmãdkâkwa dawaparkwai nõrai mrmẽze Waptokwa Zawre dat kmã prê pibumã, mãt tô tanõrai mrmẽzem prabâ, danĩptdê wam wasku psên, rom wẽ zawre, kãtô dure aimõwi hã romwaihku kõ, saktẽ zawre dat kmãnãrzem nã. Are kmã dazapka prabâ, mãt dure Dahêmba nã wakrãi waihkuze wam sõmrn.
Wakmãdkâkwa Jesus Cristo tô wapkẽhrikwaTâkãhã tokto wat aim waskukwa, tô tkai te Waptokwa Zawre za dat kmãnãr nã. Tô tahã tkrê kmãdkâ mnõ pibumã, Waptokwa Zawre hêwa nsĩm hã danĩm akwẽ nõrai mã danĩptdê dat tmã sõmr kõdi.
Tâkãnẽ nã, tetô ahâmre hã damrmẽ waskukwai mrmẽze Waptokwa Zawre danĩm hêsuka wa kuĩkre snã kãnẽ nõmr:“Waptokwa Zawre, anõka akwẽ srurê ktab kõ wam nẽ, tep adu krkmã anpokrpku mõn? Mãr wa tep adu akwẽ za ĩdkâ mnõ at krkmãdkâ psê mõn?
<sup>(7-8)</sup> Hêwa nsĩm hã anĩm akwẽ nõrai papra nha wahumrê krmõr pibumã, bât ambâ sãrn. Tô tanẽ nã re, bât ĩprê zawreze tmã sõmrn, are dure dakmãdkâkwai nẽ hêmõ sãrn, tô kbure ro tkrê kmãdkâ mnõ pibumã.”“Tô kbure ro tkrê kmãdkâ mnõ pibumã, Waptokwa Zawre akwẽ mã danĩptdê dat sõmr nã” damrmẽzem hawi, ro wat waihu, tô kãnẽ: Ro tkrê kmãdkâ mnõzep kupanã, mãrĩ krhêmba mnõ kõdi. Tô sza, adu akwẽ tô kbure ro tkrê kmãdkâ mnõ kõdi.
Are tokto wat dakbuzi zawre wa dat krdakmãdkâ prê zawre snã Wakmãdkâkwa Jesus wat dakmãdkân, danĩpttê zawre nã ro dat krkmãdkâ mnõ snã. Tahã damã mãt hrin, tônmẽ tkai wa, hêwa nsĩm hã danĩm akwẽ nõrai papra nha wahumrê krdamõr pibumã. Waptokwa Zawre dapkẽ psê snã dat krwakmãdkâ mnõzem hawi, mãt tâkãnẽ Dakra mã hrin, tô kbure akwẽ nõrai sõkwakrê dadkâ pibumã. Are wanõr wanõkwakrê dadkâzem hawi, mãt tokto daprêze kãtô dakbuzi Waptokwa Zawre dat dam sõmr nã, wat dakmã wanõpren.
Waptokwa Zawre tô kbure ro dat krãipus mnõ, kãtô dure aimõ danĩpttê nã dat krtte pês. Tahã mãt ĩkwaĩmba ro dat kmãnãr snã, Wakmãdkâkwa Jesus Cristo rowẽ kõ dat krkmãdkâ mnõzem hawi, akwẽ pkẽ psê ktab nẽ dat krdakmãdâk. Dakra nõrĩ, kahâ snã Wakmãdkâkwa Jesus damẽ dakbuzi zawre wa krnmrõ mnõ pibumã, mãt Waptokwa Zawre tâkãnẽ kmãnãrn. Are wapkẽhrizep tmẽ dat wanĩmrõi mnõ, tô Wakmãdkâkwa Jesus.
Wanĩm romkunẽ hawi dat wapsê mnõ, tô Wakmãdkâkwa Jesus. Twa, Daptokwa tokto tô dure dat psê mnõ nõrai ptokwa. Tanẽ nmẽ, Wakmãdkâkwa Jesus dapnãi nã, kãtô dure dahidba nã, dat krwawamtrẽ mnõ pibumã, dassem kõdi.
Tâkãnẽ nã mãt kãnẽ tamrmẽn:“Ĩmmã, ro at krkmãkwamãr mnõzem nã, waza ĩpnãi nõrai mã ro ĩt wasku. Krdasikrãiktõ mnõzem wa, waza ĩt krawasku wẽ.”
Are dure kãnẽ tamrmẽn: “Waza ĩt krdazazê”, are tô dure kãnẽ tamrmẽn: “Kãnmẽ wat ĩza, ĩkra Waptokwa Zawre dat ĩm sõmr nõrai mẽ.”
<sup>(14-15)</sup> Dakra nã dat krwamtrẽ mnõ tô danĩ nã hã, kãtô dure dawapru nã hã, akwẽ. Dakra nẽ dat krwakmãdkâ mnõ pibumã, mãt Wakmãdkâkwa Jesus tasĩ akwẽn, wanõr nẽ. Dadkâzem mã ĩsipttê nẽ hã tô Hêpãrwawẽ. Are Wakmãdkâkwa mãt tasĩ akwẽn, Hêpãrwawẽ dat kutõr pibumã, kãtô dure dadkâ nã hã dapahi hawi akwẽ nõrĩ dat smrã mnõ pibumã. Tô wazrurê re hawi, wat wasismrãze wat waihku kõ snã, tô tare krdam sipiĩ mnõ nẽ, wadkâ mã wapahi snã krwanõmr, are dat wanmrã mnõ pibumã, mãt Hêpãrwawẽ nĩptdê twi shârn.
(-)
Tâkãnẽ nã ro wat waihu, tô kãnẽ: Hêwa nsĩm hã Waptokwa Zawre danĩm akwẽ nõrĩ dat krwaihkâ mnõ pibumã, mnĩ Wakmãdkâkwa damõr kõdi. Are Waptokwa Zawre danĩm hêsuka wa kuĩkre snã ĩnmrõ, tô kãnẽ: “Abraão ãnĩhdu nõrĩ za dat krwaihâk.”
Tâkãhã tê wam wasku, tô kãnẽ: Akwẽ nõrĩ dat krwaihkâ mnõ pibumã, mãt Waptokwa Zawre dat dam hrizem prabâ, tasĩ akwẽn, dapnãi nõrai nẽ, krdanẽm mnõ pibumã. Tâkãnẽ dat dam hri mnõze, tô Waptokwa Zawre danĩpi dat krdam kmãdkâkwai ktab nẽ Waptokwa Zawre danĩm romkmãdkâ nã akwẽ nõrĩ dat krwaihkâ mnõ pibumã. Akwẽ nõrai sĩm romkmãkwamãr kunẽ Waptokwa Zawre mãr kõ snã dat tmã rmẽ mnõ pibumã, mãt Wakmãdkâkwa Jesus dapkẽ psê snã, kãtô dure Waptokwa Zawre danĩm romkmãdâ dat krkmãdkâ psê mnõ snã, danõka krdanĩpi.
Hêpãrwawẽ romkunẽ nã tê dakmã stombo mnõ nmẽ, kãtô dure tkai mba hã rowẽ kõ dat kmãdkâ mnõ nmẽ, tokto dam waihku psêdi, Hêpãrwawẽ tê wakmã stombo mnõ wa, nhanẽ dat krwawaihkâ mnõ pibumã.
Wakmãdkâkwa Jesus daprê nã dakmãdkâkwait Moisés dat kmã spaizeWakmãdkâkwa wat krdazazêĩ mnõzem nã ĩsimẽm nõrĩ, tô kanõrĩkwa tô dure Waptokwa Zawre dasitmẽ dat aisaihrâ kba mnõ nõrĩ. Tâkãnẽ mnõze mba, Wakmãdkâkwa Jesus dakmã ro krkmã aisimãzus psê kba mõnõ. Tahã mãt Waptokwa Zawre mnĩ dazatõrn, wat krdazazêĩ mnõzem nã, danĩm romkmãdkâ nã Wawaihkâkwai ktab nẽ dat krwaihkâ mnõ pibumã.
Tô Waptokwa Zawre damã dat sabuzem wam hã danĩpi, dakmãdkâkwait Moisés tkrê dam kmãdkâ psê mnõ nẽ, mãt dure Wakmãdkâkwa Jesus Cristo danĩpi Waptokwa Zawre dat dam sakre, dat krdam kmãdkâ pês.
Kri zabukwa za prê nã kri tê sabu kmã spa. Tâkãnẽ mãt dure Wakmãdkâkwa Jesus dakmãdkâkwait Moisés daprê nã kmã spain.
Tô ĩsenã, nõkwa kri tê sabu wam si, za kri da, are kbure ro krãipuskwa, tô Waptokwa Zawre.
Are dakmãdkâkwait Moisés mãt Waptokwa Zawre damã dat sabuzem wam hã danĩpi pkẽ psê snã tkrê dam kmãdâk. Are ro za Waptokwa Zawre adu dat kmãnãr da hã nã, nãt dure akwẽ nõrai mã ro wasku.
Are Wakmãdkâkwa Cristo, Waptokwa Zawre Dakra nmẽ, tô dakra nẽ mãt damã dat sabuzem wam hã danĩpi dat krdam kmãdâk. Are wanõrĩ wapkẽ ttê snã wat krdakmã sasõmr psê mnõ wa, are dure ro krsô wanmĩpar mnõ, aimõ wat krdazazêĩ psê mnõ snã krsô wanmĩpar mnõ wa, tô danĩm akwẽ nõrai nẽ za dat krwakmãdâk.
Waptokwa Zawre danĩm akwẽ nõrai siwaktuze<sup>(7-8)</sup> Tâkãnẽ nã nãt Waptokwa Zawre Dahêmba kãnẽ tamrmẽn:“Tâkãnã Waptokwa Zawre damrmẽze wapar kba wa, aihĩkba kba nõrai nẽ, damã aipkẽ sku kba mnõ knã. Aihĩkba kba nõrĩ tê dawapar zêĩ kõzem hawi, mãt Waptokwa Zawre tê dakmã stombo btâ nã, aikuwa mba krnmrõ mnõ re, damã tpkẽ suk.”
(-)
Tâkãnẽ nã mãt Waptokwa Zawre dure kãnẽ tamrmẽn:“Tazi mãt aihĩkba kba nõrĩ tĩkmã stombo mnõ snã, ĩkmã nõpre. Tâkãnẽzem hawi, nãt 40 nã wahu sikutõrzep ku, ro ĩt krtmã kmãkwamãr mnõ tkrê kmãdâk.
Tĩkmã stombo mnõzem hawi, wat tmã ĩnĩtikru. Tazi wat kãnẽ ĩmrẽm: ‘Tâkãhã akwẽ nõrĩ pkẽ kunẽ nmẽ, romkmãdâ ĩt tmã rmẽ mnõ, tê kmãdkâ zêĩ mnõ kõdi.’
Ĩsenã ĩnĩtikrui nmẽ, wat ĩmrmẽ ĩt kmã prê snã, kãnẽ ĩmrẽm: ‘Tô tanõrĩ za tka ĩt tmã ropistu tmẽ zas mnõ kõdi, krsiwaktu mnõ pibumã!’”
Ĩsimẽm nõrĩ, kraisimã ropibui psê kba mõnõ, nõkwa aisipkẽ kunẽ kba hawi, kãtô dure dazazêĩ kba kõzem hawi, Waptokwa Zawre krdaromãdkâ wamhuire mnõ, tê darmẽ kõ pibumã.
Are danĩm hêsuka wa “tâkãhã btâ nã” dat krwamtrẽ mnõ bdâ, adu krwam saikwar mnõ re, kraisipkẽ waptui kba mõnõ, romkunẽ nõkwa tê stokrãm kõ pibumã, kãtô dure nõkwa sipkẽ sku kõ pibumã.
Ĩsnãkrta wa wat krdazazêĩ mnõ nẽ, ĩstõ ku aimõ Wakmãdkâkwa Cristo wat krdazazêĩ psê mnõ wa, za damẽ hã akwẽ nõrai nẽ dat krwakmãdâk.
Waptokwa Zawre danĩm hêsuka wa kuĩkre snã ĩnmrõ, tô kãnẽ:“Tâkãnã Waptokwa Zawre damrmẽ wapar kba wa, aihĩkba kba nõrĩ tê dazazê zêĩ mnõ kõzem btâ nã damã pkẽ sku mnõ nẽ, damã aipkẽ sku kba knã.”
Nõkwam nõrĩp kwaz Waptokwa Zawre damrmẽ wapa, are tê dawapar zêĩ kõd? Tô tô kbure akwẽ nõrĩ dakmãdkâkwait Moisés Egito tkai hawi tê simrõi mnõ nõrĩ.
Nõkwam nõrai kmã mãp Waptokwa Zawre 40 nã wahum nã tapkẽ nĩpkruin? Tô romkunẽ tkrê kmãkwamãr mnõ nõrai kmã. Tanẽ nmẽ, mãt tô tanõrĩ tô kbure aikuwa mba dâk.
Waptokwa Zawre damrmẽ dat kmã prê snã, nõkwam nõrai kmã mãp kwaz kãnẽ tamrmẽn: “Tô tanõrĩ waĩmẽ siwaktu pibumã, tka ĩt tmã ropistu mnõ tmẽ, za zas mnõ kõdi”? Tô, tê dawapar zêĩ kõ nõrai kmã, mãt tâkãnẽ kmã tamrmẽn.
Tâkãnẽ nã ro wat waihu, tô kãnẽ: Tô tê dazazêĩ kõzem hawi, tka dat tmã ropistu tmẽ zas mnõ kõdi.
Ahâmre hã akwẽ nõrĩ danĩm rowaskuwẽ tê wapar nẽ, watô dure Waptokwa Zawre danĩm rowaskuwẽ waparn. Are danĩm rowaskuwẽ tê wapar mnõ, tê dazazêĩ kõzem hawi tmã psê kõdi.
Are wanõrĩ, wat krdazazêĩ mnõzem hawi, mãt dasiwaktuzep tmẽ wazas mnõ pibumã, dat wam wẽ, damẽ krwasiwaktu mnõ pibumã. Tâkãnẽ nã Waptokwa Zawre kmã damrmẽze, tô kãnẽ:“Wa ĩnĩtikrui nmẽ, wat ĩmrmẽ ĩt kmã prê snã, kãnẽ ĩmrẽm: ‘Waĩmẽ krsiwaktu mnõ pibumã, tka ĩt tmã ropistu mnõ ku za tô tanõrĩ sbre kõdi!’”Tô hêwa kãtô tka dat kmãnãr par siwa, danĩpi dat kmã krãinĩstu par nã re, mãt Waptokwa Zawre tâkãnẽ tamrmẽn.
Tanẽ nmẽt, 6 nã btâ parim hã btâ nã, danĩm hêsuka wa ĩkuĩkre kãnẽ nõmr:“Tô kbure danĩpi dat kmã wazrê pari, nãt 6 nã btâ parim hã btâ nã, Waptokwa Zawre tasiwaktun.”
Are tâkãnẽ nã mãt dure kãnẽ kmã sahun:“Waĩmẽ krsiwaktu mnõ pibumã, tka ĩt tmã ropistu mnõ ku, za tô tanõrĩ sbre kõdi.”
Wawanã mãt tô tanõrĩ Waptokwa Zawre danĩm rowaskuwẽ wapa, are tkrê sazêĩ mnõ kõzem hawi, damẽ krsiwaktu mnõ pibumã, zas mnõ kõdi. Tâkãnẽ mnõzem hawi, za akwẽ wadi nõrĩ debr, damẽ krsiwaktu mnõ pibumã.
Tâkãnẽ hã tô dure btâ kamõ dasimã dat kmẽ nmĩstuzem nã, mãt ro wam wasku psên. Tahã bdâ tô “tâkãnã hã btâ nã” mãt dat krwamtẽr. Tâkãhã btâ nã mãt, ro kmã sikâr pari, dakmãdkâkwait Davi ãzdawa nã damrmẽ wam rmẽn. Damrmẽ dat wam rmẽ mnõ, tô dure nã ĩt aim wasku kba hã, are tô kãnẽ:“Tâkãnã Waptokwa Zawre damrmẽ wapar kba wa, aipkẽ sku kba knã.”
Dakmãdkâkwait Josué, ahâmre hã akwẽ nõrĩ dasiwaktuzep ktab tmẽ tê kmã zbre kwaikâ, arknẽ Waptokwa Zawre dure dasiwaktuzem btâ kamõ nã, kmã damrmẽ kõdi.
Twa, 6 nã btâ parim hã btâ nã Waptokwa Zawre dasiwaktuzem nẽ, tetô adu danĩm akwẽ nõrai mã krsiwaktu mnõze krsô saikwar.
Are nõkwa damẽ siwaktu pibumã sbre wa, za tô kbure sipiĩ mnõ mã krsiwaktu pês, Waptokwa Zawre, danĩpi dat kmã wazrê pari, dasiwaktu nẽ.
Tanẽ nmẽ, romkmãdâ dat wam rmẽ mnõ nã, arê, ĩsenã krwasikwanĩ kba mõnõ, damẽ krwasiwaktu mnõ pibumã. Tâkãnẽ ro wat krkmãdkâ psê mnõ wa, za ahâmre hã dazazêĩ kõkwai nõrai mã nẽ ro wam saikwar mnõ kõdi. Tô tanõrĩ, tô tê dazazêĩ kutõrzem hawi, dasiwaktuzep ktab tmẽ zas mnõ pibumã, Waptokwa Zawre dat tmã wẽ kõdi.
Waptokwa Zawre damrmẽze tetô prê snã, kãtô sipttê snã, aimõ krhêmba. Damrmẽze tô smĩkezem kwa hi kwa pa kwa psê ktab nẽ. Are za smĩkezem kwa hi kwa pa, sikudabâ ĩkwa psê nẽ hã, kwa psê nã kmã spa. Damrmẽze za wawawã tmẽ, kãtô dure wahêmba tmẽ, ĩsenã ktabi debr. Akwẽ nõrĩ sipkẽ krê ro krkmã sapka mnõ, kãtô dure sipkẽ krê rom nã ĩkwaĩmba zô krkmã simãzus mnõ, za tkrê tmã pko pês.
Waptokwa Zawre tô kbure ro, kãtô dure tô kbure akwẽ, dam waihkudi. Twa nõkwa mãrĩ tê daw smĩkur kõdi. Datmõ mã, tô kbure ro kupsbi nmrã psêd. Are tô kbure waza wanõrĩ danõka wasimãsamn, ro wat krkmãkwamãr mnõ prabâ, aisa ro dat wam nõmr mnõ pibumã.
Wakmãdkâkwa Jesus tô Wawaihkâkwai ktabi, Waptokwa Zawre danĩm romkmãdkâ nãTâkãnẽ mnõze mba, ĩsenã hã romkmãdâ wat krsazêĩ mnõ prabâ, arê aimõ wat krkmã wamhui kba mõnõ. Waptokwa Zawre danĩm romkmãdkâ nã dat krwawaihkâ mnõ, damrmẽ prê zawred, kãtô dure danĩpttê zawredi. Tô tahã Wawaihkâkwai ktabi, tô Wakmãdkâkwa Jesus, Waptokwa Zawre Dakra. Hêwa nsĩ mãt tazbren, are Waptokwa Zawre danõka krdasimãsis.
Wawaihkâkwai ktabi, akwẽ waihkâkwai wadi nõrai nẽ kõdi. Tahã wapakuwa dam waihku psêdi. Tô romkunẽ tmẽ Hêpãrwawẽ tkrê wakmã stombo mnõ nẽ, mãt dure nẽs dakmã stombo, tô tanẽ nã re mãr kunẽ dat kmãnãr kõdi.
Tâkãnẽ mnõze mba, arê wapahi kõ snã, Waptokwa Zawre krdasimãssi mnõzep krta ku krwakasĩkre kba mõnõ. Tô ta hawi za dat krwazawi psê mnõ snã, dapkẽ psê snã dat krwakmãdâk, are wanĩpttê kõ wa, za dat krwawaihâk.
Israel wam hã akwẽ waikwam hawi, nãt ahâmre Waptokwa Zawre nha akwẽ kmẽ nmĩstun, damã dat sabuze tkrê dam kmãdkâ mnõ pibumã. Tanõrĩ mãt sõren akwẽ wadi nõrĩ danĩm romkmãdkâ nã tkrê waihkâ mnõ snã, danĩpi tkrê dam kmãdkâ mnõ pibumã. Damã dat sabuzep kmãdkâkwai ktabi za akwẽ nĩm zari nẽs Waptokwa Zawre damã wasku, kãtô dure tô tanõrai kmã romzari tkrê pro, damã romzar prozem wa, akwẽ nõrai sĩm romkmãkwamãr kunẽ, mãr kõ snã dat tmã rmẽ mnõ pibumã.
Damã dat sabuzep kmãdkâkwai ktabi dure akwẽ nmẽ, akwẽ wadi nõrai nẽ dure sipttê prãirêk. Tâkãnẽ mnõze mba, za danmĩ zaksê kõ nõrai kmã, kãtô dure siwakru krnmrõ mnõ nõrai kmã tpkẽ.
Are sipttê prãirê nmẽ, za dure akwẽ wadi nõrai sĩm romkmãkwamãr kunẽ kmã romzari tkrê pro mnõ wa, sĩm romkmãkwamãr kunẽ kmã tkrê pro, Waptokwa Zawre damã.
Dat dam sabuzep kmãdkâkwai ktabi, tô damrmẽ prê nẽ za akwẽ nõrĩ tkrê kmãdâk. Are nõkwa sismĩtê sissãr kõdi, damã dat sabuzep kmãdkâkwai ktab pibumã. Tô Waptokwa Zawre kmã dazapka prabâ si, za nõkwa saihrân, damã dat sabuzep kmãdkâkwai ktab pibumã, ĩsnãkrta wa ambâ, Arão nã ĩsisi, dat saihrâ nẽ.
Tô tanẽ dure Wakmãdkâkwa Cristo. Aimã krdasimã daprê mnõ snã, dasissãr kõd, Waptokwa Zawre mãt Wawaihkâkwai ktab pibumã danãrn. Tâkãnẽ nã Waptokwa Zawre Wakmãdkâkwa damã damrmẽze, tô kãnẽ:“Tôka tô ĩkra ktabi, tâkãnã wat aikmã ĩptokwa.”
Are Waptokwa Zawre danĩm hêsuka wa, Dakra kmã dure aimõwi hã kmã damrmẽze mãrdi, kãnẽ:“Krĩm sipiĩ mnõ, Melquisedeque nã dat krwamtrẽ mnõ, ahâmre hã akwẽ nõrĩ ĩnĩm romkmãdkâ nã tkrê waihkâ mnõ prabâ, teza akwẽ nõrĩ krwaihkâ wamhuire mõn.”
Waptokwa Zawre, Wakmãdkâkwa Jesus dadkâzem hawi dat dawazrê pibumã, danĩpttê nmẽ, nãt Wakmãdkâkwa Jesus tkai mba krdamõr re, damrmẽ tê hâ snã, kãtô dure dawwai snã, dat krdawar. Are Wakmãdkâkwa Jesus dasimã dawapu snã krdanẽm mnõzem hawi, kãtô dure Waptokwa Zawre dat krdazazêĩ psê mnõ nmẽ, mãt dat dawarze wapar psên.
Waptokwa Zawre Dakra ktab nã re, mãt Wakmãdkâkwa Jesus rowẽ kõ dat kmãdkâ mnõzem hawi, nhanẽ Waptokwa Zawre dat krdazazêĩ psê mnõze waihku psên.
Waptokwa Zawre dat dam rmẽ mnõ, tô kbure dat dam kmã krãinĩstu psê mnõ pari, nãt Wakmãdkâkwa Jesus tasĩ dapkẽhrikwain, tô kbure krromãdkâ wamhuire mnõ pibumã, tkrê dawapar psê mnõ mã.
Tanẽ nmẽ, mãt Waptokwa Zawre Wakmãdkâkwa Jesus danãrn, Wawaihkâkwai ktab nẽ, danĩm romkmãdkâ nã dat krwawaihkâ mnõ pibumã, ambâ Melquisedeque nã dat krwamtrẽ mnõ, ahâmre akwẽ nõrĩ tkrê waihkâ mnõ prabâ.
Dazazê rmẽzem nã rowaskuzeTâkãhã romkmãdâ wat aim wasku kba nã, tô saktẽ zawret adu krsmĩkwar, wat kraim wasku kba mnõ pibumã. Are ro adu krsamãr waihku psê kba mnõ kõ nmẽ, wat kraim wasku kba mnõ pibumã tuiti, wanõr mã.
Wakmãdkâkwa dazazêĩ kbaze kmã romsikâr nmẽ, arknẽ ro waihku psêkw, amtpẽ kõ re akwẽ wadi nõrai mã krrowahtu kba mnõ pibumã. Tô tanẽ kõ wam nẽ, adu ro waihku psê kba mnõ kõdi. Tâkãnẽ mnõze mba, tetô adu aim rowahtukwaĩkwa kraiw srowaptkâkw, Waptokwa Zawre danĩm romkmãdâ ĩsnãkrta hawi dure tkraim wasku kba mnõ pibumã. Twa, dasaze ĩsipttê nẽ hã krkahur kba mnõ pibumã, adu aikuiptu kba mnõ kõ nmẽ, kraisiwãittê kba mnõze tô adu dahâi waku.
Aikte si za dahâi waku nã si krsiwãitêt. Tahã romkmãdkâ pê, kãtô dure romkmãdkâ kunẽ tê kmã waĩzar psê mnõ pibumã, adu tê waihku kõdi.
Are ĩdumkrta nõrĩ, za dasaĩ nĩpttê nẽ hã tkrê kahur, romkmãdkâ pê, kãtô romkmãdkâ kunẽ, tê kmã waĩzar pibumã, tkrê waihku psê mnõ nmẽ.
Dasikrãikwanrẽ mnõzem nã, kãtô dure dazazêĩkwai nõrai krãi mba wanĩpkra wat nõmr mnõzem nã, kãtô dure dadkâ nõrĩ aipâ sõkrêptui mnõzem nã, kãtô dure wamhuire snã za krsaikwar mnõ pibumã hã Waptokwa Zawre ro dat dam nõmr mnõzem nã, dure aipâ wat aim ro wahtu kba mnõ pibumã, kmã wazapka kõdi.
Twa, waza tokto, Waptokwa Zawre dat wam wẽ wa, aimõwi hã rowasku aim wasku kban.
Nhanẽ bza, Waptokwa Zawre tê dazazê zahâr mnõ nõrĩ, aipâ datmẽ pkẽ sĩkdâ? Danĩm romkuiwẽ nãt aire krnõmr. Rom wẽ hêwa hawi Waptokwa Zawre dat wam kãwsi, mãtô tê waihuk, are Dahêmba mãt dure tmã dazatõrn.
Waptokwa Zawre damrmẽze psê nã, mãtô aimã tê waihuk, are dure tkai te za dat wam kmãnãrzem nã hã danĩpttê zawre, mãt Waptokwa Zawre dat tmã wasku pês.
Are tâkãnẽ Waptokwa Zawre dakmã ro tê waihku psê mnõ nã re, mãt dazazêĩ kutõ. Tanẽ nmẽ, tetô tô tanõrĩ dure Waptokwa Zawre Dakra wdê passakrti wa aipâ tê dazapuk, are dure dakahâ zawre nõka dakmã tisnãro. Tâkãnẽ mnõze mba, Waptokwa Zawre datmẽ za nõkwa nhanẽ aipâ tê pkẽ kdâi mnõ kõdi.
Nmã hã tkai wa nẽs tka psê pari, tka psê snã amnõ bru mba krsipiĩ mnõ nõrai mã krãiwatbro nẽ hã, tô tka Waptokwa Zawre dapkẽ psê snã dat krkmãdkâ mnõ.
Are tka wadui kunẽ kãtô krãnhu si krãiwatbro nẽ hã, mãr mã psê kõdi. Tahã mã za amtpẽ kõ re Waptokwa Zawre sikunẽ da rowẽ kõ zawre tmã krãiwatbro da tamrmẽn, are pron.
Are tâkãnẽ ro wat aim wasku kba nã re, tô kanõrai kmã kba ro wat waihu, tô kãnẽ: Dakmã kraispokrpku psê kba mnõ nmẽ, za Waptokwa Zawre dat aipkẽhri kba mnõzem nã hã rom wẽ aim krãiwatbro kban.
Waptokwa Zawre nõkwai mã siwakru mãrĩ dat hri kõdi. Danĩpi krdam kmãkwamãr kba mnõ nã, kãtô dure, krdazawi psê kba mnõ snã, aisimẽm kba nõrĩ krwaihkâ psê kba mnõ nã, kmã danmĩ zaksê sikutõr kõdi.
Rom wẽ krsô aismĩpar kba mnõ, Waptokwa Zawre dat aim krãiwatbro psê kba mnõ pibumã, kraipkẽ ttê kba mnõ snã, ĩstõ ku aimõ krdazazêĩ psê kba mnõ pibumã, kmã wazapa hã.
Aiwaka kba mnõ snã krainmrõ kba mnõ pibumã, kmã wazapka kõdi. Are tkrê dazazêĩ psê mnõ nõrai prabâ, aihâipre pa kba snã krainmrõ kba mnõ pibumã, kmã wazapa hã, Waptokwa Zawre dat wam kmã ropistu mnõ dat aim kmã krãinĩstu kba mnõ pibumã.
Dat krwam ropistu mnõ za dat wam kmã krãinĩstu psê nã rowahtuzeMãtô Waptokwa Zawre damrmẽ prê nã wahĩkwa Abraão ãmã ropistu psên. Are daprê nã nõkwa Waptokwa Zawre tê dakmã spai kõ nmẽ, tô danĩsizem nã mãt damrmẽ kmã prê snã tmã kmã ropistu psên.
Tazi nãt kãnẽ wahĩkwa Abraão ãmã kmã tamrmẽn: “Waza ĩt kraikmãdkâ pês, are aisihdu nõrĩ waza aim kahâ wawẽ.”
Hâipre pa snã wahĩkwa Abraão Waptokwa Zawre dat tmã kmã ropistuzem zô krsmĩpar mnõ nmẽ, nãt dat tmã kmã ropistu mnõzem prabâ, ro tmã kmã krãinĩstu psên.
Nõkwa, nõkwai mã akwẽ kamõi nĩsizem nã mrmẽ tê kmã prê snã, tê tmã kmã ropistu pibumã, tô tkrê kmãdkâ prê mnõ nĩsizem nã, za tmã kmã ropistu pês. Tâkãnẽ tê tmã kmã ropistu pari, mrmẽ za nhanẽ tê kmã krẽwai kõdi.
Dat tmã kmã ropistu mnõ, dat tmã prê psê pibumã, tô danĩsizem nã, mãt ahâmre hã wahĩkba nõrai mã Waptokwa Zawre tmã kmã ropistu psên. Danĩm romkmãdâ nmõmõ za dat kdâi kõ nã, tê samãr waihku psê mnõ pibumã, mãt danĩsizem nã dat tmã ropistuze tmã kmã prên.
Twa, tô ponkwanẽ rom prê nmõmõ za dat kdâi kõ nẽ hã nã, mãt Waptokwa Zawre damrmẽ kmã prên. Tâkãhã ponkwanẽ rom prê nã za dasimãzaĩ snã mãrĩ dat wasku kõdi. Tâkãnẽ mnõze mba, wat damẽ krwanmrõ mnõzem hawi wapkẽ nmrõ snã krwanõmr, are dat krwam ropistu mnõ dat wam kmã krãinĩstu psê mnõ pibumã, tô wapkẽ ttê snã wat krsô wanmĩpar.
<sup>(19-20)</sup> Dat wam kmã ropisdu krsô wanmĩpar mnõze, za wapkẽ wam tte pês, kubankra kmã tteze, âncora nã dat krwamtrẽ mnõ, kubankra tkrê tte psê mnõ nẽ. Tâkãhã krsô wanmĩpar mnõ ntõ, tô hêwa nsĩm hã kri zdawa ntomze kuzdai nnĩwĩm hã kripra wa. Tatô kripra, krdasimãssi mnõzem wa, Waptokwa Zawre dasimã dat rmẽ ktabi. Tô tammõ mãt Wakmãdkâkwa Jesus wanõwa tazbren, wannĩwĩ krdanĩpiĩ mnõ pibumã. Tazi nãt dat krwawaihkâ wamhuire mnõ pibumã, Waptokwa Zawre danĩm romkmãdkâ nã tasĩ Wawaihkâkwai ktabn, ahâmre hã akwẽ waihkâkwa Melquisedeque nã dat krwamtrẽ mnõ nẽ.
(-)
Melquisedeque tô dakmãdkâkwa kãtô dure dawaihkâkwaTô tahã ambâ, Melquisedeque nã dat krwamtrẽ mnõ, tô aire dakmãdkâkwa, dazakru sĩ Salém wa. Are mãtô dure Waptokwa Zawre, danĩm romkmãdkâ nã, tô tazim hã akwẽ nõrĩ tkrê waihkâ mnõ pibumã, sãrn. Wahĩkwa Abraão dasikwapezem hawi tê krẽwai siwa, nãt Melquisedeque mõ, wahĩkwa ãmẽ sikuzus pibumã. Dasikwapezem wa, nãt wahĩkwa Abraão nha dakmãdkâkwai nõrĩ pã, are srõwa ku aipâ tê krẽwai re, nãt Melquisedeque mõ, tê kuzus pibumã. Are tê waikrãmzem wa, nãt Waptokwa Zawre danĩsizem nã wahĩkwa Abraão ãmã tmrmẽ wẽ.
Dasikwape sikutõr pari, mãt wahĩkwa Abraão sikrui nõrai smĩ zazârzem wam hã ĩsĩm rom mnõ twi kburõ, are simẽ du. Are Melquisedeque wahĩkwa tê waikrãm siwa, nãt wahĩkwa Melquisedeque ãmã ro mnõ hawi tê tmã kapok. Dasikwape 10 nã rom hawi nãt smĩsi tmã sõ. Tô dízimo nã dat krwamtrẽ mnõ, nãt tmã sõ. Tô kbure ro sikwapezem hawi, tê duri nãt Melquisedeque ãmã kapok. Tâkãhã Melquisedeque nã ĩsisi, tô ĩkwaĩmba ro dam nõmrkwa. Are tô dure dazakru sĩ Salém wam hã dakmãdkâkwai nmẽ, ĩsisize, tô dure dapkẽ nõmrkwa.
Melquisedeque ãptokwai nĩsize, kãtô dure ĩseparkwai nĩsize, kãtô dure ĩhĩkba nõrai sisize, nõkwa tê waihku kõd, ĩwaptkãze kãtô dure ĩdkâze, nõkwa dure tê waihku kõdi. Are Waptokwa Zawre Dakra nẽ tetô aimõ Waptokwa Zawre damã krsipi wamhuire.
Tahã Melquisedeque ãprêzem nã, pe, krkmã aisimãzus psê kba mõnõ. Tô wahĩkwa Abraão ãzemã, mãt dasikwapezem hawim hã rom hawi, dízimo nã dat krwamtrẽ mnõ, tmã sakre.
Romkmãdkâ prê dakmãdkâkwait Moisés tê wam rmẽ mnõ prabâ, tetô wahĩkwa Levi ãhawim hã akwẽ nõrĩ Waptokwa Zawre damã krsipiĩ mnõ, akwẽ wadi nõrai sĩm dízimo tkrê kburõ. Tô kbure wanĩm akwẽ nõrĩ, tô wahĩkwa Abraão ãhawim hã akwẽ, tô sza za wahĩkwa Levi ãhawim hã akwẽ nõrai wtẽsi dízimo tkrê kburõ, akwẽ sikuwa nĩpkra hawi.
Are Melquisedeque, wahĩkwa Levi ãhawim hã, akwẽ kõdi. Tô tanẽ nã re, mãt wahĩkwa Abraão ãnĩpkra hawi ĩsĩm dízimo kâ, ro dasikwapezem hawi wahĩkwa Abraão sipra tê dur hawi. Tô wahĩkwa Abraão ãkmã zemã mãt Melquisedeque Waptokwa Zawre damã mrẽ, dat krkmãdkâ psê mnõ pibumã. Tô wahĩkwa Abraão ãmã Waptokwa Zawre dat tmã ropistu par kõ wam nẽ, mãt Melquisedeque wahĩkwa Abraão ãkmã Waptokwa Zawre dawa.
Are ro wat waihku psê mnõ, tô kãnẽ: Damrmẽ prê nẽ hã za damrmẽ wapu kmã Waptokwa Zawre damã mrẽ, damrmẽ wapu dat krkmãdkâ psê mnõ pibumã.
Damã dat sabuzem wa sipi tkrê kmãkwamãr mnõ nõrĩ, dízimo tkrê kburõi mnõ, tô ambâ za nmãzi ĩdkâ mnõ nẽ hã. Are tô tahã Melquisedeque ãkmã, Waptokwa Zawre danĩm hêsuka wa ro tê wam wasku, tô adu aimõ krromãdkâ mnõ nẽ hã dízimo tkrê kburõi mnõ nã.
Twa, wahĩkwa Abraão Melquisedeque ãmã ĩsĩm dízimo tê wakbâ siwa, mãtô dure wahĩkwa Levi wahĩkwa Abraão ãmẽ tmã wakâ. Tô tanẽ kõ wam nẽ, tetô tokto wahĩkwa Levi ãhawim hã akwẽ nõrĩ akwẽ wadi nõrai sĩm dízimo tkrê kburõ, Waptokwa Zawre damã.
Tô adu wahĩkwa Levi waptkã kõ re, nãt wahĩkwa Abraão Melquisedeque ãmẽ tsikuzus. Tô ta siwat, adu wahĩkwa Levi wahĩkwa Abraão ãhêmba krê krhêmba.
Tâkãhã tô kãnẽ: Danĩm romkmãdkâ nã akwẽ nõrĩ tkrê waihkâ mnõ pibumã, akwẽ kamõ dat kmẽ nmĩstu wa, za dure romkmãdkâ prê aimõwi hrin.
Tâkãhã Waptokwa Zawre kmã damrmẽze, tô Wakmãdkâkwa Jesus dakmã. Are Wakmãdkâkwa wahĩkwa Levi dasikapko hawim hã akwẽ kõdi. Tô aimõwi hã akwẽ nõrai hawi Wakmãdkâkwa. Are Wakmãdkâkwa dasikapko wam hã akwẽ nõrĩ adu Waptokwa Zawre damã nõkwa nĩwa dat sabuzem wa sipi tê dam kmãnãr kõdi.
Wakmãdkâkwa, tô wahĩkwa Judá dasikapko hawim hã akwẽ nẽ, mãt tasĩ akwẽn. Are Waptokwa Zawre damã dat sabuzem wa danĩpi tkrê dam kmãdkâ mnõ pibumã, Judá wam hã akwẽ nõrai kmã, dakmãdkâkwait Moisés mãrĩ tê wasku kõdi.
Aimõwi hã Melquisedeque ãnẽ Waptokwa Zawre danĩm romkmãdkâ nã dawaihkâkwai nã rowaskuzeWaptokwa Zawre danĩm romkmãdkâ nã tkrê wawaihkâ mnõ pibumã, aimõwi hã akwẽ dat kmẽ nmĩstuzem nã, mãt ro wam wasku psên. Tâkãhã dat smĩsdu tô Melquisedeque ãnẽ hã.
Waptokwa Zawre danĩm romkmãdkâ nã dat krwawaihkâ mnõ pibumã dat danmĩsdu, akwẽ nõrai sĩm romkmãdkâ hawim kõdi. Are danĩpttê snã krdahêmba wamhuire mnõzem hawi, mãt Waptokwa Zawre danãrn, danĩm romkmãdkâ nã dat krwawaihkâ mnõ pibumã.
Waptokwa Zawre danĩm hêsuka wa Wakmãdkâkwa dakmã kuĩkre snã ĩnmrõ, tô kãnẽ:“Krĩm sipiĩ mnõ, Melquisedeque nã dat krwamtrẽ mnõ, ahâmre hã akwẽ nõrĩ ĩnĩm romkmãdkâ nã tkrê waihkâ mnõ prabâ, teza akwẽ nõrĩ krwaihkâ wamhuire mõn.”
Tâkãnẽ, mãt Waptokwa Zawre romkmãdkâ prê, ahâmre akwẽ nõrai mã dat rmẽ mnõ, sipttê kutõrn, wasipkẽhrize wam krãiwatbro pibumã sipttê kõ nmẽ.
Romkmãdkâ prê, dakmãdkâkwait Moisés tê rmẽ mnõ, mãrĩ Waptokwa Zawre danĩm romkmãdkâ prabâ tê dam kmã kwapsê kõ nmẽ, nãt sipttê kutõrn. Are krwasipkẽhri mnõ pibumã, tokto krsô wanmĩpar mnõ, mãt ahâmre hã romkmãdkâ prê psê nã kmã spa. Tâkãhã krsô wanmĩpar mnõzem nã, wat Waptokwa Zawre dakrta ku wakasĩkren.
Are tâkãhã kmã tetô adu Waptokwa Zawre dat kmã ropisdu damrmẽ prê nã dat kmã prê, krsaikwar. Damrmẽ prê nã mãrĩ dat kmã ropistu kõ snã, mãt dawadi nõrĩ sãrn, danĩm romkmãdkâ nã akwẽ nõrĩ tkrê waihkâ mnõ pibumã.
Are Wakmãdkâkwa Jesus Wawaihkâkwai pibumã, dat danãr siwa, kãnẽ mãt dam tamrmẽn:“Dakmãdkâkwa mãt damrmẽ kmã prê snã kmã ropistu psên, are damrmẽ za dat kdâi kõdi. Damrmẽze tô kãnẽ:‘Tôka teza waĩmã kraisipi wamhuire mõn, akwẽ waihkâkwai nã.’”
Tâkãnẽ mnõze mba, romkmãdâ Wakmãdkâkwa Jesus danĩsizem nã tokto Waptokwa Zawre akwẽ nõrai mẽ dasimã dat sakra, mãt romkmãdkâ krda prê nã kmã spa.
Are adu romkmãdkâ sispa mãrdi, kãnẽ: Waptokwa Zawre danĩm romkmãdkâ nã akwẽ nõrĩ tkrê waihkâ mnõ kahâki. Za dkâ mnõzem hawi, za dat smĩstu hare, danĩpi tkrê dam kmãdkâ wamhuire mnõ kõdi. Smĩsi danĩpi tkrê dam kmãdkâ mnõ dkâ mnõ nẽ hã dkâ wa, za ĩkamõ ĩsõkwakrê debr, danĩpi tkrê dam kmãdkâ mnõ pibumã.
Are Wakmãdkâkwa Jesus za krdahêmba wamhuire. Tanẽ nmẽ, za Waptokwa Zawre damã krdanĩpiĩ mnõze nõkwai mã dat sakreĩ kõdi.
Tanẽ nmẽ, toktorê hã akwẽ nõrĩ, kãtô dure za adu nmãzi ĩkrãiwairbe mnõ nẽ hã, Wakmãdkâkwa danĩsizem nã Waptokwa Zawre damã ĩsiwasku nõrĩ, dat pkẽhri pibumã, danĩpttêd. Are dat wapkẽhri pibumã tokto, kãtô dure wamhuire snã, danĩpttêdi. Dat pkẽhri mnõ nõrai kmã Waptokwa Zawre aimõ dat krdawar mnõ pibumã, tetô Wakmãdkâkwa Jesus krdahêmba wamhuire.
Tanẽ nmẽ, Wawaihkâkwai ktabi, tô kbure ro krwam srowaptkâ mnõ, dat wam kãwsi, tô Wakmãdkâkwa Jesus. Tô romkunẽ kupanã si krdanẽm mnõze hã. Romkmãdkâ pê dat kmã pnĩ kõd, are dure romkunẽ dat kmãnãr kõdi. Romkunẽ kmãkwamãrkwai nõrai waikwa hawi, mãt Waptokwa Zawre dawazrên, are hêwa nsĩ ku dakmã saikurn.
Wakmãdkâkwa Jesus Waptokwa Zawre damã dat sabuzep kmãdkâkwai ktab wadi nõrai nẽ kõdi. Tô tanõrĩ nãt btâ bâ sĩm romkmãkwamãr kunẽ nã, romzari tkrê pro, Waptokwa Zawre damã. Are taparim si, akwẽ wadi nõrai sĩm romkmãkwamãr kunẽ mnõ kmã, dure romzari tkrê dam pro. Are Wakmãdkâkwa romkunẽ dat kmãnãr kõ nmẽ, dasikmã Waptokwa Zawre damã romzari dat pro kõdi. Tô ĩsenã ktabi mãt smĩsi Waptokwa Zawre damã tasissõmrnĩ, wanõr wanõkwakrê dadkâ pibumã. Tô smĩsi dadkâzem nã, mãt Waptokwa Zawre damã ro kmã krãinĩstu psên.
Romkmãdkâ prê, dakmãdkâkwait Moisés tê dam rmẽ mnõ prabâ, za akwẽ nõrĩ ambâ pkẽ psê ktab kõ nẽ hã kmẽ nmĩsut, Waptokwa Zawre damã dat sabuzep kmãdkâkwai ktab pibumã. Are romkmãdkâ prê dakmãdkâkwait Moisés tê dam hri pari, nãt Waptokwa Zawre, damrmẽ dat kmã prê snã, Dakra ktabi danmĩstun. Tahã za dapkẽ psê ktab snã krdanẽm wamhuire.
Romkmãdkâ tem nã hã Wawaihkâkwai ktabi tô Wakmãdkâkwa JesusRo wat kraim wasku kba mnõ zum hã ĩprê ktabi, tô Wawaihkâkwa dakmã hã. Ta tô Waptokwa Zawre danĩm romkmãdkâ nã Wawaihkâkwai ktabi, hêwa nsĩ danmrã hã. Waptokwa Zawre tô kbure danĩpttê nã dat krkmã spai mnõ, danmrãzem nmĩrê nnĩwĩ, tetô tanmrãn.
Waptokwa Zawre romkunẽ kupanã ktab krdasimãssi mnõzem wa, tetô tokto Wawaihkâkwa danĩpi dat krdam kmãdâk. Romzar hâ nã hã awã Waptokwa Zawre krnwa dasimãssi mnõ pibumã, akwẽ nõrĩ tê dam kmãnãr wa, Wakmãdkâkwa krdanĩpiĩ mnõ kõdi. Tô hêwa nsĩt krdanĩpi, Wakmãdkâkwa aimã awã ktabi dasimã dat kmãnãr wa.
Tkai wam hã Waptokwa Zawre damã dat sabuzep kmãdkâkwai ktab nõrĩ dat kmẽ nmĩsdu, tô akwẽ nõrĩ krsĩmzar mnõ tkrê dam wasku mnõ pibumã, kãtô dure akwẽ nõrai sõkwakrê romzari tkrê dam pro mnõ pibumã. Twa, Wawaihkâkwai ktabi danĩpkra bba snã Waptokwa Zawre damã dasiwasku pibumã, ĩkwaĩmba kõdi.
Tônmẽ tkai wa Waptokwa Zawre dat dam sabuzem wam kwaikâ, Wawaihkâkwai ktab nẽ wanõr mã krdanĩpiĩ mnõ kõdi. Tônmẽ, romkmãdkâ prê dakmãdkâkwait Moisés tê tmã rmẽ mnõ prabâ, tô aimõwi hã krdam sipiĩ mnõ akwẽ nõrai sĩmzari Waptokwa Zawre damã tkrê wasku mnõ nmẽ.
Tônmẽm hã akwẽ waihkâkwai nõrĩ danĩpi Waptokwa Zawre damã tkrê kmãdkâ mnõ, tô hêwa nsĩm hã rom mnõ prabâ, tetô tkrê dam kmãdâk, twa tô romwawã nẽ. Are tô tanõrai sipi tô dure romwawã nẽ. Tâkãnẽ nã mãt Waptokwa Zawre dakmãdkâkwait Moisés ãmã ro wasku psên. Dakmãdkâkwait Moisés romzar hâ nã hã awã tê dam kmãnãr mã, mãt kãnẽ tmã tamrmẽn: “Aisimã ropibui pêsê, srã nsĩ awã ĩt aim wasku prabâ, tkai wa ĩm kmãnãr pibumã.”
Are danĩpi Waptokwa Zawre Wakmãdkâkwa Jesus damã tokto dat dam kru, mãt tônmẽm hã dawaihkâkwai nõrai sipize prê nã kmã spa. Are Wakmãdkâkwa Jesus dakmã Waptokwa Zawre romkmãdâ akwẽ nõrai mẽ dasimã dat sakra mnõzep te, mãt akwẽ nõrai mẽ dasimã dat sakra mnõzep krda prê nã kmã spa. Tâkãhã Wakmãdkâkwa dakmã Waptokwa Zawre akwẽ nõrai mẽ dasimã dat sakra mnõzem nã dat krwam ropistu mnõ, mãt ahâmre hã dat dam ropistu mnõze prê nã tê kmã spa.
Are akwẽ nõrai mẽ ro dasimã dat sakra mnõzep krda, krwasipkẽhri mnõ pibumã, sipttê psê kwaikâ, arknẽ romkmãdkâ te wanõr mẽ dasimã dat sakra mnõ kõdi.
Are Israel wam hã akwẽ nõrai mẽ dasimã dat sakra mnõzep krda, tkrê kmãdkâ psê mnõ kõ nã, Waptokwa Zawre dam waihku nmẽ, nãt kãnẽ tmã tamrmẽn:“Zatô bdâ nwa waptãr, Israel wam hã akwẽ nõrai mẽ, kãtô dure Judá wam hã akwẽ nõrai mẽ, romkmãdkâ te wasimã wat sakra mnõ pibumã.
Tâkãhã ro za wasimã wat sakra mnõzep te, za hĩkba nõrai mẽ ro wasimã wat sakra mnõzem nẽ kõdi. Egito tkai hawi, ĩsipkra nã ĩt simrõi mnõ siwa, tô tanõrai mẽ ro wasimã wat sakra mnõ nẽ kõdi, za hã. Wakmãdkâkwa damrmẽze tô kãnẽ: Tô tanõrĩ, ro wasimã wat sakra mnõze, tê kmãdkâ psê kawarõi kõzem hawi, wat ĩt kmãdkâ wapu.
Israel wam hã akwẽ nõrai mẽ ro wasimã wat sakra mnõ pibumã, bdâ nwa waptkã wa, kãnẽ waza kmãnã: Tô tanõrai simãzuszem wa, waza waĩnĩm romkmãdkâ prê ĩt tmã se, ĩpkẽ krê mba waza ĩt tmã kuĩkre. Tazi za tô tanõrĩ ptokwai ktab nẽ tkrĩkmãdâk, are waĩnĩm akwẽ ktab nẽ, waza dure ĩt krkmãdâk.
Tazi za tô kbure tĩwaihku pês. Tâkãnẽ mnõze mba, za nõkwa akwẽ sikuwa mã kãnẽ mrmẽ kõdi: ‘Wi, Wakmãdkâkwa dawaihuku.’ Akwẽ mrmẽ prê nõrĩ, kãtô dure akwẽ mrmẽ wapu nõrĩ, za tĩwaihku pês.
Tô tanõrai sĩm romkmãkwamãr kunẽ, waza kbure mãr kõ snã ĩt tmã rẽm. Romkunẽ ĩkwaĩmba tkrê kmãkwamãr mnõ nã, za kmã ĩnpokrpku kõdi.”
Waptokwa Zawre damã dasikrãiktõzep tem nã rowaskuzeRomkmãdâ Waptokwa Zawre akwẽ nõrai mẽ dasimã dat sakra mnõ krta wa, nhanẽ akwẽ nõrĩ tê dakmãdkâ prê pibumã hã, romkmãdkâ prê mãrdi. Are, romzar hâ nã hã awã dure mãrd, nwa tkrê dakmãdkâ prê mnõ pibumã.
Tô tazi mãt dure awãrê dam kmãnã. Awãrê nĩm kripra tô ponkwanẽ mãt kmã tsiwã. Dazbrezem krtamrê hã kriprarê, tô romkunẽ kupanã hã Waptokwa Zawre dasimã dat rmẽ nã, dat krwamtrẽ mnõ. Tazi tetô romwam nã hã romkuiwẽze da, kãtô dure dasa zakraze. Tahã dasa zakrazem wa tetô pão Waptokwa Zawre damã krdanĩmzar mnõ nmĩkwar.
Tô tahã kripra ntõ wa, tetô sikuza nã hã kri zdawa ntomzep kamõ dako. Tô tahã sikuza nã hã kri zdawa ntomzem kuzdai nnĩwĩ, dure kriprarê. Tô tahã tô romkunẽ kupanã ktabi Waptokwa Zawre dasimã dat rmẽ nã, dat krwamtrẽ mnõ.
Tô tahã kriprarê wat ouro nã hã rom zdazê proze, kãtô rom nmẽze tsimẽkwar. Rom nmẽze tô wdê pko nã hã. Are ouro nã mãt wdê pko kbure kuza. Tâkãhã rom nmẽze tô ahâmre hã romkmãdâ Waptokwa Zawre akwẽ nõrai mẽ dasimã dat sakra mnõzem nã krkmã spokrpku mnõ pibumã. Rom nmẽzem krê ouro nã hã kukawrê mãrdi. Kukawrê krê tô dasa, maná nã dat krwamtrẽ mnõ. Tazi tetô dure Waptokwa Zawre damã sipi tkrê kmãkwamãr mnõ nõrai kmãdkâkwai ktabi, Arão nã dat krwamtrẽ mnõ, ĩsiwazusze nõmr. Tô tahã dasiwazusze kre psê kõ wam nẽ, tô aipâ ĩsui rã hã. Are ponkwanẽ hã Waptokwa Zawre danĩm romkmãdkâ prê re hã ktẽ po, tetô dure rom nmẽzep krê daikwa.
Rom nmẽzem nsĩ, ĩsistu sikudabâ, tetô mãrĩ ponkwanẽ tsimẽkwar. Tô tanõrĩ tô querubim nã dat krwamtrẽ mnõ. Ouro nã nãt kmãnã, querubim hêmba prabâ. Tô tanõrĩ, tô Waptokwa Zawre dakbuzi nõkwakrêt, pahi zako snã tsimẽkwar. Are tô tanõrai pahi papra tô akwẽ nĩm romkmãkwamãr kunẽ kutõrze. Are tâkãhã rom mnõ nã, toktorê tô kbure wat aim wasku psê kba mnõ pibumã, adu nwa waptkã kõdi.
Tô kbure ro tâkãnẽ tkrê sakra mnõ pari, tetô Waptokwa Zawre damã dat sabuzem wa sipi tkrê kmãkwamãr mnõ nõrĩ danĩpi tkrê dam kmãdkâ mnõ pibumã, btâ bâ romzar hâ nã hã awã wam hã dawanã hã dazbrezem wam hã kriprarê ku krzas. Ta tô romkunẽ kupanã hã kriprarê nã dat krwamtrẽ mnõ.
Are, ĩstõm hã kriprarê, Waptokwa Zawre romkunẽ kupanã ktab hã dasimã dat rmẽ ku, tô damã dat sabuzep kmãdkâkwai ktab si za debr. Are ĩsbreze tô smĩsi wahum pâ. Tô tahã btâ nã za romkmãkwamãr kunẽ kutõrze romzar wapru nã tê waprik. Tô sisnã kumrẽ za tê waprik, are tapari za dure akwẽ wadi nõrai kmã tê waprik. Akwẽ nõrĩ tê kmã rowaihku kõ snã romkunẽ tkrê kmãkwamãr mnõ kmã, za romkmãkwamãr kunẽ kutõrze romzar wapru nã tê waprik, Waptokwa Zawre mãr kõ snã dat tmã rmẽ mnõ pibumã.
Tâkãnẽ nã, Waptokwa Zawre Dahêmba ro dat wam wasku psê mnõ, tô kãnẽ: Damã dat sabuzem wam hã dawanã hã dazbreze kriprarê ku akwẽ nõrĩ krzas mnõ pibumã, ro hêmnãbâ krsmĩkwra mnõ re, romkunẽ kupanã ktab hã kriprarê ku dazbreze adu stomdi, wanõr mã.
Tô tahã tâkãinnĩ hã akwẽ nõrai mã ro tê tmã wasku, tô kãnẽ: Waptokwa Zawre tê dakmãdkâ prê mnõ pibumã, akwẽ nõrĩ damã krsĩmzar mnõ, kãtô dure romzari, tkrê dam pro mnõ, akwẽ nõrĩ tê pkẽ psê psê mnõ kõdi, Waptokwa Zawre danõka.
Tâkãhã krsĩmzar mnõze, kãtô dure romzari tkrê dam pro mnõze, tô dasazem nã, kãtô dure tkrê kuikahur mnõzem nã, kãtô dure akwẽ nõrĩ krsipkẽ psê mnõzem nã, ro tkrê kmã krãnĩstu mnõ pibumã, mãt tmã rmẽn. Tâkãnẽ ro tkrê kmãdkâ mnõ pibumã, tô romkmãdkâ te Waptokwa Zawre dat wam krãiwatbro mnõzep ku sit krsaikwar.
Are Wakmãdkâkwa Cristo tô Wawaihkâkwai ktab pibumã, mãt mnĩ tamõrn, rom wẽ Waptokwa Zawre dat krwam sõmr mnõ nã, dat krwawaihkâ mnõ pibumã. Are aimõwi hã awã wa tetô wanõr mã krdanĩpi. Awã wa wamã krdanĩpiĩ mnõ, akwẽ nõrĩ tê sabu kõdi. Tahã tetô, tkai wam hã awã prê nã kmã spa, kãtô dure tkai wam hã kõdi.
Are Wakmãdkâkwa Cristo romkunẽ kupanã ktab hã kriprarê Waptokwa Zawre dasimã dat rmẽzep ku dazbre pibumã dawsi siwa, ponkẽ kuze krê re wapru re, kãtô dure ktâkmõ kra wapru re, Waptokwa Zawre damã dat wasku pibumã, dazbre kõdi. Are tô dasiwapru ktab nã mãt Waptokwa Zawre damã tasiwaskun. Tâkãhã dawapru nã nãt krwasipkẽhri mnõze wam kãwsin, krwam saikwar wamhuire mnõ pibumã.
Waptokwa Zawre damã dat sabuzep kmãdkâkwai ktabi tô ponkẽ kuze krê re wapru nã, kãtô ktâkmõ krê re wapru nã, za akwẽ pkẽ kunẽ nõrĩ tkrê waprik. Tô tanẽ pibumã, za dure ktâkmõ sĩ bakrda tê pro. Tapari za ktâkmõ sĩ bakrta pro hawim hã smĩka nã akwẽ pkẽ kunẽ nõrĩ tê kmã waprik. Tâkãnẽ nã za akwẽ pkẽ kunẽ nõrai hâimnã wawi mba tkrê pês, Waptokwa Zawre danõka.
Tâkãnẽ ro tkrê kmãkwamãr mnõze, tô hâi mnãwawi tkrê psê mnõ pibumã prêd, twa Wakmãdkâkwa Cristo dawapru nĩpttê nã, pe, krkmã aisimãzus psê kba mõnõ. Tô tahã dawapru nĩptdê mãt romzar wapru nĩptdê kmã spai wawẽ! Waptokwa Zawre Dahêmba krdahêmba wamhuire mnõ dat dam nõmr mnõzem prabâ, tô romzari psê ktabi Waptokwa Zawre damã nõkwa tê kmẽ wrĩ nẽ, nãt Wakmãdkâkwa dadkâ da tasissõmrn, Waptokwa Zawre danõka dat wapkẽ psê pibumã. Wanĩm romkmãkwamãr kunẽ dat wam kutõr psê snã, za dawapru nã wapkẽ psên. Twa, tare hã ro krwasipsê mnõ pibumã, aimõ wat krkmãkwamãr mnõ kõ nmẽ, mãt Waptokwa Zawre krdaromãdkâ mnõ snã krdahêmba mnõ, danĩm romkmãdkâ prabâ krwanmrõ psê mnõ pibumã, wanĩpttê psên.
Wakmãdkâkwa Cristo dadkâzem nã Waptokwa Zawre romkmãdkâ te akwẽ nõrai mẽ dasimã dat sakra mnõzeWakmãdkâkwa Cristo dakmã mãt Waptokwa Zawre akwẽ nõrai mẽ dasimã dat sakra mnõzep te, wam kãwsin. Tâkãnẽ mãt kmãnãrn, krsaikwar wamhuire mnõ pibumã hã rom wẽ dat wam kmã ropistu mnõ, dasimã dat saihrâ mnõ nõrai mã dat tmã sakre mnõ pibumã. Tô akwẽ nõrai mẽ dasimã dat sakra mnõzep krda adu sipttê snã krsaikwar mnõ re, romkmãkwamãr kunẽ akwẽ nõrĩ tkrê kmãkwamãr mnõ, dadkâzem nã dat tmã par psêzem hawi, tâkãnẽ ro krwam saikwar mnõze.
Nõkwa dkâ kõ re, za dkâ pari ro tê rmẽ mnõ nã, tê kmã ropistu wa, tô dkâ parim si, za tê tmã kmã ropistu mã sakre.
Dam ropistukwa adu krromãdkâ mnõ re, dat tmã ropistu mã adu mãrĩ krãiwatbro kõdi. Tô dkâ parim si, za tê tmã ropistu mã tmã sakre.
Tanẽ nmẽ, mãt Waptokwa Zawre akwẽ nõrai mẽ dasimã dat sakra mnõzep krda, romzar wapru nã dat saikwar parim si, prê snã krsaikwar.
Tô tahã btâ nã, nãt dakmãdkâkwait Moisés akâ romkmãdkâ prê nã hã romkmãdâ akwẽ nõrai mã tê wasku pês. Tapari, nãt ktâkmõ kra wapru, kãtô dure ponkẽrê kuze krê re wapru kakâ, are kâ nã kmã waza. Tê kmã wazar pari, nãt romkmãdkâ prê nã hã hêsuka, kãtô dure akwẽ nõrĩ tê waprik, romzar wapru nã. Rom waprkize tô ponkẽ zahi wapu zahi dat pre nã, kãtô dure romkru sui re nã, nãt kmãnã.
Tazi nãt dakmãdkâkwait Moisés akwẽ nõrai mã kãnẽ mrẽ: “Tâkãhã romzar wapru nã bât Waptokwa Zawre damẽ ro aisimã sakra psê kba mõn, danĩm romkmãdkâ prabâ ro krkmãdkâ kba mnõ pibumã.”
Tô tanẽ nãt dure, tapari, dakmãdkâkwait Moisés Waptokwa Zawre damã dat sabuzem wam hã awã, kãtô dure awã wam hã tkrê dakmãdkâ prê mnõ pibumã hã rom mnõ, tê waprik, romzar wapru nã.
Tô ĩsenã, romkmãdkâ prê tê wam rmẽ mnõ prabâ, Waptokwa Zawre damã dat dam psê zêĩ nẽ hã nãt ar kbure romzar wapru nã, dat dam kmã pês. Are romzar wapru nã akwẽ nõrĩ damã krsiwasku mnõ kõ wa, za ĩsĩm romkmãkwamãr kunẽ mãr kõ snã dat tmã rmẽ mnõ kõdi.
Wakmãdkâkwa Cristo dadkâzem nã wanĩm romkmãkwamãr kunẽ dat wam parzeTônmẽm hã Waptokwa Zawre damã dat sabuzem wam hã rom mnõ, tô hêwa nsĩm hã rom mnõ prabâ, nãt dakmãdkâkwait Moisés tê kmãnãr, are romzar wapru nã tê dam kmã pês. Are hêwa nsĩm hã rom mnõ Waptokwa Zawre dat kmã psê mnõ pibumã, tô tanẽ kõdi. Tô Dakra dawapru nã mãt kmã psên. Tâkãnẽ mnõze mba, mãt hêwa nsĩm hã ro dat kmã psê mnõze, tkai wam hã ro tê kmã psê mnõze prê nã kmã spa.
Tkai wa akwẽ nõrĩ Waptokwa Zawre damã tê dam sabuzem wam hã romkunẽ kupanã ktab hã kriprarê ku Wakmãdkâkwa Cristo dazbre kõdi. Tâkãhã tkai wam hã awã tô hêwa nsĩm hã prabâ mãt akwẽ nõrĩ kmãnã. Are Wakmãdkâkwa tô hêwa nsĩ ktab wam hã ku mãt tazbren. Are tazi tetô tokto krdasimãsis, wanõr kmã Waptokwa Zawre dat krdawar mnõ pibumã.
Waptokwa Zawre damã dat sabuzep kmãdkâkwai ktabi, za wahum pâ romkunẽ kupanã ktab hã kriprarê ku debr, romzar waprui re. Tanẽ kõdi Wakmãdkâkwa Cristo. Tahã tô smĩsi mãt dadkâ da tasissõmrn, are dawapru Waptokwa Zawre danõka saikwarn.
Tkai wam hã damã dat sabuzep kmãdkâkwai ktab nẽ Wakmãdkâkwa Cristo Waptokwa Zawre damã dasiwasku pibumã, Waptokwa Zawre ro dat krãipus mnõzem hawi, tô nha arknẽ rowẽ kõ dat kmãdkâze. Are tô smĩsi mãt tokto, tkai sikutõrzep tmẽ rom krturê wi, takrãiwatbron, dadkâzem nã wanĩm romkmãkwamãr kunẽ dat wam par mnõ pibumã.
Tô kbure akwẽ nõrai mã Waptokwa Zawre dat hrize, tô smĩsi dkâ pibumã, are tapari za Waptokwa Zawre ĩkwaĩmba ro dat tmã nõmr.
Tô tanẽ mãt dure Wakmãdkâkwa Cristo, smĩsi dadkâ da tasissõmrnĩ, dakahâ nõrai sĩm romkmãkwamãr kunẽ dat tmã par mnõ pibumã. Are tokto nmãzi mnĩ aipâ dat krẽwai wa, akwẽ nõrai sĩm romkmãkwamãr kunẽ dat tmã par mnõ pibumã kõdi. Tô dazô krsmĩpar mnõ nõrĩ dat pkẽhri psê mnõ pibumã, za mnĩ takrãiwatbron.
Romkmãdkâ prê dakmãdkâkwait Moisés akwẽ nõrai mã tê rmẽ mnõ, ĩsenã hã romkmãdâ kbure tê wam wasku psê mnõ kõdi. Tô tahã romkmãdkâ prê tô romwawã nẽ, tetô rom wẽ za Waptokwa Zawre akwẽ nõrai mã dat krãipus mnõ nã, ro tê wam wasku. Are ahâmre hã romkmãdkâ prê prabâ, Israel wam hã akwẽ nõrĩ aimõ wahum pâ romzari tkrê pro mnõ, Waptokwa Zawre tê dakmãdkâ prê zêĩ nõrĩ tê kmã psê psê kõdi.
Are wahum pâ, romzari tkrê pro mnõzem hawi, za akwẽ nõrĩ sĩm romkmãkwamãr kunẽ nã nẽs spokrpuk.
Tâkãnẽ nã ro wat waihu, tô ktâkmõ krê re wapru, kãtô dure ponkẽrê kuze krê re wapru, nhanẽ akwẽ nĩm romkmãkwamãr kunẽ tê tmã par psê kõ nã.
Tanẽ nmẽ, mãt Wakmãdkâkwa Cristo tkai ku mnĩ damõr siwa, Waptokwa Zawre damã kãnẽ tamrmẽn:“Romzari ĩt kram pro mnõ pibumã, kãtô dure amnõ krãi hawi am kmã ĩnĩmzar pibumã, kmã azapka kõdi. Tanẽ nmẽ, bât akwẽ nĩ ĩm sõmrn, ĩsĩ akwẽ pibumã.
Apkẽ toi pibumã, romzar prozem wa romzari kbunĩ snã dat kram pro mnõ nã, za apkẽ toi kõdi. Tanẽ dure ĩsĩm romkmãkwamãr kunẽ at tmã par mnõ pibumã, romzari tkram pro mnõ wa, za apkẽ toi kõdi.
Tanẽ nmẽ, wat kãnẽ ĩmrẽm:—Waptokwa Zawre, tônmẽ wat ĩza. Anĩm romkmãdkâ prabâ, ro ĩt krkmãdkâ mnõ pibumã wat wê ĩmõr, romkmãdkâ prê wam hã hêsuka wa waĩkmã kuĩkre snã ĩnmrõ prabâ.”
Dawanã hã kmã damrmẽze, tô kãnẽ: “Romzari akwẽ nõrĩ tkram smrõi mnõ pibumã, kãtô dure romzar prozem wa, akwẽ nĩmzar nẽ romzari tkram pro mnõ pibumã, kmã azapka kõdi. Romzari kbunĩ snã kram pro mnõ nã, kãtô dure ĩsĩm romkunẽ at tmã par mnõ pibumã, dat kram pro mnõ nã, za apkẽ toi kõdi.” Tâkãhã Wakmãdkâkwa kmã damrmẽze, tô ahâmre hã romkmãdkâ prê prabâ, akwẽ nõrĩ Waptokwa Zawre damã romzari tkrê pro mnõ nã re.
Tapari nãt kãnẽ tamrmẽn: “Waptokwa Zawre, tônmẽ wat ĩza, anĩm romkmãdkâ prabâ ro ĩt krkmãdkâ mnõ pibumã.” Tâkãnẽ mãt Waptokwa Zawre aimõwi ro dat nõmr, are ahâmre hã romkmãdkâ prê prabâ romzari dat krdam pro mnõze, kutõrn. Romzar nmrõizem nõkwakrê tokto krhêmba mnõ, tô Wakmãdkâkwa Cristo dadkâze.
Waptokwa Zawre kmã dazapka prabâ, Wakmãdkâkwa Jesus Cristo ro dat dam kmã krãinĩstu psê nmẽ, mãt wanĩm romkmãkwamãr kunẽ dat wam par pês, Waptokwa Zawre danõka. Smĩsi dadkâ pibumã dasissõmrzem hawi, mãt wapkẽ psên.
Waptokwa Zawre damã dat sabuzem wa sipi tkrê kmãkwamãr mnõ nõrĩ, tetô ro tkrê kmãdkâ mnõzem prabâ, btâ bâ romzari tkrê smrõ. Twa, za nẽs aimõ romzari tê dam pro. Are romzari tkrê smrõi mnõze sipttê kõdi, akwẽ nõrai sĩm romkmãkwamãr kunẽ tê tmã par psê pibumã.
Are Wakmãdkâkwa Jesus Cristo tô smĩsi mãt dadkâ da tasissõmrn, wanõr wanĩm romkmãkwamãr kunẽ dat wam par psê pibumã. Are dadkâze nĩptdê za krwam saikwar wamhuire. Wanõr wanõkwakrê dadkâ pibumã dasissõmr pari, nãt hêwa nsĩ tanmrãn, Waptokwa Zawre danmĩrê nnĩwĩ.
Waptokwa Zawre tô kbure Wakmãdkâkwa Cristo dakrui waparkwai nõrĩ dapra krowi dat smẽzep ku, tetô tokto danmĩrê nnĩwĩ danmrã snã tanmĩparn.
Twa, tâkãhã tô kãnẽ: Smĩsi dadkâzem nã mãt Wakmãdkâkwa akwẽ nõrai sĩm romkmãkwamãr kunẽ hawi dat pkẽ pês, Waptokwa Zawre danõka wapkẽ psê snã krwanmrõ wamhuire mnõ pibumã.
Tâkãnẽ nã mãt dure Waptokwa Zawre Dahêmba ro wam waskun. Dawanã hã kmã damrmẽze, tô kãnẽ:
“Tô tahã bdâ nwa waptkã wa, waza tô tanõrai mẽ aimõwi hã romkmãdâ wasimã wat sakra. Tô tanõrai pkẽ krê mba, waza waĩnĩm romkmãdkâ prê ĩt tmã smẽ pês. Tô tanõrai simãzuszem wa waza dure ĩt tmã kuĩkre. Tâkãnẽ Wakmãdkâkwa damrmẽze hã.”
Taparim hã kmã damrmẽze, tô kãnẽ: “Tô tanõrai sĩm romkmãkwamãr kunẽ mnõ nã, kãtô dure siwakru ro tkrê kmãkwamãr mnõ nã, za kmã ĩnpokrpku kõdi.”
Twa, Waptokwa Zawre wanĩm romkmãkwamãr kunẽ dat wam par psê mnõ pari, dat wam par mnõ pibumã, nõkwa dam kmã sĩmzar zô, danmĩpar kõdi.
Waptokwa Zawre dakrta krwanmrõ mnõzem nã rowaskuzeWasimẽm nõrĩ, dadkâzem nã Wakmãdkâkwa Jesus wanõr kmã Waptokwa Zawre damã ro kmã krãinĩstu psê nmẽ, hêwa nsĩm hã romkunẽ kupanã ktab wam hã krdasimãssi mnõzep ku wazbre pibumã, mãrĩ tokto tê wakwakru kõdi.
Waptokwa Zawre damã dat sabuzem wam hã sikuza nã hã kri zdawa ntomze, Wakmãdkâkwa dat wazuizem nã, mãt danĩ nã Waptokwa Zawre datmẽ bdâdi te wam hrin. Tô tahã tô krwaromãdkâ mnõ pibumã hã.
Wawaihkâkwai ktabi prê zawredi, hêwa nsĩm hã Waptokwa Zawre krdasimãssi mnõzem wa danĩm akwẽ nõrĩ dat krkmãdkâ mnõ pibumã.
Tanẽ nmẽ, arê wapkẽ psê snã, kãtô dure wat krdazazêĩ psê mnõ snã, kãtô wasimãzuszem nã romkunẽ nã krwasiwaihku mnõ kõ snã, kãtô dure kâ kuĩ psê nã wahêmba kupsõi psê snã, dakrta ku wakasĩkreĩ kwaba.
Waptokwa Zawre tô kbure ro dat krwam kmã ropistu mnõ, za dat wam kmã krãinĩstu psê nã, wam waihku psê nmẽ, ro krsô wanmĩpar mnõ, wat krdazazêĩ psê mnõ snã, arê aimõ ĩsenã krsô wanmĩpar kba mõnõ!
Twa, arê krwasiwaihkâ psê kba mõnõ, krwassawi mnõzem nã, kãtô dure rom pê wat krkmãkwamãr mnõzem nã, krwasiwrahku psê mnõ pibumã!
Nõkwam nõrĩ dakmã sapka sikutõrzem hawi, aimõ dazazêĩkwai nõrai mẽ krsikrãiktõ mnõze tê rmẽ nẽ, ro wat krkmãdkâ kba mnõ knã! Are, Wakmãdkâkwa mnĩ dat krẽwaize bdâ rom krturê nmẽ, arê aimõ wasimẽm nõrai mẽ krwasikrãiktõ kba mõnõ, aimõ krwasipkẽ waptui psê mnõ pibumã.
Tô, ĩsenã hã romkmãdâ wat samãr waihku mnõ pari, aimõ wasipkẽ nã romkunẽ wat krkmãkwamãr mnõ wa, wanĩm romkmãkwamãr kunẽ tê wam par pibumã, wanõr kmã dkâ pibumã, nõkwa krhêmba mnõ kõdi.
Tâkãnẽ nõkwa tê kmãnãr wa, tô ro za tmã krãiwatbro mnõ hã mã pahi si za tmã tsirẽm. Waptokwa Zawre za ro dat dam nõmr mnõzem mã, kãtô dure kunmã zawre dakwaĩmba krsipiĩ mnõ nẽ hã za dat kutõr mnõzem mã, za pahi snã krmõ.
Romkmãdkâ prê, dakmãdkâkwait Moisés akwẽ nõrai mã tê tmã rmẽ mnõ, nõkwa tê kmãdkâ kõ wa, za ro dam nõmrkwa kmã pkẽ kõ snã, dat wrĩ pibumã, tê tmã nõmr. Ponkwanẽ akwẽ, tanẽ kõ wa, mrẽpranẽ akwẽ, romkunẽ kmãkwamãrkwa ĩsĩm romkmãkwamãr kunẽ ro dam nõmrkwai mã tê wasku psê pari, za dkâ da tmã hi.
Tâkãnẽ mnõze mba, nhanẽ bza kwaz Waptokwa Zawre Dakra tê dakmãdkâ wapu nõrĩ kãtô dure, romkmãdâ Waptokwa Zawre akwẽ nõrai mẽ dasimã dat sakra mnõzem nã hã dawapru, ĩsmĩ romkmãkwamãr kunẽ hawi tkrê psê mnõ pibumã krhêmba mnõ, tare tê kmã tom nẽ hã nõrai mã ro thêmba? Are nhanẽ bza dure Waptokwa Zawre Dahêmba dat krsawi mnõ kõ wam nẽ, tê dawasku kunẽ mã ro thêmba? Tô tahã mã za Waptokwa Zawre rowẽ kõ zawre dat tmã nõmr mnõ nã, pe kmã aisimãzus kwaba!
Tô nõkwa kãnẽ kmã damrmẽ wam waihkudi: “Wa waza tmã kui wa, aisa waza rowẽ kõ ĩt tmã nõmr.” Are dure kmã damrmẽzep kamõ, tô kãnẽ: “Wakmãdkâkwa za danĩm akwẽ nõrai mã ĩkwaĩmba ro dat nõmr.”
Waptokwa Zawre krdaromãdkâ wamhuire mnõ, danĩpkra nã nõkwai mã rowẽ kõ dat tmã nõmr mnõ pibumã dat kâr wa, prê zawre ktabdi!
Aikrui waparkwai kba nõrĩ, tô danõkam zawre nãt nha aisimẽm kba nõrĩ tê wamrĩ, kãtô dure tkrê kmã kwakbure. Are bâtô dure aisisnã rom nã zawi kba kõ snã, tô tanõrai mẽ rowẽ kõ krkmãdkâ kba mnõ pibumã, ĩsnĩwĩm hã nẽ aisiwaskukw.
Danmẽzep ku dat krsmẽ mnõ nõrĩ krpkẽ zawi kba mnõ snã, bât krwaihkâ kba mõn. Are dure tô kbure aisĩm rom kba mnõ wakrui waparkwai nõrĩ tkraiw dur kba mnõ siwa, aipkẽ wadkâ kba kõ snã, bât krkmã aisõpre kba mõn. Rom psê zawre ktabi Waptokwa Zawre za dat kraim sõmr kba mnõ zô kraismĩpar kba mnõ snã, bât aipkẽ toi kba snã rowẽ kõ krkmãdkâ kba mõn. Are tô tahã rom psê zawre za kraim saikwar wamhuirekw.
Tâkãnẽ mnõze mba, kraipkẽ kuwa kba mnõ knã. Aipkẽ ttê kba snã krdakmã sasõmr kba mnõzem hawi, za rom psê zawre aisa dat aim sõmrkw.
Waptokwa Zawre krkmã dazapka mnõ prabâ, ro krdam kmã krãinĩstu psê kba mnõ pibumã, kãtô dure ro dat kraim kmã ropistu kba mnõ, psê snã dat kraim sakre kba mnõ pibumã, tô aihâipre pa kba snã teza ro krkmãdkâ kba mõn.
Tâkãhã nã Waptokwa Zawre danĩm hêsuka wa kuĩkre snã ĩnmrõ, tô kãnẽ:“Za mnĩ damõr da hã dawsi pibumã, tô srutkirê sit srowaptâ. Tokto za dakmã romsikâr kõdi.
Are ĩnĩm akwẽ nõrai nẽ ĩt krsapar mnõ nẽ hã za tkrĩzazê, are krromãdâk. Are nõkwa sĩm romkmãdkâ krta tmẽ aipâ tê krẽwai wa, tô ĩt kmãdkâ wẽ kõ snã, waza ĩt krkmãdâk.”
Are wanõrĩ akwẽ wadi nõrai nẽ za wasikutõr pibumã, wat darmẽ kõdi. Tô aimõ waza wat krdazazêĩ pês, are zatô dure dat wapkẽhir.
Ahâmre hã Waptokwa Zawre dat krdazazêĩ psê mnõ nõrai kmã rowaskuzeWaptokwa Zawre wat krdazazêĩ mnõzem hawi, wat rowaihku psên, ro dat krwam ropistu mnõ zô krwanmĩpar mnõ, za dat wam sõmr nã. Tatô ro watmõ nã, wat sãmr kõ nẽ hã.
Tkrê dazazêĩ psê mnõzem hawi, mãt Waptokwa Zawre ahâmre hã akwẽ nõrĩ kmãdkâ wẽ snã kmãdkân.
Wat krdazazêĩ mnõzem hawi, wat hêwa, kãtô dure tka, Waptokwa Zawre damrmẽ nã dat kmãnãr nã, samãr waihkun. Are dure ro watmõ nã krkmã wanõpre mnõ, tô ro watmõ nã wat sãmr kõ nẽ hã nã dat kmãnãr nã, wat samãr waihkun.
Tê dazazêĩ psê nmẽ, mãt Abel Waptokwa Zawre damã sĩmzar psê snã sĩm zar nã, Caim ãnĩm zari kmã spa. Tê dazazêĩ psê nmẽ, mãt Waptokwa Zawre Abel ambâ pkẽ psê nã kmã tomn, are ĩsĩm zari kmãdkâ wẽ snã kmãdkân. Twa, tô dkâ par nã re, tetô dazazêzem nã adu romkmãdkâ psê nã hã ro wam wasku.
Tkrê dazazêĩ psê mnõ nmẽ, Enoque dkâ kõdi. Waptokwa Zawre mãt hêwa nsĩ ku dasitmẽ kmã saikurn. Tanẽ nmẽ, nõkwa Enoque ãhêmba tônmẽ tkai wa tê kmã rowaihku kõdi. Tô tahã Enoque ãkmã Waptokwa Zawre danĩm hêsuka wa kuĩkre snã ĩnmrõ, tô kãnẽ: Adu tônmẽ krmõr re, mãt Waptokwa Zawre tkrê dapkẽ to.
Are tê dazazêĩ kõ snã, nõkwa nhanẽ Waptokwa Zawre tê dapkẽ toi kõdi. Tô krdahêmba mnõ nã, kãtô dure tkrê dawaihku mnõ pibumã, krsikwanĩ psê mnõ nõrai mã, za rom wẽ dat tmã sõmr nã, tkrê sazêĩ mnõ nẽ hã si, za datmẽ mõ.
Tkrê dazazêĩ psê mnõ nmẽ, nãt Noé Waptokwa Zawre ro za dat krãiwatbro nã ro waihu dat tmã hri wi, tô adu nõkwa tê kmãdkâ kõ nã re, tê dazazêĩ pês. Tanẽ nmẽ, nãt kuba zawre kmãnã. Tô tahã kuba krê nãt Noé, sĩm akwẽ nõrai mẽ tsipkẽhir. Tkrê dazazêĩ mnõzem nã nãt Noé tkai wam hã akwẽ nmĩ zazêĩ kõ nõrĩ hêĩkre pês, are Waptokwa Zawre Noé ãnĩm romkmãdâ sãmr wẽn.
Waptokwa Zawre wahĩkwa Abraão dat saihrâ siwa, nãt dawapar pês. Tê dazazêĩ nmẽ, nãt sĩm tkai hawi watobr, tka Waptokwa Zawre dat tmã kmã ropistuzep ku mõr pibumã. Nmãzi za smĩ zazârze tka adu tê waihku kõ snã, nãt sĩm tkai ktab hawi watobr.
Tkrê dazazêĩ psê mnõ snã, nãt Waptokwa Zawre dat dam kmã ropistu tkai wa, dasikapko kamõi nõrai sĩm tkai wam nẽ krdasimãsis, romzar hâ nã hã awã wa. Tô tanẽ nãt dure dazakum hã wahĩkba nõrĩ, Isaque kãtô dure Jacó, romzar hâ nã hã awã mba, tô tahã tkai wa krsimãssikw. Are tô wahĩkwa Abraão ãmã Waptokwa Zawre dat tmã kmã ropistu prabâ, nãt dure tô tanõrai mã tmã kmã ropistun.
Wahĩkwa Abraão sakru krsô smĩpar mnõ, tô dazakru Waptokwa Zawre danĩm romkmãdkâ prabâ dat kmãnãrĩ hã. Tatô dazakru psê snã dat kmãnãrĩ, tanẽ nmẽ, nõkwa nhanẽ tê kunẽ kõdi.
Tkrê dazazêĩ psê mnõ nmẽ, nãt Waptokwa Zawre wahĩkwa Abraão tsiwawẽ psê pari, danĩpttên, kra pibumã. Are wahĩkwa Sara dure siwawẽ psê nmẽ, kra pibumã sipttê kõdi. Tô tanẽ kõ wam nẽ, mãt wahĩkwa Abraão Waptokwa Zawre dazazê, kra nã dat tmã kmã ropisdu, za dat tmã kmã krãinĩstu nã.
Tâkãnẽ nmẽ, nãt smĩsi wahĩkrta hawi sihdu kahâ snã krãiwaire. Siwawẽ psê kõ wam nẽ, kãtô dure dkâzep ku rom krturê kõ wam nẽ, nãt ĩsihdu nõrĩ tkahâ wawẽ. Hêwa nsĩm hã wasi mnõ nẽ, kãtô dure kâ pore zdawa mba hã tkai tmõrã nẽ, ĩsihdu nõrĩ kahâ zawredi.
Tô kbure tâkãhã wahĩkba nõrĩ nãt Waptokwa Zawre tê dazazêĩ psê mnõ snã dâk, tka nã dat tmã ropistu mnõ adu dat tmã sakreĩ kõ re. Are romhâ hawi kmã sõpre mnõ snã, nãt pkẽ toikw. Tâkãnẽzem hawi, nãt dasikapko kamõi nõrai sĩm tkai mba krnmrõ mnõ nã krsiwasku. Dazakrui ktab ku wahtu snã nẽ, nãt tkai kamõi hawim hã akwẽ nẽ, kãtô dure krdaw ssakrê mnõ nẽ hã akwẽ nẽ, tônmẽ krnõmr.
Tâkãnẽ ro tê wasku mnõzem nã, mãt sĩm romkmãdâ tê wam hêĩkre pês, sakrui ktabi simã krsô rtĩ kba mnõ nã.
Tka tê rmẽ mnõ tmẽ aipâ tê krẽkẽ zêĩ mnõ kõdi. Aipâ tê krẽkẽ zêĩ mnõ kwaikâ, arknẽ aipâ tê krẽkẽ.
Are dazakru tokto krsô rtĩ kba mnõ, tô aimõwi hã, tô ĩpsê ktab nẽ hã. Tatô hêwa nsĩm hã dazakru. Are Waptokwa Zawre tô tanõrai sô dat kmãnãr nmẽ, tô tanõrai ptokwai ktab nã dasiwasku pibumã, dassem kõdi.
Waptokwa Zawre wahĩkwa Abraão dat kmã stombo pibumã, mãt ĩkra nã warn. Are wahĩkwa Abraão kra, Isaque nã ĩsisi, sõ, Waptokwa Zawre damã tê pro pibumã. Tkrê dazazêĩ psê mnõzem hawi, kra nã tê dakmã sõ rmẽ kõdi. Waptokwa Zawre wahĩkwa Abraão ãmã dat tmã kmã ropistuze, tô sihdu nõrĩ za kahâ wawẽ nã. Tô tanẽ kõ wam nẽ, wahĩkwa Abraão kra pisirê nã aire tê dakmã sõ rmẽ kõdi. Tmã damrmẽ prabâ, nãt ar wahĩkwa Abraão Waptokwa Zawre damã kra pro.
Waptokwa Zawre wahĩkwa Abraão ãmã kmã damrmẽze, tô kãnẽ: “Aikra Isaque ãhawi za aisihdu nõrĩ tkahâ wawẽ.”
Waptokwa Zawre wahĩkwa ãkra, Isaque nã dat krwamtrẽ mnõ, aipâ dat tmã sõkrêptui pibumã danĩpttê nã, wahĩkwa Abraão tê dazazêĩ nmẽ, mãt kra Isaque, tô dadkâ hawi aipâ tê kâr nẽ, dure aipâ sapa.
Wahĩkwa Isaque ãkra nõrĩ tô Jacó kãtô Esaú. Waptokwa Zawre tkrê dazazêĩ psê mnõ snã, nãt dure kra nõrai mã rom wẽ adu za Waptokwa Zawre dat tmã krãiwatbro nã, rowasku.
Wahĩkwa Jacó Waptokwa Zawre dure tkrê dazazêĩ psê mnõ nmẽ, nãt dkâzep ku rom krturê nã siwaihku wi, Waptokwa Zawre danĩsizem nã wahĩkwa José ãkra nõrai kmã ro wasku. Tapari nãt tsiwazuszem nã tsikupar, are Waptokwa Zawre dakmãdkâ prê.
Tô tanẽ dure wahĩkwa José. Waptokwa Zawre tkrê dazazêĩ psê mnõ nmẽ, nãt Israel wam hã akwẽ nõrai kmã ro wasku, dkâzep ku rom krturê nã siwaihku wi. Israel wam hã akwẽ nõrĩ Egito tkai hawi za wairbezem nã, nãt Wahĩkwa José ro tmã wasku. Are dure ro tmã kru, dkâ pari nhanẽ ĩhêmba nã tê tmã kmãnãr pibumã.
Are Moisés wrahku pari, Waptokwa Zawre tkrê dazazêĩ psê mnõ nmẽ, Egito tkai wam hã dakmãdkâkwai kra sĩ pikõi kra nã dat krwamtrẽ mnõ pibumã, kmã sapka kõdi.
Waptokwa Zawre danĩm akwẽ nõrai mẽ rowẽ kõ tê kmãdkâ pibumã, simã tê smĩstu nmẽ, nha wahumrê Egito tkai wa Waptokwa Zawre danĩm romkmãdkâ kupanã hã rom wẽ tkrê kmãdkâ mnõ pibumã, kmã sapka kõdi.
Egito tkai wam hã akwẽ nõrĩ za tê kmãdkâ wẽ kõ nã waihku nã re, mãt dakmãdkâkwait Moisés simã hi Dapkẽhrikwa Waptokwa Zawre dat kmã ropistu zô krsmĩpar mnõ pibumã. Are tô kbure Egito tkai wam hã rom wẽ zawre mãr nã kmã pkẽ kõ snã, nãt tê rẽm. Tô rom wẽ Waptokwa Zawre za danĩm akwẽ nõrai mã dat tmã krãiwatbro simã tê kmãdkâ nmẽ, mãt kãnẽ kmãnã.
Egito tkai kmãdkâkwa Faraó nã dat krwamtrẽ mnõ, ĩstikrui mã pahi kõ snã, nãt dakmãdkâkwait Moisés Egito tka rẽ. Waptokwa Zawre nõkwa tê dasãmr kõ tê dasãmr nẽ, nãt dakmãdkâkwait Moisés Egito tka rẽ, Waptokwa Zawre tkrê dazazêĩ psê mnõ nmẽ.
Dakmãdkâkwait Moisés Waptokwa Zawre tkrê dazazêĩ psê mnõ nmẽ, mãt dasĩpê, Páscoa nã dat krwamtrẽ mnõ, Israel wam hã akwẽ nõrai mã kmã snãkrat, are dure tmã kru, kri zdawa zakozem zdakre romzar wapru nã tê kukre mnõ pibumã. Tâkãnẽ tê tmã kru, tô Waptokwa Zawre dahawim hã danmrõikwa Israel nõrai sĩm wakbunĩkwai nõrĩ tê twi smrõi mnõ kõ pibumã.
Waptokwa Zawre tkrê dazazêĩ psê mnõ nmẽ, mãt Israel wam hã akwẽ nõrĩ kâ pore, kâ pore pre nã dat krwamtrẽ mnõ nã, ttobr. Tkai kre mba krnmrõ mnõ nẽ, nãt pra nã tmã mõr snã ttobr. Are Egito tdêkwai nõrĩ tô tanõrai pra tbro pibumã, kâ pore wa sbre wi, mãt kâ tê kupsib, are kbure smrõ.
Israel wam hã akwẽ nõrĩ Waptokwa Zawre tkrê dazazêĩ psê mnõzem hawi, nãt dazakrui sĩ Jericó wam hã ktẽ nã hã kurti dum zawre tsimẽ. Tô tanõrĩ 7 nã btâ nã kurdi tê kuirĩ pari, nãt tsimẽ, are tsikunẽ pês.
Pikõ Raabe nã dat krwamtrẽ mnõ, tô mrõtõ, are Waptokwa Zawre tê dazazêĩ psê nmẽ, dkâ kõdi, dazakru sĩ Jericó wam hã dazazêĩ kõkwai nõrĩ dkâ mnõ siwa. Dazakru tê tmã ropibu da, ponkwanẽ Israel wam hã ambâ nõrĩ dazakru sĩ Jericó ku simẽkur snã, zas siwa, Raabe srõwa wa tô tanõrĩ tê sapar psêzem hawi, nãt tsipkẽhir.
Nõkwam nõrai kmã wabza kwaz adu ro aim waskukw? Tô kbure ahâmre hã Waptokwa Zawre dazazêĩkwai nõrai kmã ro ĩt kraim wasku kba mnõ pibumã, bdâ krturêki, waĩmã. Tô tanõrai sum hã tô Gideão, kãtô dure Baraque, kãtô dure Sansão, kãtô dure Jefté, kãtô dure Davi, kãtô dure Samuel, kãtô dure ahâmre hã Waptokwa Zawre damrmẽ waskukwai wadi nõrĩ.
<sup>(33-34)</sup> Tô tanõrĩ Waptokwa Zawre tkrê dazazêĩ psê mnõ nmẽ, nãt akwẽ kamõi nõrai wam hã ĩkrui waparkwai nõrĩ kmã kahõs pês. Waptokwa Zawre danĩm romkmãdkâ prabâ, ĩkwaĩmba ro tkrê kmãkwamãr mnõzem hawi, nãt dat tmã kmã ropistu prabâ, ro dat tmã kmã krãinĩstu pês. Tkrê dazazêĩ mnõzem hawi, nãt romsiwamnãrĩ, leão nã dat krwamtrẽ mnõ, tê sdawa nto. Tô tanõrĩ mãt kunmã zawre nĩptdê tê kutõr. Krui waparkwai nõrĩ smĩkezem kwa hi kwa pa nã aire tê pãr zêĩ siwa, nhanẽ tê pãr kõdi. Tô sipttê kõ nã re, nãt pkẽ ttê snã krnõmr. Are dasikapko kamõi nõrai mẽ dasikwape zawre siwa, nãt sipttê nã krui waparkwai nõrĩ kmã spa.
(-)
Waptokwa Zawre tkrê dazazêĩ mnõzem hawi, nãt pikõi nõrai mrõ twi ĩdkâ mnõ nẽ hã, aipâ dat tmã sõkrêptu.Tkrê dazazêĩ mnõzem hawi, nãt nha ahâmre hã dazazêĩkwai nõrĩ dat krkmã kwakbure mnõ snã smrõin. Waptokwa Zawre za aipâ dadkâ nõrĩ dat sõkrêptui mnõ, krsô smĩpar mnõ nmẽ, nãt dkâ mnõzep ku pkẽ ttê mnõ snã tkrê dazazêĩ psê mnõ snã, aimõ rowẽ kõ krkmã sõpre. Aipâ sõkrêptui pari, krromãdkâ psê mnõ pibumã, tônmẽm hã rowẽ kõ hawi sismrã zêĩ mnõ kõdi.
Dazazêĩkwai nõrai krui waparkwai nõrĩ, mãt nõkwam nõrĩ mrmẽ nã tkrê wamrĩ, are dure tkrê kahâr, are dure nmãhã nõrĩ dat krpawasis, are danmẽze mba tkrê se.
Are dure nmãhã nõrĩ ktẽ nã dat krsampok, tkrê smrõi mnõzep ku. Are nmãhã nõrĩ wdê kezem nã tê ke mnõ snã, kmã siwã. Smĩkezem kwa hi kwa pa nã mãt dure nmãhã nõrĩ pãrn. Ponkẽ zahi wapu hâ nã, kãtô dure ponkẽrê kuze hâ nã krsikuza mnõ snã, nãt siwakru aikuwa mba krnõmr, sĩm mãr kõ snã. Akwẽ pkẽ kunẽ nõrĩ nãt krpra nõmr, kãtô dure tkrê kmã kwakbure wawẽ.
Krui waparkwai nõrai hawi sismrã mnõ pibumã, nãt aikuwa mba, kãtô dure srã mba, krnõmr. Kurbe krê mba, kãtô dure apkrê mba, krĩsikburõi mnõze, krui waparkwai nõrai wi. Tô tanẽ nã re, nãt akwẽ wadi nõrĩ pkẽ psê nã tê kmã spai wawẽ, Waptokwa Zawre danõka!
Tô kbure tâkãhã akwẽ nõrĩ pkẽ psê snã Waptokwa Zawre tkrê dazazê mnõzem hawi, nãt Waptokwa Zawre krĩnmrõ mnõze sãmr wẽn. Tô tanẽ kõ wam nẽ, Waptokwa Zawre dat kmã ropisdu, krnmrõ mnõ re, adu dat tmã kmã krãinĩstu psê mnõ kõdi.
Tâkãnẽ dat kmãnãrze, tô Waptokwa Zawre wanõr kmã dasimã dat hri, tô tanõrai kmã dasimã dat hri, psê nã tê kmã spai nmẽ. Tâkãhã tô, tô tanõrai su dat wapkẽ psê pibumã.
Waptokwa Zawre dakra nẽ dat krwakmãdkâ mnõzeTâkãhã ahâmre hã Waptokwa Zawre dazazêĩkwai nõrĩ tetô tkrê wakuirĩ, krnmrõ mnõzem nã nhanẽ Waptokwa Zawre wat krdazazêĩ psê mnõze tê wam wasku pibumã. Tâkãnẽ mnõze mba, tô kbure ro tkrê wakwakru mnõ nẽ hã, kãtô dure romkunẽ krwakmã simntã mnõ nẽ hã, arê wat rmẽ psê kba mõnõ. Are romkmãdkâ pê Waptokwa Zawre dat wam sakra mnõ tmẽ, arê wapakuwa kõ snã, aimõ krwasikwanĩ kba mõnõ!
Wakmãdkâkwa Jesus datmẽ krwaromãdkâ psê mnõ snã, arê aimõ krwasikwanĩ kba mõnõ! Tô ta dakmã wat Waptokwa Zawre dazazêĩn, are zatô dure aimõ wat krdazazêĩ psê mnõ pibumã, dat krwawaihâk. Dapkẽ toize Waptokwa Zawre dat dam ropistu mnõ dasimã dat kâr pibumã, mãt dasnãrom hawi, dapakuwa kõ snã, wdê passakrti wa dadkâzep ku rowẽ kõ kmãdkân. Are tokto tetô Waptokwa Zawre krdasimãssi mnõzem nmĩrê nnĩwĩ tanmrãn.
Rowẽ kõ dat krkmãdkâ mnõze, kãtô dure romkunẽ kmãkwamãrkwai nõrĩ tê dakrui wazrêze, dahâipre pa snã dat krkmãdkâ mnõ nã, krkmã aisimãzus kba mõnõ, aipkẽ ttê kba snã rowẽ kõ krowi aimõ krdakmã sasõmr psê kba mnõ pibumã.
Romkmãdkâ kunẽ kwaĩmba kraisipiĩ kba mnõ snã, bât rowẽ kõ krkmãdkâ kba mõn, are aidkâ kbazep tmẽ hã rowẽ kõ, adu krkmãdkâ kba mnõ kõdi.
Waptokwa Zawre dakra nẽ dat kraikmãdkâ kba mnõ snã, dat kraisipttê kba mnõ pibumã hã damrmẽ dat aim rmẽ kba mnõ nã, bâp kwaz kmã aismĩ zaksê sikutõr kba mõn? Kmã damrmẽze, tô kãnẽ:“Ĩkra, aisĩm romkmãkwamãr kunẽ hawi Wakmãdkâkwa rowẽ kõ dat taim nõmr mnõ wa, kmãdkâ psê snã krkmãdkâ mõnõ. Mãr nã dat aim rowahtu wa, aipkẽ kuwa knã.
Dakra dat sawi nẽ hã mãrĩ tê kmã pnĩ wa, za Wakmãdkâkwa tmã rowahtun. Dakra nẽ dat sapar psê snã krmõr kõ wa, za rowẽ kõ tmã hrin.”
Aikte ptokwa nmãzi kra mã tê rowahtu psê mnõ pibumã, rowẽ kõ tê tmã hri nẽ, za Waptokwa Zawre nmãzi rowẽ kõ aim hri kban, dakra nẽ dat kraikmãdkâ kba mnõzem hawi. Twa, aikte nõrĩ ptokwa nmĩ rowahtuze tkrê kmãdkâ prê mnõ nẽ, Waptokwa Zawre danmĩ rowahtuze dure krkmãdkâ prê kba mõnõ. Teptô kwaz akwẽ kra, siwakru krmõr kõ pibumã, adu nĩwa ptokwa tê tmã rowahtu kõ nẽ hã krmõ?
Twa, tô kbure dakra mã dat krrowahtu mnõ nẽ, Waptokwa Zawre dat kraim rowahtu kba mnõ kõ wa, tô dakra ktab nẽ dat kraikmãdkâ kba mnõ kõzem hawi.
Mãtô tkai wam hã waptokwai nõrĩ nẽs wam rowahut. Are wanõrĩ tô wat kmãdkâ prê snã, wat krkmãdâk. Tâkãnẽ mnõze mba, krwaromãdkâ mnõ pibumã, ĩkwaĩmba ktabi, tô hêwa nsĩm hã Waptokwa ĩsenã wat dakmãdkâ prê mnõ pibumã.
Tkai mba hã waptokwai nõrĩ tkrê wam rowahtu mnõze, tô ĩkwaĩmba tkrê sãmr mnõ prabâ. Are Waptokwa Zawre dat krwam rowahtu mnõze, tô rom psê tmẽ dat wapkẽ sĩkdâi pibumã, damẽ romkunẽ kupanã krwanmrõ psê mnõ pibumã.
Rowẽ kõ nã dat wam rowahtuze btâ nã, za wapkẽ toi kõd, tô wapkẽ wadkâ pibumã nẽ za wat krkmãdâk. Are tapari, za dat krtmã rowahtu mnõzem hawi dat siptêt, ĩkwaĩmba hã romkmãdkâ pra, kãtô dure pkẽ nmrõ psê snã, krnmrõ mnõ pibumã.
Krwanmrõ mnõzem nã hã rowahtuzeTâkãnẽ mnõze mba, aisipkrtakwa ĩsĩpro mnõ, hêmõ sartõ kwaba, kãtô dure aihikrãiti kba nĩpttê prãirê nẽ hã, sipttê kba mõnõ.
Tô kbure akwẽ nõrai mẽ aipkẽ nmrõ psê kba snã krainmrõ kba mnõ pibumã, kãtô dure aipkẽ psê kba snã ĩsenã ktabi Wakmãdkâkwa danĩm rom kmãdkâ pra krainmrõ kba mnõ pibumã, kraisikwanĩ psê kba mõnõ. Tô nõkwa danĩm romkmãdkâ pra ĩsenã ktabi ro tkrê kmãdkâ mnõ kõ wa, za tê dakmãdkâ kõdi.
Kraisimã ro pibui psê kba mõnõ, Waptokwa Zawre dapkẽ psê snã dat kraikmãdkâ kba mnõze nõkwa tê rmẽ kõ pibumã. Are dure kraisimã ropibui psê kba mõnõ, wdê pa wamtpa nmĩ pãr nẽ hã nẽ, nõkwa krmõr kõ pibumã. Tâkãnẽ nõkwa krmõr wa, za romkmãdkâ kunẽ tmã tkuiput, are dakahâ zawre snã za tkrê dakwakru, romkrê nmĩ pãrĩ dakahâ zawre snã tkrê kunẽ mnõ nẽ.
Kraisimã ropibui psê kba mõnõ, ssem kõ snã, kãtô dure romkmãdâ Waptokwa Zawre dat wam rmẽ mnõ, tkrê kmãdkâ wapu mnõ snã, Esaú krmõrzem prabâ, nõkwa kraimõr kõ pibumã. Waptokwa Zawre danĩm romkmãdâ tê kmãdkâ prê kõzem hawi, tô aimã mãt ro siw kunẽ. Wakbunĩkwai nõrai kmã hã romkmãdâ tê kmãdkâ prê kõzem hawi, mãt dasazem zô wakbunĩkwai prêze pnãi mã rẽ.
Pnãi mẽ ro simã tê hri pari, nhanẽ ro tmã krãiwatbroze waihkudikwa. Ptokwai tmẽ nãt mõ, wakbunĩkwai prêzem nã ĩptokwa tê tmã ropistu psê zô. Are ĩptokwa tê tmã ropistu kõdi, nhanẽ pnãi mẽ ro simã tê hrize aipâ simã tê kmã krẽwai pibumã, tê waihku kõ nmẽ. Tô wwai snã ptokwa tê war nã re, tê tmã kmã ropistu psê kõdi.
Israel wam hã akwẽ nõrai mã nẽ, ro aim saikwar kba mnõ kõdi. Tô tanõrĩ mãt srã sipkra nã akwẽ nõrĩ tkrê kupiĩ mnõ da hã tmẽ wahud. Tatô srã Sinai nã dat krwamtrẽ mnõ hã. Tô tammõ sinã pari, nãt srã nsĩ kunmã zawre krãiwatobr, kãtô dure romzakrã, kãtô dure rowakku zawre, kãtô dure tãi kbuzi, kãtô dure tãi wapsa.
Tazi nãt dure kupawã nẽ hã danĩm hrâze krhâr, are dure damrmẽ zawre dat wapar. Are Israel wam hã akwẽ nõrĩ damrmẽ zawre tê wapar wi, nãt tmã tpahi wawẽ. Tanẽ nmẽ, nãt Waptokwa Zawre tê dawar, aimõ tmã damrmẽ kõ pibumã.
Damrmẽ tmã prê zawre nmẽ, nãt damrmẽ kõ pibumã, dawa. Tmã kmã damrmẽze tô kãnẽ: “Tâkãhã srã nmãhã akwẽ, tanẽ kõ wa nmãhã romzari, tê kupiĩ wa, dkâzep ku teza ktẽ nã sampkokw. Tô romzar zemã srã tê kupiĩ wa, ktẽ nã teza dure wrĩkw.”
Srã nsĩ ro tê kmãdkâ mnõ tmã prê zawre ktab nmẽ, nãt Moisés kãnẽ mrẽ: “Ĩpahi tê, wat ĩrẽrkẽ wawẽ!”
Are kanõrĩkwa tô srã kamõi ku bât aisinãkw. Tâkãhã srã tô Sião nã dat krwamtrẽ mnõ. Tazi tô Waptokwa Zawre aimõ krdaromãdkâ wamhuire mnõ dazakru. Tatô dazakru hêwa nsĩm hã Jerusalém nã dat krwamtrẽ mnõ hã. Dakahâ zawre snã hêwa nsĩm hã danĩm akwẽ nõrai mẽ krdasimãssi mnõze tô tahã.
Waptokwa Zawre dakra dawanã hã nõrĩ pkẽ toi snã krsikrãiktõ mnõzep ku bât aisinãkw. Tanõrĩ tô hêwa nsĩ Waptokwa Zawre ĩsisize dat kuĩkre mnõ. Waptokwa Zawre datmẽ bât aisinãkw. Ta tô tô kbure akwẽ nõrai mã dam rom nõmrkwa. Hêwa nsĩm hã dahêmba psê nõrai tmẽ bât dure aisinãkw. Tatô romkmãdkâ psê prabâ krĩnmrõ mnõ nõrai hêmba. Tô tanõrĩ tô sĩm romkmãdâ dat tmã psê ktab nẽ hã.
Wakmãdkâkwa Jesus datmẽ bâtô aisinãkw. Tahã, tô dawapru dat saikwar nã, mãt Waptokwa Zawre akwẽ nõrai mẽ dasimã dat sakra mnõzep te wam kmã krãinĩstu psên. Tô tahã dawapru mãt Abel ãwapru sipttê nã kmã spa.
Tâkãnẽ mnõze mba, kraisimã ro pibui psê kba mnõ snã, damrmẽ waskukwa krwapar psê kba mõnõ. Ahâmre hã tkai wam hã damrmẽ waskukwa Waptokwa Zawre damrmẽ tkrê dam wasku mnõ siwa, tkrê wapar zêĩ mnõ kõ nõrĩ Waptokwa Zawre rowẽ kõ dat tmã nõmr mnõzem hawi, nhanẽ siwazrêze tê kmẽ waihku mnõ kõdi. Are tokto tô hêwa nsĩ hawim hã damrmẽ waskukwa mãt damrmẽ wam waskun. Tanẽ nmẽ, tâkãhã damrmẽ waskukwa wat wapar zêĩ kõ wa, rowẽ kõ dat dam nõmr mnõze bdâ nwa waptkã wa, nhanẽ wabza wasismrãn?
Ahâmre mãt Waptokwa Zawre damrmẽ nã tka waiwrẽn. Are tokto kmã damrmẽze, tô kãnẽ: “Smĩsi waza dure tka waiwẽ. Are tokto tkai si kõdi, tô hêwa zemã waza tokto waiwẽ.”
Tâkãhã “Smĩsi waza dure” kmã damrmẽzem nã, ro waihu dat wam hri mnõ, tô kãnẽ: Rom mnõ dat kmãnãr mnõ dat kutõr pibumã, za dure waiwrẽn, are aimõwi kmãnãrn. Are ro za dat waiwrẽ mnõ kõ nẽ hã, tô hêmnãbâ za aimõ krsmĩkwra wamhuire.
Nõkwa nhanẽ tê kunẽ kõ nẽ hã Waptokwa Zawre dat krdakmãdkâ mnõzem wa, krnwa wanmrõ mnõ pibumã, dat wam wẽ nmẽ, arê wapkẽ toi snã damã krwasiwasku kba mõnõ, kãtô dure wat krdakmãdkâ prê mnõze dat sãmr wẽ pibumã, arê wat krdakmãdkâ prê kba mõnõ. Dat wasãmr wẽ pibumã, danĩm romkmãdkâ prabâ, waza wat krdawazem psê mnõ snã, kãtô dure krwapahi mnõ snã, wat krdakmãdkâ prê.
Tô ĩsenã, kuzâ ro tê kutõr nẽ, za Waptokwa Zawre ro kutõrn.
Nhanẽ Waptokwa Zawre wat krdapkẽ toi mnõzeSipnãi nõrĩ pkẽ psê snã krsissawi mnõ nẽ, aisimẽ kba hã Wakmãdkâkwa Cristo dazazêĩkwai nõrĩ aimõ krsawi psê kba mõnõ.
Aisrõwa kba mba krĩsinã mnõ, aipkẽ psê kba snã krsapar kba mõnõ. Tô ĩsrõwa mba ĩsinã mnõ, pkẽ psê snã tkrê sapar mnõzem hawi, nãt ahâmre hã nõkwam nõrĩ, nõkwa hã nã tê waihku kõ snã, hêwa nsĩm hã Waptokwa Zawre danĩm akwẽ nõrĩ tê sapar.
Danmẽzem wa krĩsimãsam mnõ nõrai mẽ, danmẽzem wa rowẽ kõ krkmãdkâ kba mnõ nẽ, krkmã aispokrpku kba mõnõ. Rowẽ kõ tkrê kmãdkâ mnõ nõrai mẽ, rowẽ kõ krkmãdkâ kba mnõ nẽ, krkmã aispokrpku kba mõnõ.
Damrõze tô kbure akwẽ tkrê kmãdkâ prê mnõ pibumã, Waptokwa Zawre kmã dazapkad. Romkmãdâ dat wam rmẽ mnõ, tô ambâ, kãtô dure pikõ, sikudabâ mrõ mẽ si pkẽ psê snã krsikmãdkâ mnõ pibumã. Are ssem kõ snã krnmrõ mnõ nõrai mã, kãtô dure mrõ re tkrê daw kmãkwamãr mnõ nõrai mã, za Waptokwa Zawre rowẽ kõ dat tmã nõmr.
Waptokwa Zawre kmã damrmẽze tô kãnẽ: “Wa za ĩt airmẽ kba mnõ kõd, kãtô dure za ĩt aikupar rmẽ kba kõdi.” Tanẽ nmẽ, ktâprezum zawi tê kraidkâ kba mnõ knã, are dure ro Waptokwa Zawre dat kraim sõmr kba mnõ nã, aipkẽ toi kba snã krainmrõ kba mõnõ.
Twa, aimõ dat krwawaihkâ psê mnõ nmẽ, arê wapkẽ ttê snã krwanmrõ kba mõnõ. Are dure ĩsenã kãnẽ romkmãdâ wasimã wat hri kwaba:“Wakmãdkâkwa tô ĩwaihkâkwa, tanẽ nmẽ, mãr mã za ĩpahi kõdi. Nhanẽ bza nõkwa romkunẽ nã ĩkunẽ, dat krĩwaihkâ mnõ kõ wam nẽ?”
Ĩsnãkrta wa Waptokwa Zawre damrmẽze tkraim wasku kba mnõ nõrai kmã kraismĩ zaksê sikutõr kba mnõ knã. Tô tanõrĩ krnmrõ mnõzem nã, kãtô dure ĩdkâ mnõzem nã, krkmã aisimãzus psê kba mõnõ. Are dure Waptokwa Zawre tkrê dazazêĩ mnõ prabâ, krdazazêĩ kba mõnõ.
Wakmãdkâkwa Jesus Cristo ahâmre, kãtô dure tâkãnã, kãtô dure tâkã hawi, tô siwam sit krdahêmba wamhuire.
Aimõ wi hã, kãtô dure krwaihku kba mnõ kõ nẽ hã rowahtuzem nã, nõkwa sipra taisimrõi kba mnõ pibumã, krtmã wẽ kba mnõ knã. Waptokwa Zawre dapkẽ psê snã dat krwakmãdkâ mnõzem hawi, wat krdazazêĩ mnõzem nã krwasiwãittê mnõ pibumã, psêdi. Romkmãdkâ krta prabâ dasazem nã hã rowahtuze wat krkmãdkâ mnõzem hawi, za krwasiwãittê mnõ kõdi, tâkãhã ahâmre hã rowahtuzem prabâ ro tkrê kmãdkâ mnõ nõrĩ, nhanẽ tê waihkâ kõ nmẽ.
Waptokwa Zawre damã dat sabuzem wa damã krsipiĩ mnõ nõrĩ, romzar prozem wa, damã romzari tkrê pro mnõ nẽ, mãt Wakmãdkâkwa Waptokwa Zawre damã tasissõmrn, wanõr wanõkwakrê dadkâ pibumã. Are judeu nõrĩ Waptokwa Zawre damã dat sabuzem wa sipi tkrê kmãkwamãr mnõ nõrĩ Wakmãdkâkwa dadkâzem hawi krsiwãittê mnõ pibumã, Waptokwa Zawre dat tmã wẽ kõdi.
Smĩsi Waptokwa Zawre damã dat sabuzem wam hã kriprarê tô romkunẽ kupanã ktab hã krdasimãssi mnõze. Tô damã dat sabuzep kmãdkâkwai ktab wtẽsi, za tô tahã kriprarê ku debr, romzar waprui re, akwẽ nõrai sĩm romkmãkwamãr kunẽ kmã romzar wapru Waptokwa Zawre damã tê wasku pibumã. Are tahã romzar nĩ, kãtô ĩhi, kãtô ĩhâ, tô dazakrui kupanã za sasu.
Tô taprabâ nãt dure Wakmãdkâkwa Jesus dazakru sĩ Jerusalém kupanã tadkân, akwẽ nõrai sĩm romkmãkwamãr kunẽ dawapru nã dat tmã par mnõ pibumã.
Tâkãnẽ mnõze mba, arê, akwẽ nõrai smĩ zazârzem hawi wawahtu kwaba, Wakmãdkâkwa Jesus dakrta ku. Dazakru kupanã dat krdakmãdkâ wapu mnõze, Wakmãdkâkwa Jesus dat kmãdkâ mnõ prabâ, arê dure wanõrĩ wat krkmãdkâ kba mõnõ.
Tanẽ nmẽ, arê, Wakmãdkâkwa Jesus Cristo dakmã, wazdawa nã Waptokwa Zawre aimõ wat krdawasku wẽ kba mõnõ. Tâkãhã, wat krdazazêĩ mnõ snã, wazdawa nã Waptokwa Zawre wat krdawasku mnõze, tô damã krwanĩmzar mnõ nẽ.
Rom pê aimõ krdam kmãkwamãr kba mnõze, krsahâr kba mnõ knã, kãtô dure kraisiwaihkâ psê kba mõnõ. Tâkãnẽ ro krkmãdkâ kba mnõzem nã, teza Waptokwa Zawre krdapkẽ toi kba mõn, nõkwa sĩm zari tê dam sõmr nẽ.
Aikmãdkâkwai kba nõrai smĩ rowahtuze krwapar psê kba mõnõ. Tkraim rowahtu kba mnõze, tô Waptokwa Zawre damã aihêmbakwa tkraim kmãdkâ psê kba mnõ pibumã. Nhanẽ tkraim rowahtu kba mnõzem nã Waptokwa Zawre za dat sdanãr nã, tô tanõrĩ waihkud. Aikmãdkâkwai kba nõrĩ psê snã krwapar kba mnõ wa, tô pkẽ toi snã za sipize tkrê kmãdâk. Are pkẽ wadkâ snã sipi tkrê kmãdkâ mnõ pibumã, tô kanõrai mã kba mãr mã psê kõdi.
Wi tô, aimõ wanõr kmã Waptokwa Zawre krdawar kba mõnõ. Romkmãdkâ psê pram si btâ bâ krwasikwanĩ mnõ nã, krwasiwaihku mnõzem hawi, wat wasimãzuszem psê nã krwanmrõ mnõ nã, wasiwaihkun.
Azanã aitmẽ kba aipâ dat ĩzatõr pibumã, waĩkmã dure ĩsenã krdawar kba mnõ pibumã, wat aiwarkw.
Waptokwa Zawre dawarzeMãtô Waptokwa Zawre Wakmãdkâkwa Jesus aipâ danõkrêptuin. Tahã mãt dadkâzem nã, tasĩ dazazêĩkwai nõrai kmãdkâkwai ktabn. Romkmãdâ krsaikwar wamhuire mnõ pibumã, Waptokwa Zawre akwẽ nõrai mẽ dasimã dat sakra mnõ, tô dawapru nã mãt Wakmãdkâkwa Jesus wam kmã krãinĩstu psên.
Wapkẽ nmrõ psêkwa tô Waptokwa Zawre. Tô ta danĩm romkmãdkâ prabâ krainmrõ psê kba mnõ pibumã, dat kraiwaihkâ psê kba mnõ da, kmã ĩzapa hã. Krkmã dazapka mnõ prabâ, Wakmãdkâkwa Jesus Cristo dakmã tô kbure ro dat wam kmãnãr pibumã, kmã ĩzapa hã. Wakmãdkâkwa Cristo waza wat krdawasku wẽ wamhuire! Tô tanẽ!
Ĩstõm hã rowaskuzeĨsimẽm nõrĩ, ĩt kraipkẽ waptui kba mnõ pibumã, wat tâkãhã hêsuka aim kuĩkrekw. Hêsuka pa zawre snã ĩt aim kuĩkre kba kõdi. Tanẽ nmẽ, ĩt aiwarkwa, tô aihâipre pa kba snã tâkãhã hêsuka wam hã ĩmrmẽze krwapar kba mnõ pibumã.
Wasimẽ hã Timóteo danmẽzem hawi watbro nã, dure ĩt aim wasku kba zêĩd. Are azanã tônmẽ wsi wa, waza amõ ĩsimẽ saprõ, ĩt aipibui kba da ĩmõr wa.
Tô kbure tô kunmẽm hã dazazêĩkwai nõrai kmãdkâkwai nõrai mã, kãtô dure tô kbure tô kunmẽm hã Waptokwa Zawre danĩm akwẽ nõrai mã, wasku kwaba, nẽs kmã ĩnpokrpku mnõ nã. Itália tkai wam hã wasimẽm nõrĩ, tetô dure aikmã spokrpku kba mnõ nã, mrmẽze aim kburõikw.
Waptokwa Zawre dapkẽ psê snã dat kraikmãdkâ kba mnõ pibumã, kmã ĩzapa hã!
<font color=teal>HÊSUKA TIAGO TÊ KUĨKRE</font>Wa tô Tiago. Waptokwa Zawre, kãtô dure Wakmãdkâkwa Jesus Cristo damã krĩnĩpiĩ mnõ. Tô kbure Waptokwa Zawre danĩm akwẽ nõrĩ tkai pâ krsĩpe mnõ nõrai mã, wat waĩmrmẽ ĩt tmã kburõ.
Danmĩ zazêĩ psêzem nã kãtô dure rowaihku psêzem nã rowahtuzeĨsimẽm nõrĩ, pto mnõ pâ rowẽ kõ kraim krãipus kba mnõ wa, aipkẽ waptui kba snã krkmãdkâ kba mõnõ.
Tô kanõrĩkwa waihkudikwa, Waptokwa Zawre krdazazêĩ kba mnõzem nã rowẽ kõ krkmã kahõs kba mnõ wa, za tkraipkẽ ttê psêkw.
Aipkẽ ttê ktab kba snã dazazêĩ kbazem nã ĩsenã aimõ krkmã wamhui kba mõnõ, dapredum nẽ ĩkwaĩmba hã romkmãdkâ prabâ krainmrõ kba mnõ snã, mãrĩ aikmã kba dat sãmr kõ pibumã.
Are ĩkrãi waihkuze nõkwai wi srowaptkâ wa, za Waptokwa Zawre dawa. Tahã za ĩkrãi waihkuze tmã sõmrn. Waptokwa Zawre, dapkẽ psê nmẽ, za dapkẽ toi snã rom pê tô kbure mã dat sõmr.
Are ĩsenã krdazazêĩ psê kba mnõ snã krdawar kba mõnõ. Dazazêĩ psê kõ snã krdawar kba mnõ knã. Tê dazazêĩ psê kõ nẽ hã, tô kâ pore wam hã kâ ssãmrĩ nẽ, ĩsĩm romkmãdâ. Kâ ssamrĩ za rowakku nmõmõ tê wamzur, are dure aipâ kmã krẽwa. Twa, tâkãnẽ tô tahã ĩsĩm romkmãdâ.
Tâkãnẽ hã akwẽ mãr wa bza Wakmãdkâkwa mãr pê dat tmã krãiwatbro zô nmĩpar?
Ĩsĩm romkmãdâ sĩkdâi sku ktab nmẽ, nhanẽ mãrĩ tê kmãnãr da hã, tê waihku psê kõdi.
Ĩsĩm rom zawre kmã hã kãtô dure ĩsĩm rom kõ kmã hã rowahtuzeWasimẽ hã ĩsĩm rom kõ, Waptokwa Zawre rom nã hêmõ dat sãr wa, za tpkẽ to.
Tô tanẽ za dure ĩsĩm rom zawre nẽ hã tpkẽ to, ro twi srowaptkâ pibumã, Waptokwa Zawre nmãzi dat tmã hri wa. Rom zawre tdêkwa aikuwa mba hã romnĩrnã nẽ, za azanã sikutõr nmẽ, za ro twi srowaptkâ wa, tpkẽ to.
Sdakro ze wa, za wadu tê kupri, are ĩsirnã wẽ kõ wam nẽ, waptãr, are tsikutõr pês. Tanẽ za dure rom zawre tdêkwa sĩm rom mnõ tkrê kmãdkâ mnõ re, tsikutõr.
Rowẽ kõ nã rowaskuzeRowẽ kõ krowi nõkwa dazazê nã tê kmã wamhui psê mnõ wa, pkẽ toi snã za krnẽ. Waptokwa Zawre tê dazazêĩ snã rowẽ kõ tê kmãdkâ pari, za krromãdkâ wamhuire mnõ pibumã, tmã hrin. Tâkãnẽ mãt Waptokwa Zawre tkrê dazawi mnõ nõrai mã tmã ropistun.
Romkunẽ nõkwa nmãzi tê kmã stombo wa, ĩkwaĩmba kõd kãnẽ mrmẽ pibumã: “Waptokwa Zawret tâkãhã romkunẽ tmẽ ĩpkẽ ĩw kdâin.”Waptokwa Zawre romkunẽ tmẽ dapkẽ sĩkdâi kõd, are dure nõkwai pkẽ romkunẽ tmẽ dat twi kdâi kõdi.
Tô romkunẽ simã tê sãmr wẽzem hawi, za nõkwa sistokrãm snã romkunẽ tmẽ ro kmã tsimãzus, are romkunẽ tmẽ tpkẽ sĩkdâ.
Romkunẽ simã tkrê sãmr wẽ mnõzem hawi, za romkmãdkâ kunẽ tmã kmã snãkrat, are ĩpkẽ krê dawer, are wĩ.
Ĩt kraisawi kba mnõ nẽ hã, ĩsimẽm nõrĩ, kraisimã ropibui psê kba mõnõ, aisikrãi kdâi kba mnõ kõ pibumã.
Tô kbure rom pê, kãtô dure ĩkwaĩmba ktab nẽ hã rom mnõ, wam krãipus mnõ, tô hêwa nsĩ hawi, tô Waptokwa Zawre dahawi. Tahã tô tô kbure hêwa nsĩm hã romkuiwẽ krãipuskwa. Are Waptokwa Zawre hêwa nsĩm hã romkuiwẽzem mnõ nẽ kõdi. Nmõmõ dares kõd, hêmnãbâ za krdahêmba wamhuire.
Ĩsenã hã damrmẽze wat krsazêĩ mnõ wi, mãt kmã dazapka prabâ romkmãdkâ te wam sõmrn, tô kbure ro dat krãipus mnõ nõwa krwanmrõ mnõ pibumã.
Stikrui nã nõkwa mãrĩ Waptokwa Zawre danĩm romkmãdkâ prabâ tê kmã krãinĩstu psê kõdi.
Twa, tô kbure romkunẽ ssem kõ snã akwẽ nõrĩ tkrê kmãkwamãr mnõ, kãtô dure siwakru krnmrõ mnõze, rmẽ psê kba mõnõ. Damrmẽze Waptokwa Zawre aipkẽ kba mba dat smẽ mnõ, sipttêdi, taipkẽhri kba mnõ pibumã. Twa, aisimã aiwapu kba snã krkmãdkâ psê kba mõnõ.
Kraisistokrãm kba mnõ knã: Waptokwa Zawre damrmẽze tare krwapar kba mnõ knã, are dat aim krui kba mnõ prabâ, ro krkmãdkâ psê kba mõnõ.
Waptokwa Zawre damrmẽze nõkwa tkrê wapar mnõ, tê kmãdkâ psê kõ wa, tô nõkwa dasikmãdkâzem wa sikmãdkâ nẽ. Sikmãdkâ wa, za nhanẽ hêmba nã tsiwaihuk.
Azanã za tsikmãdâk, are mõ, are prare za nhanẽ hêmba nã nmĩ zaksê sikutõr.
Are nõkwa ĩkwaĩmba ktab nẽ hã romkmãdkâ prê, tô kbure romkunẽ hawi krwasismrã psê mnõ pibumã, Waptokwa Zawre dat wam rmẽ mnõ, tkrê kmãdkâ psê mnõ nẽ hã, tare za tkrê wapar mnõ kõdi, tô dat wam rowahtu mnõ prabâ, za ro tkrê kmãkwamãr. Are Waptokwa Zawre za tô kbure tkrê kmãkwamãr mnõze kmãdkâ wẽ snã, kmãdkân.
Nõkwa Waptokwa Zawre danĩm romkmãdkâ kmãdkâ psêkwai nẽ krsikmã tom mnõ wa, are mrmẽ mã tkrê ropibui psê mnõ kõ wa, tô tare za Waptokwa Zawre danĩm romkmãdkâ kmãdkâ psêkwai nẽ krsikmã to, tetô aimã krsikrãi kdâi pês.
Ĩsenã, kãtô psê snã, Waptokwa Zawre wat krdakmãdkâ prê mnõ pibumã hã romkmãdâ dat krsãmr wẽ mnõ, tô kãnẽ: Aikde, ĩptokwai nõrĩ krtwi ĩdkâ mnõ nẽ hã, kãtô dure pikõi nõrĩ ĩmrõ krtwi ĩdkâ mnõ nẽ hã, mãrĩ twi srowaptkâ wa, wat waihkâ pibumã, kãtô dure tkai mba hã romkunẽ kupanã krwanmrõ mnõ pibumã.
Kbure akwẽ siwam si wat krkmãdkâ mnõzem nã rowahtuzeĨsimẽm nõrĩ, Wakmãdkâkwa Jesus Cristo dakbuzi zawre wa krdahêmba mnõ, tet krdazazêĩ kba mõn. Tanẽ nmẽ, akwẽ nhanẽ krhêmba mnõzem hawi, krkmã tom kba mnõ knã.
Twa, za, amtpẽ kõ re, kraisikrãiktõ kba mnõzem wa ponkwanẽ tizas. Smĩsi tô ouro nã ĩsipsêze, are ĩsikuzaze dure psê ktabd. Are ĩkamõ tô ĩsĩm mãr kõ nẽ hã, sikuza hêkrta nã ĩsikuzaze.
Tâkãnẽ wa, teza kãte krkmãdkâ psê mnõ snã, krsikuzam psê mnõ nẽ hã mã kãnẽ tmã aimrmẽkw: “Kãhã tô danmrãzem pê, kãnmẽ anãmrã.” Are ĩsĩm mãr kõ nẽ hã mã, kmãdkâ wapu snã, kãnẽ dure tmã aimrmẽkw: “Tô tazi aisamã.” Tanẽ kõ wa, kãnẽ: “Kãnmẽ ĩnõk pra tkai wa aisãmrã.”
Ãre, tanẽ wa, siwam si akwẽ nõrĩ krkmãdkâ psê kba mnõ kõdi. Tâkãnẽ snã wa, tet aisipkẽ kba nã hã romkmãdkâ kunẽ prabâ, smĩsi damrmẽ prê nẽ krkmãdkâ kba mõn, are ĩkamõ damrmẽ wapu nẽ krkmãdkâ kba mõn.
Ĩt kraisawi kba mnõ nẽ hã, ĩsimẽm nõrĩ, krĩwapar psê kba mõnõ: Mãtô Waptokwa Zawre tâkãinnĩ hã ĩsĩm mãr kõ nẽ hã dasimã smĩstun, smĩ zazêĩ psê snã tkrê dazazêĩ mnõ pibumã, kãtô dure dat krdakmãdkâ mnõzem wa sbre pibumã. Tô tahã dat krdakmãdkâ mnõzem wa damẽ krnmrõ mnõ pibumã, mãt tkrê dazawi mnõ nõrai mã dat tmã kmã ropisdu.
Tô dasimã dat smĩstu kõ wam nẽ, tebza adu ĩsĩm mãr kõ nõrĩ dawapurê nẽ krkmãdkâ kba mõn? Nõkwam nõrĩ mãp kwaz simã prê snã aissĩwĩm kba krnõmr? Are nõkwam nõrĩp kwaz dure dam rom nõmrkwai tmẽ aisapka kba kõ nã re tkraisimrõikw, ro tkraim nõmr kba mnõ pibumã? Rom zawre tdêkwai nõrĩ za tô tanẽ tkraikmã kwakburekw.
Tô tanõrĩt Wakmãdkâkwa Jesus danĩsizem pê aisipkẽhri kba mnõ pibumã, Waptokwa Zawre dat aim rmẽ kba mnõ, tkrê wasku kunẽ.
Waptokwa Zawre dat krdakmãdkâ mnõzem wam hã romkmãdkâ prê krkmãdkâ psê kba mnõ wa, tô ĩkwaĩmba teza ro krkmãdkâ kba mõn. Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Kraisissawi mnõ nẽ, dawadi nõrĩ krsawi mõnõ.”
Are krsikuza mnõzem hawi nõkwa damrmẽ prê nẽ, tanẽ kõ wa, damrmẽ wapu nẽ, krkmãdkâ kba mnõ wa, siwakru tet ro krkmãdkâ kba mõn. Tâkãnẽ wa, za romkmãdkâ prê Waptokwa Zawre dat wam rmẽ mnõ romkunẽ kmãkwamãrkwai nã taiwaskukw.
Tô nõkwa romkmãdkâ prê Waptokwa Zawre dat wam rmẽ mnõ wam hã smĩsi tê kmã pnĩ wa, Waptokwa Zawre damã, tô tô kbure dat wam rmẽ mnõ tê kmã pnĩ mnõ nẽ.
Kãnẽ kmã damrmẽze: “Mrõ re daw res knã.” Tâkãnẽ kmã damrmẽ, mãt dure kãnẽ tamrmẽn: “Dakmẽ wrĩ knã.” Twa, mrõ re daw res kõ nã re, dakmẽ wrĩ wa, bâtô romkmãdkâ prê Waptokwa Zawre dat wam rmẽ mnõ kmã pnĩ pês.
Wasipkẽhri pibumã hã romkmãdkâ prê prabâ, za Waptokwa Zawre ro dat wam nõmr. Tanẽ nmẽ, romkmãdkâ prê tê wam wẽ prabâ, teza kraimrmẽzus kba mõn, kãtô dure ro krkmãkwamãr kba mõn.
Waptokwa Zawre kbure mã ro dat dam nõmr mnõze bdâ nwa waptkã wa, sikamõi nõrai kmã ĩpkẽ kõ nõrai mã, za kmã dapkẽ kõ snã aisa ro dat tmã nõmr. Are, sikamõi nõrai kmã krĩpkẽ mnõ nõrai mã, za tô tahã btâ nã rowẽ kõ dat tmã nõmr mnõ kõdi.
Nhanẽ dazazêĩkwai nõrĩ ro tkrê kmãdkâ mnõzeĨsimẽm nõrĩ, nõkwa kãnẽ mrmẽ wa: “Wa Wakmãdkâkwa Jesus Cristo ĩt dazazêĩd.”Are dat krwam rowahtu mnõ prabâ krnẽm mnõ kõ wa, bza kwaz smĩ zazê nã tsipkẽhir?
Kãhã nã pe, krkmã aisimãzus psê kba mõnõ: Amtpẽ kõ re za kãte nmãhã wasimẽ hã snĩ ambâ nõrai wi, tanẽ kõ wa wasimẽ hã sĩ pikõi nõrai wi, sikuza twi srowaptâ, kãtô dure dasaze.
Tâkãnẽ wa, aimõ krromãdkâ mnõ pibumã, mãr nã krwaihkâ kba mnõ kõ wa, mãrĩ zda tebza kãnẽ tmã aimrmẽkw? “Zatô Waptokwa Zawre dat kraikmãdkâ psêkw. Wi kraisikuza kba mõnõ, kãtô dure dasazem nã kraidki psê kba mõnõ”.
Twa, wat krdazazê mnõzem nã hã romkmãdâ, tô kãnẽ: Rom pê wat krkmãkwamãr mnõ kõ wa, wat krdazazê mnõze tô rom dkâ nẽ.
Are amtpẽ kõ re za nõkwa kãnẽ mrẽ: “Tôka aismĩ zazêĩd, are wa, tô rom pê ĩt krkmãkwamãr mnõ.”Are wa, kãnẽ waza kmã wakrã: “Tanẽ wa, pe ĩm wasku nã: Nhanẽ bza nõkwa, rom pê tê kmãnãr kõ snã, dazazêĩ pês? Are wa, tô rom pê ĩt krkmãnãr mnõzem hawi, waza ĩnmĩ zazêze aim wasku.”
Tôka, tô smĩsi Waptokwa Zawre krdahêmba mnõ nã aim waihkud. Tanẽ wa, psêdi tô, are tô hêpãr nõrai zemã dure tmã waihkud, tanẽ nmẽ za pahi tê trẽrẽk.
Tôka tô akwẽ nmĩ zaksê kõ! Rom pê wat krkmãkwamãr mnõ kõ wa, wanmĩ zazêze tô tare nã, waza aim wasku pês.
Mãr hawi mãp Waptokwa Zawre wahĩkwa Abraão ãnĩm romkmãdâ sãmr wẽn? Tô ro tê kmãnãrzem hawi. Tô dat tmã krui prabâ, kra, Isaque nã dat krwamtrẽ mnõ, Waptokwa Zawre damã romzar prozem wa aire tê wrĩzem hawi, mãt ĩsĩm romkmãdâ sãmr wẽn.
Tâkãnẽ nã, Waptokwa Zawre danĩm hêsuka wa kuĩkre snã ĩnmrõ, tô kãnẽ: “Mãtô Abraão Waptokwa Zawre tkrê dazazê, tâkãnẽzem hawi, mãt akwẽ pkẽ psê nẽ dat krkmãdâk.”Are Waptokwa Zawre dure kãnẽ tamrmẽn: “Abraão tô ĩsiwaikẽ ktabi.”
Tâkãnẽzem hawi, teza ro krsamãr waihku psê kba mõn, kãnẽ: Waptokwa Zawre tê dazazêĩ snã nõkwa rom pê tkrê kmãkwamãr mnõ wa, zatô sãmr wẽn, are nõkwa rom pê tê kmãnãr kõ wa, tê dazazêze dat sãmr wẽ kõdi.
Kãnẽ mãt dure mrõ tõ Raabe nã dat krwamtrẽ mnõ mã, ro krãiwatobr. Israel wam hã wapsãika nõrĩ simẽkur snã dazakru sĩ Jericó wa zas wi, mãt Raabe srõwa ku zas pibumã wdaku, are tapari aimõwi hã bdâdi nã ssamrõ da, tmã mrẽ. Tâkãnẽ ro tê kmãnãrzem hawi, nãt Waptokwa Zawre ĩsĩm romkmãdâ kmãdkâ wẽn.
Wanĩ hêmbai kõ wa, dkâdi. Tô tanẽ dure wanmĩ zazêze. Rom pê wat krkmãkwamãr mnõ kõ wa, wanmĩ zazêze dkâdi.
Wamrmẽzem nã rowahtuzeĨsimẽ hã nõrĩ, Wakmãdkâkwa damã krdasikrãiktõ mnõzem wa, ĩpê tô nharê si krsĩ dam rowahtukwai mnõ pibumã. Tô kanõrĩkwa waihkudikwa, wanõr mã, Waptokwa Zawre damrmẽze wat krdam rowahtu mnõ nõrai mã, za ro dat wam nõmr mnõ wa, dawadi nõrai mã ro dat nõmr mnõ, prê nã kmã spa.
Tô kbure wat wanõrĩ nẽs danĩm romkmãdkâ kmã pnĩn. Are nõkwa mãr nã siwakru mrmẽ kõ wa, tô romkmãdkâ psê tdêkwa, psê snã tô kbure ro tkrê kmãkwamãr mnõ pibumã, sipttêdi.
Sumzari tê wazazêĩ pibumã, waza ĩkrãi kdâize ĩsdawa wa tmã srẽn. Twa, tô kmã wazapka prabâ, za krmõ.
Kubankra nã pe, kmã aisimãzus kwaba. Kubankra sawredi, are rowakku zawre za tê sasis. Tô sza, kubankra wta kdâize srurêki. Tô tanẽ kõ wam nẽ, za kubankra nnãkrêm wam hã ĩwta kdâize kmã kahõs, ĩkmã prbakwa nmõmõ kmã sapka prabâ, kubankra wra pibumã.
Tô kãnẽ dure wanõito nã ro krsaikwar mnõze. Wanõito srurê kõ wam nẽ, waza tô ta nã aimõ wasisnã krwawta wawẽ.Mrã zawre nã, pe dure kmã aisimãzus kwaba. Tô sawre kõ wam nẽ, za kunmã rkorê hawi kbure hãro.
Wanõito tô kunmã nẽ. Tô wanõito mbat romkunẽ krhêmba wawẽ. Wanõito tô wazdawa wat krhêmba, are ĩsĩm romkunẽ za kbure wahêmba kunẽ pês. Hêpãrwawẽ krsimãssi mnõzem hawim hã kunmã nã, za wanõito tô kbure krwanmrõ mnõze waw kwakru.
Akwẽ nõrĩ tô pto mnõ pâ rom nõkrêptu tê res kõ mnõ pibumã, sipttêd mnõdi. Aikuwa mba hã kbazêĩprã, kãtô dure romsiwamnãrĩ, kãtô dure si, kãtô dure sõwa nã krnẽm mnõ nẽ hã, kãtô dure tbê, mãt tê res kõ.
Are sõito adu nhanẽ nõkwa tê res kõ kõdi. Wanõito kunẽdi, amke nmĩ pãr nẽ smĩ pãrdi, tanẽ nmẽ, nõkwa nhanẽ tê res kõ kõdi.
Wanõito nã waza Wakmãdkâkwa, Waptokwai ktabi, damã wapkẽ to nã krwasiwasku, are dure akwẽ, Waptokwa Zawre dasiprabâ dat kmãnãr mnõ nõrai mã, wat krsdapre.
Twa, tô smĩsi akwẽ zdawa hawi za damrmẽ pê, kãtô dure damrmẽ kunẽ zawre, krwaireb. Ĩsimẽm nõrĩ, tâkãnẽ krwamrmẽzus mnõ pibumã, ĩkwaĩmba kõdi.
Bza kwaz kâm pê, kãtô dure kâ wamtba, smĩsi kâ nĩdotto hawi sissu waire?
Ĩsimẽm nõrĩ, bza kwaz romkrãi wdê, figueira nã dat krwamtrẽ mnõ, romkrã sĩ azeitona nã tkrã? Tanẽ kõ wa, bza kwaz, romkrãi wdê, uva nã dat krwamtrẽ mnõ, figo nã tkrã? Ãre! Tanẽ dure smĩsi kâ nĩdotto wam hã kâ wamtpa zu, kâm pê wairbe kõdi.
Rowaihkuzem ktab nã rowahtuzeTôp kwaz aiwaikwam kba akwẽ krãi waihku psê nẽ hã, kãtô dure rom kmãkwamãrĩ tê waihku psê nẽ hã, mãrd? Tahã tô sĩm rom kmãkwamãr psêzem nã, kãtô dure simã wapu snã hã, kãtô dure rom nã krkmã simãzus psê mnõ snã hã, krnẽm mnõzem nã, za akwẽ krãi waihku psê nẽ tsiwasku.
Are aipkẽ krê kba mba dawadi nõrai sĩm ro krdaw waikẽ kba mnõ snã, kãtô krdakrui wapar kba mnõ snã, krainmrõ kba mnõ wa, kãtô dure aisimã si ro krkmãdkâ kba mnõ wa, ĩsenã hã romkmãdkâ kupanã krainmrõ kba mnõ nmẽ, aisimãzaĩ kba snã, kãtô dure kraisisnã wta kba mnõ snã, aikrãi waihku psê kba nã kraisiwasku kba mnõ knã.
Tâkãnẽ hã aikrãi waihku kbaze hêwa nsĩ hawim kõdi. Krĩsnãkrta mnõze tônmẽ tkai wa, tô akwẽ nĩm romkmãdkâ hawi. Hêpãrwawẽ za tâkãnẽ hã dakrãi waihkuze tkrê dam sõmr.
Tâkãnẽ hã, tô kãnẽ: Nmãzi akwẽ nõrĩ ro tkrê daw waikẽ mnõ wa, kãtô dure simã si ro tkrê kmãdkâ mnõ wa, tazi za romzako, kãtô dure tô kbure romkunẽ krãiwatobr.
Are Waptokwa Zawre dahawim hã dakrãi waihkuze, tô romkunẽ kupanã ktabi. Tâkãhã dakrãi waihkuze tô wapkẽ nmrõ psê snã krwasikmãdkâ mnõ pibumã, kãtô dure wapkẽ psê snã, kãtô dure krwasiwaikẽ psê mnõ snã, krwanmrõ mnõ pibumã. Tâkãhã dakrãi waihkuzem nã, waza wasimẽm nõrĩ wat krsawi mnõ snã, wat krkmãdâk, kãtô dure rom pê wat krkmãkwamãr, kãtô dure nõkwa za wat kmãdkâ wapu kõd, kãtô dure nõkwai wi wanĩm romkmãdâ za wat smĩkur kõdi.
Akwẽ nõrĩ pkẽ nmrõ snã krnmrõ mnõ pibumã, krĩsipiĩ mnõ nẽ hã nĩpizem hawi, za Waptokwa Zawre aisa, ĩkwaĩmba ktabi, ro dat tmã nõmr, pkẽ nmrõ snã krnmrõ mnõ pibumã.
Tkai mba hã romkunẽ wat wẽ kõzem nã rowahtuzeMãr hawi tep aimrmẽ aisimã krkwanĩ kba mõn, kãtô dure kraisiwasui kba mõn? Tô aisĩm romkmãdkâ kunẽ pra ro krkmã aisapka kba mnõ hawi. Tô tahã aisĩm romkmãdkâ kunẽkwa tô romkunẽ tmẽ si za tkraikwanĩkw.
Saktẽ zawre rom nã kraisitê kba mnõ pibumã, tet krkmã aisapka kba mõn. Are nhanẽ ro aisimã krkrãipus kba mnõ pibumã, krwaihku kba mnõ kõ nmẽ, teza, amtpẽ kõ re, rom zô dakmẽ wrĩkw. Ro krwaikẽ kba mnõ snã tet krainmrõ kba mõn. Are nhanẽ ro krkmã aisapka kba mnõ krkmã aisitê kba mnõ pibumã, krwaihku kba mnõ kõ nmẽ, tet kraisikwapeĩ kba mõn, kãtô dure kraisiwasui kba mõn. Are Waptokwa Zawre krdawar kba mnõ kõ nmẽ, ro aisimã krsãmr kba mnõ kõdi.
Are nmãzi mãr nã dawar kba wa, aipkẽ psê kba snã krdawar kba mnõ kõzem hawi, za dat aim sõmr kba mnõ kõdi. Tô aisĩm romkmãdkâ kunẽ kba prabâ, ro krsãmr wẽ kba mnõ nã si krdawar kba mnõ nmẽ, are dure danĩm romkmãdkâ kupanã hã ro krsãmr wẽ kba mnõ nã, ro krkutõr kba mnõ pibumã krdawar kba mnõ nmẽ, za ro dat aim sõmr kba mnõ kõdi.
Tô kanõrĩkwa tô Waptokwa Zawre krdazazêĩ psê kba mnõ kõ nẽ hã akwẽ. Tkai wam hã romkmãdkâ kunẽ tkrê sãmr wẽ mnõ nẽ hã, Waptokwa Zawre dakrui waparkwai nẽ krmõr nã, te waihku kba kõdi? Tô nõkwa tkai mba hã rom wẽ pra krnẽm zêĩ mnõ wa, tô Waptokwa Zawre dakrui waparkwai nẽt krmõ.
Dahêmba wanõr mẽ krdahêmba mnõ pibumã, Waptokwa Zawre dat wam dazatõrĩ ĩsenã krkmã dazapka mnõ, tô danĩm romkmãdkâ pram si ro wat krkmãdkâ mnõ pibumã. Tâkãnẽ nã hã Waptokwa Zawre danĩm hêsuka wam hã rowaskuze, tô tare nẽ krkmã tom kba mnõ knã.
Are Waptokwa Zawre dat krwawaihkâ mnõze tetô wapkẽ krêm hã romkmãdkâ kunẽ sipttê nã kmã spa. Tâkãnẽ nã danĩm hêsuka wa kuĩkre snã ĩnmrõ, tô kãnẽ: “Waptokwa Zawre simã ĩprê nõrai sĩm romkmãdâ dat sãmr wẽ kõdi, are simã ĩwapu nõrĩ za dapkẽ psê snã dat krwaihâk.”
Twa, Waptokwa Zawre krdawapar psê kba mõnõ, are dure Hêpãrwawẽ mã aipahi kba kõ snã krkwanĩ kba mõn. Tâkãnẽ wa, za aim twrakw.
Aisĩm romkmãkwamãr kunẽ nã kraisiwaihku kba mnõ snã, aipkẽ wadkâ kba mnõ snã kraihãs kba mõnõ, are dure kraikrûkrû kba mõn. Aisnãrom kba nõkwakrê, aikrûkrû kba mõnõ, kãtô dure aipkẽ toi kbazem nõkwakrê, aipkẽ wadkâ kba snã krainmrõ kba mõnõ.
Wakmãdkâkwa danõk pra ĩsenã aisimã aiwapu kwaba. Tâkãnẽ wa, za hêmõ dat aisõrekw.
Dat dakmã tomzem nã rowaskuzeĨsimẽm nõrĩ, aisimã kraimrmẽzus kunẽ kba mnõ knã. Sikamõi mã krmrmẽzus kunẽ mnõ nẽ hã, kãtô dure sikamõ romkare tkrê kmã tom mnõ nẽ hã, tetô romkmãdkâ prê Waptokwa Zawre dat wam rmẽ mnõ tê wasku kunẽ, kãtô dure wapurê nã simã kmã to. Are tôka romkmãdkâ prê wapu nẽ krkmã tom mnõ wa, krsazêĩ psê mnõ nẽ hã akwẽ nẽ kraimõr kõdi, romkmãdkâ prê mã aisĩ dam rom nõmrkwai nẽ bât aisikmã to.
Romkmãdkâ prê krãipuskwa tô Waptokwa Zawre dawtẽsi. Tô ta dawtẽsi tô dure dam rom nõmrkwai ktabi. Waptokwa Zawre dawtẽsi nõkwa dat pkẽhri pibumã, kãtô dure nõkwa dat kutõr pibumã danĩpttêdi. Twa, tâkãnẽ kõ wam nẽ, nhanẽ tebza aisimẽ hã dazazêĩkwai mã dam rom nõmrkwai nẽ ro tmã nõmr mõn?
Akwẽ ro simã tkrê krãikrta mnõzem nã hã rowahtuzeKanõrĩkwa, siwakrum snã kraimrmẽzus kba mnõ nõrĩ, pe ĩwapar kwaba: Kraimrmẽzus kba mnõze, tô kãnẽ: “Tâkãnã, tanẽ kõ wa hâre, wazatô tô kũhã dazakrui tmẽ tmã wamõrn, are smĩsi wahu tô tazi wakmã mõ. Tazi waza ktâprezum zô ro wat krsõmr, are dure ktâprezum nã ro wat krdur, are ktâprezu wasimã wat krkakburõi wawẽ.”
Kanõrĩkwa hâre hã za ro aim krãiwatbrokwa waihku kba kõdi! Krairomãdkâ kba mnõze tô hum nẽ. Hu za amtpẽ kõ re krãiwatobr, are azanãrê tsikutõr.
Tanẽ nmẽ, ĩpê tô kãnẽ kraimrmẽzus kba mnõ pibumã: “Waptokwa Zawre dat wam wẽ wa, waza krwaromãdâk, are tâkãhã kmãnãrn, kãtô dure aimõwi hã kmãnãrn.”
Are tô kanõrĩkwa aisimã aiprêdikwa, kãtô dure kraisisnã aiwta kba mnõ snã krainmrõ kba mnõze. Tâkãhã, aisĩm romkmãdkâkwa kunẽdi.
Twa, nõkwa nhanẽ rom pê tê kmãnãr pibumã tê waihku nã re, rom pê tê kmãnãr kõ wa, tetô Waptokwa Zawre dakwaĩmba romkunẽ kmãkwamã.
Rom zawre tdêkwai nõrai spokrpkuzeRom zawre tdêkwai nõrĩ, pe, ĩwapar kwaba: Rowẽ kõ zawre za aim krãiwatbro kba nmẽ, kraikrûkrû kba mnõ snã, kãtô dure kraihãs kba mnõ snã, krainmrõ kba mõnõ.
Rom pê aisimã krkakburõi kba mnõ, mãtô tsikunẽ, are prurtuku mãtô aisikuzazem hâĩ psêkwa tê sapru.
Tô kanõrai sĩm ourokwa, kãtô aisĩm pratakwa, mãtô kuĩ to pre tê kunẽ wawẽ. Tô tahã aisĩm rom kba nã hã kuĩ to pre za taiwaskukw, are dure kunmã nẽ aihêmbakwa aiw kuproskw. Ro bâtô aisimã krkakburõi wawẽ kba mõn, ĩstõm hã bdâ nwa waptkã da, ro krturê kõ wam nẽ.
Ro sawre snã aisimã krkakburõi kba mnõ kõ wam nẽ, aisĩm bru kba mba sipi tkraim kmãkwamãr kba mnõ nõrai mã, krwakbâ psê kba mnõ kõd. Tanẽ nmẽ, wi tô, pkẽ wadkâ snã aisĩm romkmãdkâkwa tê sãmr wẽ kõ snã, krmrmẽzus mnõze, kãtô dure krhãs mnõze, wapar kwaba. Aisĩm amnõ tkraim kburõi kba nõrĩ krhãs mnõze tetô Wakmãdkâkwa, tô kbure danĩpttê nã dat krkmã spai mnõ, waparn.
Aisĩm rom zawre kba hawi tet tônmẽ tkai wa rom pê, kãtô rom wẽ zawre, krkmãdkâ kba mõn. Ktâku dat pãr pibumã dat krhêpto mnõ nẽ, tet aisĩm rom zawre kba nã aisihêpto kba mõn.
Mãr kunẽ taiw kmãnãr kba kõ nã re, tet akwẽ pkẽ psê nõrai mã romkunẽ krtmã nõmr kba mõn, are dure krsmrõi kba mõn. Tô tanõrĩ nhanẽ aisipkra kba hawi sismrã pibumã, sipttê kõdi.
Ĩstõm hã rowahtuzeĨsimẽm nõrĩ, Wakmãdkâkwa mnĩ aipâ dawsizep ku aihâipre pa kba snã rowẽ kõ krkmãdkâ kba mõnõ. Romkrêkwa sĩm bru wam hã romkrê tmã krãi psê pibumã, hâipre pa snã krsô smĩpar mnõzem nã krkmã aisimãzus kba mõnõ. Tã tkazep ku, kãtô dure tã sikutõrzep ku, tô hâiprê pa snã za krsmĩpar.
Tâkãnẽ dure tô kanõrĩkwa rowẽ kõ aihâipre pa kba snã krkmãdkâ kba mõnõ, Wakmãdkâkwa nmĩ aipâ dat krẽwaize ro krturê nmẽ, aipkẽ kuwa kba mnõ knã.
Ĩsimẽm nõrĩ, Waptokwa Zawre rowẽ kõ dat aim nõmr kba mnõ kõ pibumã, kraisiwasku kunẽ kba mnõ knã. Dam rom nõmrkwa dawsi pibumã, mãtô ro tkrturê.
Ahâmre hã damrmẽ waskukwai nõrĩ Waptokwa Zawre danĩsizem nã damrmẽze akwẽ nõrai mã tkrê wasku mnõ nõrĩ krnmrõ mnõzem prabâ, krainmrõ kba mõnõ. Hâipre pa snã rowẽ kõ tkrê kmãdkâ mnõ nẽ, dure aihâipre pa kba snã rowẽ kõ krkmãdkâ kba mõnõ.
Hâipre pa snã rowẽ kõ tkrê kmãdkâ mnõzem hawi, wat ro tê kmã krãinĩstu psê mnõ nẽ hã akwẽ nẽ kmã tomn. Ambâ, Jó nã dat krwamtrẽ mnõ, ahâmre rowẽ kõ hâipre pa snã tkrê kmãdkâ mnõ nã, kãtô dure ĩstõ ku Waptokwa Zawre rom psê zawre dat tmã krãiwatbro mnõ nã, bâtô waparkw. Waptokwa Zawre dapkẽ psê nmẽ, kãtô dure danmĩ zawi nmẽ, mãt tâkãnẽ tmã kmãnãrn.
Ĩsimẽm nõrĩ, ĩt aikunã kbaze ĩsenã ktabi krkmãdkâ psê kba mnõ pibumã, tô kãnẽ: Mãr nã aisimã ropistu kba wa, mãr nĩsizem nã aisimã ropistu kbaze krkmã prê kba mnõ knã. Hêwa nĩsizem nã kãtô tkai nĩsizem nã, kãtô dure aimõwi hã rom nĩsizem nã, aisimã ropistu kbaze kmã prê kba knã, Waptokwa Zawre rowẽ kõ dat aim hri kba kumnãstê. Mãrĩ kmãnãr zêĩ kba wa, kãnẽ si teza aimrmẽkw: “Ĩhê”. Are mãrĩ kmãnãr zêĩ kba kõ wa, kãnẽ si teza dure aimrmẽkw: “Ãre”. Tâkãnẽ si teza ro aisimã krnõmr kba mõn, Waptokwa Zawre rowẽ kõ dat aim hri kba kumnãstê.
Aisum kba hã nõkwa rowẽ kõ tmã nmrõ wa, za Waptokwa Zawre dawa. Are nõkwa pkẽ toi snã krnẽm mnõ wa, za pkẽ to nã Waptokwa Zawre damã sõkrê snã dam tsiwasku.
Nõkwa hâze wa, za Wakmãdkâkwa Jesus Cristo dazazêĩkwai nõrai kmãdkâkwai nõrĩ simã saihâ, dahâze kmã Waptokwa Zawre tê dawar pibumã, kãtô dure Wakmãdkâkwa danĩsizem nã rom wam nã ĩkrãi mba tê kukre mnõ pibumã.
Are tê dazazêĩ psê snã tê dawar wa, zatô aipâ dahâze tpês. Wakmãdkâkwa zatô aipâ tmã rowẽn, are dakwaĩmba romkunẽ, amtpẽ kõ re, tkrê kmãkwamãr mnõ, zatô mãr kõ snã tmã rmẽn.
Twa, romkunẽ nõkwai kwaĩmba krkmãkwamãr kba mnõ, krkmã aisiwaihku kba mnõ snã krtmã aisiwasku kba mõnõ. Are dure aisiwam si Waptokwa Zawre sikudabâ aisisnã krdawar kba mõn, dat kraim rowẽ kba mnõ pibumã. Waptokwa Zawre danĩm romkmãdâ pkẽ psê snã tkrê sazêĩ mnõ nẽ hã tê dawarze sipttê zawredi.
Ahâmre hã Waptokwa Zawre damrmẽ waskukwa, Elias nã dat krwamtrẽ mnõ, tô dure akwẽ, wanõr nẽ. Are mãtô Waptokwa Zawre ĩsenã dawa, tã tka kumnãstê. Tazi nãt mrẽpranẽ wahu, kãtô dure wahum kamõi sõkmõ ku, tkai wa tã tka kõ snã kmã tinẽ.
Are tapari, nãt dure Waptokwa Zawre dawa, are tã titak, are tkai wa romzâ aipâ kwanpre.
<sup>(19-20)</sup> Ĩsimẽm nõrĩ, tô kanõrai sum kba hã nõkwa ĩsenã hã romkmãdâ tê rmẽ wa, are nõkwa romkmãdkâ psê tmẽ aipâ tê kmã krẽwai wa, kãnẽ teza rom nã kraispokrpku psê kba mõn: Nõkwa romkunẽ kmãkwamãrkwa romkmãkwamãr kunẽ hawi, romkmãdkâ psê tmẽ tê pkẽ kdâi wa, za dadkâ hawi wazê, are dure saktẽ zawre romkunẽ tkrê kmãkwamãr mnõ, Waptokwa Zawre mãr kõ snã dat tmã rmẽ mnõ pibumã, kmãnã.
(-)
Waptokwa Zawre, Waptokwai ktabi, ro dasimã dat hri prabâ, mãt dasimã dat aismĩstukw. Tô kbure rom kunẽ kupanã ĩsenã damã krainmrõ kba mnõ pibumã, kãtô dure Wakmãdkâkwa Jesus Cristo krdazazêĩ kba mnõ pibumã, kãtô dure dawapru nã tô kbure aisĩm rom kunẽkwa dat aim par kba mnõ pibumã, mãt Waptokwa Zawre Dahêmba aismĩstu kban.Wa kmã ĩzapa, tô Waptokwa Zawre dapkẽ psê snã aimõ dat kraikmãdkâ kba mnõ pibumã, kãtô dure dat kraipkẽ nõmr psê kba mnõ pibumã.
Waptokwa Zawre dat wam ropistu mnõ zô krwanmĩpar mnõ snã krwanmrõ mnõzeWaptokwa Zawre, Wakmãdkâkwa Jesus Cristo daptokwa, arê, wat krdawasku wẽ kba mõnõ! Dat krwazawi psê mnõ nmẽ, mãt Wakmãdkâkwa Jesus Cristo aipâ danõkrêptuizem nã romkmãdkâ tem nã krwanmrõ mnõ pibumã, dat wam nõmr. Tanẽ nmẽ, wat dat wam kmã ropistu zô ĩsenã aimõ wapkẽ krê krsô wanmĩpar.
Rom wẽ zawre danĩm akwẽ nõrai sô dat krsakra mnõ, dat krwam sõmr mnõ pibumã, wat tokto krsô wanmĩpar. Hêwa nsĩ mãt wazô tahã rom wẽ sakran. Tazi za ĩwakâ nhanẽ pikrêbba sĩkre kõd, are dure sikunẽ mnõ kõd, kãtô dure nõkwa nhanẽ tê waw kutõr kõdi.
Tâkãhã rom wẽ tô Waptokwa Zawre krdazazêĩ kba mnõzem hawi, tô kanõrai mã danĩpttê zawre nã dat kraikmãdkâ psê kba mnõ nõrai mã, dantõm hã btâ nã aisipkẽhri kbaze dat aim hêĩkre psê kba mnõ pibumã.
Twa, rowẽ kõ aim krãiwatbro kba mnõzem hawi, amtpẽ kõ re nha btâ nã aipkẽ wadkâ kba snã krainmrõ kba mnõ nã re, dat kraim kmã ropistu kba mnõ nã kraipkẽ toi kba mõnõ.
Ĩsenã krdazazêĩ kba mnõ nã kraisiwasku kba mnõ pibumã, tetô tâkãhã rowẽ kõ aim tkrãiwatbrokw. Krdazazêĩ kba mnõze za ktẽ pre, ouro nã dat krwamtrẽ mnõ, psê nã kmã spai wawẽ. Ouro za krsaikwar wamhuire mnõ kõ nã re, za psê zô kunmã nã nõkwa kmã stombo. Twa, tâkãhã rowẽ kõ aipkẽ ttê kba snã krkmãdkâ kba mnõzem hawi, teza ĩsenã krdazazêĩ kba mnõ nã kraisiwasku kba mõn. Tâkãnẽ wa, dasihêĩkreze bdâ nwa waptkã wa, za Wakmãdkâkwa Jesus Cristo akwẽ nõka aikmã kba tawtan, kãtô dure dakbuzi wa krainmrõ kba mnõ pibumã, aim wẽ kban, are dure aiprê kban.
Adu dakmãdkâ kba mnõ kõ nã re, tet krdazawi psê kba mõn, are dure dakmãdkâ kba nẽ krdazazêĩ kba mõn. Tâkãnẽzem hawi tet kraipkẽ toi psê kba mõn. Are tô tahã aipkẽ toi kbaze psê zawre ktab nmẽ, nõkwa mrmẽ nã nhanẽ tê wasku waihku kõdi.
Tâkãhã aipkẽ toi kbaze tô krdazazêĩ kba mnõzem hawi. Are tô tahã krdazazêĩ kba mnõze tkraim krãiwatbro kba mnõ, tô dat aipkẽhri kba mnõze.
<sup>(10-11)</sup> Tâkãhã dat aipkẽhri kbazem nã, mãt ahâmre hã Waptokwa Zawre damrmẽ waskukwai nõrĩ ro wasku. Tô tanõrĩ nãt dat dapkẽhrizem nã Waptokwa Zawre dazdanã, nmãnã ĩkrãiwatbroze, kãtô dure nhanẽ ĩkrãiwatbrozem zô, krsô rtĩ psê mnõ snã. Tô tanõrĩ ro tê waskuze, tô Waptokwa Zawre za aipkẽhri kbaze dat aim sõmr kba mnõ nã. Are tetô Wakmãdkâkwa Cristo Dahêmba tô tanõrai mẽ krdahêmba. Tanẽ nmẽ, mãt rowẽ kõ Wakmãdkâkwa Cristo za dat kmãdkâ nã, kãtô dure rowẽ kõ dat kmãdkâ pari, rom wẽ zawre za dam krãiwatbro nã, Wakmãdkâkwa Cristo Dahêmba Waptokwa Zawre damrmẽ waskukwai nõrai mã dat tmã waskuzem nã, rowaihu tmã hrin, nmãnã kãtô dure nhanẽ za Waptokwa Zawre akwẽ dat pkẽhri mnõ nã.
(-)
Tâkãhã ĩsenã hã rowasku tokto krwapar kba mnõ, ahâmre hã Waptokwa Zawre damrmẽ waskukwai nõrĩ tkrê wasku mnõ siwa, mãt Waptokwa Zawre tô tanõrai mã kõ nã, tmã waskun. Ro tkrê wasku mnõze, tô aipkẽhri kbaze za dat aim kãwsi kba nã, mãt tmã waskun. Waptokwa Zawre dahawim hã rowaskuwẽ waskukwai nõrĩ mãt tâkãhã ĩsenã hã rowasku taim waskukw. Ro tkrê wasku mnõze, tô Waptokwa Zawre Dahêmba hêwa nsĩ hawi dat dazatõr nĩpttê nã. Tâkãhã aipkẽhri kba mnõzem nã hã ro tkrê wasku mnõze, tô hêwa nsĩm hã Waptokwa Zawre danĩm akwẽ nõrai zemã aire tê samãr waihku zêĩd mnõdi.
Rom kunẽ kupanã krwanmrõ mnõ pibumã, Waptokwa Zawre dat krwazaihrâ mnõzeTwa, romkmãdkâ psê prabâ, ro krkmãkwamãr kba mnõ pibumã, aisimãrêĩ psê snã krainmrõ kba mõnõ. Aimõ kraisimã ropibui psê kba mõnõ, kãtô dure rom wẽ Wakmãdkâkwa Jesus Cristo dasihêĩkrezem btâ nã za dat aim sõmr kba mnõ zô si, ĩsenã kraismĩpar kba mõnõ.
Waptokwa Zawre ĩsenã krdawapar psê kba mõnõ. Adu danĩm romkmãdâ krsamãr waihku kba mnõ kõ re, rom kunẽ pra krainmrõ kba mnõ nẽ, aimõ krainmrõ kba mnõ knã.
Twa, tô kbure rom mnõ za krkmãkwamãr kba mnõ, rom kunẽ kupanã krkmãkwamãr kba mõnõ. Dasimã dat aisaihrâkwa tô Waptokwa Zawre. Twa, rom kunẽ kupanã krdanẽm mnõ nẽ, teza dure tô kanõrĩkwa rom kunẽ kupanã krainmrõ kba mõn.
Waptokwa Zawre danĩm hêsuka wa kuĩkre snã ĩnmrõ, tô kãnẽ:“Romkunẽ kupanã krĩnẽm mnõ nmẽ, dure tô kanõrĩkwa rom kunẽ kupanã krainmrõ kba mõnõ.”
Krdawar kba mnõ wa, tet Waptokwa Zawre aiptokwai kba nã krdawamtrẽ kba mõn. Are tô tahã za siwam si ro tkrê kmãkwamãr mnõ prabâ, ĩkwaĩmba ktabi tô kbure akwẽ nõrai mã ro dat nõmr. Twa, tônmẽ tkai wa adu krainmrõ kba mnõ re, teza krdakmãdkâ prê kba mnõ snã krainmrõ kba mõn.
Tare hã krainmrõ kba mnõze, aihĩkba kba nõrĩ taim rmẽ kba mnõ hawi dat aismrã kba mnõ pibumã, Wapkẽhrikwa dat wakbâze waihkudikwa. Ouro nẽ, kãtô prata nẽ, ĩwakâ pikrêbba ĩsĩkre mnõ nẽ hã rom nã, dat wakbâ kõdi.
Tô dawapru nã mãt Wakmãdkâkwa Cristo aipkẽhri kban. Are dawapru mãr nã nõkwa nhanẽ tê dam wakbâ kõdi. Tô ponkẽ zahi wapu krarê mãr nã kunẽ kõ nẽ hã nẽ, kãtô dure ĩkumto kõ nẽ hã nẽ, mãt dadkâ da tasissõmrn.
Adu hêwa kãtô tka dat kmãnãr kõ re, mãt Waptokwa Zawre Wakmãdkâkwa Cristo danmĩstun. Are tâkãhã ĩstõm hã btâ nã mãt tô kanõrai mã kba dahêĩkren.
Are Wakmãdkâkwa Cristo dakmã tet tokto Waptokwa Zawre krdazazêĩ kba mõn. Waptokwa Zawre tô Wakmãdkâkwa Cristo aipâ dat danõkrêptu hã, kãtô dure daprêze dat dam sõmrĩ hã. Twa, krdazazêĩ kba mnõze, tô Waptokwa Zawre dazô si aismĩpar kba mnõ snã, kãtô dure dat kraim ropistu kba mnõ zô, kraismĩpar kba mnõ re.
Ĩsenã hã rowaskuwẽ krwapar kba mnõzem nã, bâtô rom kunẽ hawi aisismrã psêkw, are dure aisimẽ hã kba nõrĩ krsawi psê kba mõn. Tâkãnẽ mnõze mba, aipkẽ psê kba snã, aimõ ĩsenã ktabi aisimẽ kba hã krsawi kba mõnõ.
Waptokwa Zawre damrmẽze sipttê snã krsaikwar wamhuire mnõ nã, mãt aisĩm romkmãdkâ te aim krãiwatbro kban, ta nã krairomãdkâ kba mnõ pibumã. Tâkãhã krairomãdkâ kba mnõze, tô za dadkâ kõ nẽ hã aiptokwai kba dahawi mãt aim krãiwatbro kban, aiptokwaĩkwa za ĩdkâ mnõ nõrai hawim kõdi.
<sup>(24-25)</sup> Waptokwa Zawre danĩm hêsuka wa kuĩkre snã ĩnmrõ, tô kãnẽ:“Akwẽ pâ tô aikuwa mba hã wadui nẽ, are simã ĩprêze tô aikuwa mba hã romnĩrnã nẽ. Wadu za kre, are dure ĩsirnã rêrêk. Are Waptokwa Zawre damrmẽze za krsaikwar wamhuire.”Tâkãhã damrmẽze tô Wakmãdkâkwa dakmã hã rowaskuwẽ, dat aim kãwsikwa.
(-)
Danĩm akwẽ ktab nẽ Waptokwa Zawre dat krwakmãdkâ mnõzeTâkãnẽ mnõze mba, kbure romkunẽ mnõ rmẽ psê kba mõnõ. Romkare hã dasimãza, kãtô tare dapkẽ psê nẽ dasiwasku, kãtô daw romwaikẽ, kãtô akwẽ wadi nõrĩ krnmrõ mnõzem nã hã ro wasku, sahâr psê kba mõnõ.
Kraisiwãittê psê kba mnõ pibumã, kãtô dure kraisipkẽhri kba mnõ pibumã, aiktepre dahâi waku mãr nã kmã wazar kõ nã kmã sapka nẽ, Waptokwa Zawre danĩm romkmãdkâ nã si kraidkâ kba mõnõ.
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Tô aimã bât ro waihku kba mõn, Wakmãdkâkwa dapkẽ psê nã.”
Wakmãdkâkwa dakrta ku kraikasĩkre kba mõnõ. Wakmãdkâkwa tô krromãdkâ mnõ nẽ hã ktẽ nẽ. Kri zabukwai nõrĩ nmãhã knẽ tê wẽ kõ nẽ hã nẽ, mãt akwẽ nõrĩ Wakmãdkâkwa dawẽ kõ. Are Waptokwa Zawre mãt dasimã danmĩstun, are ktẽ psê zawre nẽ, kmãdkâ wẽ snã dakmãdkân.
Are tô kanõrĩkwa tô dure krromãdkâ mnõ nẽ hã ktẽ nẽ, Waptokwa Zawre damã. Ahâmre hawi Waptokwa Zawre krdasimãssi mnõze, tô damã dat sabuzem wa. Are krnwa dasimãssi mnõzem nã dat kraikmã tom kba mnõ snã, tetô Waptokwa Zawre dat aikrãiktõkw, tokto aihêmba kba mba krdahêmba mnõ pibumã. Tanẽ nmẽ, mãt ĩsenã ktabi danĩpi krdam kmãdkâ psê kba mnõ pibumã, dat aisõrekw. Tâkãnẽ dat kmãnãrĩ, tô Wakmãdkâkwa Jesus Cristo dakmã za dat sapar psê nẽ hã aisĩmzarkwa krtmã sõmr kba mnõ pibumã.
Tô tahã ktẽ nã dat dakmã to, krdazazêĩ kba mnõ nmẽ, tô kanõrai mã kba psê ktabdi. Are dazazêĩ kõkwai nõrai kmã, kãnẽ mãt ro waskun:“Knẽ, kri zabukwai nõrĩ tê wẽ kõ nẽ hã, mãt kri nnãkrta wam hã pibumã, tsĩ ktẽ psê ktab.”
Are dure Waptokwa Zawre danĩm hêsuka wa ĩkuĩkre kamõ, tô kãnẽ:“Tâkãhã tô knẽ, akwẽ nõrĩ krkmã sipra nĩssi mnõ pibumã hã. Tâkãhã ktẽ zawre nã za akwẽ krsikmã ropãr.” Damrmẽze tê sazêĩ kõzem hawi, mãt tâkãhã ktẽ nã sipra nĩsis. Waptokwa Zawre dat tmã nõmr mnõ prabâ.
Are kanõrĩkwa tô akwẽ dasimã dat smĩstu nõrĩ. Dat aismĩstu kba mnõze, tô dakmãdkâkwai ktab danĩpi dam krkmãkwamãr kba mnõ pibumã, kãtô dure Waptokwa Zawre danĩm romkmãdkâ pram si ro tkrê kmãdkâ mnõ nẽ hã akwẽ nẽ, krainmrõ kba mnõ pibumã. Danĩm akwẽ ktab nẽ krainmrõ kba mnõ pibumã, mãt romzakrã hawi, danĩm romkuiwẽ psê zawre tmẽ, dat aisaihrâkw. Tâkãnẽ mãt kmãnãrn, rom prê zawre Waptokwa Zawre dat krkmãkwamãr mnõ, akwẽ nõrai mã krwasku kba mnõ pibumã.
Adu dazazêĩ kba mnõ kõ re, danĩm akwẽ nẽ dat kraikmãdkâ kba mnõ kõdi. Are tokto tetô danĩm akwẽ ktab nẽ dat kraikmãdkâkw. Ahâmre Waptokwa Zawre akwẽ dat krsawi zepku mnõze krwaihku kba mnõ kõdi, are tokto bâtô dat krwazawi mnõze krwaihku kba mõn.
Waptokwa Zawre dazazêĩkwa krnẽm mnõzeĨsiwaikẽ ktab nõrĩ, kãhã pe krkmã aispokrpku psê kba mõnõ: Akwẽ sĩm tkai kupanã krnmrõ mnõ nẽ, tet, aisĩm tkai ktab kba ku aiwahtu kba re, tâkãhã tkai mba krainmrõ kba mõn. Twa, ĩt aiwarkwa, tô aipkẽ krêm kba hã romkunẽ krsakãi psê kba mnõ pibumã. Aipkẽ krê kbam hã romkunẽ, tô aihêmbakwa taiw kunẽ kba mnõ pibumãt krsipi.
Ĩkwaĩmba tô dazazêĩ kõkwai nõrai waikwa krainmrõ psê kba mnõ snã krainmrõ kba mnõ pibumã. Tâkãnẽ krainmrõ kba mnõ wa, nmãzi tkraiwasku kunẽ kba mnõ wa, za nhanẽ mãrĩ tkrê waihku mnõ kõdi, rom pê krkmãkwamãr kba mnõ tkrê kudâ mnõ pibumã. Twa, za krainmrõ kba mnõzem hawi, Waptokwa Zawre dawasku wẽ, Wakmãdkâkwa dawsize bdâ nwa waptkã wa.
Wakmãdkâkwa krdakmã sasõmr kba mnõzem hawi, tô kbure tkai mba hã damrmẽ prê nõrĩ krsazêĩ psê kba mõnõ. Dakmãdkâkwai ktabi, Imperador nã dat krwamtrẽ mnõ, krsazêĩ psê kba mõnõ.
Are Imperador papram hã dakmãdkâkwai nõrĩ dure krsazêĩ psê kba mõnõ. Tô tanõrĩ tô Imperador tê sõre mnõ, romkunẽ kmãkwamãrkwai nõrai mã rowẽ kõ tê tmã nõmr mnõ pibumã, kãtô dure rom psê kmãkwamãrkwai nõrai kmã krwta mnõ pibumã.
Waptokwa Zawre kmã dazapa, tô rom pê krkmãkwamãr kba mnõ pibumã, ro tmã waihku kõ nõrĩ, kãtô dure ĩsmĩ zaksê kõ nõrĩ, aikwaĩmba kba mrmẽzus kunẽ pibumã, mãrĩ tkrê kmẽ waihku mnõ kõ pibumã.
Romkunẽ hawi akwẽ Waptokwa Zawre dat smrã nẽ, krainmrõ kba mõnõ. Romkunẽ hawi dat aismrã kba mnõzem nã, kraisikupsbi kba mnõ knã, aisimẽkur kba snã romkunẽ krkmãkwamãr kba mnõ pibumã. Waptokwa Zawre damã krsipiĩ mnõ nẽ hã akwẽ nẽ krainmrõ kba mõnõ.
Akwẽ pâ krkmãdkâ prê kba mõnõ. Aisimẽm kba hã dazazêĩkwai nõrĩ krsawi psê kba mõnõ. Waptokwa Zawre krdakmãdkâ prê ktab kba mnõ snã krainmrõ kba mõnõ, are dakmãdkâkwa, Imperador nã dat krwamtrẽ mnõ, dure krsazêĩ psê kba mõn.
Wakmãdkâkwa Cristo daprabâ rowẽ kõ wat krkmãdkâ mnõzem nã rowahtuzeKanõrĩkwa, danĩpi tdêkwai mã aisipi krkmãkwamãr kba mnõ nõrĩ, kãnẽ waza romkmãdâ ĩt aim nõmrkw: Danĩpi tdêkwai nõrĩ krsazêĩ psê kba mõnõ, are dure krkmãdkâ prê kba mõn. Sipi tkrê dam kmãkwamãr mnõ nõrai tdêkwai nõrĩ ĩpkẽ psê nẽ hã, kãtô dure ro tê samãr waihku psê nẽ hã, tanẽ kõ wa, ĩpkẽ kunẽ nẽ hã, mãrĩ taim krui kba wa, teza tmã kmãdkâ psêkw.
Mãr kunẽ kmãkwamãr kba mnõ kõ nã re, rowẽ kõ aim krãiwatbro kba wa, tô Waptokwa Zawre tâkãnẽ ro dat aim nõmr kba mnõ nẽ krkmãdkâ kba mnõ wa, zatô dapkẽ psê snã, dat kraikmãdkâkw.
Are romkunẽ krkmãkwamãr kba mnõzem hawi, dat kraikmã kwakbure kba mnõ wa, bza kwaz aihâipre pa kba snã rowẽ kõ krkmãdkâ kba mnõzem hawi, mãr pê dat kraim krãiwatbrokw? Are rom pê krkmãkwamãr kba mnõzem hawi, rowẽ kõ taim krãiwatbro kba mnõ, aihâipre pa snã krkmãdkâ kba mnõ wa, zatô Waptokwa Zawre dapkẽ psê snã dat kraikmãdkâkw.
Tô romkunẽ kmãkwamãr kba mnõ kõ snã, aihâipre pa kba snã rowẽ kõ krkmãdkâ kba mnõ pibumã, mãt Waptokwa Zawre dasimã aisaihrâ kban.Wakmãdkâkwa Cristo mãt tô kanõrai kmã kba rowẽ kõ kmãdkân, are rowẽ kõ krowi krdanẽm mnõzem nã, mãt nhanẽ krainmrõ kba mnõze aim wasku kban.
Wakmãdkâkwa Cristo nĩwa romkunẽ dat kmãnãr kõd, are dure nõkwa nĩwa romkare dasimãzaĩ re tê dawapar kõdi.
Akwẽ nõrĩ tê dam sdapre siwa, aisa akwẽ mã dat sdapre kõdi. Rowẽ kõ dat kmãdkâ siwa, dakmã kwakburekwai nõrai kwaĩmba damrmẽ kunẽ kõdi. Waptokwa Zawre, ĩkwaĩmba dam rom nõmrkwai damã, mãt tô kbure romkmãdâ dam sakren.
Wakmãdkâkwa Cristo wdê passakrti wa dat dazapku mnõzem nã, mãt wanõr wanĩm romkunẽ dahâi wa wam durn, romkunẽ mã wadkâ par nẽ tokto krwahêmba mnõ pibumã, kãtô dure Waptokwa Zawre damã ĩsõkrêptui nõrai nẽ romkmãdkâ psê nnĩwĩ krwanmrõ mnõ pibumã. Dat dawakrezem nã mãt aihêmbakwa dat aim psêkw.
Ponkẽ zahi wapu bdâdi tê kutõr nẽ, bât aire krainmrõ kba mõn, are mãtô tokto aipâ dat aikmã krẽkẽkw, Wakmãdkâkwai ktabi krdakmã sasõmr psê kba mnõ pibumã. Ta tô aihêmbakwa kmãdkâkwai ktabi.
Ĩmrõ nẽ hã nhanẽ simã krnmrõ mnõzem nã rowahtuze<sup>(1-2)</sup> Kanõrĩkwa, pikõi mrõ re nõrĩ, kãnẽ waza ro ĩt aim sakrakw: Aimrõkwa krsazêĩ psê kba mõnõ. Aimrõkwa adu Waptokwa Zawre damrmẽze tê sazêĩ kõ nẽ hã wa, krainmrõ kba mnõzem hawi, tê sazêĩ pibumã. Mãrĩ tmã aimrmẽ kba kõ nã re, za aisĩm romkmãdkâ psêkwa, kãtô dure krsazêĩ kba mnõze tkrê kmãdkâ mnõzem hawi, Waptokwa Zawre damrmẽze sazê. Aipkẽ psêkwa kãtô dure psê snã krainmrõ kba mnõze tkrê kmãdkâ mnõzem hawi za, mãrĩ tmã aimrmẽ kba mnõ kõ snã, tê sazê.
(-)
Akwẽ nõrĩ aikmã sõpre kba mnõ pibumã, aihêmbakwa rowim si, dasipsêzem nã kraisimã kwapsê kba mnõ pibumã, kraisikwanĩ kba mnõ knã. Aisimã kwapsê kba pibumã, aisahi krkmãkwamãr zawre kba mnõ knã, are dure aisimã kwapsê kba da si, dasipsêzem wakbâ zawre nẽ hã nã kraisimã kwapsê kba mnõ knã, kãtô dure sikuza wakbâ zawre nã, kraisikuza kba mnõ knã.
Are aipkẽ krêm kba, teza aisĩm romkmãdkâ psê kba nã aisimã krkwapsê kba mõn. Wapê krwaw sikutõr mnõ kõ nẽ hã, tô wanĩm romkmãdâ topkuzui kõ snã krwanmrõ mnõze, kãtô dure wamrmẽ warem psê snã, kãtô dure wapkẽ psê snã, rom pê wat krkmãkwamãr mnõze. Tâkãnẽ hã wapsêze Waptokwa Zawre dam kmãdkâ wẽ ktabd.
Tâkãnẽ ahâmre hã pikõi nõrĩ, Waptokwa Zawre pkẽ psê snã tkrê dazazêĩ mnõ nõrĩ, kãtô dure dat krwaihkâ mnõ da, krdazô smĩpar mnõ nõrĩ simã tkrê kwapsê mnõze. Tô tanõrĩ dure mrõ tkrê sazêĩ pês.
Tâkãnẽ wahĩkwa Abraão ãmrõ, Sara nã dat krwamtrẽ mnõ, krnẽm mnõze. Tahã nãt wahĩkwa Abraão tkrê kmãdkâ prê, are “ĩkmãdkâkwai nã” tkrê wamtẽr. Are tô kanõrĩkwa rom pê krkmãkwamãr kba mnõ wa, kãtô dure mãr mã aipahi kba mnõ kõ snã krainmrõ kba mnõ wa, tô wahĩkwa Sara ãkra nẽ, za Waptokwa Zawre dat kraikmã tomkw.
Kanõrĩkwa, ambâ mrõ re nõrĩ, kãnẽ waza ro ĩt aim sakrakw: Aimrõ kba mẽ krainmrõ kba mnõ snã, tô kanõrai nẽ kba krsipttê mnõ kõ nã, krtmã waihku kba mõnõ. Twa, tâkãnẽ mnõze mba, teza aimrõkwa krkmãdkâ psê kba mõn. Tâkãnẽ aimrõkwa krkmãdkâ psê kba mnõze, tô krairomãdkâ wamhuire kba mnõ pibumã, Waptokwa Zawre dat aim sakra kba mnõ nẽ, dure tô tanõrai mã dat tmã sakra mnõ nã. Aipkẽ psê kba snã aimrõkwa krkmãdkâ kba mõnõ, Waptokwa Zawre, krdawar kba mnõze, kraisiw kwakru kba mnõ kõ pibumã.
Rom pê wat krkmãkwamãr mnõzem nã rowahtuzeTâkãnẽ hã nã, adu ĩt aim wasku kba zê, tô kãnẽ: Ĩpê tô aisiwam si rom nã krkmã aisimãzus kba mnõ pibumã, kãtô dure smĩstu ro krkmãdkâ kba mnõ pibumã. Kraissawi psê kba mnõ snã, kãtô dure kraisisnã aipkẽ kba mnõ snã, kãtô aisimẽm kba nõrai mã aisimã aiwapu kba mnõ snã, kraisikmãdkâ kba mõnõ.
Nõkwa taikmã kwakbure kba nẽ hã, aisa kmã kwakbure kba knã. Taiwamrĩ kba nẽ hã, dure aisa wamrĩ kba mnõ knã, are tô tanõrai kmã Waptokwa Zawre krdawar kba mõnõ, dat krkmãdkâ psê mnõ pibumã. Tô dat aikmãdkâ wẽ kba pibumã, dat aisaihrâ kba mnõ nmẽ, krkmã dawar kba mõnõ, dure dat krkmãdkâ psê mnõ pibumã.
Tâkãnẽ hã nã, Waptokwa Zawre danĩm hêsuka wa kuĩkre snã ĩnmrõ, tô kãnẽ:“Nõkwa pkẽ toi snã krnẽm zêĩ mnõ wa, kãtô dure btâ pê tkrê kmãdkâ zêĩ mnõ wa, mrmẽ kunẽ snã za mrmẽ kõdi, kãtô dure romkare hã romwasku, za tê sahâr pês.
Tetô Wakmãdkâkwa pkẽ psê snã ĩkwaĩmba ro tkrê kmãdkâ mnõ nõrĩ, dat krkmãdkâ wẽ mnõ snã dat krkmãdâk. Tkrê dawar mnõ wa, za dat krwapar pês. Are romkunẽ kmãkwamãrkwai nõrĩ dam wẽ kõdi.”
Wakmãdkâkwa Cristo dakmã sasõmrkwai nõrai nẽ rowẽ kõ wat krkmãdkâ mnõzeRom pê krkmãkwamãr kba mnõ pibumã, ĩsenã kraisikwanĩ kba mnõ wa, nõkwa bza rom kunẽ aim hrikw?
Rom pê krkmãkwamãr kba mnõzem hawi, nõkwa rowẽ kõ taim krãiwatbro kba wa, aipkẽ waptui kba snã teza krkmãdkâ kba mõn. Nõkwai mã aipahi kba mnõ knã, kãtô dure mãr mã kraisikrãm kba mnõ knã.
Aipkẽ krêm kba Wakmãdkâkwa Jesus Cristo aikmãdkâkwai ktab nẽ krdakmãdkâ prê kba mõnõ. Wakmãdkâkwa Jesus Cristo krdazô aismĩpar kba mnõzem nã nõkwa taisô sdanãr kba wa, prare aisĩm romkmãdkâkwa krtmã wasku psê kba mõnõ.
Are tô aimrmẽ warem psê kba snã, kãtô dure kraisiwazem kba mnõ snã, teza aisĩm romkmãdkâkwa krtmã wasku kba mõn. Romkmãdkâ psê pram si ro krkmãdkâ kba mõnõ, aisimãzuszep kba nã mãr kunẽ nã aisiwaihku kba mnõ kõ pibumã. Tâkãnẽ wa, nmãzi dat aiwamrĩ kba wa, za aipkẽ psê kba snã Wakmãdkâkwa Cristo krdakmã sasõmr kba mnõzem hawi, aiwasku kunẽkwai nõrĩ krsse.
Rom pê wat krkmãkwamãr mnõzem hawi, Waptokwa Zawre kmã dazapka prabâ, rowẽ kõ wam krãiwatbro wa, psêdi tô. Are romkunẽ wat krkmãkwamãr mnõzem hawi, rowẽ kõ wam krãiwatbro wa, psê kõdi, wanõr mã.
Wanĩm romkunẽ dat wam kutõr pibumã, mãt Wakmãdkâkwa Cristo rowẽ kõ kmãdkân. Akwẽ pkẽ pê mãt akwẽ pkẽ kunẽ nõrai sõkwakrê, tô smĩsi dadkâ da, tasissõmrn, ĩsĩm romkunẽ dat kutõr pibumã. Waptokwa Zawre datmẽ dat wanĩmrõi mnõ pibumã, mãt ĩpkẽ kunẽ nõrai sõkwakrê tadkân. Danĩ mãt dâr, are dahêmba tetô aimõ krromãdâk.
Dahêmba nã mãt dadkâ nõrĩ krnwa hêmba mnõzep ku sikrain. Tazi nãt dahêmba nmẽzem wa krĩsimãsam mnõ nõrai mã, rowaskuwẽ tmã waskun.
Tô tanõrĩ tô kuba zawre Noé tê kmãnãr siwa, Waptokwa Zawre dahâipre pa snã krsô danmĩpar mnõ nã re, tkrê dazazêĩ mnõ kõ nõrai hêmba. Twa, tô nharê si mãt akwẽ kuba krê tsipkẽhir. Tô 8 nã mãt kâ nã tsipkẽhir.
Tô tahã kâ ro tê wasku, tô aisipkẽhri kbazem nã hã aisikrãikwanrẽ kbazem nã. Wasikrãikwanrẽze wahâ wat kmã kupsõzem nã kõdi, tô wasimãzuszem psê nã Waptokwa Zawre wat krdakmãdkâ prê mnõ pibumã, wat dam kmã ropistu nã. Wakmãdkâkwa Jesus Cristo aipâ danõkrêptuizem nã, mãt Waptokwa Zawre tâkãhã wapkẽhrize wam kãwsin.
Are danõkrêptui pari, mãt Wakmãdkâkwa Cristo hêwa nsĩ ku saikurn. Tazit tokto Waptokwa Zawre danmĩrê nnĩwĩ tanmrãn, are tô kbure hêwa nsĩm hã Waptokwa Zawre danĩm akwẽ, kãtô dure tô kbure hêwa nsĩm hã ĩmrmẽ prê nõrĩ, kãtô dure hêwa nsĩm hã tô kbure rom nĩpttê zawre nẽ hã, dat krkmãdâk.
Romkmãdkâ tem nã krwanmrõ mnõzeTwa, Wakmãdkâkwa Cristo tônmẽ krdamõr re, rowẽ kõ dat kmãdkâ nẽ, krkmãdkâ kba mnõ pibumã, kraisimã nõmr kba mõnõ. Are nõkwa tâkãinnĩ krmõr re Wakmãdkâkwa Cristo dannĩwĩ rowẽ kõ tkrê kmãdkâ mnõ nẽ hã, romkunẽ nĩpttê papra za krmõr kõdi.
Tâkãnẽ mnõze mba, tônmẽ tkai wa krainmrõ kba mnõ re, Waptokwa Zawre danĩm romkmãdkâ prabâ krainmrõ kba mõnõ. Akwẽ sĩm romkmãdkâ kunẽ pra, krnmrõ mnõ nẽ, krainmrõ kba mnõ knã.
Ahâmã bâtô btâ kahâ snã Waptokwa Zawre dawaihku kõkwai nõrĩ ro krkmã sapka mnõ pra krnmrõ mnõ nẽ, romkunẽ mba krainmrõ kba mõn. Tô ta siwa, tô aisiwazem kba kõ snã krainmrõ kba mnõze hã. Siwakru bât pikõi nõrai mẽ kraisisnã aihêmba kba mõn, kui kuze bât krkuikahur wawẽ kba mõn, kãtô dure tô kbure romkunẽ nõkwam nõrĩ ssem kõ snã tkrê kmãkwamãr mnõ, bât krkmãkwamãr kba mõn. Ĩsenã bât kraisiwadkâ kba mõn, are dure romhêmba akwẽ sipkra nã simã tkrê kmãkwamãr mnõ, siwakrum zawre snã bât Waptokwa Zawre danẽ krkmãdkâ prê kba mõn.
Are romkunẽ mba hã, kãtô dure ssem kõ nẽ hã krnmrõ mnõzep tmẽ ahâmã nẽ, tô tanõrai mẽ aisbre kba mnõ kõ nmẽ, za tokto dawaihku kõkwai nõrĩ aimã kba krsikrãm, kãtô dure tkraiwamrĩkw.
Are Waptokwa Zawre tô krĩromãdkâ mnõ nõrai mã, kãtô dure ĩdkâ par mnõ nõrai mã, dam rom nõmrkwa. Tahã za tô kbure romkunẽ tkrê kmãkwamãr mnõ prabâ, aisa ro dat tmã sakra.
Tô ta pibumã, mãt dure ĩdkâ par mnõ nõrai mã rowaskuwẽ tmã waskun. Tô tanõrĩ, tô tô kbure akwẽ nõrai mã dkâ mnõ da, dat tmã nõmr mnõzem prabâ, ĩdkâ par mnõ nẽ hã. Are dkâ par nã re, tô tanõrai hêmba Waptokwa Zawre kmã dazapka prabâ krhêmba mnõ pibumã, mãt Wakmãdkâkwa dakmã hã rowaskuwẽ tmã waskun.
Waptokwa Zawre damã krwanĩpiĩ psê mnõzem nã rowahtuzeTô kbure ro sikutõr mnõzep ku ro krturê nmẽ, rom nã kraisimãzus psê kba mõnõ, kãtô dure kraisimã ropibui psê kba mõnõ, psê snã Waptokwa Zawre krdawar kba mnõ pibumã.
Are ĩsenã ktabi ro krkmãdkâ kba mnõ pibumã, tô kãnẽ: Aipkẽ psê kba snã ĩsenã kraissawi kba mõnõ. Tkrê dazawi mnõ za sikamõi nĩm romkmãkwamãr kunẽ saktẽ zawre mãr kõ snã tkrê tmã rẽm.
Aisrõwa kba ku ĩsinã nõrĩ, aipkẽ psê kba snã krsapar kba mõnõ, are dure krbâs kba mnõ knã.
Waptokwa Zawre aikrãi waihku kbaze dat aim sõmr kba mnõ kahâki, are siwam si kõdi. Twa, aikrãi waihku kbaze dat kraim sõmr kba mnõ prabâ, damã kraisipiĩ psê kba mnõ pibumã, kraisikwanĩ psê kba mõnõ. Dawadi nõrĩ krwaihkâ kba mnõ pibumã, aikrãi waihku kbaze dat aim sõmr kba mnõ nã, krwaihkâ kba mõnõ!
Damrmẽze akwẽ nõrai mã tkrê wasku mnõ pibumã, ĩkrãi waihkuze dat tmã sõmr nẽ hã, za ĩkwaĩmba Waptokwa Zawre damrmẽze tkrê dam wasku. Are dawadi nõrĩ tkrê waihkâ mnõ pibumã dat sãr nẽ hã, tô danĩptdê dat tmã sõmr prabâ, za tkrê dawaihâk. Tâkãnẽ teza ro krkmãdkâ psê kba mõn, tô kbure ro krkmãkwamãr kba mnõ nã akwẽ nõrĩ Wakmãdkâkwa Jesus Cristo dakmã Waptokwa Zawre tê dawasku wẽ pibumã. Wakmãdkâkwa Jesus Cristo dakbuzi, kãtô dure danĩpttê zawre, za krsaikwar wamhuire! Tô tanẽ!
Wapkẽ waptui snã Wakmãdkâkwa Jesus Cristo daprabâ rowẽ kõ wat krkmãdkâ mnõzeĨsiwaikẽ ktab nõrĩ, rowẽ kõ wasimẽm nõrĩ adu tkrê kmãdkâ mnõ kõ nẽ kraisimnãs kba mnõ snã, rowẽ kõ zawre kraim krãiwatbro kba mnõ mã, kraisikrãm kba mnõ knã. Tô taikmã stombo kba mnõ pibumã, tetô tâkãnẽ hã rowẽ kõ kraim krãiwairbekw.
Are tô Wakmãdkâkwa Cristo rowẽ kõ dat kmãdkâ prabâ, rowẽ kõ krkmãdkâ kba mnõzem hawi, kraipkẽ waptui kba mõnõ. Wakmãdkâkwa Cristo dakbuzi zawre nã tônmẽ dasihêĩkre wa, tô aipkẽ toi ktab kba snã teza damẽ kraihêmba kba mõn.
Wakmãdkâkwa Cristo krdakmã sasõmr kba mnõzem hawi, akwẽ nõrĩ tkraiwamrĩ kba mnõ wa, aipkẽ waptui kba mnõ snã krainmrõ kba mõnõ. Tâkãnẽ akwẽ nõrĩ tkraiwẽ kõ kba mnõzem hawi, teza rowaihkukw, Waptokwa Zawre Dahêmba daprê zawre snã aimẽ kba krdahêmba mnõ pibumã, mnĩ aitmẽ kba dat sikra nã.
Are rowẽ kõ aim krãiwatbro kba da hã, dakmẽ wrĩ kbazem hawi, kãtô dure rom nã krdawi aihêmzui kba mnõzem hawi, kãtô dure romkunẽ zawre krkmãkwamãr kba mnõzem hawi, kãtô dure aimrmẽ re kraizas kba mnõzem hawi, aim krãiwatbro kba kõ pibumã, kraisimã ropibui psê kba mõnõ.
Are Wakmãdkâkwa Cristo krdazazêĩ kba mnõzem hawi, rowẽ kõ krkmãdkâ kba mnõ wa, kraissem kba mnõ kõ snã krkmãdkâ kba mõnõ. Twa, teza dakmã sasõmrkwai nã dat kraiwamtrẽ kba mnõzem hawi, aipkẽ toi kba nã Waptokwa Zawre damã kraisiwasku kba mõn.
Waptokwa Zawre ro dat dam nõmr mnõze bdâ mãtô nwa waptãr. Are akwẽ wadi nõrai wanã za danĩm akwẽ nõrai mã ro dat nõmr. Twa, akwẽ wadi nõrai wanã ro dat wam nõmr mnõ wa, nhanẽ bza kwaz dakmã hã rowaskuwẽ tê sazêĩ kõ nõrai mã ĩstõ ku ro tmã saikwar?
Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Dapkẽ psê nõrĩ sipkẽhri pibumã, tmã tui wa, nhanẽ bza kwaz tê dazazêĩ kõ nẽ hã, kãtô dure romkunẽ kmãkwamãrkwai nõrĩ tsipkẽhir?”
Waptokwa Zawre danĩm akwẽ nõrai mã hã rowahtuzeWa tô dure dazazêĩkwai nõrai kmãdkâkwa, are tokto waza dazazêĩkwai nõrai kmãdkâkwai wadi nõrai mã romkmãdâ tmã wasku. Wakmãdkâkwa Cristo rowẽ kõ dat kmãdkâ mnõ re, wat dakmãdâk, are dakbuzi zawre dat hêĩkre wa, waza dure damẽ krĩmõr.
Wa, ĩt aim rowahtu kba mnõze, tô kãnẽ: Ponkẽ zahi wapu kmãdkâkwai nõrĩ ponkẽ zahi wapu tkrê kmãdkâ psê mnõ nẽ, dazazêĩkwai nõrĩ Waptokwa Zawre dat aim sakre kba mnõ, krkmã dazapka mnõ prabâ, krkmãdkâ psê kba mõnõ. Aisapka prãirê kba snã krkmãdkâ kba mnõ knã. Are dure ktâprezum zô krkmãdkâ kba mnõ knã. Aipkẽ psê kba snã danĩpi krdam kmãdkâ kba mnõ pibumã, teza krkmãdkâ kba mõn.
Krdam kmãdkâ kba mnõ pibumã, dat aim sakre kba mnõ nõrai nsĩwĩ aiprê kba snã krainmrõ kba mnõ pibumã, aisipi krkmãdkâ kba mnõ knã. Are krainmrõ kba mnõzem nã tkraikmã sasõmr kba mnõ pibumã, aipkẽ psê kba snã krainmrõ kba mõnõ.
Wakmãdkâkwai ktabi wam dakrãiwatbro wa, za sadu nẽ hã aikrãi kba wam hã aiprê kbaze dat aim sõmrkw. Tahã kbuzi ktabd, are ĩkbuzi za nmãzi sikutõr kõdi.
Are kanõrĩkwa, waptem nõrĩ, kãnẽ waza romkmãdâ ĩt aim waskukw: Ĩptokrta nõrĩ krsazêĩ psê kba mõnõ. Tô kbure aisimã aiwapu kba snã, kraisiwaihkâ kba mõnõ. Tâkãnẽ nã Waptokwa Zawre danĩm hêsuka wa kuĩkre snã ĩnmrõ, tô kãnẽ: “Waptokwa Zawre simã prê nõrai sĩm romkmãdâ dat sãmr wẽ kõdi, are simã ĩwapu nõrĩ za dapkẽ psê snã dat krwaihâk!”
Tâkãnẽ nmẽ, Waptokwa Zawre danĩpttê papra kraisimã aiwapu kba mnõ snã, krainmrõ kba mõnõ. Tanẽ wa, bdâ dasimã dat hri nwa waptkã wa, za hêmõ aisõre kban.
Waptokwa Zawre dat kraikmãdkâ psê kba mnõ nmẽ, tô kbure ro tkraipkẽ zako kba mnõ, damã krsakreĩ kba mõnõ.
Wakrui waparkwa, Hêpãrwawẽ nã dat krwamtrẽ mnõ, tetô wairõ snã tkrê wakuirĩ, romsiwamnãrĩ, leão nã dat krwamtrẽ mnõ, tê dakrnẽ pibumã, wairõ snã tkrê dakuirĩ mnõ nẽ. Tanẽ nmẽ, kraihâimnãiti kba mnõ snã, kãtô dure kraisimã ro pibui psê kba mnõ snã, krainmrõ kba mõnõ.
Aipkẽ ttê kba snã Waptokwa Zawre krdazazêĩ kba mõnõ. Hêpãrwawẽ mã aipahi kba kõ snã, krkwanĩ kba mõnõ. Tkai pâ aisimẽm kba nõrĩ, tô kanõrai nẽ kba, rowẽ kõ tkrê kmãdkâ mnõ nã, waihkudikwa.
Waptokwa Zawre tô dat aisawi ktabkwa. Tahã mãt Wakmãdkâkwa Cristo damẽ krainmrõ kba mnõzem hawi, ĩsikutõr kõ nẽ hã dakbuzi wa damẽ krainmrõ kba mnõ pibumã, aisaihrâ kban. Twa, tônmẽm hã rowẽ kõ romsikâr zawre kõ snã krkmãdkâ kba mnõ pari, za aisĩm romkmãdkâkwa psê ktab snã dat aim nõmrkw, kãtô dure dat aipkẽ ttê psêkw, kãtô dure dat aisipttêkw, kãtô dure mãr mã aipkẽ zako kba mnõ kõ snã krainmrõ kba mnõ pibumã, ro dat aim nõmrkw.
Waptokwa Zawre danĩptdê, tô wamhuire snãt aimõ krhêmba! Tô tanẽ!
Pedro mrmẽ tê kmã krãinĩstuzeMãtô wasimẽ hã Silas ĩwaihâk, tâkãhã hêsukarê ĩt aim kuĩkre kba pibumã. Tahã waĩmã tô ĩpnãi ktab nẽ. Ĩt aipkẽ waptui kba mnõ pibumã, kãtô dure Waptokwa Zawre rom pê dat aim krãiwatbrozem kba hawi, dapkẽ psê snã ĩsenã dat kraikmãdkâ kba mnõ nã, krsamãr waihku psê kba mnõ pibumã, wat aim kuĩkrekw. Twa, aimõ dapkẽ psê snã dat kraikmãdkâ kba mnõzem nã aismĩpar kba mnõ snã, nmõmõ aisĩm romkmãdâ kdâi kba mnõ kõ snã, aimõ krainmrõ kba mõnõ.
Dazakru sĩ Babilônia wam hã Wakmãdkâkwa damã krĩsikrãiktõ mnõ nõrĩ, tô dure Waptokwa Zawre dasimã dat smĩstu mnõ. Tô tanõrĩ mãt dure aikmã kba nẽs spokrpku nã mrmẽze aim kburõikw. Are Marcos, ĩkra nẽ ĩt krkmã tom mnõ, mãt dure mrmẽze kburõ, aikmã kba nẽs spokrpku nã.
Sipnãi nõrĩ sisdekba nõrai mẽ krsiwaikrãm mnõ wa, krssapar psê mnõ snã krsisdamrmĩ mnõ nẽ, dure kraissapar psê kba mnõ snã, kraisisdamrmĩ kba mõnõ.Tô kbure tô tazim hã Wakmãdkâkwa Cristo danĩm akwẽ nõrĩ aimõ dat aipkẽ nmrõ psê kba snã krainmrõ kba mnõ pibumã, kmã ĩzapa hã!
<font color=teal>DAWANÃ HÃ PARIM HÃ HÊSUKA PEDRO TÊ KUĨKRE</font>Wa, Simão Pedro, tô Wakmãdkâkwa Jesus Cristo damã krĩnĩpiĩ mnõ. Tô tahã mãt damrmẽ waskukwai pibumã ĩzatõrn. Tô kanõrai mã kba, Waptokwa Zawre kãtô Wapkẽhrikwa Jesus Cristo pkẽ psê snã tkraiwaihkâ kba mnõzem hawi, wanõr nẽ krdazazêĩ psê kba mnõ nõrai mã, wat tâkãhã hêsuka aim kuĩkrekw. Wat krdazazê mnõze wẽ ktabdi, wanõr mã.
Waptokwa Zawre dapkẽ psê snã aimõ dat kraikmãdkâ kba mnõ pibumã, kãtô dure dat kraipkẽ nmrõ psê kba mnõ pibumã, kmã ĩzapa hã. Waptokwa Zawre, kãtô dure Wakmãdkâkwa Jesus Cristo, krdawaihku kba mnõzem hawi, nẽs pkẽ psê snã dat kraikmãdkâ kba mnõze aim kuiptu psê kba mnõ pibumã, dure kmã ĩzapa hã.
Waptokwa Zawre akwẽ nõrĩ dasimã dat saihrâ mnõze kãtô dure dasimã dat smĩstu mnõzeWaptokwa Zawre danĩptdê mãt wawãittê pês, krwanmrõ mnõzem nã wat krdapkẽ toi mnõ pibumã. Tâkãnẽ dat wam kmãnãrĩ, tô daprêzem zawre, kãtô dure dapkẽ psêze, dat wam kapko mnõ pibumã, dasimã dat wazaihrâ hã wat krdawaihku mnõzem hawi.
Tâkãnẽ mãt romkmãdkâ pê, kãtô dure krãi waihkuze ĩpsê zawre nẽ hã danĩm akwẽ nõrai mã dat krkmã ropistu mnõ, wam sõmrn. Tâkãnẽ dat kmãnãrĩ, tô wakrãi waihkuze dat wam sõmr mnõ nã, tê dakutõr pibumã hã tkai mba hã romkmãdkâ kunẽ, akwẽ nõrĩ ssem kõ snã krkmã sapka mnõ hawi, krwasismrã psê mnõ pibumã, kãtô dure danĩm romkmãdkâ pê dat wam kapko pibumã.
Twa, krdazazêĩ kba mnõ snã, dure aipkẽ psê kba snã krainmrõ kba mnõ pibumã, kraisikwanĩ psê kba mõnõ. Aipkẽ psê kba snã krainmrõ kba mnõ snã, dure ro krwaihku psê kba mnõ pibumã, kraisikwanĩ kba mõnõ.
Ro krwaihku psê kba mnõ snã, krainmrõ kba mnõ snã, kraisimã ropibui psê kba mõnõ, romkmãkwamãr kunẽ tmẽ kraizas kba mnõ kõ pibumã. Romkunẽ wi kraisimã ropibui psê kba mnõ snã, aipkẽ ttê kba snã aimõ krainmrõ kba mõnõ. Aipkẽ ttê kba snã krainmrõ kba mnõ snã, ĩsenã Waptokwa Zawre aipkẽ psê kba snã krdakmãdkâ prê kba mõnõ.
Aipkẽ psê kba snã Waptokwa Zawre krdakmãdkâ prê kba mnõ snã, dure aisimẽm kba nõrai mẽ kraisikmãdkâ wẽ kba mõnõ. Are, aisimẽm kba nõrai mẽ kraisikmãdkâ wẽ kba mnõ snã, dure aimõ kraisissawi psê kba mõnõ.
Tâkãnẽ aimõ ro krkmãdkâ kba mnõ wa, tô psê snã teza krainmrõ kba mõn. Tâkãnẽ aimõ ro krkmãdkâ psê kba mnõ pibumã, kraisikwanĩ psê kba mnõ wa, teza Wakmãdkâkwa Jesus Cristo krdawaihku kba mnõzem hawi, aimõ rom pê kahâ zawre snã krkmãkwamãr kba mõn.
Are tâkãnẽ ro tkrê kmãdkâ psê mnõ kõ nẽ hã, tô sikrã nẽ tetô krmõ. Tô tahã tô akwẽ rtĩ krturê nẽ hã nẽ. Ahâmã hã sĩm romkunẽ Waptokwa Zawre dat tmã par nã, mãtô nmĩ zaksê sikutõr.
Tâkãnẽ mnõze mba, teza kanõrĩkwa, ĩsimẽm nõrĩ, Waptokwa Zawre dasimã dat aisaihrâ kba mnõ nã, kãtô dure dasimã dat aismĩstu kba mnõ nã, krkmã aispokrpku wamhuire kba mõn. Kãhã krkmã aispokrpku psê kba mnõ snã krainmrõ kba mnõ wa, za dazazêĩ rmẽ kba mnõ kõdi.
Tâkãnẽ wa, za Wakmãdkâkwa kãtô Wapkẽhrikwa Jesus Cristo dat krdakmãdkâ wamhuire mnõzep ku aizas kba mnõ pibumã, mãrĩ taikwakru kba kõdi.
Tanẽ nmẽ, wat ĩsimã hi, tâkãhã ĩt kraim wasku kba mnõzem nã, nẽs ĩt aikmã spokrpku kba mnõ pibumã. Ĩsenã hã romkmãdâ krwapar kba mnõ krwaihku psê kba mnõ nã re, kãtô dure krkmãdkâ psê kba mnõ nã re, wat ĩsimã hi, dure ĩt aikmã spokrpku kba mnõ pibumã.
Tônmẽ tkai wa adu krĩmõr re, tâkãhã danĩm romkmãdkâ nã ĩt kraispokrpku psê kba mnõ pibumã, tô ĩkwaĩmba, ĩnĩm rom kmãdkâ mã.
Wa waihkud, tâkãhã za dkâ da hã ĩhêmba ĩt rmẽzep ku, mãtô ro tkrturê. Tâkãnẽ nã mãt Wakmãdkâkwa Jesus Cristo sõkawi ro dat ĩm wasku pês.
Tâkãnẽ mnõze mba, waza adu aimõ danĩpi ĩsenã ĩt krdam kmãdâk, ĩdkâ pari, ro ĩt kraim rowahtu kba mnõ, aimõ krkmã aispokrpku psê kba mnõ pibumã.
Tô wanõka mãt Dakra mã daprêze kãtô dakbuzi zawre dam sõmrn. Tô ta siwa, mãt Waptokwa Zawre dakbuzi zawre hawi damrmẽ dat wapar kãnẽ: “Tâkãhã tô ĩkra, ĩm sawi ktabi hã. Tâkãhã tetô tkrĩpkẽ toi wawẽ!”
Tâkãnẽ hã hêwa nsĩ hawi kmã damrmẽze, tô wasispokrê nã wat waparn, srã Waptokwa Zawre dasimã dat rmẽ nsĩ Wakmãdkâkwa damẽ krwanmrõ mnõ re.
Tâkãnẽzem hawi, wat ahâmre hã Waptokwa Zawre damrmẽ waskukwai nõrai mrmẽze ĩsenã ktabi wat krsazê. Are tô tanõrai mrmẽze krwapar psê kba mnõ pibumã, dure psêd, tô kanõrai mã kba. Ro tkrê wasku mnõze wanõr mã tô romkuiwẽzem nẽ, awẽzep ku romzakrã mba tkrê wam kuiwẽ mnõ nẽ hã nẽ. Are awẽ wi, za romzakrãre hã wasi to pre zawre aipkẽ krê kbam mba aim kuiwẽ psêkw.
Are ĩt aim wasku kba mnõ hawi, tô ĩsenã krkmã aispokrpku psê kba mnõ pibumã, tô kãnẽ: Rowasku Waptokwa Zawre damrmẽ waskukwai nõrĩ ahâmre hawi kuĩkre snã danĩm hêsuka wa tê wam rmẽ mnõ, nõkwa nhanẽ krãi waihku nã si, tê wam wasku psê kõdi.
Tâkãhã tô ahâmre hã damrmẽ waskukwai nõrĩ krãi waihku nã si, ro tkrê wasku mnõ kõ nmẽ. Tô Waptokwa Zawre Dahêmba dat krtmã rowahtu mnõ prabâ, nãt Waptokwa Zawre dahawim hã rowasku tkrê waskukw.
Romkare hã dam rowahtukwai nõrai kmã hã rowaskuzeAhâmre nãt romkare Waptokwa Zawre damrmẽ waskukwai nã krsiwasku mnõ nõrĩ danĩm akwẽ nõrai waikwa krkrãiwaireb. Tô tanẽ za dure aiwaikwam kba romkare hã dam rowahtukwai nõrĩ krãiwaireb. Tô taikunẽ kba mnõ pibumã hã romkare hã rowahtuzem nã, za tkraim rowahtukw. Tô tanõrĩ za, Wamrowahtukwa dat pkẽ hri kõ wam nẽ, tê dawẽ kõ. Tâkãnẽzem hawi, za tô tanõrai kunẽze azanã tmã krãiwatobr.
Tô tanẽ nã re, za dakahâ zawre snã tô tanõrai prabâ aimõ ssem kõ snã ro tkrê kmãkwamãr. Tô tahã romkare hã dam rowahtukwai nõrĩ, romkunẽ mba aimõ krnmrõ mnõzem hawi, za dawadi nõrĩ kahâ snã ĩsenã hã bdâdi kwaĩmba krmrmẽzus kunẽ.
Tô tahã romkare hã dam rowahtukwai nõrĩ ktâprezu tmã waikẽ zawre ktab nmẽ, za aisĩm ktâprezum kba zô, romkare hã romwasku tkraim waskukw. Are ro dam nõmrkwa tetô ahâmre hawi ĩsĩm romkmãdâ dat krsabui pês, tô tanõrai kunẽkwa tetô tatop skun.
Waptokwa Zawre tô ahâmre hêwa nsĩm hã akwẽ nõrĩ romkunẽ tê kmãkwamãr mnõ nẽ hã zemã, mãr kõ snã dat tmã rmẽ kõdi. Kunmã zawre ku mãt smẽn. Târa pra nã dat tte mnõ snã, nãt romzakrã zawre wa rmẽn, ĩkwaĩmba aisa ro dat dam nõmr mnõze bdâ nwa waptkãzep ku.
Are dure tkai wam hã ahâmre hã akwẽ nõrai sĩm romkmãkwamãr kunẽ, Waptokwa Zawre mãr kõ snã dat tmã rmẽ mnõ kõdi. Kâ pre zawre mãt krãiwatbron, tê dazazêĩ kõ nõrĩ dat kutõr pibumã. Tô ambâ Noé nã dat krwamtrẽ mnõ wtẽsi nãt pkẽ hrin, 7 nã sĩm akwẽ nõrai mẽ. Tahã nãt aire akwẽ nõrĩ tê spokrpuk, Waptokwa Zawre tkrê dazazêĩ psê mnõ pibumã.
Are mãtô dure Waptokwa Zawre dazakru sĩ Sodoma mã, kãtô dure dazakru sĩ Gomorra mã, rowẽ kõ tmã hrin. Kunmã nã nãt kutõrn. Tâkãnẽ hã dat kmãnãrzem nã, mãt tê dazazêĩ kõ nõrai mã za ro dat tmã nõmr mnõze, wam waskun.
Tô ta siwa, nãt ambâ Ló nã dat krwamtrẽ mnõ, pkẽ hrin. Tahã tô ambâ pkẽ pê, are Sodoma tdêkwai nõrĩ, kãtô dure Gomorra tdêkwai nõrĩ, ssem kõ snã romkunẽ tkrê kmãkwamãr mnõze, Ló tê waihku mnõ nmẽ, tô pkẽ wadkâ snã nãt aimõ krnẽ.
Ló ambâ pkẽ psê nmẽ, tô tanõrai waikwa krsimãssi mnõ re, tô btâ bâ nãt pkẽ wadkâ snã krhêmba, tazim hã akwẽ nõrai sĩm romkmãkwamãr kunẽ hawi, kãtô dure krmrmẽzus kunẽ mnõ re tkrê wapar mnõzem hawi.
Are tâkãhã tê wam wasku, tô kãnẽ: Waptokwa Zawre Ló dat pkẽ hri nẽ, dure tkrê dazazêĩ psê mnõ nõrĩ rowẽ kõ hawi dat smrã pibumã, dam waihkud. Are akwẽ pkẽ kunẽ nõrĩ ro dat dam nõmr mnõze bdâ nwa waptkãzep ku, rowẽ kõ papra nhanẽ dat krkmãdkâ mnõ pibumã, dure dam waihkud.
Wakmãdkâkwa tê dakmãdkâ prê kõ snã, sipkẽ nã romkunẽ ssem kõ snã krkmã sapka mnõ pra krnmrõ mnõ nõrai mã, za ĩsenã ktabi rowẽ kõ dat tmã nõmr.Tô tahã romkare hã dam rowahtukwai nõrĩ sisnã toi ktabd, kãtô dure simã prêd. Hêwa nsĩm hã Waptokwa Zawre danĩm akwẽ nõrai zemã dure tê wazem kõdi. Tô tanõrai zemã za tkrê wamrĩ.
Hêwa nsĩm hã Waptokwa Zawre danĩm akwẽ nõrĩ tetô sipttê nã romkare dam rowahtukwai nõrĩ tê kmã spai wawẽ. Tô sza, romkare hã dam rowahtukwai nõrĩ tê wasku mnõ pibumã, za tkrê wamrĩ mnõ kõdi, Waptokwa Zawre danõka.
Are tô tahã akwẽ nõrĩ, tô aikuwa mba hã romsiwamnãr nẽ, za sipkẽ prabâ si ro tkrê kmãkwamãr. Tô aikuwa mba hã romsiwamnãrĩ dat krsô sasar mnõ pibumã, kãtô dure dat krpãr mnõ pibumã, tkai mba krkrãipus mnõ nẽ, tô tanõrĩ krnmrõ mnõze. Tô ro tê samãr waihku kõ nẽ hã za tkrê wamrĩ. Tâkãnẽzem hawi, tô aikuwa mba hã romsiwamnãrĩ dat kutõr nẽ, za Waptokwa Zawre tô tanõrĩ kutõrn.
Rowẽ kõ akwẽ nõrai mã tkrê krãiwatbro mnõzem hawi, za Waptokwa Zawre aisa rowẽ kõ dat tmã nõmr. Tô awẽ nã re, za sĩm romkmãdkâ kunẽ prabâ, ssem kõ snã ro tkrê kmãkwamãr. Tô kanõrai mẽ kba sa tê kahur pibumã krsikrãiktõ mnõ wa, tô dapkẽ psê nẽ krsiwasku mnõ pibumã nẽ, za aimẽ kba krsikrãikõt. Tô tanẽ nã re, siwazem kõ snã ro tkrê kmãkwamãr mnõzem hawi, akwẽ wadi nõrai mã teza kraissem kba mõn. Tô dapkẽ psê nẽ krsiwasku zêĩ mnõ nã re, za siwakru ro tkrê kmãkwamãr mnõzem nã, sisnã toi snã krnõmr.
Nmãzi pikõ tê kmẽ kmãdkâ wa, prare tahã mẽ sisnã hêmba zêĩd. Romkunẽ tkrê kmãkwamãr mnõ tê hêwrĩ kõdi. Akwẽ nmĩ zaksê prãirê nẽ hã za tkrê stokrãm. Krsimãzus mnõze, tô ktâprezu simã tkrê kakburõi mnõ pibumã si. Are Waptokwa Zawre rowẽ kõ kunẽ zawre dat tmã nõmr mnõzem paprat krnõmr.
<sup>(15-16)</sup> Bdâdi pê tê rmẽ mnõ hawit siwakru krnõmr. Ahâmre hã ambâ, Balaão nã dat krwamtrẽ mnõ, siwakru krmõr nẽ, tetô dure siwakru krnõmr. Tô tahã Balaão tô Beor ãkra. Tahã romkunẽ tkrê kmãkwamãr mnõzem nã, ktâprezu aire simã tê kakburõi zêĩd, are mãtô Waptokwa Zawre ĩsĩm romkmãdkâ kunẽ hawi prê snã tmã tamrmẽn. Tô sumzar npokr porê sĩ pikõ zdawa nã, nãt Waptokwa Zawre ĩsĩm romkmãkwamãr kunẽ dat tmã wasku pês, Balaão ãmã. Akwẽ mrmẽzem nã nãt sumzar npokr porê sĩ pikõ tmã mrẽ, dakrãi kunẽ nẽ ro tkrê kmãkwamãr mnõ, Balaão tê sahâr mnõ pibumã.
(-)
Tô tahã romkare hã dam rowahtukwai nõrĩ, tô kâ nĩdotto kre nẽ, kãtô dure ainãka rowakku amõ tê sassi mnõ nẽ. Krĩnmrõ mnõze Waptokwa Zawre dat tmã kmẽ nmĩsdu, tô romzakrã ktab wamhuire wa.
Krsimã prê mnõ snã za dakrãi kunẽ nẽ ro tkrê wasku. Romkunẽ kmãkwamãrkwai nõrai waikwa hawi tô za ĩsismrã mnõ nẽ hã tkrê stokrãm mnõ pibumã, ssem kõ snã romkunẽ krkmã sapka mnõzem nã, za tkrê stokrãm.
Nhanẽ romkmãdkâ kunẽ kupanã krnmrõ mnõze za tê tmã wasku nã, za dawadi nõrai mã tkrê ropisut. Tô szat aimõ romkunẽ mba krnõmr, sĩm romkmãkwamãr kunẽ hawi sismrã mnõ pibumã, sipttê kõ nmẽ. Tâkãhã tô kãnẽ: Nõkwa nmãhã romkmãdkâ prê papra krmõr wa, tetô tahã romkmãdâ prê nã kmã spa.
Tanẽ nmẽ, Wakmãdkâkwa, kãtô Wapkẽhrikwa, Jesus Cristo, nõkwa tê dawaihku pari, sĩm romkmãdkâ kunẽ krda aipâ tê kmãdkâ prê mnõ wa, kãtô dure tkai mba hã akwẽ kunẽzem nĩpttê hawi siwazrê pari, romkmãdkâ krda aipâ simã tê smĩstu wa, mãtô ĩsĩm romkmãdkâ krda aipâ tê tet. Tâkãnẽ wa, za ĩstõ ku hã ĩsĩm romkmãdâ, ĩsnãkrtam hã ĩsĩm romkmãdâ kunẽ nã kmã spa.
Twa, ĩkwaĩmba hã Waptokwa Zawre danĩm romkmãdâ nĩwa tê waihku mnõ kõ kwaikâ, arknẽ tmã kunẽ zawre ktab kõdi. Are, danĩm romkmãdkâ pê tê waihku mnõ pari, tê rmẽ mnõ snã aipâ romkmãdkâ kunẽ tmẽ ĩsĩkdâi mnõ nõrai mã, za ro tmã mõr psê kawarõi kõdi.
Tô tanõrai mã ro krhêmba mnõze mãt akwẽ simã tkrê wasku mnõze ĩsenã nã tê wasku. Tâkãhã tô kãnẽ: “Wapsã sõkko pari, za aipâ sõkko tmẽ krẽwa” kãtô dure “Nõkwa kuhâbâ sĩ pikõ tê kupsõi pari, za dure sahõ mba krsĩkdâ.”
Wakmãdkâkwa mnĩ aipâ dat krẽwaizem btâ nã rowaskuzeĨsiwaikẽ ktab nõrĩ, tâkãhã tô dawanã hã parim hã hêsuka ĩt aim kuĩkrekwa. Romkmãdkâ psê nã ĩt kraispokrpku kba mnõ pibumã, wat tâkãhã ponkwanẽ hêsuka aim kuĩkrekw, romkmãdkâ psê nã krkmã aispokrpku kba mnõ snã krainmrõ kba mnõ pibumã.
Ahâmre romkunẽ kupanã krnmrõ mnõ nẽ hã Waptokwa Zawre damrmẽ waskukwai nõrai mrmẽzem nã, kãtô dure romkmãdâ Wakmãdkâkwa kãtô Wapkẽhrikwa dat wam rmẽ mnõ, dat satõr nõrĩ taim wasku kba mnõ nã, krkmã aispokrpku psê kba mnõ snã krainmrõ kba mnõ pibumã, wa kmã ĩzapa hã.
Aikmã kba krsnãrom mnõ snã za kãnẽ aisdanãrkw: “Aipâ za mnĩ tê krẽwaizem nã, taim ropistu kba kõd te? Are mãr wap sa mnĩ adu tê krẽwai kõd?” Tazi za dure kãnẽ aim tmrmẽzuskw: “Watdêkwai nõrĩ mãtô kbure dkâ par, tô sza tô hêmnãbât aimõ ro krsmĩkwar, tkai mba. Tô tka krãiwatbrozem hawi, tô hêmnãbât aimõ krsmĩkwar.”
Tô tahã Waptokwa Zawre dakmã krsnãrom mnõ nõrĩ, ahâmre hã ro dat krkmãkwamãr mnõze kmã spokrpku zêĩ mnõ kõdi. Waptokwa Zawre damrmẽ nã hêwa kãtô dure tka dat kmãnãr nã, kmã spokrpku zêĩ mnõ kõdi. Kâ hawi kãtô dure kâ waikwa tka dat kmãnãr nã, mãtô smĩ zaksê sikutõr.
Are kâ pre zawre nã ahâmre hã tkai wam hã akwẽ nõrĩ dat kutõr nã, dure kmã spokrpku zêĩ mnõ kõdi.
Are hêwa kãtô tka, tokto krkmã wanõpre mnõ, tô damrmẽ prabâ, kunmã nã dat kutõr mnõ pibumã, mãt Waptokwa Zawre rmẽn. Akwẽ nõrai mã ro dat tmã nõmr mnõze, kãtô dure ĩpkẽ kunẽ nõrĩ dat kutõrze bdâ nwa waptkã wa, za kunmã nã hêwa kãtô tka kutõrn.
Ĩsiwaikẽ ktab nõrĩ, ro krkmã aispokrpku psê kba mnõ pibumã, tô kãnẽ: Wakmãdkâkwa damã smĩsi bdâ pa zawredi, mil nã wahum nẽ. Are mil nã wahu dure krturêki, tô smĩsi btâ nẽ, Wakmãdkâkwa damã.
Wakmãdkâkwa dat krkmã ropistu mnõze dat kmã krãinĩstu mnõ pibumã, smĩsare kõ nã, za siwakru nõkwam nõrĩ krkmã simãzus. Are bdâ dasimã dat hri nwa waptkã wa, za dat krkmã ropistu mnõ, kmã krãinĩstu psên. Tô sza, dahâipre pa nmẽ, tetô adu aisô kba tanmĩparn, nõkwa romkunẽ mba sikutõr kõ pibumã, kãtô dure tô kbure akwẽ nõrĩ sĩm romkmãkwamãr kunẽ hawi datmẽ pkẽ sĩkdâi mnõ pibumã, kmã dazapka nmẽ.
Are Wakmãdkâkwa mnĩ aipâ dat krẽwaize bdâ, tô dahêmzui wsizem nẽ za, nõkwa sô smĩpar kõ re, nwa waptãr. Tô tahã btâ nã za ro tê waparka zawre snã, hêwa tsikutõr. Tazi za dure tô kbure hêwa nsĩm hã rom mnõ, pro pês. Are tka, kãtô dure tô kbure tkai mba hã rom mnõ, za dure sikutõr.
Waptokwa Zawre danĩm bdâ nwa waptkãzeTâkãnẽ tô kbure za ro sikutõr mnõzem nã waihku kba mnõ nmẽ, nhanẽ tebza tokto krainmrõ kba mõn? Ĩpê tô Waptokwa Zawre aimõ krdapkẽ toi psê kba mnõ snã, kãtô dure aipkẽ psê kba snã danĩm romkmãdkâ prabâ, ro krkmãdkâ kba mnõ snã, krainmrõ kba mnõ pibumã.
Bdâ Waptokwa Zawre dasimã dat hri nwa waptkã zô, kraismĩpar kba mnõ snã, krainmrõ kba mõnõ. Are tô tahã bdâ azanã nwa waptkã pibumã, damã kraisipiĩ kba mnõzem nã ĩsenã kraisikwanĩ kba mõnõ. Tô tahã btâ nã za kuzâ hêwa tê kutõr pês, are hêwa nsĩm hã rom mnõ, kãtô dure tkai wam hã rom mnõ, za tô kbure kunmã wakro nã tsikunẽ pês.
Are Waptokwa Zawre dat wam kmã ropisdu, krsô wanmĩpar mnõ, tô hêwa te kãtô dure tkai te. Tazi za danĩm romkmãdkâ prabâ ĩkwaĩmba ktabi ro dat krkmãkwamãr.
Tâkãnẽ mnõze mba, tô tahã btâ zô kraismĩpar kba mnõ re, tô kanõrĩkwa, ĩsiwaikẽ ktab nõrĩ, pe, ĩsenã kraisikwanĩ kba mõnõ, mãrĩ aikmã kba dat sãmr mnõ kõ snã, kãtô dure mãr nã dat kraikmã tom kba mnõ kõ snã, romkunẽ kupanã, aipkẽ nmrõ psê kba mnõ snã krainmrõ kba mnõ pibumã.
Ro krkmã aispokrpku psê kba mnõ pibumã, tô kãnẽ: Dat ai psê kba mnõ pibumã, tetô Wakmãdkâkwa adu dahâipre pa snã krdanmĩpar. Tâkãnẽ nã nãt dure wasimẽ hã Paulo aim kuĩkrekw. Tahã tô wasimẽ hã, wam sawi ktabi hã. Are ĩkrãi waihkuze Waptokwa Zawre dat tmã sõmr prabâ, mãt tâkãnẽ nã aim kuĩkrekw.
Tô kbure hêsuka tê kuĩkre mnõ mba, nãt Wakmãdkâkwa mnĩ aipâ dat krẽwaizem nã, ĩt aim kuĩkre kba mnõ nẽ, dure tê kuĩkre. Are hêsuka wasimẽ hã Paulo tê kuĩkre mnõ wam hã nmãhã ĩsmĩ rowahtuze, azanã nõkwa tê samãr waihku psê kõdi. Tanẽ nmẽ, za ro tê waihku prãirê nẽ hã, kãtô dure tê dazazêĩ prãirê nẽ hã tâkãnẽ hã Paulo ãnmĩ rowahdu siwakru wasku, dawadi nõrai mã. Tô tanẽ za dure tô tanõrĩ aimõwi hã Waptokwa Zawre danĩm hêsuka wam hã rowahtuze siwakru tkrê dam rowahut. Tâkãnẽ hã tkrê dam rowahtu mnõze, tô aimã sikunẽ mnõ pibumã.
Are kanõrĩkwa, ĩsiwaikẽ nõrĩ, tô kbure bât tâkãhã krwaihku psê kba mõn. Twa ssem kõ nẽ hã akwẽ nõrĩ sĩm romkmãkwamãr kunẽ nã taistokrãm kba mnõ kõ pibumã, kãtô dure danĩm romkmãdkâ pê Waptokwa Zawre dat aim sõmr kba mnõ, rmẽ kba mnõ kõ pibumã, kraisimã ropibui psê kba mõnõ.
Wakmãdkâkwa Jesus Cristo tô Wakmãdkâkwa kãtô Wapkẽhrikwa. Tahã dapkẽ psê snã aimõ dat kraikmãdkâ kba mnõ pibumã, kãtô dure krdawaihku psê kba mnõzem nã aimõ kraisiwrahku kba mnõ pibumã, kraisikwanĩ psê kba mnõ pibumã, kmã ĩzapa hã. Wakmãdkâkwa waza wat krdawasku wẽ, tokto, kãtô dure wamhuire snã! Tô tanẽ!
<font color=teal>DAWANÃ HÃ HÊSUKA JOÃO TÊ KUĨKRE</font>Krwaromãdkâ mnõ pibumã hã damrmẽ nã dat krdawamtrẽ mnõ nã rowaskuzeWat aim kuĩkrekwa, tô damrmẽ nã dat krdawamtrẽ mnõ krwaromãdkâ mnõ pibumã hã nã. Krdahêmba mnõze, tô Waptokwa Zawre ro dat krãipus mnõ kõ re hawi. Tô tahã damrmẽ nã dat krdawamtrẽ mnõ watô wasispokrê nã dawaparn, are dure watmõ nã dakmã wanõpren, are dure wanĩpkra nã dakupin. Tô ĩsenã, watô dakmã wanõpren, are dure wanĩpkra nã dakupin.
Akwẽ krromãdkâ mnõ pibumã romkmãdkâ nõmrkwa, tônmẽ tkai wa dasihêĩkre wi, wat krdakmã wanõpre. Tanẽ nmẽ, wat tokto akwẽ krromãdkâ mnõ pibumã hã romkmãdkâ nõmrkwa krdahêmba wamhuire mnõ dakmã, ro aim wasku kban. Tahã tô ahâmre hawit Waptokwa Zawre damẽ krdahêmba, are mãtô wanõr mã tasihêĩkren, tônmẽ tkai wa.
Ro wasitmõ nã wat krkmãdkâ mnõ, damrmẽze wasispokrê nã wat krwapar mnõ, wat aim wasku kban, Waptokwa Zawre damẽ, kãtô dure Dakra Wakmãdkâkwa Jesus Cristo damẽ krwanmrõ mnõ nẽ, smĩstu tô smĩsi romkmãdkâ nã wanõr nẽ krainmrõ kba mnõ pibumã.
Wapkẽ toi psê snã smĩstu krwanmrõ mnõ pibumã, wat tâkãnẽ hã aim kuĩkre kban.
Waptokwa Zawre tô romkuiwẽDamrmẽze Wakmãdkâkwa Cristo dat wam sõmrĩ, kãtô dure wat aim wasku kba mnõ, tô kãnẽ: Waptokwa Zawre tô romkuiwẽ nẽt krdahêmba, romzakrã kupanã ktabi krdahêmba mnõze hã.
Twa, romzakrã nã hã romkmãdkâ pra krwanmrõ mnõ wa, Waptokwa Zawre damẽ krwanmrõ mnõ nã krwasiwasku mnõ wa, krwasiwasku mnõze tô romkare.
Are Waptokwa Zawre romkuiwẽ wa krdahêmba mnõ nẽ, romkuiwẽ wa krwanmrõ mnõ wa, waza krwasisnã wanõpre psê mnõ snã smĩstu krwanõmr. Tâkãnẽ wa, za Wakmãdkâkwa Jesus, Waptokwa Zawre dakra, tô kbure romkunẽ wat krkmãkwamãr mnõ, dawapru nã dat wam par pês.
Romkunẽ nĩwa wat kmãnãr kõ nã, krwamrmẽzus mnõ wa, tô aimã wat krwasistokrãm. Tâkãnẽ wa, tô ĩsenã hã romkmãdkâ kupanã krwanmrõ mnõze.
Are, wanĩm romkmãkwamãr kunẽ Waptokwa Zawre damã wat wasku psê mnõ wa, tô dat wam kmã ropistuzem prabâ, za ĩkwaĩmba ktabi, kãnẽ dat wam kmã krãinĩsut: romkunẽ wat krkmãkwamãr mnõ za mãr kõ snã dat wam rẽm, are dure ro ĩkwaĩmba kõ snã wat krkmãkwamãr mnõ, za dat wam par pês.
Romkunẽ adu nĩwa wat kmãnãr kõ nã krwamrmẽzus mnõ wa, wat Waptokwa Zawre dasimãza nã wat krdawasku. Tâkãnẽ wa, damrmẽze wapkẽ krê krhêmba mnõ kõdi.
Wakmãdkâkwa Cristo tô WawaihkâkwaĨkra nõrĩ, romkunẽ kmãnãr kba kõ pibumã, wat tâkãhã aim kuĩkrekw. Are nõkwa romkunẽ tê kmãnãr wa, tetô adu wawaihkâkwa smĩsi krdahêmba. Ta tô Wakmãdkâkwa Jesus Cristo, tahã za ĩkwaĩmba ktabi ro dat krkmãkwamãr. Waptokwa Zawre danõka za wakwawi krdamrẽm.
Tô Wakmãdkâkwa Jesus Cristo dahawi, za Waptokwa Zawre wanĩm romkunẽ mãr kõ snã dat wam rẽm. Are wanõr mã si kõdi, tô tkai pâ akwẽ nõrai mã zemã ĩsĩm romkunẽ mãr kõ snã dat tmã rmẽ mnõze, tô tô ta dahawi.
Romkmãdâ Waptokwa Zawre dat wam rmẽ mnõ, wat krkmãdkâ psê mnõ wa, waza wat dawaihku nã, krwasiwaihku pês.
Are nõkwa kãnẽ mrmẽ wa: “Wa Waptokwa Zawre ĩt dawaihkudi”, are romkmãdâ dat wam rmẽ mnõ tkrê kmãdkâ psê mnõ kõ wa, tô dasimãzaĩnẽ hã, ĩsenã hã romkmãdkâ kupanãt krmõ.
Waptokwa Zawre damẽ krmõr nã nõkwa siwasku pibumã, tô Wakmãdkâkwa Jesus Cristo tônmẽ tkai wa ro dat krkmãdkâ mnõ prabâ, za dure ro tkrê kmãdâk.
Romkmãdkâ tem nã rowaskuzeĨsimẽ hã nõrĩ, tâkãhã romkmãdâ ĩt aim kuĩkre kba mnõ, tem kõdi. Tâkãhã tô kũ ĩsnãkrta hawi Waptokwa Zawre dat kraim sakra kba mnõ. Tâkãhã ahâmre hawim hã romkmãdkâ nã, bâtô rowasku krwapar kba mõn.
Tô tanẽ kõ wam nẽ, tô dure romkmãdkâ te. Tô romkmãdkâ tem nẽ mãt Wakmãdkâkwa Jesus Cristo krdanẽm mnõzem nã, kãtô dure krainmrõ kba mnõzem nã, ĩsenã nã tsihêĩkre pês. Tô tâkãhã romkmãdâ wat krkmãdkâ psê mnõzem hawi, tetô romzakrã wam tsikutõr, are romkuiwẽ ktabi wam kuiwẽ.
Nõkwa simẽ hã tkrê krui wapar mnõ snã, romkuiwẽ wa krmõr nã krsiwasku mnõ wa, tetô adu romzakrã wa krmõ.
Simẽ hã tkrê sawi psê mnõ nẽ hã, tô romkuiwẽ wat krmõ. Ĩsĩm romkmãdâ nõkwa nhanẽ romkunẽ tmẽ tê twi kdâi kõdi.
Nõkwa simẽ hã tkrê krui wapar mnõ wa, tô romzakrã wat krmõ. Nmõmõ mõrze tê waihku kõdi, romzakrã tê tmõ ntom nmẽ.
Ĩkra nõrĩ, Wakmãdkâkwa Cristo krdazazêĩ kba mnõzem hawi, Waptokwa Zawre aisĩm romkmãkwamãr kunẽkwa mãr kõ snã dat aim rmẽ kba mnõ nmẽ, wat aim kuĩkrekw.
Aikte ptokwai nõrĩ, kãtô dure aikte zeparkwai nõrĩ, tka dat krãiwatbrozem hawi krdahêmba mnõ krdawaihku kba mnõ nmẽ, wat aim kuĩkrekw. Waptem nõrĩ, Hêpãrwawẽ krkmã kahõs kba mnõ nmẽ, wat aim kuĩkrekw.
Dakrarê nõrĩ, Waptokwa Zawre krdawaihku kba mnõ nmẽ, wat kãhã aim kuĩkrekw. Daptokwai nõrĩ, kãtô dure dazeparkwai nõrĩ, tkai krãiwatbrozem hawi krdahêmba mnõ, krdawaihku kba mnõ nmẽ, wat aim kuĩkrekw. Waptem nõrĩ, kraisiwãittê psê kba mnõ nmẽ, wat aim kuĩkrekw. Waptokwa Zawre damrmẽze tetô aipkẽ krê kba mba krhêmba. Tanẽ nmẽ, bât aisipttê kba nã Hêpãrwawẽ nĩptdê kmã kahõskw.
Tkai mba hã romkmãdâ, kãtô dure tkai mba hã rom mnõ, krsawi kba mnõ knã. Tkai mba hã romkmãdâ krsawi kba mnõ wa, za Waptokwa Zawre krdazawi kba mnõ kõdi.
Tkai mba hã romkmãdâ nmãhã Waptokwa Zawre dahawim kõdi. Akwẽ nĩm romkmãdkâ kunẽ pra ro krkmã sapka mnõ, kãtô dure ro tmõ nã akwẽ tkrê sãmr wẽ mnõ simã tkrê kakburõi mnõ zêĩ tê, kãtô dure tâkãinnĩ hã rom nã krsimã prê mnõze, Waptokwa Zawre dahawim kõdi. Tô kbure tâkãnẽ hã, tô tâkãinnĩ hã romkmãdkâ kunẽ hawi.
Tka za tô kbure akwẽ nĩm rom waikẽ re tsikutõr. Are Waptokwa Zawre danĩm romkmãdkâ pra ro tkrê dam kmãdkâ mnõ nẽ hã za krromãdkâ wamhuire.
Wakmãdkâkwa Cristo dakrui waparkwai nã rowaskuzeĨkra nõrĩ, ro sikutõr mnõzep ku mãtô ro tkrturê. Wakmãdkâkwa Cristo dakrui waparkwa za mnĩ mõr nã, bâtô krwapar kba mõn. Are mãtô dakrui waparkwai nõrĩ kahâ snã krãiwaireb. Twa, tâkãnẽ nã watô ro sikutõr mnõzep ku rom krturê nã rowaihkun.
Tô ĩsenã, wasimẽ hã kõ nmẽ, wawaikwam hawi mãt tô tanõrĩ waire. Wasimẽ hã kwaikâ, arknẽ adu wanõr mẽ krnõmr. Wasimẽ hã kõ nã sihêĩkre psê mnõ pibumã, mãt warẽ.
Are mãtô Wakmãdkâkwa Cristo Waptokwa Zawre Dahêmba dat kraim dazatõrkw. Tâkãnẽzem hawi, bât ĩsenã hã romkmãdâ krwaihku kba mõn.
Twa, ĩsenã hã romkmãdkâ sazêĩ kõkwai nõrai mã nẽ, ĩt aim kuĩkre kba kõdi. Tô ĩsenã hã romkmãdâ krwaihku kba mnõ nmẽ, wat aim kuĩkrekw. Are ĩsenã hã romkmãdkâ hawi romkare hã dasimãzaze adu nĩwa krãiwatbro kõ nã, aim waihkudikwa.
Nõkwap sa akwẽ simãza? Tô Wakmãdkâkwa Jesus Cristo Waptokwa Zawre dapkẽhrikwai pibumã dat dazatõr kõ nã, tê wasku nẽ hã. Tâkãnẽ ro tkrê wasku mnõ, tô Wakmãdkâkwa Cristo dakrui waparkwa. Tô tahã tetô Waptokwa Zawre, kãtô dure Dakra tê dawẽ kõdi.
Dakra nõkwa tê dawẽ kõ wa, za dure Waptokwa Zawre dawẽ kõ. Are Dakra tkrê dazazêĩ mnõ nẽ hã, tetô dure Waptokwa Zawre tkrê dazazêĩ pês.
Tâkãnẽ mnõze mba, Waptokwa Zawre damrmẽze ĩsnãkrta hawi krwapar kba mnõ, aipkẽ kba mba krkburõi psê kba mõnõ. Ĩsnãkrta hawi krwapar kba mnõ, krkmã aispokrpku psê kba mnõ snã krainmrõ kba mnõ wa, teza Waptokwa Zawre damẽ, kãtô dure Dakra damẽ, krainmrõ wamhuire kba mõn.
Wakmãdkâkwa Cristo aimã dat krwam kmã ropistu mnõ, tô krwaromãdkâ wamhuire mnõ pibumã.
Tâkãhã ĩt aim kuĩkrekwa, tô tkraistokrãm zêĩ kba mnõ nõrai kmã, wat aim kuĩkrekw.
Are mãtô Wakmãdkâkwa Cristo Dahêmba dat aim dazatõrkw. Dahêmba kanõrai mẽ kba krdanẽm mnõ re, za dat kraim rowahtu psêkw. Twa, dam rowahtukwai kamõ za kraiw srowaptkâ kba mnõ kõdi. Dahêmba za tô kbure rom nã wam rowahtun, are dat krwam rowahtu mnõze tô ĩsenã, romkare kõdi. Twa, Waptokwa Zawre Dahêmba dat kraim rowahtu kba mnõ, krkmãdkâ psê kba mõnõ, kãtô dure Wakmãdkâkwa Cristo damẽ aimõ krainmrõ kba mõnõ.
Waptokwa Zawre dakra nõrai waskuzeĨkra nõrĩ, Wakmãdkâkwa Cristo damẽ aimõ krainmrõ psê kba mõnõ, mnĩ damõrze nwa waptkã wa, mãr mã wapahi kõ snã damã krwasiwasku mnõ pibumã. Aimõ damẽ krwanmrõ psê mnõ wa, aipâ dawsize bdâ nwa waptkã wa, mãr nã wasiwazem mnõ kõ snã, kãtô dure mãr mã wasimẽkur zêĩ mnõ kõ snã, waza damã wasiwaskun.
Wakmãdkâkwa Cristo ĩsenã hã romkmãdâ nĩwa dat kmã pnĩ kõ nã, aim waihkudikwa. Tâkãnẽzem hawi, teza dure kãnẽ rowaihkukw: Pkẽ psê snã rom pê tkrê kmãkwamãr mnõ nẽ hã, tô Waptokwa Zawre dakra.
Waptokwa Zawre dat krwazawi zepku mnõze sawre ktab nã, pe, kmã aisimãzus kwaba! Ĩsenã ktabi dat krwazawi mnõ nmẽ, mãt dakra nã dat krwawamtẽr. Are tô ĩsenã, wanõrĩ tô dakra. Are tkai mba hã romkmãdkâ pra krĩnmrõ mnõ nõrĩ, Waptokwa Zawre tê dawaihku mnõ kõ nmẽ, dure wanõrĩ dakra nã tê wawaihku mnõ kõdi.
Ĩsiwaikẽ nõrĩ, wanõrĩ tô Waptokwa Zawre dakra tokto, are za nhanẽ krwahêmba mnõze adu wat waihku psê kõdi. Are ro wat waihu, tô kãnẽ: Wakmãdkâkwa Cristo dure mnĩ dakrãiwatbro wa, tô ĩsenã nhanẽ dahêmba, waza dakmã wanõpren, are krdahêmba mnõzem prabâ, waza dure wanõrĩ krwahêmba.
Tâkãnẽ ro Wakmãdkâkwa Cristo dat tmã kmã krãinĩstu psê pibumã, krdazô smĩpar mnõ, za Wakmãdkâkwa Cristo romkunẽ kupanã krdanẽm mnõ nẽ, romkunẽ hawi krsismrã pês.
Romkunẽ tkrê kmãkwamãr mnõ nẽ hã, mãtô romkmãdkâ prê Waptokwa Zawre dat wam rmẽ mnõ kmã pnĩ. Tô romkunẽ hawi za nõkwa romkmãdkâ prê dat wam rmẽ mnõ tkrê kmã pnĩ.
Wanĩm romkunẽ dat wam par pibumã, Wakmãdkâkwa Cristo mnĩ damõr nã, kãtô dure adu nĩwa romkunẽ dat kmãnãr kõ nã, aim waihkudikwa.
Ĩkra nõrĩ, kraisimã ropibui psê kba mõnõ, nõkwa taistokrãm kba mnõ kumnãstê. Ĩkwaĩmba ro tkrê kmãkwamãr mnõ nẽ hã, tô akwẽ pkẽ pê, Wakmãdkâkwa Cristo ĩkwaĩmba ro dat krkmãkwamãr mnõ prabâ, ro tkrê kmãkwamãr mnõ nmẽ.
Romkunẽ aimõ tkrê kmãkwamãr mnõ nẽ hã, tô Hêpãrwawẽ tê, tô tka krãiwatbrozem hawi, Hêpãrwawẽ romkunẽ tkrê kmãkwamãr mnõ nmẽ. Are mãtô Waptokwa Zawre Dakra mnĩ tamõrn, Hêpãrwawẽ nĩm rom kmãkwamãr kunẽ dat kutõr pibumã.
Waptokwa Zawre danĩm romkmãdâ dakra nõrai mẽ krhêmba mnõ nmẽ, za dakra aimõ romkunẽ tkrê kmãkwamãr mnõ kõdi.
Kãnẽ nã waza Waptokwa Zawre dakra nõrĩ, kãtô dure Hêpãrwawẽ kra nõrĩ, waihku psên: Nõkwa ĩkwaĩmba hã romkmãdkâ prabâ ro tkrê kmãkwamãr mnõ kõ wa, are dure simẽm hã tkrê sawi mnõ kõ wa, Waptokwa Zawre dakra kõdi.
Krwassawi mnõzem nã rowahtuzeWaptokwa Zawre damrmẽze aim krãiwatbro kbazem hawi, rowahdu krwapar kba mnõ, tô kãnẽ: Krwassawi psê mnõ snã krwanmrõ mnõ pibumã.
Twa, ahâmre hã ambâ Caim nã dat krwamtrẽ mnõ nĩm romkmãdkâ kunẽ prabâ, za krwanmrõ mnõ kõdi. Hêpãrwawẽ tê nmẽ, nãt Caim pnã wĩ. Mãr hawi mãp kwaz wĩ? Tô sĩm romkmãkwamãr kunẽ hawi. Ro tkrê kmãkwamãr mnõze kunẽdi, are ĩpnã tô psê snã sit ro tkrê kmãkwamãr.
Ĩsimẽ hã nõrĩ, tkai wam hã akwẽ nõrĩ tkraikrui zanĩ kba mnõ wa, krtmã aisikrãm kba mnõ knã.
Ro wat waihu, tô kãnẽ: Krwaromãdkâ wamhuire mnõ pibumã, dadkâ hawi watô wasismrã parn. Wasimẽm nõrĩ wat krsawi psê mnõzem hawi, watô tâkãhã waihkun. Simẽ hã tkrê sawi mnõ kõ nẽ hã, tô akwẽ dkâ nẽ.
Simẽ hã tê krui wazrê nẽ hã, tô dapãrkwa. Are, dapãrkwa za krromãdkâ wamhuire mnõ kõ nã, waihkudikwa.
Wazawi tê dadkâ da dasissõmrzem hawi, mãt Wakmãdkâkwa Cristo nhanẽ ĩsenã wasimẽ hã wat krsawi mnõze wam waskun. Twa, ĩkwaĩmba tô dure wanõrĩ wasimẽm nõrai kmã wadkâ pibumã, wasissõmr da.
Twa, wasimẽ hã wi mãrĩ twi srowaptkâ wa, are nõkwa sĩm rom zawre nẽ hã wasimẽm hã nã krpkẽ mnõ kõ wa, nhanẽ bza Waptokwa Zawre tkrê dazawi mnõ nẽ hã akwẽ nẽ tsiwasku?
Ĩkra nõrĩ, wamrmẽ nã si wasimẽm nõrĩ wat krssawi mnõ wa, krwassawi mnõze ĩkwaĩmba kõdi. Ĩsenã wat krssawi mnõ wa, rom pê wat krkmãkwamãr mnõ nã, waza krwassawi mnõze waskun.
Waptokwa Zawre danõka wapkẽ nmrõ snã krwanmrõ mnõzeTwa, tô ĩsenã krwassawi mnõzem hawi, waza Waptokwa Zawre ĩsenã hã danĩm romkmãdkâ pra krwanmrõ mnõ nã, wasiwaihkun, are danõka krwapkẽ nmrõ psê mnõ snã, krwanõmr.
Tâkãhã tô kãnẽ: Wapkẽ krê romkmãkwamãr kunẽ nã wasiwaihku wa, ro wat waihu, tô kãnẽ: Waptokwa Zawre tetô rowaihkuzem nã wasipkẽ krêm hã wasiwaihkuze kmã spain, twa, tô kbure ro dam waihku psê ktabd.
Tâkãnẽ mnõze mba, romkmãdkâ kunẽ pra krwanmrõ mnõ kõ nã, wapkẽ krê krwasiwaihku mnõ wa, mãr mã krwapahi mnõ kõ snã, waza Waptokwa Zawre danõka krwanõmr.
Romkmãdâ dat wam rmẽ mnõ, wat krkmãdkâ psê mnõ nmẽ, kãtô dure krkmã dazapka mnõ prabâ, ro wat krdam kmã krãinĩstu psê mnõ nmẽ, za tô kbure rom nã wat krdawar mnõ dat krwam sõmr.
Waptokwa Zawre ro dat wam krui mnõ, tô Dakra, Jesus Cristo, wat krdazazêĩ psê mnõ pibumã, kãtô dure ro dat wam krui prabâ, krwassawi psê mnõ snã krwasikmãdkâ mnõ pibumã.
Romkmãdâ dat wam rmẽ mnõ tkrê kmãdkâ psê mnõ nẽ hã, tetô Waptokwa Zawre damẽ krnẽ, are Waptokwa Zawre tetô dure tô tahã mẽ krdanẽ. Dahêmba dat wam dazatõrzem hawi, Waptokwa Zawre wanõr mẽ krdanẽm mnõ nã wam waihkud.
Waptokwa Zawre Dahêmba danmĩ rowahtuzeĨsiwaikẽ ktab nõrĩ, Waptokwa Zawre Dahêmba danmĩ rowahtu prabâ, tkrê dam rowahtu mnõ nõrai nẽ krsiwasku mnõ nẽ hã, prare krsazêĩ kba mnõ knã. Romkare hã damrmẽ waskukwai nõrĩ ropore krsĩpe wawẽ mnõ nmẽ, ĩsenã Waptokwa Zawre Dahêmba danmĩ rowahtu prabâ rowahtu zô, dam rowahtukwai nõrĩ akâ krsabui psê kba mõnõ.
Ro tkrê wasku mnõ hawi, teza Waptokwa Zawre Dahêmba prabâ ro tkrê dam rowahtu mnõ nẽ hã, waihkukw. Nõkwa kãnẽ mrmẽ wa: “Tô ĩsenã, mãtô Wakmãdkâkwa Jesus Cristo tasĩ akwẽn”, tô ta mẽ tetô Waptokwa Zawre Dahêmba krdanẽ.
Are Wakmãdkâkwa Jesus dasĩ akwẽ nã tê dazazêĩ kõ nẽ hã, Waptokwa Zawre Dahêmba tahã mẽ krdanẽm mnõ kõdi, Wakmãdkâkwa Cristo dakrui waparkwai mẽt krmõ. Dakrui waparkwa mnĩ mõrzem nã bâtô rowasku waparkw, are tetô tkai mba krmõ.
Ĩkra nõrĩ, tô kanõrĩkwa tô Waptokwa Zawre datê. Tanẽ nmẽ, bât romkare damrmẽ waskukwai nẽ krĩsiwasku mnõ nõrĩ krkmã kahõs kba mõn. Waptokwa Zawre Dahêmba aikmã kba krdahêmba mnõ tkai mba hã romkmãdkâ pra krĩnmrõ mnõ nõrai mẽ krĩmõrĩ danĩpttê nã dat kmã spai nmẽ, bât kmã kahõs kba mõn.
Tô tanõrĩ ro tkrê wasku mnõze, tô tkai mba hã romkmãdkâ nã. Tanẽ nmẽ, za tkai mba hã romkmãdkâ pra krnmrõ mnõ nõrĩ, tô tanõrai smĩ rowahdu wapar wẽ snã tkrê wapar.
Are wanõrĩ, tô Waptokwa Zawre datê. Tanẽ nmẽ, za Waptokwa Zawre tê dawaihku nẽ hã tê wawapar pês, are tê dawaihku kõ nẽ hã tê wawapar kõdi. Twa, tâkãnẽzem hawi, waza Waptokwa Zawre Dahêmba danmĩ rowahtu pra krĩnmrõ mnõ nõrĩ, kãtô dure siwakru dam rowahtukwai pra krĩnmrõ mnõ nõrĩ, waihkun.
Waptokwa Zawre dat krwazawi mnõzem nã rowaskuzeĨsiwaikẽ ktab nõrĩ, arê aimõ krwassawi psê kba mõnõ. Krwassawi psê mnõze tô Waptokwa Zawre dahawi. Simẽ hã tkrê sawi psê mnõ nẽ hã, tô Waptokwa Zawre dakra. Tô tahãt Waptokwa Zawre tkrê dawaihku pês.
Waptokwa Zawre tetô aimõ dat krwazawi psê mnõ snã krdahêmba. Tâkãnẽ mnõze mba, tkrê dazawi mnõ kõ nẽ hã Waptokwa Zawre tê dawaihku kõdi.
Kãnẽ nã mãt Waptokwa Zawre dat krwazawi mnõze, wam hêĩkren: Tkai ku mãt mnĩ Dakra pisirê dazatõrn, tô ta dakmã krwaromãdkâ wamhuire mnõ pibumã.
Dat krwazawi mnõze, tô kãnẽ: Waptokwa Zawre wat dazawi kõ re, mãt dat krwazawi mnõzem hawi, Dakra wam dazatõrn, tô ta dakmã romkunẽ wat krkmãkwamãr mnõ mãr kõ snã dat wam rmẽ mnõ pibumã.
Ĩsiwaikẽ nõrĩ, Waptokwa Zawre tâkãnẽ ĩsenã dat krwazawi mnõ nmẽ, ĩkwaĩmba tô dure krwassawi psê mnõ si.
Waptokwa Zawre Dahêmba dat wam dazatõrzem hawi, wat Waptokwa Zawre damẽ, krwanmrõ mnõ nã, kãtô dure wanõr mẽ krdanẽm mnõ nã, waihkun.
Waptokwa Zawre tô kbure tkai wam hã akwẽ dat mnõ pibumã, Dakra tkai ku dat dazatõr nã, watô kmãdkân, are dure akwẽ nõrai mã wat krwasku.
Nõkwa ĩsenã kãnẽ ro tê wasku wa: “Wakmãdkâkwa Jesus Cristo tô Waptokwa Zawre Dakra.” Tô tahã mẽt Waptokwa Zawre krdanẽ, are tô tahã dure damẽ krnẽ.
Waptokwa Zawre dat krwazawi mnõze watô wat krwaihuk, are dure wat krsazê. Waptokwa Zawre tetô aimõ dat krwazawi. Are nõkwa tkrê dazawi mnõ snã krnẽm mnõ wa, tô damẽt krnẽ, are Waptokwa Zawre dure tô tahã mẽt krdanẽ.
Tônmẽm hã tkai wa, Wakmãdkâkwa Cristo damẽ krwanmrõ mnõzem hawi, waza wat krdazawi mnõzem nã krwasiwrahku pês, Waptokwa Zawre ro dat dam nõmr mnõze bdâ nwa waptkã wa, wapkẽ ttê snã ro wat krkmãdkâ mnõ pibumã.
Ĩsenã Waptokwa Zawre tkrê dazawi mnõ nẽ hã, mãr mã pahi kõ snã, za krmõ. Dat krwazawi psê mnõ nmẽ, za mãr mã pahi kõdi. Twa, adu pahi snã krĩmõr nẽ hã, adu dat krwazawi mnõzem nã sipkẽ krê tê sazêĩ psê mnõ kõdi. Tâkãnẽzem hawi, za pahi snã krmõ, rowẽ kõ Waptokwa Zawre za dat tmã krãiwatbro pipa tê.
Wat dazawi kõ re, Waptokwa Zawre dat krwazawi mnõzem hawi, wat tokto wat krdazawi.
Nõkwa kãnẽ mrmẽ wa: “Wa Waptokwa Zawre ĩt dazawidi”, are simẽ hã tkrê krui wapar mnõ wa, simãzaĩdi. Tô simẽ hã tmõ nã tkrê kmãdkâ mnõ, tkrê sawi mnõ kõ wa, nhanẽ bza Waptokwa Zawre tkrê dakmãdkâ mnõ kõ, tkrê dazawi?
Kãhã tô romkmãdkâ prê Wakmãdkâkwa Cristo dat wam rmẽ mnõ: Waptokwa Zawre tkrê dazawi mnõ nẽ hã, za dure simẽ hã tkrê sawi pês.
Tkai mba hã romkmãdkâ kupanã krwanmrõ mnõzem nã rowahtuzeTô kbure Wakmãdkâkwa Jesus, Dapkẽhrikwa Waptokwa Zawre dat kmã ropistu nã, tê dazazêĩ nẽ hã, tô Waptokwa Zawre dakra. Are aikte nõrai ptokwa tkrê sawi mnõ nẽ hã, tô dure sinõkra nõrĩ tmã sawidi.
Twa, Waptokwa Zawre wat krdazawi mnõzem hawi, kãtô dure romkmãdâ dat wam rmẽ mnõ wat krkmãdkâ psê mnõzem hawi, waza dakra nõrĩ wat krsawi mnõ nã, waihkun.
<sup>(3-4)</sup> Waptokwa Zawre tkrê dazawi psê mnõ nẽ hã, za romkmãdâ dat wam rmẽ mnõ tkrê kmãdkâ pês. Waptokwa Zawre dakra nõrĩ tkai mba hã romkmãdkâ kunẽ kupanã krnmrõ mnõ pibumã sipttêd. Tanẽ nmẽ, romkmãdâ dat wam rmẽ mnõ wat krkmãdkâ psê mnõ pibumã, wanõr mã tui kõdi. Wat krdazazê mnõzem hawi, waza wanĩpttêze wasimã sãmrn, tkai mba hã romkmãdkâ kunẽ kupanã krwanmrõ psê mnõ pibumã.
(-)
Nõkwa bza sa tkai mba hã romkmãdkâ kunẽ kmã kahõs? Tô Wakmãdkâkwa Jesus, Waptokwa Zawre Dakra nã tkrê dazazê mnõ nẽ hã si, za kmã kahõs.
Wakmãdkâkwa Jesus Cristo dakmã hã rowaskuzeWakmãdkâkwa Jesus Cristo tô tô kummã tkai ku mnĩ damõrĩ hã. Dasikrãikwanrẽzem nã hã kâ nã, kãtô dure dadkâzem wa dawapru dat saikwarzem nã, mãt mnĩ tamõrn. Kâ nã si wam dasihêĩkre kõdi. Kâ nã kãtô dure dawapru nã, mãt wam tasihêĩkren. Waptokwa Zawre Dahêmba tô ĩsenã hã rom waskukwa. Are tô ta dazemã mãt tâkãhã tô ĩsenã nã wam waskun.
Twa, tô mrẽpranẽ tetô Wakmãdkâkwa Jesus dakmã ro wam wasku:
Smĩsi tô Waptokwa Zawre Dahêmba, are ĩkamõ tô kâ, are dure ĩkamõ tô dawapru. Are tô siwam sit tâkãhã mrẽpranẽ hã ro wam wasku.
Akwẽ nõrĩ ro tkrê wam wasku mnõze, waza sazêĩn. Are Waptokwa Zawre ro dat krwam wasku mnõze, za prê nã akwẽ ro tkrê wam wasku mnõze kmã spa. Are tâkãnẽ nã mãt Waptokwa Zawre Dakra nã, ro wam waskun.
Waptokwa Zawre Dakra tkrê dazazêĩ mnõ nẽ hã, tetô sipkẽ krê dakra dakmã hã rowaskuze ĩsenã nã tê waihuk. Are Waptokwa Zawre tê dazazêĩ kõ nẽ hã, tô dasimãza nã mãt tkrê dawasku, Dakra nã dat krwam wasku mnõ tê sazêĩ kõ nmẽ.
Twa, dat wam waskuze, tô kãnẽ: Krwaromãdkâ wamhuire mnõ pibumã, mãt Waptokwa Zawre dat wam nõmr. Are krwaromãdkâ wamhuire mnõze mnĩ dat wam kãwsi, tô Dakra.
Waptokwa Zawre Dakra tê dazazê nẽ hã, mãtô krromãdkâ mnõze simã kâ. Are tê dazazêĩ kõ nẽ hã krromãdkâ mnõze sĩm mãr kõdi.
Krwaromãdkâ wamhuire mnõ nã rowaskuzeKanõrĩkwa, Waptokwa Zawre Dakra krdazazêĩ kba mnõ nõrai mã, wat tâkãnẽ hã aim kuĩkrekw, krairomãdkâ wamhuire kba mnõ pibumã, Waptokwa Zawre dat aim nõmr kba mnõ nã, krwaihku psê kba mnõ pibumã.
Waptokwa Zawre krkmã dazapka mnõ prabâ, mãr nã wat krdawar mnõ wa, za dat krwawapar mnõ nã, ĩsenã nã wat krwaihku mnõ nmẽ, wat wapkẽ waptui snã wat krdawar.
Tâkãnẽ nã, ro wasimã wat waihu, tô kãnẽ: Mãr nã wat krdawar mnõ wa, za dat krwawapar. Tâkãhã ĩsenã nã wam waihku nmẽ, dure wat krdawar mnõzem prabâ, za ro dat wam kmã krãinĩstu nã, wam waihkudi.
Nõkwa, amtpẽ kõ re, simẽ hã mã ĩdkâze tmã krãiwatbro kõ pibumã hã romkunẽ tê kmãkwamãr re, simẽ hã tê kmãdkâ wa, za tahã kmã Waptokwa Zawre dawa. Tazi za ĩsimẽ hã mã ro dat tmã nõmr, krromãdkâ mnõ pibumã. Are nmãhã romkunẽ tô nõkwai mã ĩdkâze tê tmã krãiwatbro pibumã hã. Tâkãnẽ hã romkunẽ nõkwa tê kmãkwamãr wa, Waptokwa Zawre krkmã dawar kba mnõ pibumã, ĩt aim krui kba kõdi.
Tô kbure romkunẽ akwẽ nõrĩ tkrê kmãkwamãr mnõ, Waptokwa Zawre dat sãmr wẽ kõdi. Are nmãhã rom kmãkwamãr kunẽ akwẽ dkâ pibumã hã kõdi.
Ro wasimã wat waihu, tô kãnẽ: Wakmãdkâkwa Jesus, Waptokwa Zawre Dakra, Waptokwa Zawre dakra wadi nõrĩ dat krkmãdkâ psê mnõ nmẽ, dakra nõrĩ romkunẽ mba krnmrõ mnõ kõd, kãtô dure Hêpãrwawẽ nhanẽ tê kmãkwamãr kõdi.
Ro wasimã wat waihu, tô kãnẽ: Wanõrĩ tô Waptokwa Zawre danĩm akwẽ, are tô kbure tkai wam hã akwẽ wadi nõrĩt Hêpãrwawẽ nĩpttê papra krnõmr.
Waptokwa Zawre Dakra mnĩ damõr nã, kãtô dure Waptokwa Zawre, Wakmãdkâkwai ktabi, wat krdawaihku psê mnõ pibumã, wakrãi waihkuze dat wam sõmr nã, wam waihkud. Krwanmrõ mnõze tô Waptokwa Zawre damẽ, kãtô dure Waptokwa Zawre Dakra, Jesus Cristo, damẽ. Wakmãdkâkwa Jesus Cristo tô Waptokwa Zawre ktabi, are krwaromãdkâ mnõze dat wam nõmr mnõ, tô krwaromãdkâ wamhuire mnõ pibumã.
<font color=teal>DAWANÃ HÃ PARIM HÃ HÊSUKA JOÃO TÊ KUĨKRE</font>Wa, tô dazazêĩkwai nõrai kmãdkâkwa. Are tôka tô pikõ Waptokwa Zawre dat anmĩsdu hã. Tôka amã, kãtô dure akra nõrai mã, wat tâkãhã hêsuka kuĩkre. Wa ĩt aisawi ktabdikwa. Are waĩwtẽsi kõdi, tô kbure ĩsenã hã romkmãdâ tkrê kmãdkâ psê mnõ nẽ hã dure taisawi ktabdikwa.
ĩsenã hã romkmãdâ wat krkmãdkâ mnõzem hawi, wat aisawi ktabdikwa. Tâkãhã ĩsenã hã romkmãdâ wat krkmãdkâ mnõ, waza aimõ wat krkmãdkâ wamhuire.
Waptokwa Zawre, kãtô dure Dakra, Jesus Cristo, pkẽ psê snã, kãtô dure tkrê wazawizep ku mnõ snã, kãtô dure tkrê wapkẽ nmrõ psê mnõ snã, aimõ tkrê wakmãdkâ psê mnõ pibumã, kmã ĩzapa hã, ĩsenã hã romkmãdâ wat krkmãdkâ psê mnõ pibumã, kãtô dure wasimẽm nõrĩ wat krssawi psê mnõ pibumã!
Ĩsenã hã romkmãdkâ nã kãtô dure krwasissawi mnõzem nã rowaskuzeAkra nõrai kmã rowasku ĩt wapar mnõ siwa, wat ĩpkẽ to. Ĩsenã hã romkmãdâ Waptokwa Zawre dat wam rmẽ mnõ pra, nha akra nõrĩ krnmrõ mnõ nã, ĩnmĩpar wi, watô ĩpkẽ toi wawẽ.
Waptokwa Zawre dat anmĩstu nmẽ, tokto ĩt awari, tô krwasissawi psê mnõ snã aimõ krwasikmãdkâ psê mnõ pibumã. Romkmãdkâ prê tem nã ĩt am kuĩkre kõdi. Romkmãdkâ prê ĩt am kuĩkre, tô kũ ĩsnãkrta hawi Wakmãdkâkwa dat wam rmẽ mnõ hã.
Twa, Waptokwa Zawre wat krdazawi mnõ pibumã, kãtô dure wasikamõi nõrĩ wat krsawi mnõ pibumã, tô romkmãdâ dat wam rmẽ mnõ prabâ, waza ro wat krkmãdkâ pês. Romkmãdâ dat wam rmẽ mnõ, tô kũ ĩsnãkrta hawi krwapar kba mnõ, are tô kãnẽ: Aimõ kraisissawi psê kba mõnõ.
Dantokrãmkwa mãtô saktẽ zawre tsĩpe, tkai pâ. Tô tanõrĩ ro tkrê wasku mnõze, tô Wakmãdkâkwa Jesus Cristo dasĩ akwẽ kõ nã, tônmẽ tkai wa. Tâkãnẽ ro tkrê wasku mnõ, tô dantokrãmkwa, kãtô dure Wakmãdkâkwa Cristo dakrui waparkwa.
Twa, kraisimã ro pibui psê kba mõnõ, wanĩpi wat krkmãkwamãr mnõ, tare krsmĩkwra mnõ kõ pibumã. Rom wẽ Waptokwa Zawre dat kraim ropistu kba mnõ, tô kbure dat kraim sakreĩ kba mnõ pibumã, ĩsenã kraisikwanĩ kba mõnõ.
Nõkwa Wakmãdkâkwa Cristo danmĩ rowahdu tê kmã spai snã aimõ danmĩ rowahdu tkrê kmãdkâ psê mnõ kõ wa, Waptokwa Zawre damẽ krmõr kõdi. Are nõkwa Wakmãdkâkwa Cristo danmĩ rowahdu tkrê kmãdkâ psê mnõ wa, tô Waptokwa Zawre damẽ, kãtô dure Dakra damẽt krmõ.
Wakmãdkâkwa Cristo danmĩ rowahtu kupanã tkraim rowahtu kba mnõ pibumã, nõkwa aitmẽ kba wsi wa, aisrõwa kba wa smĩ zazâr pibumã, tmã wẽ kba knã. Are dure kãnẽ tmã aimrmẽ kba knã: “Waptokwa Zawre dat aipkẽ nmrõ psê pibumã, wa kmã ĩzapa hã.”
Tô nõkwa pkẽ nmrõ psêzem nã tmã mrmẽ wa, za ĩsĩm romkmãkwamãr kunẽ nã waihâk.
João mrmẽ tê kmã krãinĩstuzeRo ĩt aim wasku kba mnõ pibumã, adu kahâki. Are hêsuka wa kuĩkre snã ĩt aim wasku kba pibumã, kmã ĩzapka kõdi. Aitmẽ kba ĩmõr pibumã, wat ĩnmĩpar, wasisdakbâ psê pibumã. Tazi waza wapkẽ toi ktab snã krwanõmr.
Apnã tô dure Waptokwa Zawre dat smĩsdu. Tô ta kra nõrĩ tetô dure akmã nẽsi spokr pku mnõ nã, mrmẽ am kburõ.
<font color=teal>PONKWANẽ HÃ PARIM HÃ HÊSUKA JOÃO TÊ KUĨKRE</font>Wa, tô dazazêĩkwai nõrai kmãdkâkwa. Are tôka tô ĩsiwaikẽ Gaio, ĩt kraisawi ktab mnõ hã. Tôkai mã wat tâkãhã hêsuka aim kuĩkre.
João Gaio ãkmã wtazeTôka tô ĩsiwaikẽ ktabi, are aikmã wat nẽs Waptokwa Zawre dawa, romkmãdkâ pê krkmãdkâ psê mnõ snã krainẽm mnõ nẽ, dure aimõ rowẽ psê snã krainẽm mnõ pibumã.
Aisum hã wasimẽm nõrĩ nha tônmẽ simãssi wi, mãt aikmã hã ro tĩm wasku. Ĩsenã hã romkmãdâ krkmãdkâ psê mnõ snã krainẽm mnõ nã. Tô ahâmã hawi ĩsenã hã romkmãdâ krkmãdkâ psê mnõ nẽ, aimõ krkmã wamhui mnõ nã, tĩm waskuzem hawi, wat ĩpkẽ toi pês.
Ĩpkẽ toize ktabi, tô ĩkra nõrĩ ĩsenã hã romkmãdâ aimõ tkrê kmãdkâ psê mnõ nã, ĩt wapar hawi.
Ĩsiwaikẽ Gaio, aipkẽ psê snã bât wasimẽm nõrĩ krwaihkâ psê mõn. Tô wasimẽm nõrĩ krwaihku mnõ kõ nõrai zemã, bât krwaihkâ psê mõn.
Tô tanõrĩ mãt krsawi mnõzem nã tônmẽm hã Wakmãdkâkwa dazazêĩkwai nõrai mã aikmã twat. Are wa ĩt aiwari, tô kãnẽ: Dure wahtu tê kmã wamhui wa, waihkâ psê mõnõ, Waptokwa Zawre kmã wamhuize dapkẽ toi snã dat krkmãdkâ mnõ pibumã.
Tô Wakmãdkâkwa Jesus Cristo danĩpi krdam kmãdkâ mnõ pibumã, mãt tô tahã wasimẽm nõrĩ twahtu nnãkrat. Are Waptokwa Zawre tê dawaihku kõkwai nõrĩ mãr nã tkrê waihkâ mnõ pibumã, krkmã sapka mnõ kõdi.
Tâkãnẽ mnõze mba, wanõrĩ, Wakmãdkâkwa dazazêĩkwai nõrĩ, waza wanĩm rom nã wat krwaihkâ pês. Wat krwaihkâ mnõzem nã, waza ĩsenã hã romkmãdâ tkrê dam wasku mnõzem nã, wat krwaihâk.
Diótrefes kãtô dure Demétrio ãkmã rowaskuzeTô tazim hã Wakmãdkâkwa damã krsikrãiktõ mnõ nõrai mã, watô hêsukarê tmã kuĩkre. Are ambâ, Diótrefes nã dat krwamtrẽ mnõ, tô tazi dazazêĩkwai nõrai kmãdkâkwai nã romkare krsiwasku zêĩ mnõ, waĩnĩm hêsuka tê kmãdkâ psê zêĩ kõdi.
Tanẽ nmẽ, nmãzi tô tammõ ĩwsi wa, waza tô kbure ĩsĩm romkmãkwamãr kunẽ nã tmã ĩmrẽm. Romkare tkrê wawasku kunẽ mnõzem nã, kãtô dure simãzaĩ snã ro tkrê wasku mnõzem nã, waza tmã ĩmrẽm. Are tâkãnẽ hã ĩsĩm romkmãkwamãr kunẽ adu tê hê wrĩ kõdi. Tanẽ nmẽ, wasimẽm nõrĩ tô tammõ krsinã mnõ wa, za Diótrefes tê sapar kõdi. Are nmãhã tô tazim hã wasimẽ hã tô tammõ krsinã mnõ, tê sapar pibumã, za dure Diótrefes tê tmã wẽ kõdi. Tô dazazêĩkwai nõrai sikrãiktõzem hawim zemã za wazê.
Ĩsimẽ hã Gaio, tôka tô ĩsiwaikẽ ĩt krsawi mnõ nẽ hã. Rom psê kmãkwamãrkwai nõrai pra, ro krkmãdkâ mõnõ, are romkunẽ kmãkwamãrkwai nõrai pra, ro krkmãkwamãr mnõ knã. Rom psê kmãkwamãrkwa, tô Waptokwa Zawre danĩm akwẽ, are romkunẽ kmãkwamãrkwa Waptokwa Zawre adu tê dawaihku kõdi.
Tô kburet akwẽ Demétrio ãkmã krwat. Ĩsenã hã romkmãdkâ prabâ ro tkrê kmãdkâ mnõzem hawi, mãt dure ambâ pkẽ psê nã tsiwasku. Are wanõrĩ wat dure krwawat. Are ro wat krwasku mnõ, tô ĩsenã nã, aim waihkud.
João Gaio ãmã mrmẽ tê kmã krãinĩstuzeAdut saktẽ zawre ro krsmĩkwar, ĩt aim wasku pibumã. Are kuĩkre snã ĩt aim wasku zêĩ kõdi.
<sup>(14-15)</sup> Azanã wasikmãdkâ pibumã, kmã ĩzapa hã. Tazi waza wasisdakbâ psên.  Waptokwa Zawre dat kraipkẽ nmrõ psê mnõ pibumã, kmã ĩzapa hã! Tô kbure aisiwaikẽ nõrĩ tetô aikmã nẽsi spokrpku mnõ nã, mrmẽ aim kburõ. Wasiwaikẽ nõrai mã dure wasku mõnõ, nẽs kmã wanpokrpku mnõ nã.
<font color=teal>HÊSUKA JUDAS TÊ KUĨKRE</font>Wa Judas, tô Wakmãdkâkwa Jesus Cristo damã krĩnĩpiĩ mnõ, kãtô dure Tiago ãpnã. Waptokwa Zawre dasimã dat saihrâ mnõ nõrai mã, wat tâkãhã hêsuka kuĩkre. Tanõrĩ tô Waptokwa Zawre dat krsawi mnõ snã, dat krkmãdkâ mnõ, kãtô dure Wakmãdkâkwa Jesus Cristo romkunẽ wi dat krkupsbi mnõ.
Waptokwa Zawre aimõ dapkẽ snã, dat kraipkẽ nmrõ psê kba mnõ pibumã, kãtô dure dat kraissawi psê kba mnõ snã, dat kraikmãdkâ kba mnõ pibumã, kmã ĩzapa hã!
Mãtô Waptokwa Zawre dazazêĩ kõkwai nõrĩ nha wasimẽm nõrai waikwa ku tô nĩwa, simẽkur snã zas. Tô tanõrĩ tetô Waptokwa Zawre dapkẽ snã dat krwakmãdkâ mnõzem nã hã rowahdu siwakru tkrê wasku, ssem kõ snã sĩm romkmãdkâ kunẽ pra aimõ krnmrõ mnõzem nã siwazrêze tê kmẽ sãmr zô. Are Wakmãdkâkwa Jesus Cristo, Wamrowahtukwai ktabi, kãtô dure Wakmãdkâkwai ktabi, tetô dure tê dawẽ kõ. Are Waptokwa Zawre rowẽ kõ dat tmã nõmr parzem nã, tetô ahâmre hawi danĩm hêsuka ro tê wam wasku.
Ahâmre nhanẽ Waptokwa Zawre dat krkmãkwamãr mnõ aim waihku kba nã re, Israel wam hã akwẽ nõrĩ Egito tkai hawi dat smrã mnõ snã, tô kbure dat pkẽhri mnõ nã, are tapari, tô tanõrai sum hã tê dazazêĩ kõ nẽ hã kbure dat kutõr mnõ nã, dure ĩt aikmã spokrpku kba mnõ zêĩd.
Ahâmre hêwa nsĩm hã Waptokwa Zawre danĩm akwẽ nõrai mã ro dat tmã nõmr mnõ nã, dure kraismĩ zaksê sikutõr kba mnõ knã. Simã prê mnõ snã, prêze dat tmã sõmr mnõ kmã spai snã, krsikburõi mnõzem hawi wairbe nmẽ, nãt Waptokwa Zawre sikunẽ kõ nẽ hã târa pra nã dat pawasis, are tkai krowim hã romzakrã zawre wa, smẽn, ro dat tmã nõmr mnõze bdâ nwa waptkãzep ku.
Dazakru sĩ Sodoma, kãtô dure dazakru sĩ Gomorra, kãtô dure ĩkrtawim hã dazakru tdêkwai nõrai mã, ro tmã krãiwatbro nã, dure kraispokrpku kba mõnõ. Tô tanõrĩ mãt hêwa nsĩm hã Waptokwa Zawre danĩm akwẽ nõrĩ tê dazazêĩ mnõ kõ prabâ, danĩm romkmãdâ tê kmã pnĩ, are ssem kõ snã siwakru krsisnã hêmba. Are Waptokwa Zawre mãt kunmã dkâ kõ nẽ hã nã, kutõrn. Tâkãnẽ hã rowẽ kõ dat tmã nõmr mnõzem nã, mãt nhanẽ za romkunẽ kmãkwamãrkwai nõrai mã rowẽ kõ dat tmã nõmr mnõze, tô kbure mã waskun.
Tô tanẽ za dure tô tahã simẽkur snã aiwaikwam kba ĩzas mnõ nõrĩ aimã sikunẽ pibumã, romkunẽ tkrê kmãkwamãr, ammõ nã tô tare mãrĩ krkmã sõpre mnõ prabâ. Waptokwa Zawre za tê dakmãdkâ wapu, are dure hêwa nsĩm hã danĩm akwẽ nõrĩ za tkrê wamrĩ.
Hêwa nsĩm hã Waptokwa Zawre danĩm akwẽ, Miguel nã dat krwamtrẽ mnõ zemã, mrmẽ prê zawre nã re, tô tanõrai nẽ mrmẽ kunẽ kõdi. Dakmãdkâkwait Moisés ãhêmba nã Miguel Hêpãrwawẽ mẽ mrmẽ simã tê kwanĩ siwa, Hêpãrwawẽ tê wamrĩ mnõ kõdi. Tô kãnẽ si mãt tmã mrẽ: “Wakmãdkâkwa zatô rowẽ kõ dat aim nõmr!”
Are tâkãhã aiwaikwam kba ĩzas mnõ nõrĩ tô ro tê samãr waihku kõ nẽ hã kmã zemã za tmrmẽ kunẽ wawẽ. Aikuwa mba hã romsiwamnãr nẽ, za kmã simãzus kõ snã sipkẽ nã ro tkrê kmãkwamãr. Tâkãnẽzem hawi, za aimã sikunẽ.
Tô tanõrai mã za rowẽ kõ zawre tmã krãiwatobr! Ambâ Caim nã dat krwamtrẽ mnõ prabât romkunẽ tkrê kmãkwamãr. Ktâprezum waikẽ tê, tetô ambâ Balaão nã dat krwamtrẽ mnõ prabâ, siwakru ro tkrê kmãkwamãr. Ahâmre hã ambâ, Corá nã dat krwamtrẽ mnõ, Waptokwa Zawre dakmãdkâkwa dat kmẽ nãrĩ tê kmãdkâ prê kõ nẽ, tetô dure tô tanõrĩ Wakmãdkâkwa tê dakmãdkâ prê kõ snã tkrê dakmãdâk. Are Waptokwa Zawre Corá dat kutõr nẽ, za dure tô tanõrĩ kutõrn.
Smĩstu aipkẽ psê kba snã aisa krkahur kba mnõ pibumã, kraisikrãiktõ kba mnõzep tmẽ krzas mnõ wa, za ssem kõ snã aisõkam kba krsiwadâk, are aisikrãiktõ kbazepkwa tkraiw kunẽkw. Tô simã si za ro tkrê kmãdâk. Tãi zakrã rowakku tô tare nmõmõ tê sassi mnõ nẽ dure, tô tanõrĩ hã. Tô romkrãi wdê, romkrãi prezem btâ nã, krãi kõ snã krsimãsam mnõ nẽ hã nẽ dure tô tanõrĩ hã. Tô wdê snãkrta re dat krsatos mnõ nẽ, dkâ psê ktabd.
Tô tanõrĩ tô kâ pore wam hã kâ ssamrĩ zawre nẽ. Kâ pore wam hã kâ ssamrĩ kâ zampro kâ zdare ku tkrê sakra mnõ nẽ, za tô tanõrĩ akwẽ nõka, ssem kõ snã romkunẽ tkrê kmãkwamãr. Tô tanõrĩ tô wasi hêwa hawi siwakru krrêrkê mnõ nẽ. Tô romzakrã zawre ktab wa krsikburõi wamhuire mnõ pibumã, mãt Waptokwa Zawre dat tmã nõmr.
<sup>(14-15)</sup> Ambâ Enoque nã ĩsisi, tô Adão ãzarĩ hawim hã akwẽ. Tô tahã waptkãze tô Adão ãhawi 6 nã krãiwairbe pari. Are Waptokwa Zawre damrmẽ dat tmã sõmr prabâ, mãt Enoque ahâmre, kãnẽ ro wasku: “Pe, ĩwapar kwaba: Saktẽ zawre hêwa nsĩm hã danĩm akwẽ nõrai mẽ, za Wakmãdkâkwa mnĩ tamõrn, tô kbure akwẽ nõrai mã ro dat tmã nõmr mnõ pibumã. Romkunẽ tkrê kmãkwamãr mnõ hawi, kãtô dure Waptokwa Zawre dakwaĩmba krmrmẽzus kunẽ zawre mnõ hawi, tô kbure dazazêĩ kõkwai nõrai mã rowẽ kõ dat tmã nõmr mnõ pibumã, za mnĩ tamõrn!”
(-)
Tâkãhã aiwaikwam kba ĩzas mnõ nõrĩ krnmrõ mnõze, tô rom nã krmrmẽzus mnõ snã, kãtô dure akwẽ wadi mnõ tkrê wasku kunẽ mnõ snã. Sĩm romkmãdkâ kunẽ prabâ za sipkẽ nã ro tkrê kmãkwamãr. Ro tkrê daw waikẽ mnõ nmẽ, za krsisnã wta mnõ snã, kãtô dure tare dawadi nõrĩ krkmã wta mnõ snã, krnõmr.
Dazazêĩkwai nõrai mã rowahtuzeAre tô kanõrĩkwa tô ĩsiwaikẽ. Twa, Wakmãdkâkwa Jesus Cristo damrmẽ waskukwai pibumã dat satõr nõrĩ ro za adu ĩkrãiwatbro da hã nã tkrê wasku mnõze, krkmã aispokrpku psê kba mõnõ.
Ro tkraim wasku kba mnõze, tô kãnẽ: “Tô kbure ro sikutõr mnõzep ku, ro krturê mnõ wi, za kraikmã snãrom kba nõrĩ krãiwaireb. Tô tanõrĩ za Waptokwa Zawre tê dawẽ kõ snã sipkẽ nã hã romkmãdkâ kunẽ pra, ro tkrê kmãkwamãr.”
Waptokwa Zawre Dahêmba tô tanõrai mẽ krdahêmba mnõ kõ nmẽ, za sipkẽ nã hã romkmãdkâ kunẽ prabâ romkunẽ tkrê kmãkwamãr, are dazazêĩkwai nõrĩ krkmã sĩpok.
Are tô kanõrĩkwa, ĩsiwaikẽ nõrĩ, wi tô Waptokwa Zawre krdazazêĩ kba mnõzem nã, ĩsenã aimõ kraisiwrahku kba mnõ pibumã, kraisikwanĩ psê kba mõnõ. Krdazazêĩ kba mnõze, tô romkunẽ kupanã ktabi. Waptokwa Zawre Dahêmba dat kraisipttê kba mnõ nã, aimõ krdawar kba mõnõ.
Waptokwa Zawre dat kraisawi kba mnõ snã, dat kraikmãdkâ kba mnõ pibumã, aimõ dawapar psê kba snã krkmã wamhui kba mõnõ. Are dure Wakmãdkâkwa Jesus Cristo dapkẽ psê snã dat kraisawi mnõzem hawi krairomãdkâ wamhuire kba mnõ pibumã, dat aim wẽ kba pibumã, aimõ krdazô aismĩpar kba mõnõ.
Waptokwa Zawre wat krdazazêĩ mnõze adu tê samãr waihku psê kõ nõrai kmã, kraipkẽ kba mõnõ.
Are dure nõkwam nõrĩ kunmã hawi smrã kba mõnõ, sipkẽhri mnõ pibumã. Kraisimã ropibui psê kba mnõ snã tô tanõrai sĩm romkmãdkâ kunẽ pra krainmrõ kba mnõ kõ pibumã, dawadi nõrai kmã kraipkẽ kba mõnõ. Sipkẽ nã hã romkmãdkâ kunẽ hawi, sĩm sikuzazem zemã tê kunẽ nmẽ, tô tanõrai sikuzazem zemã, krkmã aisapka kba mnõ knã.
Judas Waptokwa Zawre tê dawasku wẽzeWat krdawasku wẽ mnõ pibumã, tô Waptokwa Zawre. Tahã danĩpttêd, romkunẽ tmẽ aisbre kba kõ pibumã, dat kraiwãittê psê kba mnõ pibumã, kãtô dure mãrĩ taikunẽ kba kõ snã, aipkẽ toi kba snã, dakbuzi zawre wa, danõka dat aisõre kba mnõ pibumã.
Tô ta dawtẽsi tô Waptokwa Zawre kãtô Wapkẽhrikwa. Tanẽ nmẽ, waza Wakmãdkâkwa Jesus Cristo dakmã wat krdawasku wẽ. Tô kũ ĩsnãkrta hawi dakbuzi zawre ktabi, tô Waptokwa Zawre datê. Krdahêmba mnõze, tô tô kbure dansĩwĩ. Danĩpttê ktabi kãtô daprêzem ktabi tô dure datê. Tô kũ ĩsnãkrta hawi krdahêmba mnõ nẽ za aimõ krdahêmba wamhuire. Tâkãnẽ mnõze mba, waza wat krdawasku wẽ wamhuire! Tô tanẽ!
<font color=teal>ROMKMÃDÂ WAKMÃDKÂKWA JOÃO ÃMÃ DAT HÊĨKREZEM RE HÃ HÊSUKA</font>Romkmãdâ Wakmãdkâkwa Jesus Cristo dat ĩm hêĩkre mnõ, wat tâkãhã hêsuka wa kuĩkre. Tâkãhã tô Waptokwa Zawre Wakmãdkâkwa Jesus Cristo damã dat wasku mnõ, danĩm akwẽ nõrai mã dat tmã wasku pibumã. Tâkãhã ro wasku tô azanã za ro krãiwatbro nã hã. Mãtô Wakmãdkâkwa Jesus Cristo hêwa nsĩm hã danĩm akwẽ, dazazêĩkwa João nã dat krwamtrẽ mnõ tmẽ, mnĩ satõrn, tâkãhã romkmãdkâ nã hã ro tê tmã wasku mnõ pibumã.
Are João nãt tô kbure ro tê kmãdkâ mnõ, tê wasku. Tâkãhã ĩkuĩkre tô João ro tê wasku mnõ nã hã. Waptokwa Zawre damrmẽ dat wam rmẽ mnõ nã hã, kãtô dure ĩsenã hã romkmãdâ Wakmãdkâkwa Jesus Cristo dat wam hêĩkre mnõ nã hã, tâkãhã hêsuka.
Tâkãhã hêsuka nõkwa tê sanãmr wa, pkẽ toi snã za krmõ. Tâkãhã za ro ĩkrãiwatbro mnõ nã hã ro wasku tkrê wapar mnõ nõrĩ, kãtô dure tâkãhã hêsuka wam hã romkmãdâ tkrê kmãdkâ psê mnõ nõrĩ, pkẽ toi snã za dure krnõmr. Tâkãhã hêsuka wam hã ĩkuĩkre mnõ, tô azanã za nwa waptãr.
Wakmãdkâkwa Jesus damã 7 nã dasikrãiktõzem wam hã dazazêĩkwai nõrai mã damrmẽzeWa João, wat Ásia tkai wam hã Wakmãdkâkwa Jesus damã 7 nã dasikrãiktõzem wam hã dazazêĩkwai nõrai mã, tâkãhã hêsuka kuĩkre.Waptokwa Zawre tô ahâmre hawit krdahêmba. Tetô adu krdahêmba, are zatô dure mnĩ tawsin. Tahã, kãtô dure 7 nã dahêmba Waptokwa Zawre krdasimãssi mnõzem nõwa krĩsikburõi mnõ pkẽ psê snã tkraikmãdkâ kba mnõ pibumã, kãtô dure tkraipkẽ nõmr psê kba mnõ pibumã, kmã ĩzapa hã.
Tanẽ dure Wakmãdkâkwa Jesus Cristo, Waptokwa Zawre dakmã hã romkmãdâ dat krwam wasku psê mnõ, dat kraikmãdkâ psê kba mnõ pibumã, kmã ĩzapa hã. Wakmãdkâkwa Jesus Cristo tô dawanã hã Waptokwa Zawre Dakra dadkâ hawi dat danõkrêptu hã. Tahã tô tkai pâ tkrê dakmãdkâ mnõ nõrai kmãdkâkwai ktabi.Dat krwazawi mnõ nmẽ, mãt wdê passakrti wa dadkâzem nã wanĩm romkunẽ hawi wanmrãn.
Are mãtô dat wakburõ, Waptokwa Zawre danĩm romkmãdkâ nã akwẽ nõrĩ wat krwaihkâ mnõ snã, Waptokwa Zawre damã krwanĩpiĩ mnõ pibumã. Twa, tâkãnẽ mnõze mba, waza Wakmãdkâkwa Cristo wat krdawasku wẽ wamhuire, kãtô dure wat krdakmãdkâ prê wamhuire. Tô tanẽ!
Bukõ, Wakmãdkâkwa Jesus hêwaka wa mnĩ damõr nã! Tô kbure akwẽ nõrĩ za dakmã nõpre. Tô knĩ nã dawahikrê tê daw krêpku nõrai zemã za dakmã nõpre. Tkai pâm hã akwẽ nõrĩ za dakmã tkrûkrû. Tô ĩsenã, tâkãnẽ za ro krãiwatobr. Tô tanẽ!
João Wakmãdkâkwa Jesus Cristo tê dakmãdkâzeWa tô João, aimẽ kba hã Wakmãdkâkwa Jesus Cristo dazazêĩkwa. Tô ta damẽ krĩmõr snã, wat dure tô kanõrai nẽ kba Waptokwa Zawre dat krdakmãdkâ mnõze nwa waptkã pibumã, krsô ĩnmĩpar mnõ snã, ĩhâipre pa snã rowẽ kõ ĩt krkmãdâk. Waptokwa Zawre damrmẽze, kãtô dure ĩsenã hã romkmãdâ, Wakmãdkâkwa Jesus Cristo dat wam hêĩkre mnõ, ĩt krdam wasku mnõzem hawi, mãt wakrui waparkwai nõrĩ danmẽzem wa ĩnẽ, kâ pore waikwam hã tkai kre wa. Tkai kre nĩsize tô Patmos.
<sup>(10-11)</sup> Tô tahã tkai kre wa ĩzam re, mãt Wakmãdkâkwa danĩm btâ nã Waptokwa Zawre Dahêmba ĩkâr psên. Tanẽ wi, wat ĩmnãwa hawi damrmẽ zawre wapa. Damrmẽ sawredi, tô kupawã hrâ nẽ, are kãnẽ ĩm mrẽ:—Ro za kmãdkâ mnõ, hêsuka wa kuĩkre nã. Are hêsuka aismĩ kuĩkre re hã teza kmã aisĩpe, 7 nã dasikrãiktõzem wa krĩm dasikrãiktõ mnõ nõrai mã. Dazakru sĩ Éfeso wam hã, kãtô dure dazakru sĩ Esmirna wam hã, kãtô dure dazakru sĩ Pérgamo wam hã, kãtô dure dazakru sĩ Tiatira wam hã, kãtô dure dazakru sĩ Sardes wam hã, kãtô dure dazakru sĩ Filadélfia wam hã, kãtô dure dazakru sĩ Laodicéia wam hã ĩzazêĩkwai nõrai mã teza tâkãhã hêsuka tmã sõmr mõn.
(-)
Tanẽ wi, wat ĩsĩkdâ, ĩm damrmẽ ĩt dakmãdkâ pibumã. Tazi wat 7 nã ouro nã hã romkuiwẽzem zaparze kmãdâk.
Romkuiwẽzem zaparzem waikwa wat ambâ nẽ hã nẽ nõkwa kmãdâk. Dasikuzaze pa zawredi, tô dapra kut dakupsi. Danõktõ mba hã dasikuzazem kuzkize tô ouro nã.
Dazahi tô kbazi nẽ, kãtô dure neve nã dat krwamtrẽ mnõ nẽ rã ktabdi. Datmõ rko pre ktabdi, kunmã nẽ.
Dapra tô târa pre kbuzi nẽt tkbuzi. Târa pre kunmã nã tkrê kuwa mnõ nẽ hã nẽt, tsikrbê krpê wawẽ. Damrmẽ sawredi, tô kâ kaka zawre nẽt rowaparka.
Danmĩrê hawim hã danĩpkra nã nãt 7 nã wasi dat krtet. Dazdawa hawit smĩkezem kwa hi kwa pa krpus. Smĩkezem kwa hi kwa pa tô sikudabâ kwa zakreĩd. Are dakwanõku kbuzi sawre ktabd, amzumre hã bdâ sam nẽ.
Ĩt dakmãdkâ wi, wat danõk pra ĩdkâ nẽ ĩsimẽ. Tazi mãt danmĩrê hawim hã danĩpkra ĩnsĩwĩ hrin, are kãnẽ ĩm tamrmẽn:—Aipahi knã! Wa tô dawanã hã, kãtô dure dantõm hã.
Ĩnõkrêptui snã wat krĩmõr. Watô ĩdâk, are tokto wat krĩromãdkâ wamhuire. Dadkâzem mã, kãtô dure dadâ krnwa hêmba mnõzem mã, ĩprêdi.
Tâkãnẽ mnõze mba, ro za kmãdkâ mnõ, hêsuka wa kuĩkre mõnõ. Toktorê ĩkrãiwairbe mnõ nẽ hã, kãtô dure za adu nmãzi ĩkrãiwairbe mnõ, teza kuĩkre.
7 nã wasi, kãtô dure 7 nã ouro nã hã romkuiwẽzem zaparze, ĩnĩpkra wa kmãdkâ mnõ, mãr nã nõkwa tê waihku kõdi. Are tâkãhã tô kãnẽ: 7 nã wasi tô Waptokwa Zawre damrmẽ waskukwai nõrĩ, 7 nã hã dasikrãiktõze mba krĩm dasikrãiktõ mnõ nõrai mã ĩmrmẽze tkrê wasku mnõ nõrĩ. Are 7 nã romkuiwẽzem zaparze, tô 7 nã hã krĩm dasikrãiktõ mnõ nõrĩ.
Dazakru sĩ Éfeso wam hã Wakmãdkâkwa Jesus damã krsikrãiktõ mnõ nõrai mã hã hêsuka—Dazakru sĩ Éfeso wam hã krĩm sikrãiktõ mnõ nõrai mã hã Waptokwa Zawre damrmẽ waskukwai mã, kãnẽ teza tmã kuĩkre:“Tâkãhã damrmẽ tô danmĩrê hawim hã danĩpkra wa wasi 7 nã dat krtte mnõ, kãtô dure ouro nã hã 7 nã romkuiwẽze zaparzem waikwa mba krdanẽm mnõ dahawi.
Ro krkmãkwamãr kba mnõ, ĩm waihkudi. Waĩmã saktẽ zawre kraisipiĩ kba mnõ nã, kãtô dure rowẽ kõ krowi aihâipre pa kba snã krainmrõ kba mnõ nã, ĩm waihkudi. Tô kanõrĩkwa dapkẽ kunẽ nõrĩ krnmrõ mnõze krkmãdkâ wẽ kõ snã krkmãdkâ kba mnõ nã, ĩm waihkudi. Are dure ĩt satõr nã romkare krsiwasku mnõ nõrai sĩm romkmãdâ, krtmã sabui psê kba mnõ nã, dure ĩm waihkudi. Tâkãnẽzem hawi bât ĩt satõr kõ nã, waihku kba mõn.
Krĩzazêĩ kba mnõzem hawi bât aihâipre pa kba snã, kãtô dure aipkẽ kuwa kba kõ snã, rowẽ kõ krkmãdkâ kba mõn.
Tô tanẽ nã re, smĩsi aisĩm romkmãdkâkwa waĩmã psê kõdi. Tô tahã tô kãnẽ: Ĩsnãkrta krĩzawi psê kba mnõ nẽ, aimõ krĩzawi psê kba mnõ kõ nã.
Ĩsnãkrtam hã krĩzawi kba mnõzem hawi pikrêbba aisĩkre kba mnõ nã, krkmã aisimãzus psê kba mõnõ! Are romkunẽ krkmãkwamãr kba mnõ hawi, kraipkẽ sĩkdâi kba mõnõ. Ĩsnãkrta ro krkmãkwamãr kba mnõ nẽ, aipâ krkmãkwamãr kba mõnõ. Are romkunẽ hawi kraipkẽ sĩkdâi kba mnõ kõ wa, waza aitmẽ kba ĩmõr. Tazi waza aisĩm romkuiwẽzem zaparze aiw kârkw.
Aikmã kba ĩt krsãmr wẽ mnõ, tô kãnẽ hã: Akwẽ Nicolaíta nã dat krwamtrẽ mnõ nõrĩ bât krui wazrêkw. Are wa wat dure tô tanõrĩ krui wazê.
“Tâkãnẽ mnõze mba, ro krwapar kba mnõ pibumã, aispokrê kba wa, krĩm dasikrãiktõ mnõ nõrai mã Waptokwa Zawre Dahêmba ro dat wasku mnõ, krwapar psê kba mõnõ!“Ĩstõ ku romkmãdkâ kunẽ kupanã krnmrõ mnõ nõrai mã, kãnẽ waza romkmãdâ ĩt tmã nõmr:Krdaromãdkâ mnõ pibumã hã romkrã tkrê kmẽsi mnõ da, waza tmã wẽ. Tâkãhã romkrãi wdê tô Waptokwa Zawre danĩm romkrê wat da.”
Dazakru sĩ Esmirna wam hã Wakmãdkâkwa Jesus damã krsikrãiktõ mnõ nõrai mã hã hêsuka—Dazakru sĩ Esmirna wam hã krĩm sikrãiktõ mnõ nõrai mã hã Waptokwa Zawre damrmẽ waskukwai mã, kãnẽ teza tmã kuĩkre:“Tâkãhã damrmẽ tô dawanã hã, kãtô dure dantõm hã, dahawi. Tatô dadkâ hã, are tetô tokto aipâ krdaromãdâk.
Rowẽ kõ krkmãdkâ kba mnõ, ĩm waihkudi. Aisĩm mãr kba kõ nã, dure ĩm waihkudi. Tô tanẽ nã re, tô rom zawre tdêkwai nõrai nẽ tet waĩmã kraihêmba kba mõn. Tô tazim hã romkare judeu nã krsiwasku mnõ nõrĩ tkraiwasku kunẽ kba mnõ nã, ĩm waihkudi. Tô tanõrĩ tô Hêpãrwawẽ nĩm akwẽ.
Rowẽ kõ za krkmãdkâ kba mnõ mã, kraipahi kba mnõ knã. Pe, ĩwapar kwaba: Hêpãrwawẽ za nha aisimẽm kba mnõ nõrĩ, danmẽzem wa se. 10 nã bdâ aikmã nẽm kbazep ku rowẽ kõ krkmãdkâ kba mnõ pibumã, kãtô dure taikmã stombo kba mnõ pibumã, za tâkãhã rowẽ kõ aim tkrãiwatbrokw. Tô aidkâ kba da nã re, krĩzazêĩ psê kba mõnõ. Tanẽ wa, waza krairomãdkâ wamhuire kba mnõ pibumã hã sadu nẽ hã aikrãi wam hã aiprê kbaze aim sõmrkw.
“Tâkãnẽ mnõze mba, ro krwapar kba mnõ pibumã, aispokrê kba wa, krĩm dasikrãiktõ mnõ nõrai mã Waptokwa Zawre Dahêmba ro dat wasku mnõ, krwapar psê kba mõnõ!“Romkmãdkâ kunẽ kupanã ĩstõ ku krĩnmrõ mnõ nõrĩ, dawanã parim hã dadkâze tê kmãdkâ mnõ da, za Waptokwa Zawre dat tmã nõmr mnõ kõdi.”
Dazakru sĩ Pérgamo wam hã Wakmãdkâkwa Jesus damã krsikrãiktõ mnõ nõrai mã hã hêsuka—Dazakru sĩ Pérgamo wam hã krĩm sikrãiktõ mnõ nõrai mã hã Waptokwa Zawre damrmẽ waskukwai mã, kãnẽ teza kuĩkre:“Tâkãhã damrmẽ, tô smĩkezem kwa hi kwa pa sikudabâ ĩkwa zakreĩ tdêkwai dahawi, are tô kãnẽ:
Wa, Hêpãrwawẽ krsimãssi mnõzem wa krainmrõ kba mnõ nã, ĩm waihkudi. Tô tanẽ nã re, bât waĩnĩm romkmãdâ krkmãdkâ psê kba mõn, kãtô dure aimõ krĩzazêĩ kba mõn. Tô krainmrõ kba mnõzem wa Antipas dat wrĩ nã re, bât aimõ krĩzazêĩ psê kba mõn. Tô tahã Antipas tô waĩnnĩwĩm hã akwẽ nã, mãt psê snã krdam siwasku. Are tô tazi, Hêpãrwawẽ krsimãssi mnõzem wa, mãt wrĩn.
Are nmãhã krkmãkwamãr kba mnõze, wa ĩt sãmr wẽ kõdi. Tô kanõrai waikwam kba tetô nõkwam nõrĩ Balaão ahâmre tkrê dam rowahtu mnõzem prabâ, ro tkrê kmãdâk. Tô tahã Balaão nãt Balaque ãmã rowahut, nhanẽ Israel wam hã akwẽ nõrĩ romkunẽ tmẽ tê krãikdâi mnõ pibumã. Kãnẽ nãt Balaque ãmã rowahut: Romhêmba, akwẽ wadi nõrĩ Waptokwa Zawre danẽ simã kmãdkâ prê mnõ mã dasa tê kmãkwamãr wa, dure Israel wam hã akwẽ nõrai mã tê tmã kai mnõ pibumã. Are dure tmã rowahut, nhanẽ Israel wam hã akwẽ nõrĩ ssem kõ snã siwakru ro tkrê kmãkwamãr mnõ pibumã, tê krãikdâi mnõ da.
Tô tanẽ tetô dure nha aiwaikwam kba hã Nicolaíta nõrai sĩm rowahtuze tkrê kmãdâk.
Tâkãhã romkmãdkâ kunẽ hawi kraipkẽ sĩkdâi kba mõnõ. Tanẽ kõ wa, waza aitmẽ kba ĩmõr. Tazi waza ĩzdawa hawim hã smĩkezem kwa hi kwa pa nã rowẽ kõ aim hrikw.
“Tâkãnẽ mnõze mba, ro krwapar kba mnõ pibumã, aispokrê kba wa, krĩm dasikrãiktõ mnõ nõrai mã Waptokwa Zawre Dahêmba ro dat wasku mnõ, krwapar psê kba mõnõ!”“Ĩstõ ku romkmãdkâ kunẽ kupanã, kãtô dure waĩnĩm romkmãdkâ pra krnmrõ psê mnõ nõrai mã, waza waĩnĩm dasaĩ simẽkuri tmã kapok. Ktẽ karê waza dure smĩsi si ĩt tmã sõmr. Tô tahã ktẽ karê wa, danĩsizep te kuĩkredi. Tahã danĩsizep te nõkwa tê waihku kõdi. Tô ĩkârkwai si, za waihuk.”
Ro krkmãkwamãr kba mnõ, ĩm waihkudi. Krĩzawi kba mnõ nã, kãtô dure waĩnĩm romkmãdkâ pra ĩsenã krainmrõ kba mnõ nã, kãtô dure kraisipiĩ psê kba mnõ nã, kãtô dure aihâipre pa kba snã rowẽ kõ krkmãdkâ kba mnõ nã, ĩm waihkudi. Rom pê ĩsnãkrta krkmãkwamãr kba mnõ, tokto krkmã spai kba mnõ nã, dure ĩm waihkud.
Are smĩsi aisĩm romkmãdkâkwa ĩt sãmr wẽ kõdi. Tô tahã tô kãnẽ: Pikõ Jezabel nã dat krwamtrẽ mnõ, romkare Waptokwa Zawre damrmẽ waskukwai nẽ krsiwasku mnõ nẽ hã, aimõ aiwaikwam kba krdam rowahtu mnõ pibumã, twi wẽ kõ kba kõdi. Tahã za tkrê tmã rowahtu mnõ nã ĩnĩm akwẽ nõrĩ romkunẽ tmẽ tê krãikdâ, ssem kõ zawre snã siwakru krsisnã hêmba mnõ pibumã. Ĩzazêĩ kõkwai nõrĩ romhêmba tkrê krkmãkwamãr mnõ waĩnẽ simã tkrê kmãdkâ prê mnõ mã dasa tkrê kahri mnõ, waĩnĩm akwẽ nõrĩ dure tkrê kahur mnõ pibumã, tetô dure tmã rowahut.
Sĩm romkmãkwamãr kunẽ tê sahâr mnõ pibumã, wat btâ kahâ snã krsô ĩnmĩpar, are ssem kõ snã romkmãkwamãrĩ tê sahâr zêĩ mnõ kõdi.
Tâkãnẽ mnõze mba, waza tmã hi, tahã mẽ krsisnã hêmba mnõ nõrai mẽ hâze snã dahâze nmrõzem wa krsmĩkwra mnõ pibumã. Tazi za rowẽ kõ zawre tkrê kmãdâk. Romkmãkwamãr kunẽ tô tahã pikõi mẽ tkrê kmãkwamãr mnõzem hawi pkẽ sĩkdâi mnõ kõ wa, waza toktorê tâkãnẽ rowẽ kõ ĩt tmã sakra.
Tâkãhã pikõi pra ro tkrê kmãdkâ mnõ nõrĩ waza smrõ. Tazi za tô kbure krĩm dasikrãiktõ mnõ nõrĩ tô kbure akwẽ nõrĩ krsimãzus mnõze, kãtô dure ro krkmã sapka mnõ, ĩt waihku psê mnõ nã, tê waihku pês. Are wa, tô ro krkmãkwamãr kba mnõ prabâ, waza ĩt aim wakbâkw.
“Are tô nha aisum kba hã, tô tahã rowahtuzem kunẽ pra krnmrõ mnõ kõdi, dazakru sĩ Tiatira wa. ‘Hêpãrwawẽ nĩm romkmãdkâ kunẽ ĩkupsbi zawre nã’ dat krwamtrẽ mnõ, tô tanõrĩ tê kmãdkâ kõdi. Tanẽ nmẽ, tô ĩsenã waza aimã kba ĩmrẽm: rom prê kamõ za ĩt aim sakra kba mnõ kõdi.
Are waĩnĩm romkmãdâ krkmãdkâ kba mnõ nẽ, aipâ ĩwsizep ku aimõ krkmã wamhui kba mõnõ.
<sup>(26-28)</sup> “Romkmãdkâ kunẽ kupanã ĩstõ ku krnmrõ mnõ nõrai mã, kãtô dure waĩnĩm romkmãdkâ prabâ ĩstõ ku ro tkrĩm kmã krãinĩstu psê mnõ nẽ hã mã, waza ĩnĩptdê, Ĩptokwa dat ĩm sõmrĩ, ĩt tmã kapok, akwẽ sikapko mnõ tkrê kmãdkâ prê mnõ pibumã. Târa nã hã kuiro re akwẽ nõrĩ tkrê kmãdkâ mnõ pibumã, kãtô dure ze zbrê nã hã kâ kamrãmze nõkwa tê prum nẽ, akwẽ nõrĩ tê prum mnõ pibumã, waza ĩnĩptdê ĩt tmã kapok. Awẽzum hã wasi to pre zawre waza tmã sõ.
(-)
(-)
“Tâkãnẽ mnõze mba, ro krwapar kba mnõ pibumã, aispokrê kba wa, krĩm dasikrãiktõ mnõ nõrai mã ro Waptokwa Zawre Dahêmba dat wasku, krwapar psê kba mõnõ!”
Dazakru sĩ Sardes wam hã Wakmãdkâkwa Jesus damã krsikrãiktõ mnõ nõrai mã hã hêsuka—Dazakru sĩ Sardes wam hã krĩm sikrãiktõ mnõ nõrai mã hã Waptokwa Zawre damrmẽ waskukwai mã, kãnẽ teza tmã kuĩkre:“Tâkãhã damrmẽ tô 7 nã Waptokwa Zawre dahêmba, kãtô dure 7 nã wasi tdêkwai dahawim hã. Ro krkmãkwamãr kba mnõ, ĩm waihkudi. Krromãdkâ mnõ nẽ hã akwẽ nẽ tet kraisikmã tom kba mõn, tô tanẽ kõ wam nẽ, waĩmã tô kanõrĩkwa tô aidkâ par kba mnõ nẽ.
Wi, aiktu kba mõnõ! Kraisiwãittê kba mõnõ, romkmãkwamãrĩ ĩkapsêrê nẽ hã adu krkmãkwamãr kba mnõ, sahâr psê kba mnõ kumnãstê. Ro krkmãkwamãr kba mnõ, Waptokwa Zawre danĩm romkmãdkâ mã adu psê kõ nã, ĩm waihkudi.
Twa, romkmãdkâ pê dat kraim rowahtu kba mnõ, kãtô dure krwapar kba mnõ, krkmã aispokrpku psê kba mõnõ. Krkmãdkâ psê kba mõnõ, kãtô dure romkmãdkâ kunẽ hawi kraipkẽ sĩkdâi kba mõnõ. Aiktu kba mnõ kõ wa, waza danõhurkwai nẽ mãr zô aismĩpar kba mnõ kõ re, aitmẽ kba sikra. Ĩwsize bdâ za waihku kba kõdi.
Are tetô tô tazi dazakru sĩ Sardes wam hã nõkwam nõrĩ psê snã krnõmr. Sĩm sikuza tê kbudum kõ pibumã, nãt simã tkrê ropibui pês. Tanẽ nmẽ, za sikuzazem hâirã snã waĩmẽ krnõmr. Waĩnĩm romkmãdâ tkrê kmãdkâ psê mnõ nmẽ, waĩmã tô ĩkwaĩmba tâkãnẽ rom pê ĩt tmã sakra mnõ pibumã.
“Romkmãdkâ kunẽ kupanã krĩnmrõ mnõ snã ĩstõ ku waĩnĩm romkmãdâ tkrê kmãdkâ psê mnõ nẽ hã, sikuza hâirã nã waza ĩt kuza. Krdaromãdkâ mnõ pibumã hã hêsuka wa, tô tanõrai sisize krsmĩkwra mnõ, za ĩt par kõdi. Ĩptokwa danõka, kãtô dure hêwa nsĩm hã danĩm akwẽ nõrai sõka, waza waĩnĩm akwẽ nã sõkawi ĩt wasku.
“Tâkãnẽ mnõze mba, ro krwapar kba mnõ pibumã, aispokrê kba wa, krĩm dasikrãiktõ mnõ nõrai mã Waptokwa Zawre Dahêmba ro dat wasku mnõ, krwapar psê kba mõnõ!”
Dazakru sĩ Filadélfia wam hã Wakmãdkâkwa Jesus damã krsikrãiktõ mnõ nõrai mã hã hêsuka—Dazakru sĩ Filadélfia wam hã krĩm sikrãiktõ mnõ nõrai mã hã Waptokwa Zawre damrmẽ waskukwai mã, kãnẽ teza tmã kuĩkre:“Tâkãhã rowasku tô romkmãdkâ kunẽ kupanã ktabi krdahêmba mnõ, kãtô dure ĩsenã hã romkmãdâ dat krwasku mnõ dahawi. Tô tahã tô ahâmre hã dakmãdkâkwa Davi ãnĩm kri zdawa kmã tteze dat krkâri hã. Kri zdawa dat sdâhui wa, nõkwa tê kmã tte kõd, are dure dat kmã tte wa, nõkwa nhanẽ tê sdâhui kõdi.
Ro krkmãkwamãr kba mnõ, ĩm waihkudi. Aisipttê prãirê kba mnõ nã, dure ĩm waihkudi. Waĩnmĩ rowahtuzem pra tet krainmrõ kba mõn, are dure krĩkmã sasõmr psê kba mõn. Kri zdawa wat smĩsi aisõkam kba aim sdâhuikw, tahã za nõkwa nhanẽ tê sdâ kõdi.
Ĩwapar psê kwaba: Hêpãrwawẽ nnĩwĩm hã simãzaĩ snã judeu kõ nã re, romkare judeu nã krsiwasku mnõ nẽ hã aisõk pram kba hikrã nã simãsam pibumã, waza ro ĩt tmã nõmr. Tazi za tô kbure ĩt kraisawi kba mnõ nã, tê waihuk.
Aihâipre pa kba snã rowẽ kõ krkmãdkâ kba mnõ pibumã hã romkmãdâ ĩt aim rmẽ kba mnõ, bâtô krkmãdkâ kba mõn. Tanẽ nmẽ, tô kbure akwẽ nõrĩ tê kmã stombo mnõ pibumã, rowẽ kõ tkai pâ krãiwatbro wa, waza dure ĩt kraikmãdkâ psêkw.
Tô azanã waza aitmẽ kba ĩwis. Romkmãdâ krkmãdkâ kba mnõ, psê snã aimõ krkmãdkâ kba mõnõ, ĩstõ ku tkrê dakmã sasõmr psêkwai nõrai mã Waptokwa Zawre dat tmã ropisdu, nõkwa taiw smrĩ kba kõ pibumã.
“Nõkwa ĩstõ ku tkrĩkmã sasõmr psê mnõ wa, waza Waptokwa Zawre damã dat sabuzem wa, sã, damã dat sabuzem wa kri kuparzem nẽ sam pibumã. Tahawi za nõkwa tê wazrê kõdi. Tô tahã kmã, waza Ĩptokwa danĩsize, kãtô dure Waptokwa Zawre dazakrui nĩsize kuĩkre. Tahã dazakru tô Jerusalém tem nẽ hã nã dat krwamtrẽ mnõ, tô hê hawi za Waptokwa Zawre dahawi mnĩ sikra. Are waĩnĩsizep te waza dure tahã ĩkmã sasõmrkwai kmã ĩt kuĩkre.
“Tâkãnẽ mnõze mba, ro krwapar kba mnõ pibumã, aispokrê kba wa, krĩm dasikrãiktõ mnõ nõrai mã Waptokwa Zawre Dahêmba ro dat wasku mnõ, krwapar psê kba mõnõ!”
Dazakru sĩ Laodicéia wam hã Wakmãdkâkwa Jesus damã krsikrãiktõ mnõ nõrai mã hã hêsuka—Dazakru sĩ Laodicéia wam hã krĩm sikrãiktõ mnõ nõrai mã hã Waptokwa Zawre damrmẽ waskukwai mã, kãnẽ teza tmã kuĩkre:“Damrmẽ kmã krãinĩstu psêkwa, mãt kãhã damrmẽ aim kburõ. Tahã tô ĩsenã kãtô psê snã Waptokwa Zawre dannĩwĩ krdasiwasku mnõ. Tô Waptokwa Zawre tô kbure ro dat krãipus mnõ wanã hã.
Ro krkmãkwamãr kba mnõ, ĩm waihkudi. Tô kanõrĩkwa kâ wahâ nẽ kba kõd, are dure kâ wakro nẽ kba kõdi. Waĩmã tô kâ wapu nẽ, tô kanõrĩkwa. Kâ wahâ kba nẽ kwaikâ, tanẽ dure kâ wakro kba nẽ kwaikâ, arknẽ psêdi, waĩmã.
Are kâ wahâ nẽ kba kõ nmẽ, kãtô dure kâ wakro nẽ kba kõ nmẽ, waza kâ wapu nẽ waĩmã krainmrõ kba mnõzem hawi, aisõkkokw.
Kraimrmẽzus kba mnõze tô kãnẽ: ‘Wanõrĩ tô rom zawre tdêkwa, krwanmrõ mnõze psê ktabd, mãrĩ waw srowaptkâ kõdi.’ Tâkãnẽ kraimrmẽzus kba mnõze, tô kraisiwaihku kba mnõ kõzem hawi. Tô kanõrĩkwa aipsê kawarõi kba kõdi, rowẽ kõ krowi, kãtô aisĩm mãr kba kõ snã krainmrõ kba mnõze, aisĩm mãr kõ ktabdikwa. Tô aikrewi kãtô sikrã nẽ, bât krainmrõ kba mõn.
Tanẽ nmẽ, aimã kba ĩmrmẽze, tô kãnẽ: Waĩnĩpkra hawi ouro ktabi ktâprezum nã aisimã krdur kba mõnõ, ĩsenã rom zawre tdêkwai nẽ krainmrõ kba mnõ pibumã. Aihêmba wazemkwa krkmã kupsbi kba mnõ pibumã, sikuza hâirã nẽ hã kraisimã dur kba mõnõ. Datmõ kunmõze dure ktâprezum nã kraisimã dur kba mõnõ, ro krsãmr psê kba mnõ pibumã.
Krĩwapar psê kba mõnõ: Kri zdawa wa wat ĩza, kri zdawa ĩt kwapsi mnõ snã. Nõkwa waĩmrmẽ tê wapar wa, are kri zdawa tĩm sdâhui wa, waza ĩsrõwa ku ĩzebr, wasissu wasa wat kahur pibumã.
“Waĩmẽ ĩstõ ku ro tê kmã kahõs psê mnõ nõrai mã, waza tmã wẽ, ĩzabba ĩsimãssizem prê wa, waĩkrta krsikburõi mnõ pibumã. Ĩptokwa ro dat ĩm nõmr mnõ ĩt kmã wazrê psê nmẽ, tokto dazabba krdasimãssi mnõzem wa, krĩsimãssi mnõ nẽ, waza dure ĩnĩm akwẽ nõrĩ krĩsimãssi mnõzem wa waĩzabba krsikburõi mnõ pibumã, tmã wẽ.
“Tâkãnẽ mnõze mba, ro krwapar kba mnõ pibumã, aispokrê kba wa, krĩm dasikrãiktõ mnõ nõrai mã Waptokwa Zawre Dahêmba ro dat wasku, krwapar psê kba mõnõ!”
Hêwa nsĩm hã akwẽ nõrĩ Waptokwa Zawre tkrê dakmãdkâ prê mnõzem nã rowaskuzeTapari wat dure ro kmãdâk, aimõwi hã. Hêwa nsĩ wat dazasze sdâhui snã kmãdâk. Tazi watô dure kupawã hrâ nẽ hã damrmẽ, dure nã ĩt wapari, wapa. Tahãt kãnẽ ĩm mrẽ:—Wi, tô kummã wê saikuri! Tâkãhã dure nã ro ĩt aim wasku mnõ parim hã za ĩkrãiwatbro nã, waza tokto aim wasku.
Tanẽ wi, mãt azanã Waptokwa Zawre Dahêmba ĩkâr psên. Are hêwa nsĩ damrmẽ prê zawre dasimãssize mãrdi. Tazit nõkwa tanmrãn.
Dakwanõku kbuzi ktabd, Jaspe ktẽ nẽ, kãtô dure Sardônio ktẽ kbuzi nẽ. Ktẽkwapo nẽt krdasimãssi mnõzem kbuzi kuirĩ. Tahã tô Esmeralda ktẽ kbuzi nẽ.
Damrmẽ prê ktab krdasimãssi mnõze tê kuirĩ snã, tetô 24 damrmẽ prê nõrai sikburõizem wadi tsimãsa. Tazit ĩptokrta mrmẽ prê nõrĩ 24 nã tô tahã dasikburõizem wa tsikburõ. Tô tanõrai sikuzaze hâirã ktabd, sadu nẽ hã dakrãi wam hã daprêze tô ouro nã hã.
Damrmẽ prê ktab krdasimãssi mnõzem hawi, tetô tãi kbuzi nẽ tkbuzi. Tô ta hawim hã rowaparka tô rom wankõ zawre nẽ, kãtô dure tãi rãrkã nẽ. Damrmẽ prê ktab krdasimãssi mnõzem nõwa tet krãistõ 7 nã hãro. Tô tahã tô 7 nã hã Waptokwa Zawre dahêmba.
Damrmẽ prê ktab krdasimãssi mnõzem nõwa pku nẽ mãrdi. Tô vidro nẽ, kãtô dure cristal nẽ, rã ktabd, tô tahã pku nẽ hã.Damrmẽ prê ktab krdasimãssi mnõzem krta tetô dure rom nõkrêptu sikwaĩpsê tsimãsa. Tô tanõrai tmõ mnõ kahâki. Ĩsõwa tmõd mnõd, kãtô dure, ĩkrãi zaktõ hawi tmõd mnõdi.
Rom nõkrêptu dawanã hã, tô leão nẽ ĩhêmba. Taparim hã tô ktâkmõ krê re nẽ ĩhêmba. Ponkwanẽ parim hã tô ambâ kwanõkmõ nẽ ĩkwanõku hã. Are dure ĩkamõ tô si zawre nẽ ĩhêmba. Si wawẽ krwra nẽ, ĩhêmba.
Tô tahã rom nõkrêptui mnõ, tô kbure si pahi nẽ pahid mnõdi. Tô 6 nã si ĩpainõ mnõ. Ĩpahi mnõ mba tmõ kahâki. Ĩpahi mnõ nsĩwĩ, kãtô dure ĩpahi mnõ papra, tmõd mnõdi. Tâkãhã rom nõkrêptui nõrĩ tô awẽ re, kãtô dure mãra nã, za krsõkrkaka, tê sahâr mnõ kõ snã. Ĩsõkrkakaze tô kãnẽ:“Waptokwa Zawre tô romkmãdkâ kunẽ kupanã, krdahêmba mnõ hã, Waptokwa Zawre tô romkmãdkâ kunẽ kupanã, krdahêmba mnõ hã, Waptokwa Zawre tô romkmãdkâ kunẽ kupanã, krdahêmba mnõ hã. Wakmãdkâkwa tô Waptokwa Zawre. Tô tahã tô kbure danĩpttê nã dat krspai mnõ, ahâmre hawit aimõ krdahêmba. Tetô adu krdaromãdâk, are zatô dure aimõ krdaromãdkâ wamhuire.”
Damrmẽ prê ktabi krdahêmba wamhuire mnõ krdasimãssi mnõzem wa krdasimãssi mnõ mã sikwaĩpsê hã rom nõkrêptui mnõ sõkrkaka mnõ wa, za krsõkrkaka mnõ snã tkrê dawasku wẽ, kãtô dure krdakmã wat, kãtô dure pkẽ to nã dam tsiwasku.
Damã krsõkrkaka mnõ wa, za 24 nã ĩptokrta mrmẽ prê nõrĩ nẽs hikrã nã tsimãsa, tê dakmãdkâ prê snã. Tazi za ouro nã hã sadu nẽ hã dakrãi wam hã daprêzem mnõ damrmẽ prê ktab krdasimãssizem mnõzem nõwa sakra, kãnẽ mrmẽzus snã:
“Tôka tô Wakmãdkâkwa, kãtô dure Waptokwa Zawre! Tô kbure ro at krkrãipus mõn, kmã azapka prabâ bât kmãnãrn, are kmã azapka prabâ tetô dure rom mnõ pâ aimõ krhêmba. Tanẽ nmẽ, aprêzem nã, kãtô anĩpttêzem nã, akmã krwawta mnõ pibumã, tô ĩkwaĩmba, wanõr mã.”
Hêsuka nã kãtô dure Ponkẽ zahi wapu krarê nẽ hã nã rowaskuzeTazi wat hêsuka ĩkuikãs nẽ hã smĩsi kmãdâk. Damrmẽ prê ktab krdasimãssi mnõzem wa danmrã, tetô hêsuka kuikãsi danmĩrê nnĩwĩ wam hã danĩpkra nã dat krtet. Hêsuka tô sikudabâ kuĩkredi. Ĩssĩwĩm hã kuĩkred, are ĩkrowim hã dure kuĩkred. Kmã tomdi. Ĩkmã tomze tô 7 nã ĩhêmba.
Tazi wat dure hêwa nsĩm hã Waptokwa Zawre danĩm akwẽ ĩsipttê zawre nẽ hã smĩsi kmãdâk. Tahã mãt hrâ snã kãnẽ mrẽ:—Nõkwap sa prêd, tâkãhã hêsuka kmã tomzem mnõ tê snãr mnõ pibumã?
Are hêwa nsĩ, kãtô dure tkai mba, kãtô dure tkai krowi, nõkwa prê kõdi, hêsuka tê sdâhui pibumã, kãtô dure ĩkrowim hã ĩkuĩkre tê kmãdkâ pibumã.
Hêsuka tê sdâhui pibumã, kãtô dure ĩkuĩkre tê kmãdkâ pibumã, daprê nẽ hã dat kmã sãmr kõ nmẽ, wat ĩwwai wawẽ.
Tazi mãt smĩsi ĩptokrda kãnẽ ĩm mrẽ:—Aiwwai knã! Bûkã, Judá ãsĩpko hawim hã akwẽ dazam nã! Tatô Judá ãsĩpko wam hã Leão nã dat krwamtrẽ mnõ. Tâkãhã tô ahâmre hã dakmãdkâkwait Davi ãnĩhdu ktabi. Tâkãhã mãt tô kbure romkmãdkâ kunẽ kmãkwamãrkwai nõrai siptdê dat twi shâr. Tâkãnẽ mnõze mba, daprêdi, hêsuka kmã tomze dat snãr pibumã, kãtô dure hêsuka dat sdâhui pibumã.
Tazi wat Ponkẽ zahi wapu krarê nẽ hã damrmẽ prê ktab krdasimãssi mnõzem waikwat dazam snã dakmãdâk, sikwaĩpsê rom nõkrêptui nõrĩ, kãtô dure ĩptokrta mrmẽ prê nõrĩ tê dakuirĩ snã. Dahêmba, tô Ponkẽ zahi wapu krarê Waptokwa Zawre damã dat pro mnõ pibumã, dat wrĩ nẽ. Tâkãhã Ponkẽ zahi wapu krarê nẽ hã dakmõ tô 7 nã, are datmõ tô dure 7 nã. Tâkãhã tô 7 nã hã Waptokwa Zawre dahêmba, tkai pâ dat satõrĩ.
Tazi mãt Ponkẽ zahi wapu krarê nẽ hã tamõrn, are hêsuka kârn, damrmẽ prê krdasimãssi mnõzem wa danmrã danĩpkra hawi.
Hêsuka dat kâr wi, mãt sikwaĩpsê hã rom nõkrêptu, kãtô dure ĩptokrta mrmẽ prê nõrĩ 24 nã hã, tô kbure hikrã nã danõka tsimãsa. Ĩptokrta nõrĩt sipkrta mnõ mba danĩm krasze, harpa nã dat krwamtrẽ mnõ, krkwasa. Are ouro nã hã kukawit dure krkwasa. Kukaw krê tô rom zdazê. Tahã rom zdazê tô Waptokwa Zawre danĩm akwẽ nõrĩ tkrê dawar mnõze.
<sup>(9-10)</sup> Tazi mãt danõkrêzep tem nã nõkrkaka, kãnẽ:“Tôka hêsuka at kâr pibumã, kãtô dure at sdâhui pibumã, aprêdi. Wdê passakrti wa adkâ nmẽ aprêdi. Are adkâzem nã bât dasikapko mnõ pâ, kãtô damrmẽ pto mnõ pâ, kãtô akwẽ pto mnõ pâ, kãtô dasĩkwamãr mnõ pâ, akwẽ Waptokwa Zawre damã at simrõi mõn. Tô danĩm romkmãdkâ nã akwẽ tkrê waihkâ mnõ snã Waptokwa Zawre danĩm akwẽ pibumã, kãtô danĩpi tkrê dam kmãdkâ psê mnõ pibumã, bât dam at simrõi mõn. Tô tanõrĩ za tkai pâ akwẽ nõrĩ tkrê kmãdâk.”
(-)
Tazi wat dure ĩromãdâk. Tanẽ wi, wat hêwa nsĩm hã Waptokwa Zawre danĩm akwẽ nõrĩ dakahâ zawre snã wapa. Tô tanõrĩt damrmẽ prê ktab krdasimãssi mnõze, kãtô dure sikwaĩpsê hã rom nõkrêptu, kãtô dure ĩptokrta mrmẽ prê nõrĩ 24 nã hã, tê kuirĩ snã, tsimãsa.
Tazit sõkr tê hâ snã, kãnẽ nõkrkaka:“Ponkẽ zahi wapu krarê nẽ hã mãtô tadkân, twa tokto daprê zawredi. Tâkãnẽ mnõze mba, daprêzem nã, kãtô danĩm rom wẽ zawre nã, kãtô dakrãi waihkuzem nã, kãtô danĩpttê nã, kãtô hêmõ ktabi krdanẽm mnõzem nã, kãtô dakbuzi nã, kãtô dat dawasku wẽzem nã, tô ĩsenã wat krdakmã wawat.”
Tazi wat Waptokwa Zawre rom nõkrêptu dat krkrãipus mnõ pâ, sõkrkaka re ĩt wapar. Hêwa nsĩm hã krnmrõ mnõ, kãtô tkai mba krnmrõ mnõ, kãtô tkai krowi krnmrõ mnõ, kãtô dure kâ pore mba krnmrõ mnõ, wat sõkrkaka re kãnẽ wapa:“Damrmẽ prê ktab krdasimãssi mnõzem wa krdasimãssi mnõ, kãtô dure Ponkẽ zahi wapu krarê nẽ krdahêmba mnõ, waza wat krdawasku wẽ wamhuire. Daprêze, kãtô dakbuzi, kãtô dure danĩptdê, tô wamhuire snã tô tanõrai tê!”
Tazi nãt rom nõkrêptu sikwaĩpsê hã kãnẽ tmrmẽzus: “Tô tanẽ!” Are ĩptokrta mrmẽ prê nõrĩ Waptokwa Zawre tê dakmãdkâ prê snã, hikrã nã tsimãsa.
7 nã hã hêsuka kmã tomzem nã rowaskuzeTazi wat Ponkẽ zahi wapu krarê nẽ hã dawanã hã hêsuka kmã tomze dat tar re kmãdâk. Hêsuka kmã tomze tô 7 nã, are dawanã hã mãt tarn. Tazi wat sikwaĩpsê rom nõkrêptu zum hã smĩsi mrmẽ re, wapa. Mrmẽ zawre snã mãt mrẽ. Tô tãi rãrkã zawre nẽ ĩmrmẽze. Are kãnẽ ĩm mrẽ:—Wê aimõrĩ!
Tapari, mãt Ponkẽ zahi wapu krarê nẽ hã, dawanã hã parim hã hêsuka kmã tomze tarn. Tazi wat dawanã hã parim hã rom nõkrêptu mrmẽ re wapa, kãnẽ:—Wê aimõrĩ!
Tanẽ wi, mãt sumzar kamõ krãiwatobr. Tahã tô sumzar popre. Tahã nsĩ ĩsako mã, mãt ĩsiptdê tmã sõmrn, tkai pâ dasikwape akwẽ nõrĩ tê tmã kmã zbre pibumã, akwẽ nõrĩ akwẽ sikuwa mẽ krsismrõi mnõ pibumã. Tazi nãt dure smĩkezem kwa hi kwa pa zawre nẽ hã tmã sõmrn.
Tapari, mãt Ponkẽ zahi wapu krarê nẽ hã ponkwanẽ parim hã hêsuka kmã tomze tarn. Tazi wat ponkwanẽ parim hã rom nõkrêptu mrmẽ re wapa, kãnẽ:—Wê aimõrĩ!Tazi wat dure ĩromãdâk. Akwẽstô sumzar wakdû. Are tahã nsĩ ĩsakot rom prê pibuize tkrê tet, sipkra wa.
Tazi wat dure damrmẽ nẽ wapa. Tô tahã tô sikwaĩpsê rom nõkrêptui nõrai waikwa hawi wat wapa, are kãnẽ mrẽ:—Trigo wakâ tô kãnẽ: Smĩsi bdâ teza sô aisipiĩkw, meio quilo nã wakbâ kba pibumã. Are cevada nã dat krwamtrẽ mnõ wakâ, tô dure kãnẽ: Smĩsi bdâ teza dure sô aisipiĩkw, smĩsi quilo, kãtô dure meio quilo, wakbâ kba pibumã. Are romwa, kãtô dure vinho, mãr nã kmã wazar kba mnõ knã!
Tapari, mãt Ponkẽ zahi wapu krarê nẽ hã mrẽpranẽ parim hã hêsuka kmã tomze tarn. Tazi wat mrẽpranẽ parim hã rom nõkrêptu mrmẽ re wapa, kãnẽ:—Wê aimõrĩ!
Tanẽ wi, wat dure ĩromãdâk. Akwẽstô sumzar pte. Tahã nsĩ ĩsako nĩsize tô Dadâ. Are dadâ krnwa hêmba mnõze kmã sasõ. Tô tanõrai mã mãt ĩsiptdê tmã sõmrn, tkai pâ nmãzi sikwaĩpsê akwẽ krnmrõ mnõ wa, smĩsi kmẽ wrĩ kba pibumã. Dasikwape nã, kãtô mrãm nã, kãtô dahâze nã, kãtô dure romsiwamnãr nã tê dakanmrõi mnõ pibumã, mãt ĩsiptdê tmã sõmrn.
Tapari, mãt Ponkẽ zahi wapu krarê nẽ hã sikwaĩpsê parim hã hêsuka kmã tomze tarn. Tazi wat Waptokwa Zawre damã ro dat prozem papra dazazêĩkwai nõrĩ ĩdkâ mnõ wawã kmãdâk! Waptokwa Zawre danĩm rowaskuwẽ tkrê wasku mnõzem hawi, kãtô dure, tônmẽ tkai wa danĩm romkmãdâ tkrê kmãdkâ psê mnõzem hawi, dat krsmrõ mnõ nõrai wawã, tô tanõrĩ.
Tô tanõrĩ mãt mrmẽ tê hâ snã, kãnẽ tmrmẽzus:—Tôka tô kbure ro anĩpttê nã at krspai mnõ hã. Krahêmba mnõze tô romkunẽ kupanã ktabi. Anĩm romkmãdâ tô ĩsenã ktabi hã. Nmãnã tebza kwaz tkai wam hã wapãrkwai nõrai mã aisa rowẽ kõ at tmã nõmr mõn?
Tazi nãt sikuza hâirã nẽ hã tô tanõrai mã hêmnãbâ smĩsi si dat tmã sõmr. Are tmã tamrmẽn, akâ srutkirê siwaktu mnõ pibumã. Tô tanõrĩ tkai wa Wakmãdkâkwa Cristo damã sipi tkrê kmãdkâ mnõ tê kmã kãpus mnõ prabâ, tô kbure sipnãi nõrĩ adu tkai wa Wakmãdkâkwa Cristo damã sipi tkrê dam kmãdkâ mnõ, tê kmã kãpus mnõzep ku, kãtô dure romkunẽ kmãkwamãrkwai nõrĩ tê smrõi mnõ nẽ, sipnãi nõrĩ tê smrõi par mnõzep ku, siwaktu mnõ pibumã, nãt tmã tamrmẽn.
Tapari, watô dure ĩromãdâk. Tazi mãt Ponkẽ zahi wapu krarê nẽ hã 5 nã parim hã hêsuka kmã tomze tarn. Tanẽ wi, mãt tka tsiwaiwrẽ wawẽ, are bdâ tô sikuza waktû nẽ twakût. Are wa tô dawapru nẽ mãt tpre pês.
Wasi mãt hê hawi mnĩ rêrê, tkai ku. Rowakku romkrãi wdê, figueira nã dat krwamtrẽ mnõ, tê wamrĩ wa, figo krã ĩka krrêrkê mnõ nẽ, mãt wasi hê hawi trêrkê wawẽ.
Tazi mãt hêwa tsikutõr, hêsuka dat kuikãs mnõ nẽ. Srã mnõ mãt tres, are dure kâ pore waikwa mba hã tkai kre mnõ tres.
Tanẽ wi, nãt tkai pâ akwẽ nõrĩ simẽkur. Dakmãdkâkwai nõrĩ, kãtô surta kmãdkâkwai nõrĩ, kãtô rom zawre tdêkwai nõrĩ, kãtô mrmẽ prê nõrĩ, kãtô akwẽ wadi nõrĩ, tare sipi tkrê dam kmãkwamãr mnõ nẽ hã, kãtô dure sipkẽ nã sipi tkrê kmãkwamãr mnõ nẽ hã, mãt kbure simẽkur, ktẽ krê mba, kãtô dure srã dum zawre mba hã ktẽ mnõ papra.
Tazi nãt akwẽ nõrĩ srã dum zawre mnõ mã, kãtô dure ktẽ zawre mnõ mã, krhãs, kãnẽ:—Wansĩwĩ airêrkê kba mõnõ, wakupsbi kba mnõ pibumã. Damrmẽ prê krdasimãssi mnõzem wa krdasimãssi mnõ dawi, kãtô dure Ponkẽ zahi wapu krarê nẽ hã danĩtikrui wi, wakupsbi kba mõnõ.
Tô tanõrĩ danĩtikrui snã ro dat wam kmã krãinĩstu mnõ pibumã, bdâ nwa waptkã nmẽ, nhanẽ bza nõkwa Waptokwa Zawre danõka, kãtô dure Ponkẽ zahi wapu krarê nẽ danõka, krromãdkâ mnõ snã krhêmba?
Israel wam hã akwẽ nõrĩ 144 mil nã Waptokwa Zawre dasimã dat smĩstu nõrai kmã rowaskuzeTapari, wat hêwa nsĩm hã Waptokwa Zawre danĩm akwẽ sikwaĩpsê kmãdâk, sikwaĩpsê hã tkai zase mnõ wa simãsam snã. Tô tanõrĩt sikwaĩpsê tkai zase hawim hã rowakku tê tet, nmõmõ rowakku tê waipãr kõ pibumã. Tkai mba, kãtô dure kâ pore mba, kãtô dure wdê mba, rowakku tê waipãr kõ pibumã, nãt tê tet.
Tazi wat dure smĩsi hêwa nsĩm hã Waptokwa Zawre danĩm akwẽ, btâ krãipus mnõzem nnĩwĩ tê saikur snã, kmãdâk. Tahãt sipkra wa, Waptokwa Zawre krdahêmba wamhuire mnõ danĩsizem hrize tkrê tet. Are sikwaĩpsê hêwa nsĩm hã Waptokwa Zawre danĩm akwẽ wadi nõrai mã, mrmẽ tê hâ snã, hâ. Tô tahã sikwaĩpsê hêwa nsĩm hã danĩm akwẽ nõrĩ tô tkai wa, kãtô dure kâ pore wa, ro tê kunẽ mnõ pibumã, danĩptdê tê sõmr mnõ mã, mãt hâ.
Are kãnẽ tmã mrẽ:—Adu tka, kãtô dure kâ pore, kãtô wdê mnõ, kunẽ kba mnõ knã. Akâ Waptokwa Zawre danĩsizem nã dazazêĩkwai nõrai kwanõkmõ mba wat kmã wamnãr mnõ da.
Tazi mãt nha dazazêĩkwai nõrĩ Waptokwa Zawre danĩsize kwanõkmõ mnõ mba tkrê kwasari, tĩm wasku. Tô tanõrĩ tô 144 mil nã ĩhêmba. Tô kbure Israel wam hã ãsĩpko mnõ nõrai hawi, tô tanõrĩ.
<sup>(5-8)</sup> Tô smĩsi ãsikapko mnõ hawi, tô 12 mil nã ĩhêmba. Judá ãsĩpko hawim hã tô 12 mil nã ĩhêmba, kãtô Rúben ãsĩpko hawim hã tô 12 mil nã ĩhêmba, kãtô Gade ãsĩpko hawi hã tô 12 mil nã ĩhêmba, kãtô Aser ãsĩpko hawim hã tô 12 mil nã ĩhêmba, kãtô Naftali ãsĩpko hawim hã tô 12 mil nã ĩhêmba, kãtô Manassés ãsĩpko hawim hã tô 12 mil nã ĩhêmba, kãtô Simeão ãsĩpko hawim hã tô 12 mil nã ĩhêmba, kãtô Levi ãsĩpko hawim hã tô 12 mil nã ĩhêmba, kãtô Issacar ãsĩpko hawim hã tô 12 mil nã ĩhêmba, kãtô Zebulom ãsĩpko hawim hã tô 12 mil nã ĩhêmba, kãtô José ãsĩpko hawim hã tô 12 mil nã ĩhêmba, kãtô dure Benjamim ãsĩpko hawim hã, tô 12 mil nã ĩhêmba.
(-)
(-)
(-)
João dakahâ zawre tê kmãdkâzeTapari wat dure ĩromãdâk, are dakahâ zawre kmãdâk. Tazi nha akwẽ hêmba zô, nõkwa nhanẽ tê kmã mrõ waihku kõdi. Tô tanõrĩ tô dasikapko mnõ pâ hawim hã, kãtô dasĩkwamãr mnõ pâ hawim hã, kãtô dure pto mnõ pâ hawim hã, kãtô dure damrmẽ mnõ pâ hawim hã akwẽ. Damrmẽ prê ktab krdasimãssi mnõzem nõwa, kãtô dure Ponkẽ zahi wapu krarê nẽ hã danõkat, tsimãsa. Tô tanõrai sikuzaze hâirã ktabdi, sipkrta mnõ wat nrõ su krkwasa.
Tazi mãt ĩsenã krhãs, kãnẽ:—Waptokwa Zawre damrmẽ prê krdasimãssi mnõzem wa danmrã dahawi, kãtô dure Ponkẽ zahi wapu krarê nẽ hã dahawi, za wapkẽhrize wam krãiwatobr.
Tazit tô kbure hêwa nsĩm hã Waptokwa Zawre danĩm akwẽ nõrĩ, kãtô dure ĩptokrta mrmẽ prê nõrĩ, kãtô dure sikwaĩpsê hã rom nõkrêptu nõrĩ, damrmẽ prê ktab krdasimãssi mnõze tê kuirĩ snã, tsimãsa. Tazi nãt Waptokwa Zawre tê dakmãdkâ prê mnõ snã, krdasimãssi mnõzem nõwat kunhto snã nmĩkwar.
Are kãnẽ tmrmẽzus:—Tô tanẽ! Aimõ wat krdawasku wẽ wamhuire mnõ pibumã, tô Waptokwa Zawre. Dakbuzi ktabi, kãtô dure dakrãi waihkuzem ktabi, tô wamhuire snã Waptokwa Zawre datê. Tô ta damã waza wapkẽ to nã krwasiwasku wamhuire, are dure wat krdaprê wamhuire. Daprêzep ktabi, kãtô dure danĩpttê ktabi, tô wamhuire snã Waptokwa Zawre datê! Tô tanẽ!
Tazi mãt smĩsi ĩptokrta mrmẽ prê ĩzdanã, kãnẽ:—Nõkwam nõrĩp tô tahã sikuza hâirã re hã? Nmã hawi mãp kwaz mnĩ krãiwaire?
Are wa, wat kãnẽ tmã ĩmrẽm:—Tôka am waihkudi, nõkwa tô tanõrĩ, kãtô dure nmã hawi mnĩ ĩkrãiwairbeze, wa ĩt waihku kõdi!Tazi mãt kãnẽ ĩm mrẽ:—Tô tanõrĩ tô dat krkmã kwakbure zawre mnõze tkrê kmãdkâ par mnõ nõrĩ. Sikuzaze mãt tê hâirã pês, Ponkẽ zahi wapu krarê nẽ hã dawapru nã.
Mrã, kãtô dure krbu, za nmãzi tê sarto mnõ kõdi. Sdakro, kãtô dure rowakro wadi za nmãzi tê sarto mnõ kõdi.
Tâkãnẽ za ro tmã thêmba: Ponkẽ zahi wapu krarê nẽ hã damrmẽ prê ktab krdasimãssi mnõzem waikwa krdahêmba mnõ, za dat krkmãdkâ pês, ponkẽ zahi wapu kmãdkâkwa ponkẽ zahi wapu tkrê kmãdkâ psê mnõ nẽ. Tahã za krdaromãdkâ mnõ pibumã hã kuĩ sromõ tmẽ dat simrõ. Are Waptokwa Zawre za tô tanõrai tmõ wam hã ĩkuĩpi dat tmã kre pês.
Ĩstõm hã hêsuka kmã tomze dat tarzePonkẽ zahi wapu krarê nẽ hã 6 nã parim hã hêsuka kmã tomze dat tar wi, mãt hêwa nsĩ tô kbure ro twarõi tâk, amtpẽ kõ re meia hora sikutõrzep ku.
Tapari wat hêwa nsĩm hã Waptokwa Zawre danĩm akwẽ 7 nã danõka tsimãsam snã kmãdâk. Tazi nãt kupawã nẽ hã danĩm hrâze 7 nã dat tmã sõmr.
Are dure smĩsi hêwa nsĩm hã Waptokwa Zawre danĩm akwẽ mnĩ wi, ouro nã hã kukawrê tê dur snã. Kukawrê tô rom zdazê nmẽze. Tahãt rom zdazê dam prozep krta da. Tazi nãt rom zdazê sawre snã dat tmã sõmr, Waptokwa Zawre danĩm akwẽ nõrĩ tkrê dawar mnõ zu tê pro mnõ pibumã. Waptokwa Zawre krdasimãssi mnõzem nõwam hã ouro nã hã rom zdazê prozem wa tê pro mnõ pibumã, mãt tmã sõmrn.
Tazi nãt Waptokwa Zawre krdasimãssi mnõzem nõwa ĩza, hêwa nsĩm hã danĩm akwẽ nĩpkra hawi rom zdazê nĩze, danĩm akwẽ nõrĩ tkrê dawar mnõ zu, danõka saiku.
Tapari, nãt hêwa nsĩm hã Waptokwa Zawre danĩm akwẽ rom zdazê nmẽze kâ, are rom zdazê prozem wam hã kunmã nã kmã sĩs, are tkai ku mẽ. Tanẽ wi, nãt tã trãrkã wawẽ, are dure twankõ wawẽ, kãtô dure tkbuzi wawẽ, are dure tka tsiwaiwẽr.
Kupawã nẽ hã hrâzem nã rowaskuzeTapari, nãt 7 nã hêwa nsĩm hã Waptokwa Zawre danĩm akwẽ nõrĩ kupawã nẽ hã danĩm hrâze tkrê kwasar nõrĩ tsimãsam pês, sĩm hãs pibumã.
Tazi nãt dawanã hã hêwa nsĩm hã danĩm akwẽ kupawã nẽ hã sĩm hrâze hâ. Tanẽ wi, nãt hê hawi tãi zâ, kãtô kuzâ, trêrkê wawẽ. Tahã tãi zâ, kãtô kuzâ, tô dawapru nã kmã siwazard. Tanẽ wi, mãt tkai wa ro trko wawẽ. Mrẽpranẽ tkai siwã, smĩsi mãt tka hãro, are tazim hã wdê, kãtô dure wadu kbure pro, are ponkwanẽ tka tsirẽm, pro kõ snã.
Tapari nãt dawanã parim hã hêwa nsĩ danĩm akwẽ kupawã nẽ hã sĩm hrâze hâ. Tanẽ wi, mãt rom zawre rko snã nõkwa mẽ, kâ pore waikwa ku. Rom zawre ĩrko tô srã zawre nẽ ĩhêmba. Kâ pore ku tê mẽ pari, mãt kâ dawapru nẽ thêmba. Mrẽpranẽ kâ ĩsiwã, smĩsi kâ mãt dawapru nẽ thêmba, are ponkwanẽ kâ psê snã tsirẽm.
Tô tahã dawapru nẽ kâ ĩhêmba wam hã, nãt rom nõkrêptu, kãtô dure tbê, dkâ wawẽ. Are ponkwanẽ kâ psê snã ĩsirmẽ wam hã, mãrĩ sikunẽ kõdi. Dawapru nẽ kâ ĩhêmba wam hã mãt dure kuba, kãtô kuba nkra, sikunẽ wawẽ. Are ponkwanẽ kâ psê snã ĩsirmẽ wam hã kuba, kãtô dure kuba nkra sikunẽ kõdi.
Tazi mãt ponkwanẽ parim hã hêwa nsĩm hã danĩm akwẽ kupawã nẽ hã sĩm hrâze hâ. Tanẽ wi, nãt hêwa hawi wasi zawre, rko snã, waptãr, tkai mba hã kâ mnõ nsĩwĩ. Krãstõ nẽ mãt rko snã waptãr. Mrẽpranẽ kâ mnõ ĩsiwã, smĩsi kâ ĩsiwãi wa mãt waptãr, are ponkwanẽ tsirẽm.
(Tâkãhã wasi tô Wasi Wamtpa nã dat krwamtrẽ mnõ.) Kâ mba waptkã pari, nãt kâ sĩpko mnõ twamtap. Mrẽpranẽ kâ ĩsiwã, smĩsi kâ siwã mãt twamtap, are ponkwanẽ kâ siwã psê snã tsirẽm. Saktẽ zawre nãt akwẽ dâk, kâ wamtpa tê kuikahurzem hawi.
Tapari nãt mrẽpranẽ hã parim hã hêwa nsĩm hã danĩm akwẽ, kupawã nẽ hã sĩm hrâze hâ. Tanẽ wi, nãt bdâ, kãtô wa, kãtô dure wasi mnõ saktẽ zawre tsikunẽ. Mrẽpranẽ bdâ ĩsiwã, smĩsi ĩsiwã mãt romkuiwẽ rẽ, are ponkwanẽ ĩsiwã tetô aimõ romkuiwẽ. Are dure mrẽpranẽ wa ĩsiwã, smĩsi ĩsiwã mãt romkuiwẽ rẽ, are ponkwanẽ tetô aimõ romkuiwẽ. Tanẽ mãt dure mrẽpranẽ wasi ĩsiwãi mnõ, smĩsi ĩsiwã romkuiwẽ rẽ, are ponkwanẽ ĩsiwã aimõ romkuiwẽ. Tanẽ nmẽ, tetô awẽ re kãtô mãra nã romkuiwẽ tkaprã.
Tapari wat dure ĩromãdâk. Tazi wat si zawre kmãdâk, águia nã dat krwamtrẽ mnõ. Hêmõ zawret krwar. Tanẽ wi, wat mrmẽ re wapa. Mrmẽ zawre snã mãt mrẽ, kãnẽ:—Rowẽ kõ zawre ktabdi za hã tokto! Mrẽpranẽ hêwa nsĩm hã Waptokwa Zawre danĩm akwẽ nõrĩ sĩm hãs mnõ wa, za tkai pâ krsrõwa mnõ nõrai mã rowẽ kõ zawre ktabdi!
Tapari nãt sikwaĩpsê hã parim hã hêwa nsĩm hã Waptokwa Zawre danĩm akwẽ kupawã nẽ hã sĩm hrâze hâ. Tanẽ wi, watô wasi kmãdâk. Tahã tô hêwa hawi tkai ku ĩwaptkã hã. Tahã mã mãt apkrê krê hâ zawre zdâhuize tmã sõmrn.
Tazi nãt wasi apkrê krê hâ zawre sdâhu. Tanẽ wi, nãt apkrê krêhâ zawre hawi sĩmdaze saikur wawẽ, kunmã zawre nĩze nẽ, are bdâ kãtô dure rowakku wakût.
Sĩmdaze hawi mãt zûzû twairbe wawẽ, are tkaĩ mba rêrêk. Zûzû nnãkrê se ktabd, skrãzase nnãkrê nẽ. Skrãzase tkrê dawakre mnõzem prabâ, za dure tkrê dawakre.
Tazi nãt zûzû mnõ mã tamrmẽn, wadu kãtô dure wdê, kãtô dure romkrê tê kunẽ mnõ kõ pibumã. Akwẽ nõrai wtẽsi tkrê hâzum mnõ pibumã, nãt tmã wẽn. Dakwanõkmõ mba Waptokwa Zawre danĩsize tkrê kwasar mnõ kõ nõrai wtẽsi, tkrê hâzum mnõ pibumã, nãt tmã wẽn.
Are dure akwẽ nõrĩ tê smrõi mnõ pibumã, zûzû mnõ mã dat tmã wẽ kõdi. Tkrê hâze mnõ pibumã si, nãt tmã wẽn. 5 nã wa kmã sikutõrzep ku. Are nõkwa tê wakre wa se ktabdi, skrãzase nmĩ wakrezem nẽ ĩse hã.
5 nã wa kmã sikutõr kõ re, za akwẽ nõrĩ nhanẽ dkâ zô tare krsô rĩt. Za dkâ mnõ zêĩd, are nhanẽ za dkâ mnõ kõdi. Ĩdkâ mnõze za tô tanõrai wi krsikutõr.
Zûzû ĩhêmba mnõ, tô dasikwapeĩ pibumã surta nõrĩ sumzari tê kazadâ mnõ nẽ hã nẽ. Krãi mnõ mbat sadu nẽ hã ouro nã hã daprêzem nẽ krkwasa, are ĩkwanõkmõ mnõ, tô akwẽ kwanõkmõ nẽ.
Zûzû zahi mnõ tô pikõi zahi nẽ, are ĩkwa mnõ tô Leão nã dat krwamtrẽ mnõ kwa nẽ.
Tô tanõrai sõktõ kuzaze tô târa nã hã sõktõ kuzazem nẽ. Ĩsdarpi mnõ, tô wdê wrakwa kraikras nẽ za krkraikras. Tô tahã zûzû zdarpi waparka kraikrasze, tô dasikwapezep tmẽ saktẽ zawre wdê wrakwa sumzari tê kwanĩ snã re ssakrê mnõ nẽ.
Zûzû nnãkrê kãtô ĩsnãkrkwa, tô skrãzase nnãkrê nẽ. Snãkrkwa nã za akwẽ nõrĩ tkrê hâzu, are tkrê hâze, 5 nã wa kmã sikutõrzep ku.
Tô tahã zûzû mnõ kmãdkâkwa sĩm mãrdi. Tahã tetô tkrê kmãdâk. Tô tanõrai kmãdkâkwa tô apkrê krêhâ zawre kmãdkâkwa. Ĩsisize tô Abadon, hebreu mrmẽzem nã. Are grego nõrai mrmẽzem nã tô Apolião ĩsisize. (Tô tahã ĩwamtrẽze tô “Romkunẽkwa”.)
Dawanã hã rowẽ kõ zawre mãtô tsikutõr, are ponkwanẽ rowẽ kõ zawre za adu krãipu.
Tazi nãt 5 nã hã parim hã hêwa nsĩm hã Waptokwa Zawre danĩm akwẽ kupawã nẽ hã sĩm hrâze hâ. Tanẽ wi, wat ouro nã hã rom zdazê prozem hawi damrmẽ wapa. Waptokwa Zawre danõka ĩsam wam hã rom zdazê proze sikwaĩpsê ĩsase hawi wat wapa.
5 nã hã parim hã hêwa nsĩm hã Waptokwa Zawre danĩm akwẽ kupawã nẽ hã danĩm hrâze tê kâr mã, mãt kãnẽ mrẽ:—Kâ zawre Eufrates nã dat krwamtrẽ mnõ zabba, hêwa nsĩm hã Waptokwa Zawre danĩm akwẽ sikwaĩpsê dat kmã wassi mnõ mã, tmã wassihui mõnõ!
Tazi mãt dure sumzar re hã surta nõrĩ nha ĩm wasku, tô 200 milhões nã ĩhêmba.
Tapari wat romwawã zu surta nõrĩ sumzar nsĩ kmãdâk. Surta nõrai sõktõ kuzaze pre psê ktabd, kunmã nẽ. Are dure kuzerãd, safira ktẽ nẽ, kãtô dure pted, enxofre nẽ. Sumzar mnõ krã, tô leão krã nẽ. Ĩsdawa mnõ hawi tetô kuzâ, kãtô dure sĩmdaze, kãtô dure enxofre, krwaireb.
Kuzâ, kãtô sĩmdaze, kãtô dure enxofre sumzar nõrai zdawa hawi krĩwairbe mnõ, mãt dakahâ zawre snã danmrõ. Tkai pâ mãt tkrê danmrõ, mrẽpranẽ akwẽ krnmrõ mnõzem wa, smĩsi mãt kmẽ wĩ, are ponkwanẽ rẽ.
Sumzar mnõ nĩptdê, tô ĩsdawa mnõ mba, kãtô dure ĩmnãi mnõ mba. Sumzar mnãi mnõ tô amke nẽ ĩhêmba. Ĩmnãi nĩstu mnõ tô amke krãi nẽ. Mnãi nĩstu mba hã krãi nã, za akwẽ nõrĩ tkrê hâzu.
Are akwẽ nõrĩ tâkãhã rowẽ kõ mnõ nã ĩdkâ mnõ kõ nõrĩ, sĩm romkmãdkâ kunẽ tê rmẽ mnõ kõdi. Romkunẽ tkrê kmãkwamãr mnõ prabâ, nãt aimõ tkrê kmã wamhu. Hêpãrĩ nãt aimõ tkrê kmãdkâ prê. Are dure ouro nã hã, kãtô dure prata nã hã, kãtô dure târa pre nã hã, kãtô dure ktẽ nã hã, kãtô dure wdê nã hã, romhêmba aimã simã tkrê kmãnãr mnõ, mãt aimõ Waptokwa Zawre danẽ simã tkrê kmãdkâ prê. Romhêmba aimã simã tkrê kmãkwamãr mnõ, mãrĩ tê sãmr kõd, mãrĩ tê wapar kõd, are dure krnmrõ mnõ kõdi.
Rowẽ kõ zawre tmã krãiwatbro mnõ kõ wam nẽ, romkunẽ hawi pkẽ sĩkdâi mnõ kõdi. Akwẽ nõrĩ nãt aimõ akwẽ sikuwa tkrê smrõ, are smĩkâ nã dure aimõ krsikmãkwamãr. Ambâ nõrĩ tetô aimõ pikõi nõrai mẽ siwakru krsisnã hêmba, are pikõi nõrĩ dure ambâ kamõi nõrai mẽ aimõ siwakru krsisnã hêmba. Tkrê danõhur mnõ dure tê sahâr mnõ kõdi
Hêsukarê hêwa nsĩm hã Waptokwa Zawre danĩm akwẽ tê kâr nã rowaskuzeTazi wat aimõwi hã hêwa nsĩm hã Waptokwa Zawre danĩm akwẽ ĩsipttê nẽ hã kmãdâk. Hêwa nsĩ hawi mnĩ tê sikrai re, wat kmãdâk. Ĩsikuzaze tô ainãka, are ĩkrãi psêze tô ktẽkwapo. Ĩkwanõku tô btâ rko pre nẽt tkbuzi, are ĩzda mnõ, kãtô dure ĩtê mnõ, tô ponkwanẽ kunmã rko nẽt trko pre.
Hêsukarê ĩsdâhui nẽ hãt sipkra wa tkrê tet. Tanẽ wi, nãt pra nmĩrê hawim hã kâ pore nsĩ hi, are smĩkê hawim hã mãt tkai wa hi.
Tazi mãt ĩsenã hrâ snã, hâ. Ĩhrâze tô romsiwamnãrĩ Leão nã dat krwamtrẽ mnõ krsdari mnõzem nẽ. Tahã hrâ pari, nãt 7 nã tãi rãrkã smĩsi wankõ nã kmã sdakâ.
Tô tanõrĩ mrmẽzus pari, mrmẽzusze ĩt kuĩkre zêĩd. Are ĩt kuĩkrezep ku, wat hêwa hawi damrmẽ wapa, kãnẽ:—7 nã tãi rãrkã nẽ hã mrmẽzusze nõkwai mã wasku knã! Mãrĩ kuĩkre knã!
Tapari, mãt hêwa nsĩm hã Waptokwa Zawre danĩm akwẽ smĩrê hawim hã sipkra hêwa nsĩ ku nmĩ wẽ. Tatô hêwa nsĩm hã danĩm akwẽ, kâ pore nsĩ, kãtô dure tkai nsĩ, sam re ĩt kmãdkâ hã.
Sipkra hêmõ tê wẽ pari, nãt Waptokwa Zawre danĩsizem nã mrmẽ tê kmã prê snã, mrẽ. Waptokwa Zawre aimõ krdahêmba wamhuire mnõ, kãtô hêwa, kãtô tka, kãtô kâ pore, kãtô dure hêwa nsĩm hã, kãtô tkai mba hã, kãtô dure kâ pore mba hã rom pâ dat krãipus mnõ danĩsizem nã, mãt kãnẽ mrẽ:—Tokto za kmã romsikâr kõdi.
6 nã parim hã hêwa nsĩm hã danĩm akwẽ kupawã nẽ hã sĩm hrâze tê hrâ wa, za Waptokwa Zawre akwẽ nõrai mã dat wasku kõ nẽ hã ro dasimã dat sakra mnõ, kmã krãinĩstu psên, damrmẽ waskukwai nõrĩ, damã krsipiĩ mnõ nõrai mã, dat krwasku mnõ prabâ, za dat kmã krãinĩsut.
Tazi mãt damrmẽ ĩt wapari dure ĩm mrẽ, kãnẽ:—Hêwa nsĩm hã danĩm akwẽ kâ pore wa, kãtô dure tkai wa, pra snã ĩsa tmẽ aimõrĩ, are hêsukarê ĩsdâhu tkrê tte mnõ, kâri.
Tanẽ nmẽ, wat tmẽ ĩmõr, are hêwa nsĩm hã hêsukarê nã wa. Tazi mãt kãnẽ ĩm mrẽ:—Hêsukarê kâri, are krẽnẽ. Aisdawa wa za kê pnĩ nẽ tzê, are aisnãduptoi wa za twamtap.
Tazi wat hêwa nsĩm hã danĩm akwẽ nĩpkra hawi hêsukarê kâ, are krẽ. Ĩt krnẽ re mãt ĩzdawa wa tzê, kê pnĩ nẽ. Are ĩt krnẽ pari, mãt ĩnnãduptoi wa twamtap.
Tazi mãt kãnẽ ĩm tmrmẽzus:—Waptokwa Zawre damrmẽ teza dure akwẽ nõrai mã wasku mõn. Saktẽ zawre dasikapko mnõ nõrai kmã hã, kãtô dure akwẽ pto mnõ dakahâ kmã hã, kãtô dure damrmẽ kahâ pto mnõ kmã hã, kãtô dure kahâ snã dakmãdkâkwai nõrai kmã hã Waptokwa Zawre dat wasku mnõ, teza tmã wasku mõn.
Ponkwanẽ Waptokwa Zawre damrmẽ waskukwai nõrai kmã rowaskuzeTapari mãt rom pa pibuize ĩm sõ. Tô wdê ware nẽ tô tahã. Are kãnẽ ĩm tmrmẽzus:—Wi aimõrĩ, are Waptokwa Zawre damã dat sabuze, kãtô dure damã rom proze, sawre zô waihuku, kãtô dure damã dat sabuzem wa tê dakmãdkâ prê mnõ, kmã mrõ mõnõ, nha hêmba zô.
Are Waptokwa Zawre damã dat sabuzem rowim hã warrĩ sawre waihku zô, kmã sabui knã. Tô tahã warrĩ tô Waptokwa Zawre dawaihku kõkwai nõrai mã dat sõmrĩ. Tô tanõrĩ za dazakru Waptokwa Zawre dasimã dat smĩstu ku zas, are 42 nã wa kmã sikutõrzep ku dazakrui wa krnõmr.
Ponkwanẽ ĩmrmẽ waskukwai nõrĩ waza tmã wapros. Tô tanõrai sikuzaze tô sakukrê sikmãnãr pibumã hã sikuza nã. 1.260 bdâ kmã sikutõrzep ku za waĩmrmẽze tkrê wasku.
Tô tahã ponkwanẽ ĩmrmẽ waskukwai nõrĩ tô ponkwanẽ romkrãi wdê oliveira nã dat krwamtrẽ mnõ nẽ, kãtô dure ponkwanẽ romkuiwẽze zaparzem nẽ, tetô Tkai Kmãdkâkwai Ktab danõka krsimẽkwar.
Tô tanõrai krui waparkwai nõrĩ tê kmã kwakbure zêĩ wa, za ĩmrmẽ waskukwai nõrai zdawa hawi kuzâ watobr, are krui waparkwai nõrĩ smrõ. Tâkãnẽ mnõze mba, nõkwa tê kmã kwakbure zêĩ mnõ wa, za kutõ.
Ĩmrmẽ tkrê wasku mnõ re, tã tka kõ pibumã, hêwa tê stom pibumã, sipttêdi. Kâ tê kmã dawaprui pibumã, kãtô dure tkai mba rowẽ kõ tê krãipus mnõ pibumã, dure sipttêdi. Kmã sapka mnõ prabâ, za tkai wa nha rowẽ kõ tê kmã krãipus.
Tô tahã ponkwanẽ Waptokwa Zawre damrmẽ waskukwai nõrĩ damrmẽze tê dam wasku pari, za apkrê krêhâ hawim hã romsiwamnãrĩ krãiwatobr, are tanõrai mẽ tsikwape, are kmã kahõs, are pã.
Dkâ mnõ pari, za bdâdi po zawre wa dkâ snã daikwa, tô tahã dazakrui zawre wa. Tâkãhã dazakru, tô damrmẽ waskukwai nõrai kmãdkâkwa wdê passakrti wa dat dazapku hã. Tô tahã dazakrui nĩsizep kupsbi tô Sodoma, kãtô dure Egito.
Mrẽpranẽ bdâ kmã nẽm pari, kãtô dure sikwaĩpsê hã bdâ amzumre ku samzep ku, za dadkâ nõrĩ bdâdi waikwa daikwa. Dasikapko mnõ pâ, kãtô dasĩkwamãr mnõ pâ, kãtô damrmẽ pto mnõ pâ, kãtô akwẽ pto mnõ pâ, za dadkâ nõrĩ kmã nõpre. Are nõkwa dakru wa tê zaĩ pibumã, za dat tmã wẽ kõdi.
Tahã ponkwanẽ Waptokwa Zawre damrmẽ waskukwai nõrĩ dat pãrzem nã, za tkai pâ akwẽ nõrĩ tpkẽ toi wawẽ. Tahã ponkwanẽ damrmẽ waskukwai nõrĩ tkai mba hã akwẽ nõrĩ tê kmã kwakbure zawre mnõzem hawi, za akwẽ nõrĩ tô tanõrai dkâzem nã pkẽ toi wawẽ. Tazi za krsihâzu, kãtô dure pkẽ toi tê rom wẽ simã tkrê sõmr.
Are Waptokwa Zawre damrmẽ waskukwai nõrĩ dkâ mnõ pari, sikwaĩpsê hã bdâ amzumre ku tê sati mnõ wi, nãt tokto Waptokwa Zawre dadkâ nõrĩ sakurn, aipâ krromãdkâ mnõ pibumã. Dazdawa wakku tô tanõrai kmã sbre wi, nãt tsimẽkwar. Are aipâ sõkrêptui snã akwẽ nõrĩ kmã sõpre wi, nãt tpahi wawẽ.
Tazi nãt damrmẽ waskukwai nõrĩ hêwa hawi damrmẽ zawre wapa, kãnẽ:—Wê saikur kwaba!Tanẽ wi, tô dakrui waparkwai nõrĩ kmã sõpre mnõ snã, nãt ainãka wa hêwa nsĩ ku saiku.
Ponkwanẽ hã rowẽ kõ zawre mãtô tsikutõr, are ponkwanẽ parim hã azanã za krãiwatobr!
6 nã hã parim hã kupawã nẽ hã danĩm hrâzeTazi nãt 6 nã hã parim hã Waptokwa Zawre danĩm akwẽ kupawã nẽ hã sĩm hrâze hâ. Tanẽ wi, wat hêwa nsĩ damrmẽzus zawre wapa, kãnẽ:—Dapkẽhrikwa Waptokwa Zawre dat kmã ropisdu, tô Wakmãdkâkwa. Tahã za tokto danĩpttê zawre nã tkai pâ dat krdakmãdkâ wamhuire!
Tazi nãt ĩptokrta mrmẽ prê nõrĩ 24 nã hã Waptokwa Zawre danõka krsimãssi mnõzem wa krsikburõi mnõ, hikrã nã tsimãsa, are kunhto snã Waptokwa Zawre dakmãdkâ prê.
Tazi nãt kãnẽ dam tmrmẽzus:—Wakmãdkâkwa, tôka tô Waptokwa Zawre. Tô kbure bât anĩpttê nã at krspai mõn. Krahêmba mnõze tô ahâmre hawi, are adu tet krahêmba mõn! Anĩpttê zawre nã tokto at krdakmãdkâ mnõ nmẽ, wat wapkẽ to nã amã wasiwaskun.
Azazêĩ kõkwai nõrai mã anĩtikrui snã rowẽ kõ at tmã nõmr mnõze, kãtô dure ĩdkâ mnõ nõrai mã ro at tmã nõmr mnõze bdâ nwa waptkã nmẽ, mãt awaihku kõkwai nõrĩ nĩtikrui wawẽ. Mãtô bdâ nwa waptãr, amrmẽ waskukwai nõrĩ amã krsipiĩ mnõ nõrai mã, kãtô tô kbure anĩm akwẽ nõrai mã, kãtô tô kbure akmãdkâ prêkwai nõrai mã, rom pê at tmã nõmr mnõ pibumã. Damrmẽ prê nõrai mã, kãtô dure damrmẽ wapurê nõrai mã, ro at tmã nõmr psê mnõ pibumã, mãt bdâ nwa waptãr. Are tkai wa danmrõkwai nõrĩ at kunẽ mnõ pibumã, mãt dure bdâ nwa waptãr!
Tazi mãt hêwa nsĩm hã Waptokwa Zawre krdasimãssi mnõze tsisdâhu. Krdasimãssi mnõzem kripra wat rom nmẽze kmãdâk. Tâkãhã tô romkmãdâ Waptokwa Zawre akwẽ nõrai mẽ dasimã dat sakra mnõ nã hã rom nmẽze. Tanẽ wi, nãt tã tkbuzi, kãtô dure twankõ wawẽ, kãtô tãi wapsa mãt trãrkã wawẽ, kãtô tka tsiwaiwẽr, kãtô dure tã, tãi zâ nã, titka wawẽ.
Pikõ kãtô dure romsiwamnãr kunẽ zawre krãipuszem nã rowaskuzeTazi nãt mãr nã dat waihku kõ nẽ hã rom waskuzem zawre krãiwatobr, hêwa nsĩ. Tahã tô pikõ. Pikõi sikuzaze tô bdâ, pra zaparze tô wa, are dakrãi wam hã daprêze tô wasi, 12 nã.
Pikõ wasãd. Are dki ze nmẽt krsdari, krapre pibumã.
Tazi nãt hêwa nsĩm hã mãr waskuzep kamõ krãiwatobr. Tahã tô ĩpre nẽ hã romsiwamnãr kunẽ zawre. Tô dragão nã dat krwamtrẽ mnõ hã. Tô tahã krã tô 7 nã, ĩku tô 10 nã. Ĩkrãi wam hã sadu nẽ hã daprêzem nẽ tô dure 7 nã. Ĩkrãi wam hã sadu nẽ hã daprêzem mnõ, tô smĩsi sit ĩkrãi mnõ mba simnãt.
Romsiwamnãr kunẽ zawre mãt mnã nã wasi sisnã sar wawẽ. Hêwa hawit sisnã sa, are tkai ku sãmr. Mrẽpranẽ wasi ĩsiwã smĩsi ĩsiwã mãt sisnã sa, are ponkwanẽ tsirẽm. Tapari, nãt romsiwamnãr kunẽ zawre pikõi wasã nõwa nmĩ zazâr, krapre wi ĩkra tê twi krnẽ pibumã.
Tazi nãt pikõ ambârê nã tkrapre. Tahã pikõi kra za tkai pâ akwẽ krsikapko mnõ pâ prê zawre snã tkrê kmãdâk. Are aikde waptkã wi, nãt Waptokwa Zawre dasitmẽ wazrên, krdasimãssi mnõzem wa krnẽm mnõ pibumã.
Are pikõ aikuwa tisus, smĩ zazârze Waptokwa Zawre dat tmã waskuzep ku. Tatô ĩsmĩ zazârze dat tmã kmẽ nmĩstu sro. Tazi za dat krtmã ka, 1.260 nã bdâ sikutõrzep ku.
Tapari nãt hêwa nsĩ dasikwape kmã snãkrat. Hêwa nsĩm hã Waptokwa Zawre danĩm akwẽ, Miguel nã dat krwamtrẽ mnõ, nãt snĩwĩm hã hêwa nsĩm hã Waptokwa Zawre danĩm akwẽ nõrai mẽ romsiwamnãr kunẽ zawre mẽ tsikwape. Are romsiwamnãr kunẽ zawre nnĩwĩm hã akwẽ nõrĩ mãt waihâk, dasikwape nã.
Are Miguel nõrĩ mãt romsiwamnãr kunẽ zawre, kãtô dure ĩsĩm akwẽ nõrĩ kmã kahõs. Tâkãnẽ mnõze mba, romsiwamnãr kunẽ zawre mã, kãtô dure ĩsĩm akwẽ nõrai mã, hêwa nsĩ aimõ krnmrõ mnõ pibumã, dat tmã wẽ kõdi.
Tazi nãt romsiwamnãr kunẽ zawre hêwa hawi wazrên. Tâkãhã romsiwamnãr kunẽ zawre tô dure ahâmre hã amke. Ĩsisizep kamõ tô Hêpãrwawẽ, kãtô dure Satanás. Tatô tkai pâ tkrê dakrãi kdâi mnõ nẽ hã. Tahã mãt sĩm akwẽ nõrai mẽ tkai ku smrãn.
Tapari wat damrmẽ zawre hêwa hawi kãnẽ mrmẽ snã, wapa:—Waptokwa Zawre dat wapkẽhri mnõ pibumã, mãt tokto bdâ nwa waptãr! Dakmãdkâkwai ktab nẽ mãt tokto danĩptdê waskun. Dapkẽhrikwai pibumã dat danmĩsdu mãt dure daprêze waskun. Waptokwa Zawre danõka mãt awẽ re, kãtô dure mãra nã, Hêpãrwawẽ nẽs wasimẽm nõrĩ aire tê wasku kunẽ, are tokto mãt hêwa nsĩ hawi wazrên.
Are wasimẽm nõrĩ mãt Ponkẽ zahi wapu krarê nẽ hã dawapru nĩpttê nã, kãtô dure ĩsenã hã rowasku tkrê wasku mnõ nã, kmã kahõs. Tô tanõrĩ Wakmãdkâkwa dannĩwĩ dkâ mnõ pibumã, sisnã pkẽ mnõ kõdi.
Tanẽ nmẽ, hêwa nsĩm hã, wi tô kraipkẽ toi kba mõnõ! Tô kbure hêwa wa krainmrõ kba mnõ nõrĩ, aipkẽ toi kba snã krainmrõ kba mõnõ! Are tkai wa, kãtô dure kâ pore wa, za rowẽ kõ ktabdi, tokto! Mãtô Hêpãrwawẽ aitmẽ kba sikra. Tokto bdâ tmã krturê nã tê waihku nmẽ, stikrui zawre snã mãt aitmẽ kba sikra.
Tkai ku dat wazrê nã romsiwamnãr kunẽ zawre tê rowaihku wi, nãt dure pikõ kwatbremĩ nã krapre pra krmõ, tê kmã kwakbure pibumã.
Are Waptokwa Zawre mãt pikõi mã ponkwanẽ pahi tmã sõmrn, si zawre, águia nã dat krwamtrẽ mnõ pahi nẽ, aikuwa mba hã smĩ zazârzep ku rowakku mba wra pibumã. (Tazi za Waptokwa Zawre tmã kain. Mrẽpranẽ wahu kmã sikutõrzep ku, kãtô dure mrẽpranẽ parim hã wahu nõkmõ ku kmã sikutõrzep ku, za dat tmã ka, aikuwa. Are tazi za romsiwamnãr kunẽ zawre nhanẽ tê res kõdi.)
Tazi nãt romsiwamnãr kunẽ zawre zdawa hawi kâ pikõi pra tkrê saikwar wawẽ, kâ nã pikõ tê wrĩ pibumã.
Are tka mãt pikõ waihâk. Mãt tzdazak, are romsiwamnãr kunẽ zawre sdawa hawim hã kâ ĩwairbe kbure kupros.
<sup>(17-18)</sup> Nhanẽ pikõ tê kâr kõ nmẽ, mãt romsiwamnãr kunẽ zawre pikõi kwaĩmba nĩtikrui wawẽ. Tâkãnẽ mnõze mba, nãt pikõi kra wadi nõrai pra tokto krmõ. Waptokwa Zawre danĩm romkmãdâ, kãtô dure ĩsenã hã romkmãdâ Wakmãdkâkwa Jesus dat wam hêĩkre mnõ, tkrê kmãdkâ psê mnõ nõrai pra nãt krmõ, tkrê kmã kwakbure mnõ pibumã.  Tazi nãt romsiwamnãr kunẽ zawre kâ pore sdawa wam hã tkai tmõrã wa da.
Ponkwanẽ romsiwamnãr kmã rowaskuzeTapari wat kâ pore hawi watbro snã, romsiwamnãr kamõ kmãdâk. Tahã ku tô 10 nã, ĩkrã tô 7 nã. Are tô ĩkmõ mnõ mba sadu nẽ hã daprêzem nẽ hã mãrdi. Ĩkrãi mnõ mba dure kuĩkredi. Ĩkuĩkre mnõ tô Waptokwa Zawre dakwaĩmba mrmẽ kunẽ zawre nã.
Romsiwamnãrĩ ĩt kmãdkâ hêmba, tô huku nẽ hã rom siwam nãrĩ leopardo nã dat krwamtrẽ mnõ nẽ. Ĩpra tô urso nã dat krwamtrẽ mnõ pra nẽ, ĩsdawa tô leão dat krwamtrẽ mnõ zdawa nẽ. Tazi nãt romsiwamnãr kunẽ zawre, dragão nã dat krwamtrẽ mnõ, romsiwamnãr kamõi mã sipttêze tmã sõ. Romsiwamnãr kunẽ zawre krsimãssi mnõzem wa smrã da nãt tmã wẽ, are dure ĩprêze tmã kapok.
Kâ pore hawim hã romsiwamnãr krã smĩsi kwakrêd, dat wrĩ da hã nẽ ĩkwakrê. Tô tanẽ kõ wam nẽ, mãt aipâ tmã tpês. Tanẽ nmẽ, mãt tkai pâ akwẽ nõrĩ kâ pore hawim hã romsiwamnãr mã tsikrãm wawẽ, are kmã sasõ.
Romsiwamnãr kunẽ zawre, Dragão nã dat krwamtrẽ mnõ, romsiwamnãr kamõi mã ĩprêze tê tmã sõmr nmẽ, nãt tô kbure akwẽ nõrĩ romsiwamnãr kunẽ zawre Waptokwa Zawre danẽ tkrê kmãdkâ prê. Are dure kâ pore hawim hã romsiwamnãrĩ tkrê kmãdkâ prê, kãnẽ mrmẽzus mnõ snã:—Nõkwap kwaz kâ pore hawim hã romsiwamnãr nẽ sipttêd? Nõkwa bza kwaz dasikwape nã kmã kahõs?
Tazi mãt romsiwamnãr mã tmã wẽn, prêzem nã krsikmã wta mnõ pibumã, kãtô dure Waptokwa Zawre dakwaĩmba mrmẽ kunẽ pibumã. Wa 42 nã sikutõrzep ku, mãt sipkẽ nã sĩm romkmãdkâ kunẽ pra krmõr pibumã, prêze tmã sõmrn.
Tazi nãt Waptokwa Zawre dakwaĩmba, kãtô dure danĩsizem kwaĩmba, mrmẽ kunẽ zawre kmã snãkrat. Waptokwa Zawre mãt tê dawakẽ wawẽ, kãtô dure krdasimãssi mnõzep kwaĩmba, kãtô dure tô kbure hêwa nsĩm hã danĩm akwẽ nõrai kwaĩmba, tmrmẽ kunẽ zawre nnãkrat.
Tazi za tkai pâ akwẽ nõrĩ Waptokwa Zawre danẽ kâ pore hawim hã romsiwamnãrĩ tê kmãdkâ prê. Tô Waptokwa Zawre ro dat krãipus mnõzem hawi, krdaromãdkâ mnõ pibumã hã hêsuka wa, ĩsisize krsaikwar mnõ nẽ hã si, za tê kmãdkâ prê mnõ kõdi. Tâkãhã krdaromãdkâ mnõ pibumã hã hêsuka, tô Ponkẽ zahi wapu krarê nẽ hã dat dawrĩ, datê.
Twa, ro wapar zêĩ kba mnõ wa, kãhã krwapar psê kba mõnõ:
Tô ĩsenã, danmẽzem wa dat srẽ pibumã da wa, za sẽ. Smĩkezem kwa hi kwa pa nã dat wrĩ pibumã da wa, za smĩkezem kwa hi kwa pa nã wĩ.Tanẽ nmẽ, ĩkwaĩmba tô Waptokwa Zawre danĩm akwẽ nõrĩ pakuwa kõ snã, kãtô dure ĩsenã aimõ tkrê dazazêĩ psê mnõ snã, rowẽ kõ tkrê kmãdkâ mnõ pibumã.
Tapari wat dure romsiwamnãrĩ smĩsi kmãdâk. Tô tkai hawi mãt krãiwatobr. Tô ponkwanẽ ĩku. Ponkẽ zahi wapu krarê kmõ nẽ. Are romsiwamnãr kunẽ zawre, dragão nã dat krwamtrẽ mnõ mrmẽzem nẽ, ĩmrmẽze hã.
Tâkãhã tkai hawim hã romsiwamnãrĩ nãt romsiwamnãr kamõ nĩpttêzem nã ro tkrê kmãkwamãr, romsiwamnãr kamõ nĩm romkmãdkâ prabâ. Tazit tkai pâ akwẽ nõrĩ kâ pore hawim hã romsiwamnãrĩ Waptokwa Zawre danẽ tkrê kmãdkâ prê mnõ pibumã, tkai hawim hã romsiwamnãrĩ akwẽ nõrĩ tkrê kuzur. Ta tô romsiwamnãrĩ ĩkrãi kwakrê aipâ tmã ĩpsê hã.
Tô tahã dawanã hã parim hã romsiwamnãrĩ mãt prê snã romwaihku kõ zawre akwẽ nõrĩ tmã sikrãm zawre mnõ nẽ hã tkrê kmãkwamãr. Kbure akwẽ nõrai sõka mãt kuzâ hêwa hawi tkai ku rêrkê pibumã, kmãnã.
Kâ pore hawim hã romsiwamnãr sĩm romkmãdkâ prabâ, tkai hawim hã romsiwamnãrĩ romwaihku kõ tkrê kmãkwamãr mnõzem nã, mãt tkai pâ akwẽ nõrĩ tê stokrãm pês. Tazi nãt dawanã parim hã romsiwamnãrĩ akwẽ nõrai mã ro kru, romsiwamnãrĩ smĩkezem kwa hi kwa pa nã dat wakre mnõ nã re ĩdkâ kõ nẽ hã mã, hêmba nẽ tê kmãnãr pibumã, akwẽ nõrĩ tkrê kmãdkâ prê mnõ pibumã.
Tazi nãt tkai hawim hã romsiwamnãr mã ĩsiptdê tmã sõ, kâ pore hawim hã romsiwamnãr hêmba, akwẽ nõrĩ tê kmãnãrĩ, tê sakurzem nã tê kmã sõkrêptui pibumã. Tanẽ tê kmãnãrze, tô romsiwamnãr hêmba mrmẽ pibumã, are dure tô kbure akwẽ tê kmãdkâ prê kõ nẽ hã tê smrõi mnõ pibumã.
Tahãt tô kbure akwẽ nõrai mã ro kru, danmĩrê hawim hã ĩsipkrta mnõ mba, kãtô dure dakwanõkmõ mba, romsiwamnãr waihkuzem nã siwawi mnõ pibumã. Ĩmrmẽ prê nõrai mã, kãtô dure ĩmrmẽ wapurê nõrai mã, kãtô rom zawre tdêkwai nõrai mã, kãtô dure rom kõ tdêkwai nõrai mã, kãtô dure tô tare krdam sipiĩ mnõ nõrai mã, kãtô dure sipkẽ nã krnmrõ mnõ nõrai mã, nãt tâkãhã tmã kru.
Tapari tokto ĩsipkrta mnõ mba, kãtô dure ĩkwanõkmõ mnõ mba ĩsikuĩkre kõ nõrai mã, nõkwa mãrĩ ktâprezum zô tê tmã sõmr kõd, kãtô dure ktâprezum nã mãrĩ tê kâr kõdi, tô tanõrai sipkra hawi. Romsiwamnãr nĩsize, tanẽ kõ wa, sisizem nã hã nĩm número, sipkrta mnõ mba, kãtô dure ĩkwanõkmõ mnõ mba ĩsikuĩkre mnõ nõrai mã si, za ktâprezum zô akwẽ wadi nõrĩ mãrĩ tkrê tmã sõmr, kãtô dure ktâprezum nã mãrĩ tkrê kmẽ mrãm.
Rowaihku psêkwai nõrai wtẽsi za tâkãnẽ hã tê samãr waihuk. Akwẽ krãi waihku psê nẽ hã za romsiwamnãr nĩm número nã ro tê samãr waihuk. Tâkãhã número tô akwẽ nĩsizem prabâ, are tahã akwẽ nĩsize nĩm número tô 666.
144 mil nã krdasipkẽhri mnõ nõrai sõkrêzeTapari wat dure ĩromãdâk. Tazi wat Ponkẽ zahi wapu krarê nẽ hã kmãdâk, srã nsĩ dazam snã. Srã tô Sião nã dat krwamtrẽ mnõ. Tazi damẽ krnmrõ mnõ nõrĩ, tô 144 mil nã ĩhêmba. Tô tanõrai kwanõkmõ mba Ponkẽ zahi wapu krarê nẽ hã danĩsize, kãtô dure Daptokwa danĩsize kuĩkred.
Tanẽ wi, wat hêwa nsĩ hawi damrmẽ zawre wapa. Tô tahã tô kâ kaka waparka nẽ, kãtô dure tãi rãrkã zawre nẽ. Danĩm krasze harpa nã dat krwamtrẽ mnõ akwẽ nõrĩ tkrê kras mnõ nẽ, tô tahã damrmẽze.
Are tahã 144 mil nã hã akwẽ nõrĩ tô Waptokwa Zawre krdasimãssi mnõzem nõwa, kãtô dure sikwaĩpsê rom nõkrêptu nõwa, kãtô dure 24 nã hã ĩptokrta mrmẽ prê nõrai sõwa, tetô krsõkrkaka mnõ snã krsimãsa. Danõkrêzep te krsõkrkaka mnõ, tô tanõrai wtẽsi tmã waihkudi. Tô tanõrĩ tô tkai pâ Waptokwa Zawre dat wakbâzem nã dat pkẽhri mnõ, tanẽ nmẽ, tô tanõrai mã si mãt ĩkrãi waihkuze tmã sõmrn, tô tanõrai wtẽsi tmã waihkudi. Tô tanõrĩ tô tkai pâ Waptokwa Zawre dat wakbâzem nã, dat pkẽhri mnõ. Tanẽ nmẽ, tô tanõrai mã si mãt ĩkrãi waihkuze tmã sõmrn, tâkãhã danõkrêze tê waihku mnõ pibumã.
Tâkãhã 144 mil nã hã tô nĩwa pikõi mẽ krsisnã hêmba mnõ kõ nẽ hã. Tô romkmãdkâ kunẽ kupanã si krnmrõ mnõze. Tô tanõrĩ za Ponkẽ zahi wapu krarê nẽ hã tkrê dakmã sasõmr, nmõmõ krdanẽm mnõzep ku. Tô kbure akwẽ wadi nõrai hawi mãt Waptokwa Zawre dat wakbâzem nã dat pkẽhir, akwẽ wadi nõrai wanã Waptokwa Zawre, kãtô dure Ponkẽ zahi wapu krarê nẽ hã, nĩm akwẽ nẽ krnmrõ mnõ pibumã.
Tô tanõrĩ nĩwa adu simãzaĩ snã mãrĩ tê wasku kõ nẽ hã, kãtô dure mãrĩ tê kmã pnĩ kõ nẽ hã.
Mrẽpranẽ hêwa nsĩm hã Waptokwa Zawre danĩm akwẽ nõrĩ ro tê wasku mnõzeTazi wat dure hêwa nsĩm hã Waptokwa Zawre danĩm akwẽ, hêmõ zawre krwra re, kmẽ kmãdâk. Tahã tô Waptokwa Zawre damrmẽ krsaikwar wamhuire mnõ nẽ hã tê wasku pibumãt krwar. Tkai pâ akwẽ pto mnõ pâ, kãtô dasĩkwamãr mnõ pâ, kãtô damrmẽ pto mnõ pâ, kãtô dasikapko mnõ pâ, Waptokwa Zawre danĩm rowaskuwẽ tê dam wasku mnõ pibumã, nãt krwar.
Tazi nãt mrmẽ tê hâ snã, kãnẽ mrẽ:—Mãtô bdâ nwa waptãr, tkai pâ akwẽ nõrai mã Waptokwa Zawre ro dat tmã nõmr mnõ pibumã. Twa, krdazazêĩ kba mõnõ, are dure daprêzem zawre, krwasku wẽ kba mõnõ. Waptokwa Zawre mãt hêwa, kãtô dure tka, kãtô dure kâ pore, kãtô dure tô kbure kâ nĩdotdo, kmãnãrn. Tanẽ nmẽ, krdakmãdkâ prê kba mõnõ!
Tazi nãt hêwa nsĩm hã danĩm akwẽ kamõ dawanã hã pra war. Are kãnẽ mrẽ:—Dazakru sĩ Babilônia mãtô tsikunẽ pês! Sĩm vinho ĩsipttê nẽ hã nã mãt kbure akwẽ nõrĩ tkrê wadâk. Dassem kõ zawre nẽ hã romkmãkwamãr mnõzem nã mãt akwẽ nõrĩ tkrê wadâk.
<sup>(9-10)</sup> Tapari mãt ponkwanẽ parim hã hêwa nsĩm hã Waptokwa Zawre danĩm akwẽ krãiwatobr, are mrmẽ tê hâ snã, kãnẽ mrẽ:—Romsiwamnãr kunẽ zawre, kãtô dure romsiwamnãr kunẽ zawre hêmba akwẽ nõrĩ tê kmãnãrĩ, Waptokwa Zawre danẽ tkrê kmãdkâ prê mnõ nẽ hã, kãtô dure ĩsipkra wa, tanẽ kõ wa ĩkwanõkmõ mba, romsiwamnãr kunẽ zawre nĩsize tkrê dur mnõ nẽ hã mã, za Waptokwa Zawre rowẽ kõ zawre dat tmã nõmr. Danĩtikrui zawre snã za Waptokwa Zawre vinho wamtpa nẽ rowẽ kõ dat tmã nõmr, ĩsenã tkrê sepku mnõ pibumã. Kuzâ, enxofre nã kmã wazar nẽ hã wa, za rowẽ kõ krtmã sepku wawẽ. Romkunẽ kupanã hã hêwa nsĩm hã Waptokwa Zawre danĩm akwẽ nõrai sõka, kãtô dure Ponkẽ zahi wapu krarê nẽ hã danõka, za tô tanõrĩ rowẽ kõ tkrê kmãdkâ wawẽ.
(-)
Tô tahã kunmã wam hã sĩmdaze za tkrê saikur wamhuire. Tazi za Waptokwa Zawre danẽ romsiwamnãr kunẽ zawre, kãtô dure romsiwamnãr hêmba tkrê kmãdkâ prê mnõ nõrai mã, kãtô dure romsiwamnãr kunẽ zawre nĩsizem nã sikuĩkre mnõ nõrai mã, rowẽ kõ tmã sikutõr kõdi. Awẽ re, kãtô dure mãra nã, za ĩse tmã kaprãi kõdi.
Tâkãnẽ mnõze mba, za Waptokwa Zawre danĩm akwẽ nõrĩ tônmẽm hã rowẽ kõ hâipre pa snã tkrê kmãdâk. Tanõrĩ tô danĩm romkmãdâ aimõ tkrê kmãdkâ psê mnõ nẽ hã, kãtô dure Wakmãdkâkwa Jesus ĩsenã tkrê dazazêĩ mnõ nẽ hã.
Tazi watô dure hêwa hawi damrmẽ wapa, kãnẽ ĩm mrmẽ snã:—Wi, kãnẽ kuĩkre nã: Tâkã hawi Waptokwa Zawre damã krsipiĩ mnõ snã ĩdkâ mnõ nõrĩ za pkẽ toi snã krnõmr!Tazi nãt Waptokwa Zawre Dahêmba kãnẽ kmã dazdakâ:—Tô ĩsenã! Tokto za tô tanõrĩ sipiĩ mnõzem mã siwakut, are ĩsipi mnõ hawi tmã ĩsirmẽ mnõ za tkrê kmãdâk.
Ĩstõm hã btâ nã hã tkai wam hã romkẽzem nã rowaskuzeTazi wat dure ĩromãdâk, are ainãka smĩsi kmãdâk. Tahã nsĩwĩ tetô smĩsi akwẽ nẽ hã nãmr. Sadu nẽ hã ĩkrãi wam hã ĩprêze tô ouro nã, are sipkra wa tetô brutunẽ kwasĩkdo tkrê tet. Tahã kwa psêdi.
Tanẽ wi, mãt hêwa nsĩm hã Waptokwa Zawre krdasimãssi mnõzem hawi danĩm akwẽ kamõ krãiwatobr, are ainãka nsĩwĩ ĩsmrã mã hrâ snã mrẽ, kãnẽ:—Romkrê kẽze bdâ nwa waptkã nmẽ, wi tô brutunẽ kwasĩkto nã, romkrê kẽ mõnõ. Tkai pâ mãtô romkrê tpre pês, romkẽze bdâ mãtô nwa waptãr!
Tapari nãt ainãka nsĩwĩ ĩsmrã brutunẽ kwasĩkto nã tkai pâ romkrê tê kẽ.
Tanẽ wi, nãt hêwa nsĩm hã Waptokwa Zawre krdasimãssi mnõzem hawi danĩm akwẽ kamõ dure brutunẽ kwasĩkto re tkmẽ watobr. Brutunẽ kwasĩkdo dure kwa psê ktabdi.
Tâkã pari, mãt dure Waptokwa Zawre danĩm akwẽ kamõ tkmẽ watobr. Tâkãhã tô kunmã kmãdkâkwa. Waptokwa Zawre damã rom prozep krtamrê hawi nãt watobr. Tô tahã mãt dure nã brutunẽ kwasĩkto kwa psê durkwai mã hrâ snã, kãnẽ mrẽ:—Uva krãi pre psê mnõ nmẽ, wi aisĩm brutunẽ kwasĩkto nã kẽ mõnõ, tkai pâ!
Tazi nãt uva pra nã tê sum wawẽ, tê sõkui pibumã. Uva kanõkuze tô dazakrui kupanã. Tazi nãt tê kanõkuizem hawi dawapru tissaikwar wawẽ. Tô kâ krêhâ nẽ nãt tiprba wawẽ. Ĩkrêhâ ntõ tô smĩsi metro kãtô dure meio metro nã. Dawapru prbaze ntõ tô 300 quilômetros nã.
Ĩstõm hã rowẽ kõ zawre nã rowaskuzeTapari wat hêwa nsĩ mãr waskuzem kupsbi kamõ kmãdâk. Tô tahã sawredi, kãtô dure akwẽ nõrĩ krtmã sikrãm mnõ nẽ hã. Hêwa nsĩm hã Waptokwa Zawre danĩm akwẽ 7 nã wat kmãdâk, 7 nã rowẽ kõ zawre tkrê kwasar mnõ snã. Tatô ĩstõm hã rowẽ kõ zawre, Waptokwa Zawre danĩtikrui prabâ, ro dat kmã krãinĩstu pibumã.
Tazi wat vidro nã hã kâ pore nẽ mãrĩ kmãdâk, are kunmã nã siwazardi. Are akwẽ nõrĩ sipttê nã romsiwamnãrĩ, kãtô dure romsiwamnãr hêmba, tê kmã kahõs mnõ nẽ hã, watô dure kmãdâk. Ta tô romsiwamnãrĩ número nã ĩsisize dat kuĩkre, mnõ. Tô tahã akwẽ nõrĩ, tô vidro nã hã kâ pore nẽ krtamrêt tsimãsa. Tazit danĩm krasze Waptokwa Zawre dat tmã sõmr mnõ, tê kras.
Waptokwa Zawre damrmẽ waskukwa Moisés ãkmã hã danõkrêze, kãtô dure Ponkẽ zahi wapu krarê nẽ hã dakmã hã danõkrêzem nãt krsõkrkaka. Tâkãhã danõkrêze tô kãnẽ:“Wakmãdkâkwa, tôka tô Waptokwai ktabi. Tô kbure tet anĩpttê nã at krspai mõn. Ro at kmãnãr mnõ prê zawre ktabd, kãtô dure wẽ zawre ktabdi, wanõr mã. Tô kbure akwẽ nõrai kmãdkâkwai ktabi tôka hã. Anĩm romkmãdâ tô ĩkwaĩmba kãtô dure ĩsenã ktabi!
Wakmãdkâkwa, nõkwap kwaz za am pahi kõd? Nõkwap kwaz aprêze tê wasku zêĩ kõd? Tôka awtẽsi apkẽ psê ktabdi. Anĩm romkmãkwamãrĩ ĩkwaĩmba ktab mnõ nmẽ, za tô kbure akwẽ nõrĩ mnĩ atmẽ tsinã, tkrakmãdkâ prê mnõ pibumã.”
Tapari wat hêwa nsĩm hã Waptokwa Zawre krdasimãssi mnõze sisdâhui re kmãdâk. Ta tô Waptokwa Zawre dasihêĩkreze awã.
Krdasimãssi mnõzem wam hã kriprarê hawi, tetô hêwa nsĩm hã danĩm akwẽ 7 nã waire, 7 nã rowẽ kõ zawre tkrê kwasar mnõ snã. Tô tanõrai sikuzaze tô linho nã hã. Hâirã ktabdi, kãtô dure kbuzi ktabd. Sõktõm mba hã sikuzazem kuzkize, tô ouro nã hã.
Tanẽ wi, nãt smĩsi sikwaĩpsê rom nõkrêptui nõrai sum hã ouro nã hã kukawi 7 nã hã smĩsi si Waptokwa Zawre danĩm akwẽ nõrai mã, tê tmã sõmr. Tahã ouro nã hã kukawi kmã ssĩd mnõd, Waptokwa Zawre krdahêmba wamhuire mnõ danĩtikru nã.
Tanẽ wi, nãt Waptokwa Zawre dakbuzi hawim hã, kãtô danĩpttê hawim hã, sĩmdaze hêwa nsĩm hã krdasimãssi mnõze kmã sĩs. Tazi tokto krdasimãssi mnõzep ku nõkwa sbre pibumã, dat tmã wẽ kõdi. 7 nã hã danĩm akwẽ nõrai sĩm kukaw krêm hã rowẽ kõ sikutõr kõ re.
Rowẽ kõ zawre Waptokwa Zawre za tkai mba dat saikwarzeTapari wat Waptokwa Zawre krdasimãssi mnõzem hawi damrmẽ zawre wapa. Tahã tô 7 nã hã danĩm akwẽ nõrai mã, are kãnẽ tmã mrẽ:—Wi, aiwahtu kwaba, tkai pâ kukaw krêm hã Waptokwa Zawre danĩtikrui wam hã rowẽ kõ zawre saikwar kba mnõ pibumã!
Tazi mãt dawanã hã danĩm akwẽ mõ, are kukaw krêm hã rowẽ kõ tkai mba saikwa. Tê saikwar pari, nãt akwẽ nõrai mã kusi, ĩse ktab nẽ hã, tkrãiwatbro wawẽ. Romsiwamnãr waihkuze tkrê kwasar mnõ nõrai mã, kãtô dure romsiwamnãr hêmba Waptokwa Zawre danẽ tkrê kmãdkâ prê mnõ nõrai mã, mãt tmã krãiwatobr.
Tapari, mãt dawanã parim hã hêwa nsĩm hã danĩm akwẽ kukaw krêm hã rowẽ kõ zawre kâ pore mba tê saikwar. Tazi nãt kâ pore mba hã kâ tpre pês, dadkâ wapru nẽ. Are kâ pore mba hã rom nõkrêptui mnõ kbure dâk.
Tâkã pari mãt ponkwanẽ parim hã hêwa nsĩm hã Waptokwa Zawre danĩm akwẽ kukaw krêm hã rowẽ kõ zawre kâ kamõi mba, kãtô dure kâ nĩdotto mnõ mba, tê saikwar. Tazi nãt kâ kbure tsĩ dawapru.
Tanẽ wi, wat hêwa nsĩm hã danĩm akwẽ mrmẽ re wapa. Ta tô kâ kmãdkâkwa, are kãnẽ mrẽ:—Tôka apkẽ psê ktabdi, tô ĩkwaĩmba ktabi ro at krdam nõmr mnõze. Tôka tô Waptokwa Zawre. Krahêmba mnõze tô ahâmre hawi!
Akwẽ pkẽ kunẽ nõrĩ mãt anĩm akwẽ nõrai wapru, kãtô dure amrmẽ waskukwai nõrai wapru, tê saikwar. Tanẽ nmẽ, bât tokto dawapru tê kuikahur mnõ pibumã, at tmã sõmr mõn. Tô ĩkwaĩmba bât ro aisa at tmã nõmr mõn.
Tazi wat dure damrmẽ kamõ wapa. Tâkãhã tô Waptokwa Zawre damã hã rom prozem hawi, are kãnẽ mrẽ:—Wakmãdkâkwa, tôka tô Waptokwa Zawre. Tô kbure tet anĩpttê nã at krspai mõn! Ro at krdam nõmr mnõze tô ĩsenã, kãtô dure ĩkwaĩmba ktabi!
Tapari, mãt mrẽpranẽ hã parim hã hêwa nsĩm hã Waptokwa Zawre danĩm akwẽ sĩm kukaw krêm hã rowẽ kõ zawre btâ wa tê saikwar. Tazi nãt btâ mã wẽn, akwẽ nõrĩ kunmã nã tê kupri mnõ pibumã.
Tâkãnẽ mnõze mba, mãt akwẽ mnõ tê kupri wawẽ. Are akwẽ nõrĩ Waptokwa Zawre damã tê sdapre wawẽ, tâkãhã rowẽ kõ dat tmã satõr mnõzem hawi. Are dure, sĩm romkmãkwamãr kunẽ hawi pkẽ sĩkdâi mnõ kõd, kãtô dure Waptokwa Zawre danĩpttê zawre nã kmã wta mnõ kõdi.
Tapari, mãt sikwaĩpsê hã parim hã hêwa nsĩm hã Waptokwa Zawre danĩm akwẽ sĩm kukaw krêm hã rowẽ kõ zawre romsiwamnãrĩ krsimãssi mnõzem nsĩwĩ tê saikwar. Tazi nãt tkrê dakmãdkâ mnõzem wa rodakrã. Are akwẽ nõrai mã se zawre nmẽ, nãt sõito tkrê sar.
Krtmã sepku zawre mnõ nmẽ, kãtô dure krhâipku zawre mnõ nmẽ, nãt hêwa nsĩm hã Waptokwa Zawre damã tkrê dam sdapre. Are sĩm romkmãkwamãr kunẽ mnõ tê sahâr mnõ kõdi.
Tapari, nãt 5 nã hã parim hã hêwa nsĩm hã Waptokwa Zawre danĩm akwẽ sĩm kukaw krêm hã rowẽ kõ zawre kâ zawre wa tê saikwar. Tô tahã kâ zawre, tô Eufrates nã dat krwamtrẽ mnõ. Are tê saikwar pari, nãt kâ tikre, btâ krkrãipuszem hawim hã dakmãdkâkwai prê zawre nõrai mã tê bdâdi pibumã.
Tazi wat mrẽpranẽ hêpãrĩ kmãdâk. Tô tanõrai hêmba, tô kuti zdazu pre nẽ. Smĩsi hêpãrĩ nãt romsiwamnãr kunẽ zawre, dragão nã dat krwamtrẽ mnõ zdawa hawi watobr, are ĩkamõ tô romsiwamnãr zdawa hawi nãt watobr, are dure ĩkamõ tô Waptokwa Zawre damrmẽ waskukwai nẽ romkare krsiwasku mnõ nẽ hã zdawa hawi, nãt watobr.
Tâkãhã hêpãrĩ tô romwaihku kõ kmãkwamãrkwai nõrĩ. Tô tanõrĩ za tkai pâ dakmãdkâkwai nõrai tmẽ wahud, Waptokwa Zawre dakwaĩmba krsikwapeĩ mnõ pibumã, akwẽ nõrĩ tê krãiktõ mnõ pibumã. Btâ prê zawre, Waptokwa Zawre, tô kbure danĩpttê nã dat krspai mnõ, dasimã dat hri, nwa waptkã wa, za tô tanõrĩ dakwaĩmba krsikwape.
“Pe, ĩwapar kwaba: Dahêmzui wsizem nẽ waza ĩwis. Ĩwsizem btâ nã aikrewi dakahâ zawre nõka ssem snã za krmõr kõzem hawi, za sĩmã tkrê ro pibui psê mnõ, kãtô dure sĩm sikuza tkrê kmãdkâ psê mnõ, pkẽ toi snã krmõ!”
Tapari, nãt hêpãrĩ akwẽ kmãdkâkwai nõrĩ krãikõt. Dasikrãiktõze, hebreu nõrai mrmẽzem nã tô “Armagedom” nã dat krwamtrẽ mnõ.
Dawadi nõrai saku nãt 6 nã hã parim hã hêwa nsĩm hã Waptokwa Zawre danĩm akwẽ sĩm kukaw krêm hã rowẽ kõ zawre rowakku mba tê saikwar. Tazi wat hêwa nsĩm hã Waptokwa Zawre krdasimãssi mnõzem hawi damrmẽ, kãnẽ wapa:—Mãtô ro sikutõrze nwa waptãr!
Tanẽ wi, nãt tã tkbuzi wawẽ, kãtô dure ro twankõ wawẽ, kãtô dure trãrkã wawẽ, are dure tka tsiwaiwrẽ wawẽ. Waptokwa Zawre akwẽ dat kmãnãrzem hawi, nĩwa tâkãnẽ tka siwaiwrẽ zawre krãiwatbro kõdi.
Tazi nãt dazakru zawre tsikunẽ, mrẽpranẽ sĩpko snã. Are dure tkai pâ dazakrui mnõ, kbure tsikunẽ pês. Tazi nãt Waptokwa Zawre dazakru sĩ Babilônia nã kmã tanpokrpkun. Are sĩm romkmãkwamãr kunẽ prabâ, mãt tahã dazakrui wam hã akwẽ nõrai mã aisa rowẽ kõ dat tmã nõmr. Tmã danĩtikrui zawre nmẽ, nãt danĩm vinho kamrãmzem wam hã vinho kunẽ tmã sõmrn, tkrê kuikahur mnõ pibumã.
Tazi nãt kbure kâ pore waikwam mba hã tkai kre mnõ tsikutõr. Tô kbure tkai mba hã srã nãt dure sikutõr.
Mrõtõ pkẽ kunẽ zawre nã kãtô dure romsiwamnãr nã rowaskuzeTazi nãt smĩsi hêwa nsĩm hã Waptokwa Zawre danĩm akwẽ 7 nã kukawi tkrê kwasar mnõ nõrai sum hã, waĩtmẽ mnĩ mõ, are kãnẽ ĩm mrẽ:—Wê aimõrĩ. Waptokwa Zawre mrõtõ pkẽ kunẽ zawre mã rowẽ kõ dat tmã nõmr mnõze, waza aim wasku. Tâkãhã mrõtõ pkẽ kunẽ zawre nã mãt Waptokwa Zawre akwẽ zakru zawre nha kâ krta dat sabu mnõ nã, kmã tomn.
Tâkãhã dazakrui wam hã akwẽ nõrai mẽ mãt tô kbure tkai wam hã dakmãdkâkwai nõrĩ krssem mnõ kõ snã, krsisnã hêmba. Tkai pâ mãt akwẽ nõrĩ, krssem kõ zawre mnõ snã tô tanõrai mẽ krsiwadkâ wawẽ.
Tazi nãt Waptokwa Zawre Dahêmba ĩkâr psên, are hêwa nsĩm hã danĩm akwẽ aikuwa ĩzaprõ. Tanẽ wi, wat smĩsi pikõ kmãdâk, romsiwamnãr pre nsĩwĩ sako snã. Romsiwamnãr hâi mba damrmẽ kunẽ zawre nã kuĩkred mnõdi. Ĩkrã tô 7 nã, are ĩku, tô 10 nã.
Pikõi sikuzaze pre psê ktabdi. Ĩsipsêze tô ouro nã, kãtô dure ktẽrê wakbâ zawre nã, kãtô dure pérola nã. Sipkra wat ouro nã hã kukawi tkrê tet. Kukaw krê tô romkunẽ zawre, krssem mnõ kõ snã tkrê kmãkwamãr mnõ, kãtô tô kbure ĩsĩm romkmãkwamãr kunẽ hawi tmã ĩsirmẽ mnõ hã.
Pikõi kwanõkmõ mba mãr nĩsize, nõkwa mãr nã tê waihku kõ nẽ hã, kuĩkredi. Tahã tô kãnẽ: “Tâkãhã dazakru zawre, tô dazakru sĩ Babilônia. Tô kbure tkai wam hã mrõtõ nõrai separkwa, kãtô dure tô kbure ssem kõ snã romkunẽ kmãkwamãrkwai nõrai separkwa, tâkãhã.”
Tazi wat pikõ wadkâ nã waihuk. Waptokwa Zawre danĩm akwẽ nõrai wapru nã, kãtô dure Wakmãdkâkwa Jesus tkrê dazazêĩ mnõzem hawi krui waparkwai nõrĩ tkrê smrõi mnõ nõrai wapru nã, nãt tsiwadâk.Ĩt kmãdkâ wi, wat tmã ĩsikrãm wawẽ.
Tazi mãt hêwa nsĩm hã Waptokwa Zawre danĩm akwẽ ĩzdanã, kãnẽ:—Mãr wa tep pikõi mã aisikrãm? Tâkãhã pikõi kmã hã romkupsbi, kãtô dure romsiwamnãrĩ tkrê dur mnõ kmã hã romkupsbi, waza aim wasku. Ta tô romsiwamnãrĩ 7 nã hã ĩkrã, kãtô dure 10 nã hã ĩkmõ mnõ hã.
Romsiwamnãrĩ kmãdkâ tetô aire krromãdâk, are tokto aimõ krromãdkâ mnõ kõdi. Are zatô dure, apkrê krêhâ hawi watobr. Are dure watbro wa, za Waptokwa Zawre kutõr psên. Tkai pâ za akwẽ nõrĩ tmã tsikrãm wawẽ. Waptokwa Zawre ro dat krãipus mnõzem hawi, krdaromãdkâ mnõ pibumã hã hêsuka wa ĩsisizep kõ nõrĩ, za romsiwamnãrĩ dure kmã sõpre mnõ wa, tmã tsikrãm wawẽ. Tô tanõrĩ tô tkai kmã snãkrtazem hawi Waptokwa Zawre ĩsisize dat kuĩkre kõ nẽ hã, krdaromãdkâ mnõ pibumã hã hêsuka wa. Romsiwamnãrĩ aire sõkrêptuiti, are tokto aimõ krromãdkâ mnõ kõdi. Tô tanẽ nã re, za dure krãiwatobr.
—Akwẽ krãi waihku psê mnõ nẽ hã si za tâkãhã samãr waihuk. Rom nã krkmã simãzus psê mnõ nẽ hã si, za tê samãr waihuk. 7 nã romsiwamnãr krã tô 7 nã srã. Tâkãhã srã mnõ nsĩ tetô pikõ nãmr. Are ĩkrã mnõ tô dure dakmãdkâkwa, 7 nã.
Tô tanõrai sum hã mãtô dakmãdkâkwa 5 nã tsikutõr par, are 5 nã hã parim hã tetô adu akwẽ tkrê kmãdâk, are dazakum hã za adu nmãzi krãiwatobr. Are krãiwatbro wa, akwẽ tkrê kmãdkâ mnõ snã za romsikâr kõdi.
Are 7 nã hã parim hã dakmãdkâkwa, tô romsiwamnãrĩ. Tahã tô aire krĩromãdkâ mnõ hã, are tokto krromãdkâ mnõ kõdi. Tô tahã tô 7 nã dakmãdkâkwai nõrai snĩwĩm hã, are Waptokwa Zawre za tô tahã kutõr psên.
—Romsiwamnãr ku 10 nã kmãdkâ, tô dure dakmãdkâkwai nõrĩ. Are tô tanõrĩ adu tê dakmãdkâ kõdi. Tô tanõrai mã za romsiwamnãrĩ ĩsiptdê tmã kapok, tahã mẽ tkrê dakmãdkâ mnõ pibumã. Smĩsi hora nã romsiwamnãr mẽ tkrê dakmãdkâ mnõ pibumã, za ĩsiptdê tmã kapok.
Tô tanõrai sĩm romkmãdâ tô smĩstu, tanẽ nmẽ, za ĩsiptdê kãtô ĩprêze romsiwamnãr mã tê sõmr.
Ponkẽ zahi wapu krarê nẽ hã dakwaĩmba za tô tanõrĩ krsikwape. Are za danĩpttê nã kmã kahõsn. Ponkẽ zahi wapu krarê nẽ hã dat krdawamtrẽ mnõ, tô dakmãdkâkwai nõrai kmãdkâkwai ktabi. Tahã tô rei nã dat krwamtrẽ mnõ nõrai kmãdkâkwai ktabi. Tô ta damẽ za dure dakmã sasõmrkwai nõrĩ romsiwamnãrĩ tkrê kmã kahõs. Tô tanõrĩ tô dasimã dat saihrâ mnõ nõrĩ, kãtô dure pkẽ psê snã tkrê dazazêĩ mnõ nẽ hã.
Tazi mãt hêwa nsĩm hã Waptokwa Zawre danĩm akwẽ kãnẽ ĩm mrẽ:—Mrõtõ nmrãzem wa bât saktẽ zawre kâ kmãdâk. Tâkãhã kâ mnõ tô dasikapko mnõ nõrĩ, kãtô akwẽ wadi mnõ nõrĩ, kãtô akwẽ pto pâ mnõ nõrĩ, kãtô dure damrmẽ pâ mnõ nõrĩ.
Romsiwamnãr ku 10 nã kmãdkâ, kãtô dure romsiwamnãrĩ, za mrõtõ kwaĩmba nĩtikrui wawẽ. Tazi za tô kbure ĩsĩm rom mnõ twi du, are aikrewi za rẽ. Mrõtõ nĩ za kahu, are ĩsikazazâri za kunmã nã tê pro pês.
Tâkãnẽ za tâkãhã 10 nã dakmãdkâkwai nõrĩ ro tkrê kmãkwamãr, Waptokwa Zawre dat pkẽ kdâi mnõ nmẽ, ro kmã dazapka mnõ prabâ, tê dam kmã krãinĩstu psê mnõ pibumã. Tanẽ nmẽ, mãt dure tô tanõrĩ smĩstu romsiwamnãr mã ĩsiptdê tmã sõ, tô tanõrai sõkwakrê akwẽ nõrĩ tkrê kmãdkâ mnõ pibumã. Waptokwa Zawre damrmẽ prabâ tô kbure ro dat kmã krãinĩstuzep ku, za tô kãnẽ ro thêmba.
—Pikõ kmãdkâ tô dazakru zawre. Tâkãhã dazakrui wam hã akwẽ nõrĩ tetô tkai pâ dakmãdkâkwai nõrĩ prê snã tkrê kmãdâk.
Dazakru sĩ Babilônia sikunẽzeTapari watô dure hêwa nsĩ hawi tê sikrai re, Waptokwa Zawre danĩm akwẽ kmãdâk. Tahã sipttê zawredi. Ĩkbuzi mãt tkai pâ rom kuiwẽ.
Tahã nãt mrmẽ tê hâ snã, kãnẽ hâ:—Dazakru sĩ Babilônia aire sawredi, are mãtô tsikunẽ pês! Hêpãrĩ, kãtô tô kbure romhêmba kunẽ, za tokto tô tazi krnõmr. Si dam kahur pibumã ĩpsê kõ nẽ hã, katô dure si kunẽ wadi mnõ, kãtô dure pto mnõ pâ romsiwamnãrĩ, za tazi krsikrãikõt.
Dazakru tdêkwai nõrĩ sĩm vinho kunẽ nã tô kbure tkai wam hã dakmãdkâkwai nõrĩ ssem kõ snã tkrê kmã wadkâ mnõ nmẽ, mãt tokto tâkãnẽ ro tmã thêmba. Ssem kõ snã nãt tkai wam hã dakmãdkâkwai nõrĩ tô tanõrai mẽ krsisnã hêmba. Tô tahã dazakru tdêkwai nõrĩ ssem kõ snã romkunẽ tkrê kmãkwamãr mnõzem hawi, nãt ktâprezum zô ro tkrê sõmr mnõ nõrĩ dure ktâprezu simã tkrê kakburõi wawẽ, tô tazi.
Tazi wat dure hêwa hawi damrmẽ kamõ wapa. Tahãt kãnẽ mrẽ:—Waĩnĩm akwẽ nõrĩ, pe, ĩwapar kwaba: Tâkãhã dazakrui hawi aiwairbe kwaba, tô tanõrai mẽ romkmãkwamãr kunẽ tmẽ aizas kba mnõ kõ pibumã, kãtô dure rowẽ kõ za tmã krãiwatbro mnõ kmãdkâ kba mnõ kõ pibumã!
Tô tanõrai sĩm romkmãkwamãr kunẽ zawre ktab nmẽ, mãt hêwa nsĩ ku krãisrtu mnõ nẽ, tkrãisrut. Twa, za Waptokwa Zawre tô tanõrai sĩm romkmãkwamãr kunẽ nã danmĩ zaksê sikutõr kõdi.
Tkraikmã kwakbure kba mnõ prabâ, aisa rowẽ kõ tmã sakra kwaba. Smĩsi rowẽ kõ taim hri kba mnõ nõkwakrê, ponkwanẽ aisa tmã nõmr kwaba. Rom nõkui kunẽ zawre nã taim nnã kba nõkwakrê, teza rom nõkui kunẽ zawre ktab nẽ hã nã aisa tmã nnã kba mõn.
Rom wẽ simã tkrê kakburõi wawẽ mnõ prabâ, kãtô dure krsimã prê mnõ prabâ, teza tokto rowẽ kõ aisa tmã sakra kba mõn. Sipkẽ krê krsimã mrmẽzus mnõze tô kãnẽ: “Akwẽ kmãdkâkwa sĩ pikõ mrmẽ prê zawre nẽ, wat tônmẽ krwasikburõ! Pikõ ĩmrõ twi ĩdkâ nẽ krwanmrõ mnõ kõdi. Rowẽ kõ tâkã hawi za wat kmãdkâ mnõ kõdi!”
Tâkãnẽzem hawi, za smĩsi btâ nã tô kbure kãhã rowẽ kõ zawre tmã krãiwatobr: Zatô tô tanõrĩ thâze, ĩhâ za tmã depku wawẽ, are mrã za dure tê sarot. Kunmã nã za dat pro. Waptokwa Zawre danĩpttê zawre nmẽ, za tâkãnẽ ro dat tmã nõmr.
Tô kbure tkai pâ tkrê dakmãdkâ mnõ nõrĩ, tâkãhã dazakru tdêkwai nõrĩ ssem kõ snã romkunẽ tkrê kmãkwamãr mnõzem prabâ, romkunẽ tkrê kmãkwamãr mnõ nẽ hã, za dure rowẽ kõ kmãdâk. Dazakru sĩ Babilônia za rko btâ nã sĩmdaze kmã sõpre mnõ wa, za tô tanõrĩ krhãs, kãtô dure krkrûkrû.
Rowẽ kõ Waptokwa Zawre dazakru mã dat tmã krãiwatbro, dure tmã krãiwatbro pipa tê, za romhâ hawi kmã sõpre, dazakru rko wa. Tazi za kãnẽ tmrmẽzus:—Tôka dazakru sĩ Babilônia, tô aire dazakru zawre, aisipttê zawre ktabdi aire. Tô tanẽ kõ wam nẽ, smĩsi hora nã mãt Waptokwa Zawre aikunẽ psên!
Ktâprezum zô ro tkrê sõmr mnõ, dazakru sĩ Babilônia kunẽzem nã rowasku tê wapar mnõzem hawi, nãt dure krhãs, kãtô dure krkrûkrû, tkai pâ. Tokto tô tazi ĩsĩm rom mnõ nõkwa ktâprezum nã za tê kâr kõzem hawi, nãt krkrûkrû.
Dasaĩ zdazêze canela nã dat krwamtrẽ mnõ, kãtô dure, dasa warrĩze cardamomo nã dat krwamtrẽ mnõ, kãtô dure dat krpro mnõ pibumã hã rom zdazê, incenso nã dat krwamtrẽ mnõ, kãtô dure mirra, kãtô dure dasisdazêze, tokto tô tazi nõkwa ktâprezum nã za tê kâr kõdi. Ĩsĩm vinho, kãtô dure ĩsĩm romwa, kãtô dure ĩsĩm trigo ĩsum sro, kãtô dure trigo ĩsum kõ nẽ hã, kãtô dure ĩsĩm ktâku, kãtô dure ĩsĩm ponkẽ zahi wapu, kãtô dure ĩsĩm sumzari, kãtô dure ĩsĩm romssakrê, kãtô dure akwẽ tô tare krdam sipiĩ mnõ pibumã hã, kãtô dure akwẽ wadi, tokto nõkwa tô tazi ktâprezum nã za tê kâr kõdi.
Tazit ktâprezum zô ro tkrê sõmr mnõ nõrĩ dazakrui tdêkwai nõrai mã kãnẽ tmrmẽzus:—Tô kbure rom wẽ nã krkmã sapka zawre kba mnõ, nãt tsikutõr pês. Kanõrai sĩm rom wakbâ zawrekwa, kãtô dure aiprê kbaze, mãt kbure tsikutõr pês. Nhanẽ za aipâ krsãmr kba mnõ kõdi, tokto.
Ktâprezum zô ro tkrê sõmr mnõ tô tazi ktâprezu sawre snã simã tkrê kakburõi mnõ nẽ hã, za dazakrui ku tokto sbre kõdi. Romhâ hawi za krkmã sõpre. Rowẽ kõ dazakrui mã Waptokwa Zawre dat nõmr mnõ prabâ, dure dat tmã nõmr mnõ zô pahi tê. Are krhãs mnõ snã za, krkmã sĩba mnõ snã, kãnẽ krmrmẽzus:
—Tâkãhã dazakrui wa rowẽ kõ ktabdi, tokto! Tô tazim hã akwẽ nõrĩ aire krsikuza mnõze tô linho wakbâ zawre nẽ hã nã, kãtô dure sikuza hâĩ pre nã, kãtô dure ponkẽ zahi wapu zahi nãmr nã hã sikuza hâĩ pre nã. Ĩsipsêze tô ouro nã hã dasipsêzem nã, kãtô dure ktẽrê ĩkbuzi nẽ hã nã, kãtô dure pérola nã!
Smĩsi hora nã mãt kbure ĩsĩm rom wẽ twi kutõr psên!Tô kbure kuba nkra kmãdkâkwai nõrĩ, kãtô dure kubankra krê krsmĩkwra mnõ, kãtô dure kuba nkra krê sipi tkrê kmãkwamãr mnõ, kãtô dure tô kbure kâ pore mba sipi tkrê kmãkwamãr mnõ nõrĩ, tô romhâ hawit kmã nõpre.
Are dazakru rko wam hã sĩmdaze kmã sõpre mnõ wi, nãt hrâ snã kãnẽ tmrmẽzus:—Tâkãnẽ hã dazakrui zawre nẽ, adu nĩwa dazakrui kamõ hêmba kõdi!
Tazi nãt pkẽ wadkâzem hawi, krãi mba romzazu tê saikwar wawẽ, are krkrûkrû mnõ snã, kãnẽ krhãs:—Rowẽ kõ ktabdi, tâkãhã dazakrui wa! Tô kbure kâ pore mba hã kuba nkra tdêkwai nõrĩ nãt tâkãhã dazakru hawi ktâprezu simã tkrê kakburõ! Are tô smĩsi hora nã mãt tô kbure tâkãhã dazakru nĩm rom wẽ tsikutõr!
Mãtô Waptokwa Zawre tâkãhã dazakru zawre kutõr psên! Tâkãhã dazakrui wam hã akwẽ nõrĩ tkraikmã kwakbure zawre kba mnõzem hawi, mãt aisa rowẽ kõ dat tmã nõmr. Tanẽ nmẽ, hêwa, kãtô dure Waptokwa Zawre danĩm akwẽ nõrĩ, kãtô dure Wakmãdkâkwa damrmẽ waskukwai pibumã dat satõr nõrĩ, kãtô dure Waptokwa Zawre damrmẽ waskukwai nõrĩ, wi pe, kraipkẽ toi kba mõnõ!
Tazit ĩsipttê zawre nẽ hã hêwa nsĩm hã Waptokwa Zawre danĩm akwẽ ktẽ zawre smĩsi kâ. Tahã knẽ sawredi, romzâ kazumzem wam hã ktẽ nẽ. Tahã mãt mẽ, kâ pore wa. Are kãnẽ mrẽ:—Tâkãnẽ za danĩpttê zawre nã Waptokwa Zawre tâkãhã dazakru dat kutõr pês. Tâkã hawi nõkwa za tê kmãdkâ kõdi.
Tâkãhã dazakrui wa danĩm krasze, harpa nã dat krwamtrẽ mnõ, za nõkwa tokto tê kras kõdi. Kupkrtã hrâ za nõkwa tê hrâ kõd, kãtô kupawã nẽ hã danĩm hrâze za dure nõkwa tê hrâ kõdi. Are dure krĩsõkrkaka mnõ nẽ hã nõkrêze za nõkwa tê wapar kõdi. Tô nmãhã sipizem nã sipi tkrê kmãkwamãr mnõ nõrĩ tokto za tazi sipi tkrê kmãkwamãr mnõ kõdi. Are romzâ kazumze waparka za tâkã hawi dure nõkwa tê wapar kõdi!
Tâkãhã dazakrui wa za tâkã hawi nõkwa romkuiwẽze tê sarõr kõdi, tê romkuiwẽ pibumã. Sisnã mrõ da hã damrmẽze za tokto tô tazi nõkwa tê wapar kõdi. Tâkãhã dazakrui wam hã ktâprezum zô ro tkrê sõmr mnõ nõrĩ, mãt tkai pâ ktâprezum zô ro tkrê sõmr wadi mnõ nõrĩ tkrê kmã spai wawẽ. Smĩkâ nã mãt tâkãhã dazakrui wam hã akwẽ nõrĩ tkai pâ tkrê krãikdâ.
Are tokto mãt dazakru sĩ Babilônia nã dat krwamtrẽ mnõ mã rowẽ kõ tmã krãiwatbron. Waptokwa Zawre damrmẽ waskukwai nõrai wapru, kãtô dure danĩm akwẽ wadi nõrai wapru tkrê saikwar mnõ nmẽ, mãt rowẽ kõ aisa tmã hrin. Tkai pâ danĩm akwẽ nõrĩ tkrê smrõi mnõzem hawi, mãt Waptokwa Zawre aisa rowẽ kõ dat tmã nõmr.
Tapari wat hêwa nsĩ dakahâ zawre snã damrmẽzus zawre nẽ, damrmẽ zawre wapa, kãnẽ:—Waptokwa Zawre krdawasku wẽ kba mõnõ! Wapkẽhrikwa tô Waptokwa Zawre. Dakbuzi ktabi, kãtô dure danĩpttê ktabi, tô ta datê!
Ro dat krdam nõmr mnõze, tô ĩsenã, kãtô dure ĩkwaĩmba ktabi. Tâkãhã mrõtõ mã mãt rowẽ kõ dat tmã nõmr. Tâkãhã tô ssem kõ snã romkmãkwamãr kunẽ nã, tkai pâ akwẽ tê kunẽ mnõ hã. Waptokwa Zawre danĩm akwẽ tê daw smrõi mnõzem hawi, mãt aisa rowẽ kõ dat tmã nõmr.
Tazi nãt hêwa nsĩm hã dakahâ zawre dure kãnẽ krhãs:—Waptokwa Zawre krdawasku wẽ kba mõnõ! Dazakru zawre dat sarõr hawi za sĩmdaze saikur wamhuire!
Tazi nãt 24 nã hã ĩptokrta mrmẽ prê nõrĩ, kãtô dure sikwaĩpsê hã rom nõkrêptu, Waptokwa Zawre damrmẽ prê zawre simãssizem wa danmrã tê dakmãdkâ prê snã, hikrã nã tsimãsa. Are kãnẽ tmrmẽzus:—Tô tanẽ! Waptokwa Zawre krdawasku wẽ kba mõnõ!
Ponkẽ zahi wapu krarê nẽ hã damrõzeTazi wat Waptokwa Zawre krdasimãssi mnõzem hawi damrmẽ wapa, kãnẽ:—Waptokwa Zawre krdawasku wẽ kba mõnõ! Tô kbure danĩm akwẽ nõrĩ krdazazêĩ kba mnõ nẽ hã, wi krdawasku wẽ kba mõnõ! Akwẽ mrmẽ prê nẽ hã, kãtô dure ĩmrmẽ wapu nẽ hã, tô kbure dazazêĩkwai nõrĩ, wi tô krdawasku wẽ kba mõnõ!
Tazi watô dure dakahâ zawre snã damrmẽzus zawre nẽ, damrmẽ wapa. Tâkãhã tô kâ kaka zawre nẽ, kãtô dure tãi rãrkã zawre nẽ. Are kãnẽ mrẽ:—Waptokwa Zawre krdawasku wẽ kba mõnõ! Waptokwa Zawre, Wakmãdkâkwai ktabi, danĩpttê nã tô kbure dat krspai mnõ, tô dakmãdkâkwai ktabi!
Arê, krwapkẽ toi kba mõnõ! Daprêzem zawre arê, wat krwasku wẽ kba mõnõ! Ponkẽ zahi wapu krarê nẽ hã damrõzep ku wasikrãiktõ pibumã, mãtô bdâ nwa waptãr. Mãtô bakrda za kmã damrõ simã kwapsê pa. Tanẽ nmẽ, arê, krwapkẽ toi kba mõnõ!
Tô linho nã hã sikuza hâi psê nẽ hã, kãtô dure ĩrã ktab nẽ hã, mãt tmã sõmrn, kmã sikuza pibumã.Tâkãhã linho nã hã sikuza, tô rom pê Waptokwa Zawre danĩm akwẽ nõrĩ tkrê kmãkwamãr mnõ hã.
Tazi mãt hêwa nsĩm hã Waptokwa Zawre danĩm akwẽ kãnẽ ĩm mrẽ:—Kãnẽ kuĩkre nã: “Ponkẽ zahi wapu krarê nẽ hã damrõzep tmẽ dat saihrâ nõrĩ, tô pkẽ toi snã za krnõmr!”Are dure kãnẽ ĩm mrẽ:—Tâkãhã tô Waptokwa Zawre damrmẽzep ktabi.
Tazi wat ĩsõk pra ĩhissinãi snã ĩza, ĩt kmãdkâ prê pibumã. Are tahã kãnẽ ĩm mrẽ:—Ĩkmãdkâ prê pibumã, ĩnõk pra aihissinaĩ knã! Wa tô dure Waptokwa Zawre damã krĩnĩpiĩ mnõ, tôka, kãtô dure tô kbure Wakmãdkâkwa Jesus ĩsenã hã damrmẽ dat wam hêĩkre mnõ tkrê kmãdkâ psê mnõ nẽ hã asimẽm nõrai nẽ. Waptokwa Zawre dawtẽsi teza krdakmãdkâ prê mõn!Damrmẽze Waptokwa Zawre Dahêmba damrmẽ waskukwai nõrai mã dat krtmã wasku mnõ, tô ĩsenã hã romkmãdâ Wakmãdkâkwa Jesus dat wam hêĩkre mnõ.
João ambâ sumzar poka nã sako re tê kmãdkâzeTapari wat dure hêwa sisdâhui snã kmãdâk. Tanẽ wi, mãt sumzar poka krãiwatobr. Sumzar nsĩ dazako nĩsize tô Rom Kmã Krãinĩstu Psêkwa, kãtô dure Ĩsenã hã Romkmãdkâ Kwapeĩ Psêkwa. Ro dat krdam nõmr mnõze, tô ĩkwaĩmba ktabi. Dasikwapeĩ pibumã dazbre wa, tô ĩkwaĩmba ro dat kmã krãinĩstu pibumã, za tazbren.
Datmõ zahure tô kunmã rko nĩstu nẽ. Dakrãi wam hã sadu nẽ hã daprêze warõr zawredi. Are dahâi wa tetô danĩsize kuĩkre snã nõmr. Tô tahã nõkwa tê sanãmr waihku kõdi. Tô ta dawtẽsi ĩwaihu hã.
Dansĩwĩm hã dasikuzaze hâi pa nẽ hã, predi, dawapru nã. Danĩsize tô “Waptokwa Zawre Damrmẽze”.
Tazit hêwa nsĩm hã Waptokwa Zawre danĩm akwẽ nõrĩ kahâ snã dakmã sasõ, sumzar poka wadi nsĩ simntã mnõ snã. Tô tanõrai sikuzaze tô hâirã ktab nẽ hã, kãtô dure ĩpsê ktab nẽ hã, linho nã.
Dazdawa hawit smĩkezem kwa hi kwa pa, ĩkwapsê ktab nẽ hã, krpus. Tâkãhã nã za akwẽ nõrĩ dasipapra smẽn. Târa ware nã za prê snã dasĩpko mnõ pâ dat krkmãdâk. Waptokwa Zawre, tô kbure danĩpttê nã dat krspai mnõ, akwẽ pkẽ kunẽ nõrai kwaĩmba danĩtikrui zawre nmẽ, za danĩm vinho kanõkuizem wa, vinho kunẽ dat krtmã sõku. Tô ta danĩtikru kburõizem wa, za vinho kunẽ dat krtmã sõku.
Dansĩwĩm hã dasikuzaze hâi pa nẽ hã wa, kãtô dure dazda wa, ĩkuĩkre tô kãnẽ: “Tâkãhã tô dakmãdkâkwai nõrĩ, rei nã dat krwamtrẽ mnõ, kmãdkâkwai ktabi, kãtô dure tô kbure dakmãdkâkwai nõrai kmãdkâkwai ktabi.”
Tazi wat dure hêwa nsĩm hã Waptokwa Zawre danĩm akwẽ, btâ nsĩ sam snã, kmãdâk. Tô kbure si hêmõ zawre krsakrê mnõ mã, mãt mrmẽ tê hâ snã, kãnẽ mrẽ:—Kummã wi wê kraisikrãiktõ kba mõnõ! Aisazem zawre Waptokwa Zawre dat aim kazakra kba mnõ tmẽ, wê kraisikrãiktõ kba mõnõ.
Tapari, wat romsiwamnãr kunẽ zawre, kãtô dure tkai pâ dakmãdkâkwai nõrĩ sĩm akwẽ nõrai mẽ kmãdâk. Tô tanõrĩ mãt sumzar poka nsĩ krdazako mnõ dakwaĩmba, kãtô dure danĩm akwẽ nõrai kwaĩmba, krsikwapeĩ mnõ pibumã, tsikrãikõt.
Tazi mãt romsiwamnãr kunẽ zawre, romkare Waptokwa Zawre damrmẽ waskukwai nã krsiwasku mnõ mẽ, mrãmn. Ta tô romkare Waptokwa Zawre damrmẽ waskukwai nã krĩsiwasku mnõ, romsiwamnãr nõka, romwaihku kõ nẽs tê kmãkwamãr wawẽ hã. Tâkãhã romwaihku kõ nã, nãt dakantokrãm wawẽ. Romsiwamnãr waihkuze tkrê kwasar mnõ nẽ hã, kãtô dure romsiwamnãr hêmba tkrê kmãdkâ prê mnõ nõrĩ, mãt kbure tê stokrãm pês. Tazi nãt romsiwamnãr kunẽ zawre, kãtô dure romkare Waptokwa Zawre damrmẽ waskukwai nã krĩsiwasku mnõ, sõkrêptui re kunmã nã hã pku ku wamzurn. Tô tahã pku, tô enxofre nã krrko mnõze.
Tazi mãt sumzar poka nsĩ krdazako mnõ tô tanõrai sĩm surta nõrĩ dat smrõi wawẽ, smĩkezem kwa hi kwa pa nã. Tatô smĩkezem kwa hi kwa pa dazdawa hawi krĩpus mnõ hã. Tazi mãt si mnõ dat smrõ nõrai nĩ tê kahur wawẽ, tmã sêĩ sikutõr mnõzep ku.
Wakmãdkâkwa mil nã wahum nã dat krdakmãdkâ mnõzeTazi wat dure hêwa nsĩm hã Waptokwa Zawre danĩm akwẽ kamõ, hêwa nsĩ hawi tê sikrai re, kmãdâk. Sipkra wat kri zdawa kmã tteze krkâ, kãtô dure târa pra ĩprê zawre nẽ hã. Kri zdawa kmã tteze tô apkrê krêhâ zawre zdawa kmã tteze.
Tahã nãt romsiwamnãr kunẽ zawre, dragão nã dat krwamtrẽ mnõ, tê tet. Tatô dure ahâmre hã amke. Ĩsisizep kamõ tô Hêpãrwawẽ, kãtô dure Satanás. Tazi nãt hêwa nsĩm hã Waptokwa Zawre danĩm akwẽ romsiwamnãr kunẽ zawre tê kmã wasis, kmã wassi snã mil nã wahu kmã mõr pibumã.
Tapari, nãt hêwa nsĩm hã Waptokwa Zawre danĩm akwẽ Hêpãrwawẽ apkrê krêhâ zawre wa mẽ, are apkrê krêhâ zawre zdawa sdâ, are kmã tte pês. Mil nã wahu sikutõr kõ re, akwẽ nõrĩ tkrê stokrãm mnõ kõ pibumã, nãt apkrê krêhâ zawre krê kmã tet. Taparim si, za dure tmã wassihuin, are watbro da tmã wẽn, btâ prãirê snã sipkẽ nã krmõr pibumã.
Tapari, watô damrmẽ prê zawre sikburõze nha kmãdâk. Tô tazi ĩsikburõi mnõ nõrai mã mãt danĩptdê tmã sõmrn, akwẽ nõrai mã ro tê tmã nõmr psê mnõ pibumã. Are watô dure saktẽ zawre ĩdkâ par mnõ nõrai wawã kmãdâk. Tô tanõrĩ tô Waptokwa Zawre damrmẽze, kãtô dure ĩsenã hã romkmãdâ Wakmãdkâkwa Jesus dat wam hêĩkre mnõ, akwẽ nõrai mã tkrê wasku mnõzem hawi dat krãitõ mnõ nõrai wawã. Tô tanõrĩ tô romsiwamnãr kunẽ zawre, kãtô dure tahã hêmba, nĩwa tkrê kmãdkâ prê mnõ kõ nẽ hã. Romsiwamnãr kunẽ zawre nĩsize ĩkwanõkmõ mba, kãtô dure ĩsipkrta mba, dat kuĩkre pibumã, dure tê tmã wẽ kõdi. Tâkãhã dat krãitõ nõrĩ nãt aipâ sõkrêptu, are mil nã wahum nã, Wakmãdkâkwa Cristo damẽ, tkrê dakmãdâk.
Are dadkâ wadi nõrĩ mil nã wahu sikutõr kõ re, za aipâ sõkrêptui mnõ kõdi. Tâkãhã tô dawanã hã dadkâ nõrĩ aipâ sõkrêptuize.
Dawanã hã parim hã dadkâze tô tanõrai mã za sipttê kõ nmẽ, za tâkãhã dawanã hã danõkrêptuizem wa aipâ sõkrêptui mnõ pibumã dat smĩstu nõrĩ pkẽ toi snã, kãtô dure dat krkmãdkâ psê mnõ snã, krnõmr. Waptokwa Zawre danõka, kãtô dure Wakmãdkâkwa Cristo danõka, za sipi tkrê kmãkwamãr. Mil nã wahu sikutõrzep ku, za Wakmãdkâkwa Cristo damẽ tkrê dakmãdkâ mnõ snã krnõmr.
Waptokwa Zawre Hêpãrwawẽ nĩptdê dat kutõr psêzeMil nã wahu sikutõr pari, za Waptokwa Zawre Hêpãrwawẽ mã wẽn, dat srẽzem hawi watbro pibumã.
Tazi za watobr, tkai pâ tô kbure akwẽ nõrĩ tkrê krãi kdâi mnõ pibumã. Tô Gogue, kãtô dure Magogue wam hã akwẽ nõrĩ dasikwapezep tmẽ tê krãiktõ mnõ pibumã, za watobr. Tazi za dasikwapezep tmẽ kâ pore mba hã tkai tmõrã nẽ, dakahâ zawre snã tsikrãikõt.
Tkai pâ nãt krsĩpe wawẽ, are Waptokwa Zawre danĩm akwẽ nõrĩ krsikburõi mnõze tê kuirĩ. Are dazakru, Waptokwa Zawre dam sawi ktabi, nãt dure tê kuirĩ. Are mãtô hêwa hawi kuzâ trêrkê wawẽ, are tô tanõrĩ kbure kutõ.
Tazi nãt Waptokwa Zawre Hêpãrwawẽ, tô tanõrai stokrãmkwa, kunmã nã hã, kãtô dure enxofre nã hã pku wa mẽn. Tâkãhã pku tô Waptokwa Zawre romsiwamnãr kunẽ zawre, romkare hã damrmẽ waskukwai mẽ, dat nwa wamzurze. Tazi za awẽ re, kãtô dure mãra nã, rowẽ kõ zawre tkrê kmãdkâ wamhuirekw.
Ĩstõm hã Waptokwa Zawre akwẽ nõrai mã ro dat nõmr mnõzeTazi wat damrmẽ prê dasimãssizem zawre kmãdâk. Tahã rã ktabdi. Dasimãssizem wa danmrã watô dure dakmãdâk. Tazi nãt tka kãtô hêwa danõk pra hawi tsikutõr. Tapari nõkwa tka, kãtô dure hêwa, tê sãmr kõdi.
Tazi wat dure dadkâ nõrĩ kbure kmãdâk. Ĩmrmẽ prê nẽ hã, kãtô dure ĩmrmẽ wapurê nẽ hã, ĩdkâ mnõ nõrĩ, wat kbure kmãdâk. Damrmẽ prê zawre dasimãssizem nõwat tsimãsa. Tazi mãt hêsuka mnõ dat sdâhu. Are dure smĩsi aimõwi hã hêsuka sdâhuin. Tatô krdaromãdkâ mnõ pibumã hã hêsuka. Tazi mãt ro tkrê kmãkwamãr mnõ prabâ, Waptokwa Zawre dadkâ nõrai mã ĩkwaĩmba aisa ro dat tmã nõmr pês. Tô tanõrai sĩm romkmãkwamãrĩ kuĩkre snã hêsuka wa krsmĩkwra mnõ prabâ, mãt aisa ro dat tmã nõmr.
Tazi mãt kâ pore wa ĩdkâ mnõ nõrĩ aipâ sõ. Dadkâze, kãtô dure dadâ krnwa hêmba mnõze, mãt dure sipapram hã dadkâ nõrĩ aipâ tê sakre. Tazi mãt Waptokwa Zawre tô kbure mã, ro tkrê kmãkwamãr mnõzem prabâ, ro dat tmã nõmr.
Tapari nãt dadkâze, kãtô dure dadâ krnwa hêmba mnõze, kunmã nã hã pku wa wamzurn. (Tâkãhã kunmã nã hã pku, tô dadkâ parim hã dadkâze.)
Krromãdkâ mnõ pibumã hã hêsuka wa ĩsisize dat sãmr kõ nẽ hã, mãt kbure kunmã nã hã pku wa dure smrãn.
Hêwa te kãtô dure tkai teTapari wat hêwa te, kãtô dure tkai te kmãdâk. Hêwa krda, kãtô dure tkai krda mãtô tsikutõr par. Are kâ pore mãtô dure tsikutõr.
Tazi watô dure romkunẽ kupanã hã dazakru kmãdâk. Dazakrui nĩsize tô Jerusalém te. Tahãt hêwa hawi mnĩ sikra. Waptokwa Zawre dahawi nãt mnĩ sikra, are dazakru ĩpê, tô bakrda waptem kmã mrõ tê kuzus pibumã, dat kmãnãr par nẽ.
Tazi wat Waptokwa Zawre krdasimãssi mnõzem hawi damrmẽ zawre wapa, kãnẽ:—Waptokwa Zawre danrõwa tokto tô akwẽ nõrai su! Tô tanõrai su za tokto krdanrõwa! Danĩm akwẽ ktab nẽ za dat krkmãdâk. Tô tanõrai mẽ za krtamõrn, are tô tanõrĩ za tkrê dakmãdkâ prê.
Danĩm akwẽ nõrai kuĩpi za Waptokwa Zawre tô kbure tô tanõrai tmõ hawi dat tmã kre pês. Tazi za tokto nõkwa dkâ kõd, are nõkwa dure pkẽ wadkâ kõd, kãtô dure nõkwa wwai kõd, kãtô dure nõkwa mãrĩ kmã sepku kõdi. Rom krda mãtô kbure sikutõr par.
Tazi mãt damrmẽ prê dasimãssizem wa danmrã, kãnẽ tamrmẽn:—Tokto waza tô kbure ro tem snã ĩt kmãkwamãr!Are dure ĩm tamrmẽn, kãnẽ:—Tâkãhã waĩmrmẽze kuĩkre nã. Tâkãhã waĩmrmẽze tô ĩsenã ktabi. Tanẽ nmẽ, akwẽ nõrĩ tkrê sazêĩ mnõ pibumã, psê ktabdi!
Are damrmẽ dat kmã wamhu, kãnẽ:—Tô kbure watô ro kmã krãinĩstu pa! Ĩkuĩkre nnãkrda, Alfa nã dat krwamtrẽ mnõ, kãtô dure ĩkuĩkre ntõm hã, Ômega nã dat krwamtrẽ mnõ, tô wa hã. Wa tô ĩsnãkrda, kãtô dure ĩsisdu. Nõkwa krubu tê sarto nẽ hã mã waza kâ tmã nãn. Mãr nã tĩm wakbâ kõ snã, waza krromãdkâ mnõ pibumã hã kâ nĩdotto hawi tmã nãn.
Nõkwa waĩnĩm romkmãdkâ pra ĩstõ ku romkmãdkâ kunẽ kupanã krmõr wa, za ro ĩt tmã hri, tô kãnẽ: Ptokwai ktab nẽ za tkrĩkmãdâk, are wa, tô ĩkra ktab nẽ waza ĩt krkmãdâk.
Are waĩnnĩwĩ krsiwasku mnõ pibumã ĩpahi nõrĩ, kãtô dure dam sõihkâkwai nõrĩ, kãtô dure krssem mnõ kõ snã romkunẽ tkrê kmãkwamãr mnõ nẽ hã, kãtô dure dapãrkwai nõrĩ, kãtô dure ssem kõ snã siwakru krsisnã hêmba mnõ nõrĩ, kãtô dure smĩkâ kmãkwamãrkwai nõrĩ, kãtô dure Waptokwa Zawre danẽ rom wadi simã tkrê kmãdkâ prê mnõ nõrĩ, kãtô dure tô kbure ĩsimãzaĩ mnõ nõrĩ, kunmã nã hã, kãtô dure enxofre nã hã, pku tmẽ zbre pibumã, waza tmã hi. Tâkãhã pku, tô dadkâ parim hã dadâ.
Dazakru sĩ Jerusalém tem nã rowaskuzeTazi nãt smĩsi hêwa nsĩm hã Waptokwa Zawre danĩm akwẽ waĩtmẽ mnĩ mõ. Tô tahã tô 7 nã hã rowẽ kõ zawre re hã kukawi tkrê kwasar mnõ zum hã. Are kãnẽ ĩm mrẽ:—Wê aimõrĩ. Bakrda waza aim wasku. Tatô bakrda Ponkẽ zahi wapu krarê nẽ hã kmã damrõ da hã.
Tanẽ wi, nãt Waptokwa Zawre Dahêmba ĩkârn, are hêwa nsĩm hã danĩm akwẽ ĩzaprõ, srã dum zawre ku. Tazi mãt dazakru Jerusalém nã dat krwamtrẽ mnõ ĩm wasku. Tatô dazakru Waptokwa Zawre dasimã dat smĩstu hã. Tahãt Waptokwa Zawre dahawi mnĩ hêwa hawi mnĩ sikra.
Waptokwa Zawre dakbuzi hawi nãt dazakru tkbuzi pês. Ĩkbuzi tô knẽ, jaspe nã dat krwamtrẽ mnõ kbuzi nẽ. Are dure rã ktabdi, cristal nẽ.
Dazbrezem simãsamze tô kãnẽ: Btâ krãipuszem nmĩkê nnĩwĩ, tô mrẽpranẽ, are btâ krãipuszem nmĩrê nnĩwĩ dure mrẽpranẽ, are btâ krãipuszem nnĩwĩ dure mrẽpranẽ, are bdâ zaszem nnĩwĩ dure mrẽpranẽ.
Ktẽ nã hã kurdi tô 12 nã ktẽ nsĩwĩ mãt sabu. Tahã ktẽ mba dure danĩsizept, 12 nã. Ponkẽ zahi wapu krarê nẽ hã 12 nã hã damrmẽ waskukwai pibumã dat satõr nõrai sisize kuĩkred, kurti nnãkrta mba.
Hêwa nsĩm hã Waptokwa Zawre danĩm akwẽ dure nã waĩmã ro tĩm wasku, rom pa pibuizet krkâ. Tô tahã rom pa pibuize tô wdê ware nẽ, are tô ouro nã kmãnãrd. Dazakru sawre zô, kãtô dure dazbreze mnõ, kãtô dure dazakru kurdi, tê kmã pibui mnõ pibumã, nãt rom pa pibuize krkâ.
Dazakru ĩpa, kãtô dure ĩpo tô siwam nmẽ, sikwaĩpsê dazakrui zdakre pa ntõ mnõ, tô siwam si. Tazi nãt hêwa nsĩm hã danĩm akwẽ dazakru ĩpa kãtô dure ĩpo, kãtô dure ĩdum ntõ tê pibu, ouro nã hã rom pa pibuizem nã. Are ĩpa, kãtô dure ĩpo, katô dure ĩdum ntõ, tô siwam si. Tô ponkwanẽ mil, kãtô dure 200 quilômetros nã mãt kâ.
Tapari nãt hêwa nsĩm hã Waptokwa Zawre danĩm akwẽ dure ktẽ nã hã dazakru nĩm kurdi tê po pibu. Ktẽ nã hã kurdi ĩpo, tô 64 metros nã mãt kâ. Akwẽ nõrĩ rom pa tkrê waihku mnõzem prabâ, mãt hêwa nsĩm hã Waptokwa Zawre danĩm akwẽ kurti po tê waihuk.
Dazakrui kurdi tô jaspe ktẽ nã. Dazakru tô ouro ktab nã, rã ktabdi, vidro nẽ.
<sup>(19-20)</sup> Kurti nnãkrta mba hã ktẽ zawre, tô ktẽrê ĩkbuzi mnõ pâ nã mãt tê kmã pês. Kurti nnãkrta ktab hã ktẽ zawre, tô jaspe ktẽrê nã mãt tê kmã pês. Dawanã parim hã, tô safira ktẽrê nã, ponkwanẽ hã parim hã, tô ágata ktẽ nã, mrẽpranẽ hã parim hã, tô esmeralda ktẽ nã, sikwaĩpsê hã parim hã, tô sardônio ktẽ nã, 5 nã hã parim hã, tô sárdio ktẽ nã, 6 nã hã parim hã, tô crisólito ktẽ nã, 7 nã hã parim hã, tô berilo ktẽ nã, 8 nã hã parim hã, tô topázio ktẽ nã, 9 nã hã parim hã, tô crisópraso ktẽ nã, 10 nã hã parim hã, tô jacinto ktẽ nã, 11 nã hã parim hã, tô ametista ktẽ nã.
(-)
12 nã dazakrui tmẽ hã dazbrezem ntomze, tô pérola nã mãt kmãnãrn. Smĩsi pérola nã za smĩsi dazbreze stom pês. Dazakrui wam hã dawairbezep ktabi, tô ouro ktab nã, rã ktabdi, vidro nẽ.
Tô tahã dazakrui wa Waptokwa Zawre damã dat sabuze mãr kõ nmẽ, ĩt kmẽ kmãdkâ kõdi. Are Waptokwa Zawre, tô kbure danĩpttê nã dat krspai mnõ dakbuzi, kãtô dure Ponkẽ zahi wapu krarê nẽ hã dakbuzi, za tô kbure dazakru tê kuiwẽ.
Waptokwa Zawre dakbuzi dazakrui wa kbuzi nmẽ, kãtô dure Ponkẽ zahi wapu krarê nẽ hã romkuiwẽzem nẽ tazi dazam nmẽ, dazakru tê kuiwẽ pibumã, za bdâ kãtô wa twi srowaptkâ kõdi.
Tkai pâ za akwẽ nõrĩ dazakrui hawim hã romkuiwẽ mba krnõmr. Tô kbure tkai wam hã dakmãdkâkwai nõrĩ za sĩm rom wẽ mnõ tô tahã dazakrui tmẽ tkrê kwasar.
Dazakrui wam hã dazbrezem mnõ, za bdâ sdâhui wamhuire snã krsimãsa. Tazi za mãra kõ nmẽ, za nõkwa tê stõm kõdi.
Tô kbure tkai wam hã akwẽ sikapko mnõ za sĩm rom wẽ zawre, kãtô sĩm rom wakbâ zawre, dazakrui tmẽ tkrê kwasar.
Rom psê kõ nẽ hã tô tahã dazakrui wa za sbre kõdi. Akwẽ ssem kõ snã romkunẽ tkrê kmãkwamãr mnõ nõrĩ, kãtô dure simãzaĩ snã ro tkrê wasku mnõ nõrĩ, za dure sbre kõdi. Krdaromãdkâ mnõ pibumã hã hêsuka wa ĩsisize krsmĩkwra mnõ nõrai wtẽsi, za debr. Tâkãhã krdaromãdkâ mnõ pibumã hã hêsuka, tô Ponkẽ zahi wapu krarê nẽ hã datê.
Tazi mãt hêwa nsĩm hã Waptokwa Zawre danĩm akwẽ, krdaromãdkâ mnõ pibumã hã kâ ĩm wasku. Tô tahã kâ rã psê ktabd, tô cristal kbuzi nẽ. Waptokwa Zawre krdasimãssi mnõzem hawi, kãtô dure Ponkẽ zahi wapu krarê nẽ hã krdasimãssi mnõzem hawi, tetô tahã kâ tiprab.
Dazakrui wam hã dawairbezep ktab nõkmõ mba tetô tiprab. Tazit wdê krdaromãdkâ wamhuire mnõ pibumã hã, kâ zdare sikudabât tsimẽkwar. Tahã tô wahum pâ ĩkrãize, are tô wai pâ za tkrã. Tanẽ nmẽ, za smĩsi wahum nã 12 nã tkrã. Tahã wdê su dure psê ktabd, akwẽ sikapko mnõ pâ akwẽ nõrai mã tkrê rowẽ mnõ pibumã.
Are Waptokwa Zawre romkunẽ zawre nã dat ropisdu za dazakrui ku sbre kõdi.Waptokwa Zawre krdasimãssi mnõze, kãtô dure Ponkẽ zahi wapu krarê nẽ hã krdasimãssi mnõze, za dazakrui wa krsimẽkwar. Are krdamã ĩsipiĩ mnõ nõrĩ za tazi tkrê dakmãdkâ prê.
Tanõrĩ za dakmã nõpre. Are danĩsize za tô tanõrai kwanõkmõ mba dat tmã kuĩkre.
Tazi za mãra kõd, tanẽ nmẽ za nõkwai mã romkuiwẽze, kãtô bdâ ro tê kuiwẽ pibumã, twi srowaptkâ kõdi. Tô dakbuzi zawre nã za Waptokwa Zawre tô kbure ro dat krkuiwẽ pês. Are danĩm akwẽ nõrĩ za tazi damẽ tkrê dakmãdkâ wamhuire.
Wakmãdkâkwa Jesus mnĩ aipâ dat krẽwaizeTazi nãt hêwa nsĩm hã Waptokwa Zawre danĩm akwẽ kãnẽ ĩm mrẽ:—Tâkãhã kmã ĩmrmẽ, tô ĩsenã ktabi. Tanẽ nmẽ, psêdi akwẽ nõrĩ tkrê sazêĩ psê mnõ pibumã. Waptokwa Zawre damrmẽ waskukwai nõrai tmẽ, Dahêmba dat dazatõr hã, mãt hêwa nsĩm hã danĩm akwẽ satõrn, tkai mba hã dazazêĩkwai nõrai mã ro azanã za krãiwatbro tê tmã wasku pibumã.
Wakmãdkâkwa Jesus kmã damrmẽze tô kãnẽ:—Ĩwapar kwaba! Azanã waza amõ aitmẽ kba krẽwa! Tâkãhã hêsuka wam hã ro za adu ĩkrãiwatbro nã hã rowasku tkrê kmãdkâ psê mnõ nẽ hã, pkẽ toi snã za krnõmr!
Wa João, wat tô kbure tâkãhã wapa, kãtô dure kmãdâk. Kbure ĩt wapar pari, kãtô dure ĩt kmãdkâ pari, wat hêwa nsĩm hã Waptokwa Zawre danĩm akwẽ nõk pra ĩhikrã nã ĩza. Danĩm akwẽ tô kbure tâkãhã tĩm wasku mnõ nõk pra wat ĩhikrã nã ĩza, ĩt kmãdkâ prê pibumã.
Are kãnẽ ĩm mrẽ:—Ĩba! Waĩnõk pra aihissinãi knã! Wa, tô dure Waptokwa Zawre damã krĩnĩpi mnõ, tôkai nẽ, kãtô dure aisimẽm hã Waptokwa Zawre damrmẽ waskukwai nõrai nẽ, kãtô dure tô kbure tâkãhã hêsuka wam hã ro wasku tkrê kmãdkâ psê mnõ nõrai nẽ. Twa, tô Waptokwa Zawre dawtẽsi teza aihissinãi snã krdakmãdkâ prê mõn.
Tazi mãt hêwa nsĩm hã Waptokwa Zawre danĩm akwẽ mrmẽ tê kmã wamhu, kãnẽ:—Tâkãhã hêsuka wam hã damrmẽ, tô ro za adu krãiwatbro nã hã. Are mãtô ro tkrturê, tâkãhã rom mnõ krãiwairbe mnõ pibumã. Tanẽ nmẽ, tâkãhã damrmẽze akwẽ nõrai wi, kudâ knã!
Romkunẽ kmãkwamãrkwa nwa sipkẽ nã aimõ romkunẽ tkrê kmãkwamãr mnõ da. Dasikbudum nẽ hã nwa aimõ sikbudum mnõ da. Are dapkẽ psê nẽ hã za aimõ rom pê tkrê kmãkwamãr. Waptokwa Zawre danĩm akwẽ nẽ romkunẽ kupanã ro tkrê kmãdkâ mnõ nẽ hã, za aimõ romkunẽ kupanã ro tkrê kmãdkâ pês.
Wakmãdkâkwa Jesus kmã damrmẽze tô kãnẽ:—Ĩwapar kwaba pe: Azanã waza amõ aitmẽ kba ĩmõr. Aisa ro ĩt aim nõmr kba mnõ pibumã. Ro tkrê kmãkwamãr mnõ prabâ, waza tô kbure akwẽ nõrai mã aisa ro ĩt tmã sõmr.
Ĩkuĩkre nnãkrda, Alfa nã dat krwamtrẽ mnõ, kãtô ĩkuĩkre ntõm hã, Ômega nã dat krwamtrẽ mnõ, tô wa hã. Dawanã hã, kãtô dazakum hã, tô wa hã. Wa tô ĩsnãkrda, kãtô ĩsisdu.
Sikuzaze tkrê hâirã psê mnõ nõrĩ, pkẽ toi snã za krnõmr. Krdaromãdkâ mnõ pibumã hã wdê krã tkrê kahur mnõ pibumã, kãtô dure dazbreze mba dazakrui ku sbre pibumã, za Waptokwa Zawre tmã wẽn!
—Wa, Jesus, wat ĩmrmẽ waskukwa aim satõrkw, tâkãhã waĩmrmẽze taim wasku kba pibumã. Waĩmã kraisikrãiktõ kba mnõze mba ĩmrmẽze taim wasku kba mnõ pibumã, wat amõ satõ. Wa tô ahâmre hã dakmãdkâkwa Davi ãnĩhdu, kãtô dure awẽzum hã wasi to pre zawre.
Waptokwa Zawre Dahêmba damrmẽze, kãtô dure bakrda za mrõ da hã mrmẽze, tô kãnẽ:—Wê aimõrĩ!Are nõkwa tâkãnẽ hã tê wapar wa, za dure kãnẽ mrẽ:—Wê aimõrĩ!Nõkwa krbu wa, nwa mnĩ mõr da. Nõkwa kmã sapka wa, waza mãr nã tĩm wakbâ kõ snã, krromãdkâ mnõ pibumã hã kâ tmã nãn.
Ĩstõm hã João ãmrmẽzeWa tô João. Are wa, tô ĩsenã waza tô kbure tâkãhã za adu ro ĩkrãiwatbro nã hã hêsuka wam hã damrmẽze tê wapar mnõ nõrai mã, kãnẽ tmã wasku: Nõkwa tâkãhã hêsuka wam hã ro wasku nsĩwĩ mãrĩ tê kmã spai wa, za dure Waptokwa Zawre tâkãhã hêsuka wa rowẽ kõ dat wasku, tmã kmã spain.
Are tâkãhã hêsuka wam hã adu za ro ĩkrãiwatbro nã hã damrmẽze nõkwa tê kmẽ wazrê wa, za dure rom wẽ tâkãhã hêsuka wa dat wasku, tê kmãdkâ da dat tmã wẽ kõdi. Tâkãnẽ wa, za krdaromãdkâ mnõ pibumã hã romkrãi wdê nĩm romkrã tê kmẽsiĩ pibumã, kãtô dure dazakru Waptokwa Zawre dasimã dat kmẽ nmĩstu wa krsrõwa mnõ pibumã, dat tmã wẽ kõdi.
Tô kbure tâkãhã rom mnõ dat kraim wasku kba mnõ damrmẽze, tô kãnẽ:—Tô ĩsenã, azanã waza amõ aitmẽ kba ĩmõr!Tô tanẽ! Tanẽ nmẽ, waza ĩmrẽm: Wakmãdkâkwa Jesus, wê amõrĩ!
Wakmãdkâkwa Jesus dapkẽ psê snã tô kbure dat kraikmãdkâ kba mnõ pibumã, wa kmã ĩzapa hã.
