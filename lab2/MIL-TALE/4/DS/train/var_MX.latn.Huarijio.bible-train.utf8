Ehkoriami Aurania Ihsa noonora eneriaipua; Ihsaa, Aakowo noonora; Aakowoa, Uura noonora enerepua poponirama.
Uuraa, Paaresi noonora enerepua Saara tiame. Yeeyera ihji ooka tatanao, Taamara tewaniame enerepua; Paaresia, Ehroni noonora enerepua; Ihji Ehronia, Aarami noonora enerepua;
Aaramia, Aaminawa noonora enerepua; ihji Aaminawaa, Naasoni noonora enerepua; Naasonia, Saromoni noonora enerepua;
Saromonia, Wooosi noonora enerepua, yeeyeraa Raaja tewaniame. Ihji Wooosi tewaniamea, Ooweri noonora enerepua, yeeyeraa Ruuti tewaniame; Ooweria, Isai noonora enerepua;
Ihji Isai tewaniamea, Raawi noonora enerepua, yawichi enekame; puuu yawichi Raawia, Saromoni noonora enerepua, ihji Saromoni yeeyeraa, Uuria uupira enekame;
Saromonia, Roowoami noonora enerepua; Roowoamia, Aawiasi noonora enerepua; Aawiasia, Aasa noonora enerepua;
Aasa tewaniamea, Osaja noonora enerepua; Osajaa, Oorami noonora enerepua; Ooramia, Uusia noonora enerepua;
Uusiaa, Ootami noonora enerepua; Ootamia, Aakasi noonora enerepua; Aakasia, Esekia tewaniame noonora enerepua.
Esekiaa, Manase noonora enerepua; Manasea, Aamoni noonora enerepua; Aamonia, Oosia noonora enerepua;
Oosiaa, Eekonia noonora enerepua poponirama, isaeri tiꞌtijoeri Wawironia iꞌtonioiopua, chapisa iꞌtotiame tiame.
Neipa Wawironia eꞌenatioio, Eekoniaa, Saratieri noonora enerepua; Saratieria, Soorowaweri noonora enerepua.
Soorowaweria, Aawiu noonora enerepua; Aawiu tewaniamea, Eriakími noonora enerepua; Eriakímia, Aasori noonora enerepua.
Aasoria, Sooroki noonora enerepua; Soorokia, Aakimi noonora enerepua; Aakimia, Eeriuu noonora enerepua.
Eeriuu tewaniamea, Riasari noonora enerepua; Riasaria, Maatani noonora enerepua; Maatania, Aakowo noonora enerepua;
Aakowoa, Oose noonora enerepua, Maaria kuunara enekame, Eesusi yeeyera. Ihji Eesusipu puuua taamoo, Riosie Weratiameko tuuyaa.
Ihji tetejimarira muuwekamea, oosa mariki aampa naao sesenerichi uꞌmatokamepua, ahkasi Auranitaru oꞌiniao, Raawitarusiopua; Raawitaru oꞌiniaoi, waꞌachi kehki seseneri uꞌmatorepua, ahkasi Wawironia taawechiopua, iꞌisaeri tiꞌtijoerio Wawironia iꞌtotioiopua; Wawironia oꞌiniao, waꞌachi kehki seseneri uꞌmatorepua, ahkasi Eesusi Riosie Weratiame naawariachisiopua tiame.
Ehpeo neeea, Eesusi naawariachi simiyame aamo nayewemania, achini teereriopua iꞌwa weeechio. Ihji Eesusi yeeyera Oose ahjama neewimerioio, Riosi utewarie peteterepatetiamepua.
Ihji Oose Maaria ahjama neewimeriaa, ki seꞌwika kaawerumakapaopua, ki suuwe erapatenariapaopua Maariao, ki aawata naneꞌrejererepua achini teeka peteterepariaopua puꞌkao. Pukaepa ihchi poanatamo oꞌrariaipua, apoeche naneꞌreka.
Nape iꞌka Oose waꞌa eꞌraka oiyoio Riosi kuꞌiwaria, kochirewachi chaanerepua puꞌkao:
—Ooséee, Raawi tetejimarichi eename, kaꞌte suuwe eramitia muuua, Maaria ahjama neewikao. Ihji Maaria petetepariaa, Riosi Riosiwarie waꞌa eꞌrariae iikamepua.
Pukaepa muuua iꞌka Maaria sausoopua, iꞌka temari naawakameo, Eesusi tewameri eemea tiꞌtijoeo ooweruopua tiameo, tatakoritiamewichio kokosapuame, newipatemerikoopua.
Yooma ihji waꞌa ikipuamea, ehkoriami oꞌinia Riosi cheeriapua, ahpo nayewaturachiopua, eee cheeriaeopua:
Weemera kutewea, peteterepameripua;
ihji peteterepasaapua, temari saumeripua.
Ihji temaria, Emanuéri teewapuamepua.
Ihji Emanuéri chaniwamea: Riosia taamo ahjamapua, cheeka chaniwamepua.
Waꞌa chaanetiapa Oosea Riosi kuꞌiwarieo, pusasaapa, yooma waꞌa teetorepua waikao, ahkasi Maaria ahjama ahpo neewiachisi. Oosea neewirepua neewiao Maaria ahjamao,
nape ki noonoterepua pehjio ahpo uupichitiao, ahkasi neipami sauria yachapachisiopua. Waikaopua iꞌka kuita naawasoopua Oosea, Eesusi teewarepua puꞌkao.
Uurea weeechio, Eesusi Weereni mochiwachi naaoiopua, Eerore yawichi eneriaipua waꞌao waikamio. Waika taawechiamio, waꞌa Eerusareni eꞌenarepua ookapi tiꞌtijoe cherayachitepa eꞌename. Ihji tiꞌtijoea, teꞌta machiwari pepeniame enerepua, itapiti soꞌporichi simiyame tísia iꞌyesika mochitoriame.
—¿Akatia naawariarepua kohja, Uurio yawichiwara enemeri? Teemea soꞌporichitia tajayame neꞌnetoka eꞌenakame teemea, cherayachisi oꞌiniaopua, ahkasi puꞌka soꞌporika tiiame kahtiachisi, iꞌwa kohja naawamiachiopua. Pukaepa iꞌwa eꞌnakame teemea iyorimia teꞌteretoapu teemea puꞌka kuitao, ahka naawariachio.
Waikao Eerore yawichia waꞌa chaachapo tuuwame inamukapaopua mehka eꞌenakameo, wekana eraparepua kiisi kaawe eꞌrakao, muuwaeme Eeroreka erakoameai Eerusareni mochiwachio, waꞌachi erakorepua tiame Eerorechitiao.
Waꞌa erapakaopua Eerore yawichia, ahpo kahtiachi napawinasaapua, teꞌta isaeri neꞌneseriosio, pariseroopua tiame napawinurasaopua, cheeka iinatukerepua puꞌkao:
—¿Akatia naawameri ohjoarepu Riosie Weratiamea?
Waikao neꞌneseriosi paꞌpamiratuamea chaachaparepua:
—Uurea weeechi naawameripua Weereni mochiwachi; waꞌa cheeka nayewame Ehkoriami Iyoteria, Riosi nayewatura chaachapariaa.
Iꞌka eee chaachapaka:
Muuu Weereni mochiwachio, epeche nuꞌutirakaimua Uura weeechio ki wahjachi teꞌta mochiwarichitiaopua,
waꞌa aamo mochiwachio waꞌa naawamerikaitepua piiripi tijoe, epeche teꞌta weruma tiiaemeopua ki aaatachitia,
aaata puuua teꞌta yawichi enemeriapua,
yooma noꞌo ijinuwachio, isaeri tiꞌtijoechio.
Waꞌa chaachapatiame naneꞌresaapaopua Eerorea, ihchi paaesapa puꞌka cherayachi eꞌenakameo, puꞌka iinatukeka naneꞌrerepua, achinitio oꞌinia machenariopua soꞌporio, cherayachi soꞌpori naaniatiwariopua.
Waꞌa ikisaopua Eerorea, Weereni siimpanurerepua waikao, chaanesa:
—Yooma aamo yeꞌkachisi iꞌyapuapua puꞌkao, puꞌka kuita naawariachiopua. Tewisaapa eemea, noꞌo tuuyepuapua, waꞌachi siminariame neeeai, ahjachi paparawemia.
Waikao cherayachitepa eꞌenakamea, Eerore cheeria inatatosika siimparepua. Waikao puuu soꞌpori cherayachisi oꞌinia tetewitoka naꞌnaritosi eꞌenariaa, puꞌka waꞌapi soꞌpori neꞌnetosirepua Weereni ajasipuawichiopua. Waikaopua puꞌka soꞌpori naꞌnaritokao, puꞌka kuita naawakame taꞌperachi tahjepaka yasipakopaopua waꞌasi, teewerepua ahpo waꞌami siimpao.
Waikaopua cherayachitepa eꞌenakamea, tísia kaawe erakorepua, kuita naawakame ohjirachi ajasitiopao.
Waikao waꞌa karichi muisaopua yooreminao, waꞌa kahtiame tetewarepua kuitao, ahpo yeeye Maaria tewaniame ahjama. Waikao cherayachitepa eꞌenakamea, chopokorieka ajapaka ki nuꞌuti iyorirepua puꞌkao. Waꞌa ikisaopua ahpo uꞌparia kaaja wahjonasaopua waꞌa manitoame puuyanasaopua, Eesusi kuita ihkokerepua, itapiti tísia nateyáme, naatichitia: apoche oꞌro, choꞌimori, peeniajuri miira tiamé.
Waikao iꞌka nonoraka nokisinioiopua, Riosi kuꞌiwaria kochirewachi nayewerepua puꞌkao, eee chaaneka:
—Kaꞌte uumatomitia eemea Eerore kahtiachiamio, pirenachi poowechiami uumitia ohso kaawe.
Pukaepa puuua, piirechi pooechiami uumatorepua nonorakao.
Waꞌa ikisaopua Riosi kuꞌiwaria, puꞌka teꞌta maꞌmachiwari nonowasoopua, Oosepechi nayewerepua kochirewachio, puuua Ooseo chaanerepua:
—¡Yaapi ihtakosa Ooséee! Ikanati werisika ujumamitiapua Eejito, waꞌa iꞌtoka ichipupamitiapua puꞌka kuitao yeeyera tiame. Waꞌa ikisaapua, waꞌa mochipuapua kuꞌitapi, ahkasi aamo noꞌo chaaniachisi eenechi, ahka aamo uumpamiachio. Iꞌka aamo chaanenania neeea, Eeroreo amori iꞌyasiamekopua puꞌka kuitao merinareka.
Waikao Oosea puꞌka tukawarichi waꞌapi machenarepua Eejitomio, puꞌka weeechi ichipupamiaopua kuita iꞌtokaopua tiame, yeeyerama.
Waꞌa Eejitoo waꞌa mochirepua ahkasi Eerore mukuyachisi. Ihji waꞌa ikitiame ikitiamea, Riosi cheeria pichiwa machenaka teerere puuua, ehkoriami ahpo nayewaturachi cheeria. Apoe taamo Noono Paamiraa ehkoriamio, cheeriaipua: “Eejito oꞌinia paaenania noꞌo Taanao.”
Eerorea cherayachitepa eꞌenakameo tísia ahpo wisikuerioopua, tísia nekarepua waikao. Waꞌa iikapa puuua yooma kukuchi ooka paamuameopua waanami, koꞌinurerepua, yooma Weereni naꞌnawakameopua, waꞌa norikame mochiwachiopua tiame, yooma puꞌka soꞌpori machenariachisi naꞌnawakameopua kukuchi, cherayachitepa eꞌenakame chaachapariaopua waika taawechi naawamio tuuka.
Ihji kukuchi koꞌitiameai, Riosi chaaneriachitia ikitiamepua tiame, ehkoriami Eremia nayewariachitia, iꞌka cheeriachitiao:
Wahka Raama tewaniachi roomosachio,
aaata oowitime ki teesa kokosa eꞌraka naarachani,
tísia yuuwesika.
Raakeri tewaniamepua ahpo tatanawichio tísia naarame.
Ihjia kiisi teewenariame puuua naarakao,
ki nuꞌuti kaawe erapateniai, ahpo tatana kiterepatekapa.
Neipa Eerore mukisoopua, Eejito kahtioiopua Ooseo pehjio, Riosi kuꞌiwaria eenechi nayewerepua Ooseo, kochirewachi. Puuua kochirewachio, chaanerepua:
—Ehpeomua Oose, werisika Isaeri weeechi noꞌramitiapua, puuua aamo taana merinariameapa, mukukamekopua waꞌasio.
Waikao Oosea waꞌa simirepua waikao, puꞌka kuita iꞌtoka yeeyera tiame, Isaeri weeechi.
Nape Oosea Uurea weeechio, Arakerao tewaniame Eerore taanara yawichiko tuuopa waꞌao waikao, majawerepua puꞌkaoiopua pehjio, waꞌa ahpo ohjoremiaopua. Waikao Oosea eenechi kochirewachi tuuyetiapao Riosi kuꞌiwarieo, waꞌao ki kaawe teeremerikoopua waꞌao; ohso kaawe Arirea weeechikamera akiparepua noꞌrakao.
Waikaopua Arirea weeechi enasaopua, Nasare mochiwachi yasarepua waikao ohjoekao. Waꞌa iika ihjia, ehkoriami Riosi nayewatura chaachapariachitia iintorepua. Ihjia eee chaachapariaipua: “Puuu Riosie Weratiame enameria, Nasare tijoe tewapuamepua.”
Puꞌka taawechiami Eesusi Nasare mochiwachi ohjoekoiopua, Waani tiꞌtijoeri Paatoamea Uurea weeechiami yaajatoriaipua, ki tijoeekachi. Waꞌami yasaka tuuwicharepua tiꞌtijoerio, Riosi tuuyewarichi simiyame.
Ihji Waania tiꞌtijoeri sisinawekao, eee cheerepua:
—¡Yooma toaka mochitopuapua aamo ki kaꞌkaruma yooraka mochikao, puuu aamo ki kaꞌkaruma yoora cheriwemerio, ki mehka kahtioi tiiopua puꞌkaopua waꞌasi! Puuu Apoe aamo cheriwemeria, Apoe ihsimeripua aamo wahjonekao, ahpo yeꞌkarichi muimichioo, ahpokamera ahjama teerepuawichiopua taamoo.
Waania waꞌa cheeka nayewerepua waꞌa chiiamekopa Ehkoriami Iyoterichiopua Isaiao, puuua eee cheeriaipua:
Wahka mehka ki tijoeekachi siinachani aaata, puuua cheechaniamepua:
“Eeme tiꞌtijoea ooweru tiamea Riosiwichioo,
aamo iikachi wahjonamitia pooe;
nape teꞌta pichiwa cheeka,
kiisiki kihta aꞌchi tiame inasokaopua amochio,
itapiti aꞌchi tiameopua ki kaawerumao.”
Ihji Waani wisachucharaa, tumusari animari kuuparae netetiame eneriamepua; ihji wahsipuraraa, wiꞌchie netetiame eneriamepua. Ihji koayaa ohchi koaka yayasariamepua, seꞌma seꞌori kuhsitere iintuame tiame.
Eerusareni mochikame tiꞌtijoea, yooma Uurea weeechiami mochikameopua tiameo, Oorani akichiko ohjoemeapua tiame, Waani kahtiachi eejenapariaipua Waani keepumia.
Ihji Waania waꞌa enapasoopua ahpo kahtiachi, iꞌkao ahpo tatakoriwa toimo erapasoopua Riosichi tuuka, Waania paapatosiriaipua puꞌkao Oorani akichi, kaaweruma enepanariameopua taamo Noono Riosichio.
Nape seenepi simikameo Waania ki ookapi eꞌnariopa nanaarame ahpo paatoachio, parisero tiꞌtijoeo, saruseo tiꞌtijoeopua tiameo, chaanekapua puꞌkao:
—¡Eeme sayawe tiꞌtijoeri, itapiti ki kaꞌkaruma masitiame, ¿ihtana yoramia eꞌenaka eemea iꞌwao, tiꞌtijoeri ahpo tatakori maꞌchitachio Riosíchio, ahpo paatoka toimo tuuwachiopua tatakoririao? ¿Aatana aamo chaaneka aamoo, aamo newipamerikoopua Riosi kokosarichio, aamoo kiisi kaawe nokayameo?
Toipuapua pahchao aamo tatakorika mochikao, nape pichiwa toinarekaopua aamoo kiisi kaawe aamo nokayao.
Ki oowera aamo Aurani ojochiwarako erapuapua, aamokamera teꞌta kaꞌkarumako erakokaopua Riosichio. Aamoka teꞌtiame ojochiwa nakiyame enesaa Riosia, iꞌka tehte iꞌwa maaniameoi Aurani tetejimara enepatemiipua.
Riosi kokosari tepuraraapa, nawachi meteka tehpunamerapua waꞌasi yooma ki kaꞌkaruma taakiameopua Riosiwichioo. Yooma aaata ki kaꞌkaruma taakiameopua Riosiwichioo, naꞌichi ipaka kosimerapua puꞌkao.
Neeea yooma ahpo tatakoriwa toinariameo, neeroie paatoamepua paatoao, nape neipa eenamea ahpo Riosiwarie paatomeripua iikachio, neeea puꞌkawichioo kihta nateyamepua. Puuu Apoe neipa eename paatoaa, teꞌta piipari paatowa enemeripua; naꞌie kosoka piipatiamechitiapua tatakorio. Puꞌkao neeea kihta nateyamenia pukachio, puꞌka kaakaraoinia ki nateyamenia noꞌo naꞌsonemiao.
Puuu Apoe Paamiraraa waꞌasi, ahpo sekachi makotoamepua waꞌasi ahjae kasarapupuameopua tiirikoo. Kasarapusaapua tiirikoo katewemeripua puꞌkao; nape puꞌka tiiriko moowaraopua naꞌichi ipaka tajenatemeripua kosoka. Puuu tiꞌtijoeri ki kaꞌkaruma ihpapapuachio, kiisi choipame naꞌichi ihpapapuamepua.
Senepi simikame Waanio paatoka ihsioio Oorani akichio, waꞌachi eenariai Eesusiai Arirea oꞌiniaopua, ahpo paatopuawichioopua.
—¿Nape neee? Muuukamera noꞌo paatometepua. ¿Aatia neeekamera aamo paatotapua?
Nape Eesusia chaanekapua puꞌkao:
—Ejeꞌe, waꞌatepua tiiao, nape waꞌatioi noꞌo paatopuapua, tiꞌtijoerio naneꞌremichiopua Riosie noꞌo weraniamekopua.
Eesusio paatotiache neerochi machenoiopua, teꞌpa tewekachio wahjoame tetewitiapua. Waꞌa oꞌinia kooroka tiame tekikao, Eesusichi yasipakapua. Puꞌkao, yooma teeme waꞌa nokayame tetewikapua.
Puꞌka Eesusichi yasipasoopua tewekachi oꞌiniao, chiiame inamuretiapua tewekachi oꞌiniao:
—Ihjipu noꞌo Taanaa, puuu teꞌta noꞌo nakiyaa. Ihji puuua, teꞌta tísia noꞌo kaawe eꞌriapua.
Riosi Riosiwari waꞌa iintosaapua Eesusichio, mehka iꞌtorepua ki tijoeekachi. Eesusi waꞌa kahtioiopua ki tijoeekachio riaorósia, Eesusio aatia iintotarepua puꞌkao.
Waꞌa ki tijoeekachio Eesusia, ooka weerewa taawe yasarepua waꞌao, ooka weerewa tukawari tiame, kiisi koaka. Waꞌa yasakaopua tísiwa toore aiwarepua.
Waꞌa tiiopa Eesusio tísia chorowakao, riaorósia, kiisi kaawe iintotenariapapua Eesusio, chaanerepua:
—Pichiwa Riosi Taanara enesaamua, paani enepatepuapua iꞌka tehteo, koꞌkopuapua ihsisa.
Waꞌa chiiopa riaorósio Eesusia, chaanerepua:
—Riosi Ehkoriami Iyoterichi chiiaa, chiiamepua: “Ki kooameche koaka ahjame tiꞌtijoeria, Riosi chiiacheeoiopua yoorekao, ahjaniamepua.”
Ehjepamio riaorósia Eerusareni uꞌparepua Eesusio, Eerusarenio Piipari Mochiwari teewataniachi upasaoi tiopachio, epeche teꞌpa weeriame tiopachi moenapusaopua,
chaanerepua waꞌa weerakao:
—Pichiwa Riosi Taanara enesaa,
aamo ihpaomua waꞌatipoo,
Riosia ahpo kuꞌiwarieo,
aamo kuꞌipameripua kaꞌchi ikimichioo
—waꞌa chiiamepua Riosi Ehkoriami Iyoterichio. Puuu waꞌapi Iyoteria chiiamepua tiameo:
Riosia, ahpo kuꞌiwarie aamo panitomapua,
ki wichipamichiopua pooechi motochikao.
Eesusia nehjiarepua puꞌkao:
—Nape Ehkoriami Iyoterichio chaanipua tiameo: “Aamo Riosiwao, kaꞌte aatiatamua utewarirao.”
Neipa waꞌasiopua riaorósia, kai waapi weeriamechi kawijampa iꞌtorepua Eesusio, waꞌa werakaopua yomatiame maꞌchiachiopua weeechi yawichiwachiamio,
chaanerepua neꞌnetekao:
—Nee. Yooma iꞌka yeꞌkari aamo tetewao, yooma aamowichio teerepamania puꞌkao, noꞌokamera yooresoopua chopokorieka.
Nape Eesusia waꞌa chiiopa Satanasio, chaanerepua:
—Seꞌwisa muuua noochio. Mehka akipaka muuua ki noochi. Kiisi ahjachi chiiamemua, oowera tísia seꞌwi chiiamemua. Riosi Iyoteri chiia eeekamera chiiamepua: “Muuua aamo Riosikamera iyorimitiapua, Apoe aamo Paamirakamera. Puꞌkakamera yorakeka yasitopuapua kiisi teesaoi seꞌwika.”
Waꞌa chaanetiapa riaorósia, toarepua waikao. Eesusi toisoopua riaorósio, Riosi kuꞌiwaripechi waꞌa eꞌenarepua, Eesusi itapiti kuꞌipuame nakisoo kuꞌipamia.
Nape waꞌa Nasare mochiwachio ki itipirepua waꞌao, ohso kaawe Kapenaukamera akipariapua, ohjoremia. Kapenau tewaniachio, kawiyamina Arirea weruma neeroi maaniachi suuwerachi enerepua, Sauroni tetejimara weewarachi enerepua, Nehtari tetejimara weewarachi tiame.
Waꞌa iintotiamea Eesusieo, Isaia iyoteriaa tísia pichiwa machenarepua, puuu cheeriaopua tiame:
Waꞌa Sauroni tetejimari weewarachio Nehtari tetejimari weewarachi tiameo,
Oorani akichi oꞌinia ahkasi kawiyamina Arirea paꞌwe suuwerachisi enerepua.
Waꞌa mochikamea tísia tukapachi mochikme eneriaipua, ki nuꞌuti tukapachi ahpo teꞌteriame:
nape aaata waꞌa eenakaopua taajenachi teꞌterepaterepua, kaaweruma uutapachi iintaparepua iikachio.
Puuua waꞌa teꞌterekao wahjiparichi mochikame eneriaipua ahjaio.
Nape aaata apochi eenakopaopua, maꞌchireparepua ahpochi iikachio.
Ihji aaataa, Eesusi waꞌa iintoriaa nayewamepua, Isaia ehkoriami cheeria ahpo iyoterichi.
Eesusia waꞌa oꞌinia oꞌinesirepua Riosi kaaweruma tuuyewari chiia nayewatusikao. Puuua eee cheeka nayewesirepua tiꞌtijoeriopua ooweruriopua tiame:
—Yooma toaka mochitopuapua aamo kiisi kaꞌkaruma nokayao; ohso kaawe eemea, Riosi kaaweruma chiiakamera naꞌnaritopuapua, puuu Riosi yeꞌkarichi muijerameo, aamo ohjoekachi eenariamekopua waꞌasi.
Piie taawechi Arirea paꞌwesuweko ihtoai Eesusia, ooka aaata ahpo poponieme tewarepua sochichaira neerochi ihpapame, puuua soꞌchi chapiwa tekipaname eneriaipua. Piiripi puuua Siimoni Peero tewaniame enerepua, piirea Anteresi, waꞌapi puuu poonira.
Eesusia waꞌa tetewakapao, puꞌkao chaanerepua:
—¡Nahpe noꞌo ahjama, tiꞌtijoeri Riosichi paajutiame enetai, Riosiwichio soꞌchi upapamechitia!
\p
Waꞌa chaanetiapa puuua ikanati toisapua ahpo sochichaira, ahjama siimparepua.
Epeche waanakoopua tiameo, piirechi ooka tewarepua ahpo poponieme. Piiripi puuua Saantiao tewaniame enerepua, piirea Waani. Ihji ookaa Sewereo tatanara enerepua, ahpo noonoma nokayame soꞌchi ikuchaira koyacheka, pawekakerachi mochika. Puꞌka waꞌa tewakapaopua Eesusia, paajutesirepua tiameo, ahpo ahjama ohjomichiopua.
Ihjia paajutetiaapa ikanati ahjama siimpariapua tiameo, waꞌapi pawekakerachi toisaopua ahpo noonoo.
Waꞌa inisikaopua Eesusia, yooma Arirea mochiwachiami ohjotiapua isaeri kaꞌkarichiami napawiwachi, masitekaopua, Riosi chiia kaꞌkaruma tuuyewari, tuuyesika, Riosi yeꞌkariwachi simiyame nayewesikapua waꞌao. Yooma waꞌamiopua, yooma ihta kokorewa yachapatesikapua tiame.
Waꞌa inisiame inamukapaopua yooma ihta kokorewa yachapatekao, muuwaeme Nehtari weeechiamio, yomachi Siiria weeechiamiopua tiameo tiꞌtijoeri, waꞌa eꞌenariapua yooma ihta kokoriame uꞌyepakaopua. Puuu muuwaeme kokoriame uꞌyepatiamea tiꞌtijoe ooweru tiame, reemo yahchame eneriapua, epiresi koꞌkoame teꞌteriame tiame, tuꞌtuikame kokoriame, roꞌroji kokoriame, chookopakame kokoriame tiame. Yooma iꞌka koꞌkoameopua Eesusia, sautekapua.
Waꞌa teetochaniopa Eesusio, muuwaeme Eesusichi paparariapua: Arirea ohjoeme, Eerusareni ohjoeme, Uurea weeechi ohjoeme, Reekapori weeechi mochikame, Oorani akichi cherayachimina ohjoeme tiame.
Seenepi simikame muuwaeme tiꞌtijoeri ahpo naꞌnaritorioio Eesusia, teewi tekorata yasipakapua masitemiao.Waikao waꞌa yasipakopa Eesusio masitemiao, tiꞌtijoeri pepenipanariamea Eesusi masitiao, waapi eenepakapua Eesusio.
Puꞌka muuwari waapi enepakoopa Eesusia, oꞌinekapua cheekao:
—Aaata Riosichi tuukame ahpo tatakorio, tísia kaawe yorapuamepua Riosieo, cheriwepuamepua tatakoririao; puuu tatakori cheriwetiamea, iinuemeri puuua Riosi yeꞌkarichi muipuameopua.
’Aaata tatakoririapa tísia yuuwesiameopua, tísia kaawe yorapuamepua Riosieo, apoe Riosi iintomerikopua kaawe erapatekao, aaata puꞌka tatakoriria cheriwekaopua.
’Tísia kaawe yorapuame Riosieopua tiameo, aaata ahpo iikachio tísia tesiwa eꞌraka ahpo uuyamea Riosichio, waꞌa teꞌtiamekapa Riosichiopua puuukamera muimerikapapua Riosi yeꞌkarichio, teꞌta weemera weeeopua.
’Tísia kaawe yorapuame Riosieopua, chorowa eꞌrameapua Riosichio tísia paramua eꞌrameapua tiameo, teꞌta ahpo kaawe teeremiapa Riosichio; puuukamerakopua teꞌta ahpo taꞌiria yasitemeria.
’Tísia kaawe yorapuame Riosieopua, aaata tísia kaawe tiiamea Riosichio, aaata teꞌta tesiwa eꞌreka tetewame aaatao, aaata tesiwa eꞌreka tetewachitia aaata, waꞌachitia tesiwa eꞌreka tetewipuamepua Riosieoi.
’Tísia kaawe yorapuamepua Riosieo, teꞌta piipatetiamea iikachi Riosi Riosiwarieo, puuukamerakapapua Riosichi ahpo ahjama tetewimeria.
’Tísia kaawe yorapuamepua Riosieo, Riosi nakiya yoorapa naꞌara yoraniamea, puꞌkakamerawichiopu tewekachi yeꞌkaria.
’Tísia kaawe yorapuame Riosieopua naꞌara chaaneniamea, aaata kihta yoorakai wenejiniamea, noꞌokamera naꞌnaritoapaopua.
Yooma waꞌa ikiwa aiwamea noꞌowichioo, kaawe erakomitia eemea aamowichio enemerikopa Riosi nuutiaopua tewekachio. Waꞌachitia aiwateretiaipu ehkoriami Riosiwichio naꞌnayewatukameai.
Piirechi taawechiamio Eesusia, oona waꞌachitari nayewakapua waikao, eee cheeka:
—Eemea oonaka teeremetepua, iꞌka weeechi mochikameo taꞌiretiame. Nape ki oonachitia enesaa eemea, kaꞌchi iika taꞌiretema eemea aaataoi, kihta oonaemekapa. Ihta oona ki onachari enepakameapa, kihtawichio kaawe enepamepua, ipaniame nahkipua kasarachio. Riosiai, aaata ki onacharipakamepua waꞌasio, ipaka teteimapua puꞌkao.
Piirechi taawechiamio Eesusia, chaanekapua tiꞌtijoerio:
—Eemea tajayameka teꞌteremeripua, yooma tiꞌtijoea ooweru tiameai, iꞌka weeechi mochikamewichioo, tiꞌtijoechiopua ooweruchiopua tiame. Aamo iꞌka weeechi tajayaa kiisi noriwi teeremetepua, naapi tetewiwachiche teeremetepua, teꞌpa kawijampa oꞌinia tahjiamechitia yomachi mochiwario, ki wahjika tajayame tetewiniachiche. Waꞌa teꞌtereka eemea, aaata teꞌpa kawijampa mochiwarika teeremeripua, ahkaoi oꞌinia teteiwame.
Aamo kaaweruma nokaya tajayaa maꞌchiachiche teꞌteremetepua, yooma tiꞌtijoee tetewika mochipuawichiopua. Pukaepa itapiti tahjera uutapariai, aaataai ki noriwi weeramepua puꞌkao ki weeresi uutapamichioo. Ohso kaawe teꞌpa weramapua puꞌkao yooremina karichio, weeresi uutapamichiopua petechio.
Waꞌachitia eemeai tahjerachitiao, yooma tetewachi tajitopuapua aamo kaaweruma yoorao. Aamo waꞌa teꞌteretosoo chaachapama tiꞌtijoeria, waꞌa teꞌtiame puuua ahpo Noono teꞌpa kahtiameo, iyorika mochitoapa.
Tajayame teꞌterewa nayewaka kajusaapa Eesusia, cheekapua waikao:
—Ookapi aaata eeme iꞌisaeri paꞌpamiratuamea, ehkoriami Moise nuurari Riosie kiaretia, noꞌo saꞌrunamio eenario tuuyamepua, puꞌka ehkoriami naꞌnayewatura masitiaopua tiameoi. Nape neeea ki waꞌa iintomia eenakamenia, ohso kaawe neeea puꞌka Moise nuurario, teꞌta utewatemia eenakamenia, ohsotia puꞌka ehkoriami Riosi naꞌnayewatura Riosie chaachapaka iyoteriaopua tiameo, teꞌta pichiwatamia eenakamenia, puꞌkakamera teꞌta nateyameko tuumia.
Ihji noꞌo chiiaa kiisi wehchi wichimeripua. Yooma puuu Riosi iintomia neꞌnewaka chaachapatiamea, kiisi sewina chaachapapuamepua piiripi iyotichioi, piiripi chiꞌpichioiopua, ahkasi ki yooma ikiyachisiopua iꞌka tuutiameo.
Pukaepa ki ahsieme eꞌwaka mochikamea iꞌka Moisetaru kiaretiaopua nuurari, waꞌachitia ki ahsieme masitesaa teeme wahjachioi, kiisi iinuemeri teemea Riosi yeꞌkarichi muipuameo. Nape yooma iꞌka nuurari chiia ahsieme eꞌwaka mochitokamea, ahsieme masitekamea tiame wahjachioi, muimeripua Riosichi yeꞌkarichio.
Pukaepa aamo chaanenania, ki teꞌta Riosi eꞌwiame enesoopua aamo iikachio, paꞌpariserochitiaopua, iyoteri tiꞌtijoechitiaopua tiame, kiisi muimeri puuua Riosi yeꞌkarichio.
Piirechi taawechiamio Eesusia tiꞌtijoerio, nekarewachi simiyame masitekapua, eee cheekao:
—Inamukame eemeapa aamo kiꞌyami mochiriame chaachapario: “Kaꞌte aaata merimitia muuua. Aaata merisaamua, saaemeriche muuua Riosi kokosario.”
Nape neeea aamo chaaniamepua, kiisi aaata meꞌyakaio, ooweraoi tísia aaata naꞌara chaanekameai, kiisi kaawe iintokamekaitepua tiame. Aaata ki inatame teewakameai aaatao, apoe ahpo waꞌapi ki teesa Riosi kokosarichi ipayameaitepua, ahkasioi naꞌichi ahpo ipaka kosopuame.
’Waꞌa tiiame inatatoame enesaamua Riosi iyoriwachi simiyaiopua itapiti oowewamiao, itapiti ki kaaweruma aamo iintoria inatepasaoimua aaatao, ohso kaawe ki asipuapua Riosi teꞌta iyoriwachiopua, itapiti Riosiwichio oowewa iꞌtoaiopua, Riosi tepawechi tooemiaiopua.
Ohso kaawe aamo ki kaawe iintoria aaatachio, aamo katewepuapua pahchao. Neipa aamo kaawe katewesaapua naꞌareriao, enapuapua waikao Riosi oowewa tooemiaopua.
’Aaataoi aamo wenejisoopua karichi yachanarekao, ikanati katewepuapua ahjamao, keꞌchu iꞌtoniaipua peereichio. Waꞌa peereichi upatiaapa muuua, karichiche yachapuame muuua yoorewa neesetoameeopua.
Waꞌa pachatiaapa muuua pichiwa teeremerimua, ki maꞌchipapuamemua ahkasi yoomá natetesa aamo koparoaniao. Waꞌa tiachipa eemea aaatachi ki kaawe teeresaa, ikanati aamo kaawe erapateka katewepuapua ahjamao, keꞌchu epeche aamo teerepoiopua.
Piie taawechio Eesusia, suweporichi simiyame masitekapua, eee cheeka:
—Inamukame eemea ki ehpesi oꞌinia chanitiamekopua: “Kaꞌte suwepori ihsiii.”
Nape neeea aamo chaanenapua, aaata tijoeai, oowera ikotuka tetewikai aaata oowitiameo, tatakori suwepori iintokame puuuapa, ahpo eꞌrariaeo.
’Waꞌa tiiachipa muuua aamo puusioi tatakorichi wichitesoo, pujisa mehka ipania nakiyamepua ohso kaawe. Epeche kaawe weerewaoi kuꞌwichi wekatetiaa, ki yooma weerewa kokosari naꞌichi ipaniamechitiaopua ki wahjika tajenarichi.
Aamooi seeka tatakorichi wichitesoo, ohso kaawepua tehpunaka mehka ipatiaa, kuꞌwichioi wekateka ki yooma weerewa naꞌichi kosiniamechitia, ki wahjiamesi tajenakame tiiachi.
Piirechi taawechio nenewikai poanatuniamechi simiyame masitekapua, eee cheekao:
—Ihjia ki ehpesi oꞌinia waꞌa cheetiamepua: “Aaata ahpo uupichi poanatunariamea, poanatari iyosichi toꞌwaka katewesapa, poanatuniamepua.”
Nape puꞌkaonia aamo chaanenania, aaataai ahpo uupi ki suwepori iintokoi poanatukamea, suwepori iintokamepua ahpo uupichio, Riosio ki ahpo toaka mochinurariopua puꞌkao. Aaataai, oowitiame ahpo kuunachi poanatukame ahjama neewikamea, tatakoriame puuuai, puꞌka oowitiameo Riosiwichio, ki poantukamechitia tetewamekopua.
—Inamukame eemea, puꞌka ehkoriami mochiriameopua chaaneretioopua puꞌkao: “Kaꞌte mukiwae pichiwata eemea aamo iintomiao, Riosiwichio iintomo tuurikao, ki yorameriai.”
Nape neeea ohso kaaweo aamo chaanenapua, ki aamo itapitichi pichiwataka iintojeraninia, tewekaeoi, puꞌka tewekao ki aamo iinuwarakopapua, Riosiche iinuwarakopapua puꞌkao ahpo kahtiachi.
Weeeoi ki aamo pichiwatamete eemea aꞌchi ikijerakao, aamo iintomiaopua. Weeeai kiisi aamo iinuwa puuua, apoe Riosikamera iinuwara puuua, ihteka kahtiachiopua. Eerusarenichioi ki aamo pichiwatamete eemea aamo iintomiao, Apoe Teꞌta Yawichi iinuwarakopapua puꞌkao, Apoe teꞌpa kahtiame taamo Noono.
Aamo moꞌoeoi kaꞌte aamo iintomotiwichio pichiwatamitiamua, puꞌkaoi kaꞌchi iika aamo sewina ikitepo tiiapaomua piiripi kuupaoio, ohchonasipatekao, tohsanasipatekaoioo.
Pukaepa muuua, “ejeꞌe” cheesaa, pichiwa ejeꞌe enepuapua, “kaꞌi” cheesaa, pichiwa kaꞌi enepuapua. Epeche uꞌmatoame iꞌka ooka pichiwario, riaorósiche eenamepua.
Eesusia piie taawechi tiꞌtijoeri masitekao cheekapua:
—Ki ehpesi oꞌinia inamukame eemeapa chaachapaniameo: “Puichi wewetiaa, waꞌachi iintopua muuuai puichi wewekao; taamechi wewetiaa, taame wichitemichiopua piiripi, waꞌachi iintopuamua taamechi wewekao, wichitemichiopua, piiripi.”
Nape neeea ki waꞌa tiame masitiamepua, neeea eee chiiamenia: Aaataoi aamo naꞌara yoorasoo paanata wewekao, ohsotia piire aamo paanatawa oowepuapua aamo wewemichioopua tiame.
Aaata piire ahka aamo peereichi upasoo itapiti nuꞌuti ikitiamewichioo, wakiraoi aamo uꞌyenarekao, kiapuapua puꞌkao ohso kaawe, ahkasi aamo ampawakiraoi iꞌtomichio.
Aaata kuꞌitapioi ahpo kuꞌinuresoopua itapiti mooketoka, ehpeche tepepioi kuꞌipuapua mooketokekao.
Aaataoi aamo ihko itanesooi, ihkokepuapua puꞌkao. Aaataoi aamo rewewa itaneka enasoo, rewesaa puꞌkao kaꞌte utewa yoora koparoakaopua puꞌkao.
Puꞌka waꞌa tiiame nayewasaapua neipao, aaata ahpo seepurawachi simiyame masitekapua, eee cheeka:
—Inamukame eemeapa ehkoriami chaachapariameo: “Aamo kaawe eꞌriao nakipuapua, nape aamo seepurawao nekumepuapua.”
Nape neeea aamoo chaaniamepua: Aamo sesepurawao nakika tetewipuapua kaawe yooraka, puꞌkawichioo Riosi itaka kuꞌiwa, kaꞌkaruma enepatemichio puꞌkao.
Waꞌa teꞌteriame enesaa eeme, tewekachi kahtiame Noꞌno tatanara enemeripua. Apoe Teꞌta taamo Noꞌnoa, yooma napati taamo nakika tetewamepua, ki aaata epeche tiiame tetewaka. Taaaoi puuua, yooma napati taamo taajenekiamepua, ki kaꞌkaruma tiꞌtijoerikoipua, kaꞌkarumakoiopua tiame. Apoea yuꞌkioi, napati waꞌachitia tamochi yukitiamepua, ahpo piipateriamechi, ki ahpo piipateriamechiopua tiame.
Aamo nakiniamechee nakiyame enesoo aamo, ¿aatana aamo kaawe ihsiameko tuutapua? ¿Ahkasi teꞌta ki kaꞌkarumaai ki waꞌachi nokayamepu tiame ahpo nakiyao? Ahkasi Rooma weeechi yawichiwichio koparowameai, waꞌachi nokayamepua puꞌkao.
Aamo Riosichiche teꞌteriame kaawe uuyame enesoo, ¿aachin teeka sewina teereta eemea ki Riosichi teꞌteriameo? ¿Ki waꞌachi nokayamepu puuua tiame, ki Riosichi paparaipua?
Ahsepari kaꞌkaruma nokipuapua, kiisi seꞌwika, teꞌpa kahtiamechitia taamo Noꞌno, nakiyachitia.
Eesusia, seepurawa kaawe eꞌrewa nayewaka kajusaapua, kaꞌkaruma yoorarichi simiyame masitekapua, eee cheeka:
—Riosiwichio aamo yoorao, kaꞌte oowera aamo kaawe teteipuachewichio ihsimitiapua puꞌkao, aaata yooma tetewachiopua. Waꞌa aamo ihsiame enesoopua, kihta aamo kaawe eꞌrema taamo Noono tewekachi kahtiamea.
Pukaepa aaata kuꞌiwa kiꞌyaiopua, kaꞌte aamokamera kaawe chaachapapuaichio ihsimitiapua ihkokiaio, yooma teteiniachioopua; waꞌa nokayame aaataai ki kuꞌinariai kuꞌyameai, ahkaoipua napawikarichiamioi, pooechioiopua tiame turupuchaka paajutekao. Pichiwa kaawe chaachapariwa iinuemeripua, nape tiꞌtijoerieche ki Riosie.
Aaata kuꞌisaamua wahka tiopachiamioi, kaꞌte yooma aamo kaawe ihsiame tetewimichio ihsimitiamua itapitie kuꞌikaiopua ihkokewao.
Ihjia noriwi teerepuamea aamo kaawe iintoriao, aamo teꞌpa kahtiame Noonoche naneꞌremichiopua. Waꞌa aamo iintokame enesoo aamo tewekachi Noonoa, kaawe eꞌreka aamo tetewimapua.
Piirechi taawechio Eesusia, Riosichi paparaka nayeweniame masitekapua. Pukachi simiyame nayewemiaopua, eee cheeka oꞌinekapua:
—Kaꞌte aamokamera kaawe teteipuawichio nayewemitia. Waꞌa eꞌraka nokayamea, ahpoche kaawe teteiwa iꞌyamepua; waꞌa eꞌraka ahkaoi Riosi nayewiamea, ahkaoi napawikarichioipua yooremina ajakaoi, maꞌchioipua, pichiwa chaaninia puꞌkao, aaata waꞌa nokayamea, yooma ahpo nakiwa kaawe chaachapawa yowikame puuuapa, nape tiꞌtijoerieche, ki Riosie.
Nape eemea, ki waꞌa teeka nayewemeripua Riosio. Piineri Riosiche ahjama nayewemeri eemea, yooremina karichioiopua mochika. Apoe Teꞌta aamo Noono waꞌa ihsiame aamo tetewisaapua aamoo, teꞌpa kahtiame aamo Noonoa kaawe eꞌraka aamo teteimapua.
’Riosi ahjama nayewaiopua, kaꞌte oowera wihtuki niꞌochaka nayewe eemea Riosio, wahjachi ki Riosichi paparamechitiaopua, aaata puuua weeka naewasao, epeche inamupua eꞌrakaopua Riosieo.
Kaꞌte waꞌachi nokaka nayewemitiapua Riosio, Riosia keꞌchu aamo nayeoio apoe naneꞌriamepua, yooma aamo inataopua itanareka, yooma ihta aamo nakika yasitoaopua.
Ohso kaawe aamo iikachi erakoae nayewepuapua Riosio, eee cheeka:
tísia iyoriwa taamo teerewia.
Ikanati enajerani teemea, aamo yeꞌkario, taamo mochikachi weeechio;
Waꞌachi teerejerani teemea aamo eꞌrao, iꞌwa weeechiopua tewekachi tiiaopua tiame.
Senepi taawechi taamo oowepuapua, taamo nakisiao.
Taamo cheriwejerani teemea, taamo ki kaawe nokariao, taamoo aaata taamo naꞌaria, cheriwiachitia.
Muuua taamo kuꞌimitiapua ki ruhjimichioopua ki kaꞌkarumachio,
ohso kaawe taamo neesetomitia muuua, ki taamo ruhjimichioopua, teꞌta taamo seepurawa Satanasichio.
Yooma iꞌka noꞌo aamo chaaniao, aamoo teꞌta yomatiame yeꞌkari Teekorakopapua, amochiopua tiameo, tísia utewariemekopapua, amochiopua yomatiame teꞌta iyoriwao, amochi tiiamekopapua, ahkasi ki wahjiamesiopua amochio.
Waꞌasi, waꞌa teerejeriamenia amochio.
’Aamo naꞌara iintokame cheriwesoo, waꞌachitia aamo cheriwema aamo Noꞌnoai, tewekachi kahtiamea.
Nape aamoo ki cheriwiame enesoopua aaata aamo naꞌarekameo, waꞌachita ki aamo cheriwema aamo Noonoai, tewekachi kahtiamea.
Eesusia simiteka masitekao, Riosi iyoriwa ki koiꞌwamechi simiyame masitekapua, eee cheeka:
—Riosi iyoriwa ki koiꞌwa yooraio, kaꞌte aamo naneꞌretemitiamua, tísia chorowari aamo aiwariaopua, kaꞌte aamo nanarichi tetewetemitiaoimua puꞌkao. Aaata waꞌa nokayame tiꞌtijoeria, tísia Riosiwichio ahpo ki koaka nokayame, eratiamepua tiꞌtijoerio. Pichiwa chaaninia waꞌa nokayameo, yooma iinuepakame puuuapa ahpo kaawe chaachaparewaopua, nape tiꞌtijoerieche, ki Riosie.
Eemea Riosi iyoriwa ki koiꞌwa yooraioo, kaawe aamo pusitesa puuyapuapua, kaawe aamo katewesa kuupaoi,
ki aamo naneꞌrepuawichiopua tiꞌtijoerieo, aamo chorowari aiwariao, puꞌka aamo Riosiwichio ki koiꞌwa iyoriwa ihsiriao, Riosieche naneꞌrepuawichiopua puꞌkao, ki aaatae waꞌasi. Waikao teꞌpa kahtiame Waikao waꞌa aamo teꞌteresoo, Riosi taamo Noonoa, tísia aamo kaawe eꞌremapua.
Piie taawechi Eesusia masitiao, tewekachi paarasarichi simiyame masitekapua, eee cheekapua:
—Kaꞌte weeka paarasari katewepa eemea, itapiti iꞌka weeechi iintuameopua, ki tehpe yemitupameopua, ihta itapitioi, ki tehpe esoratupameopua, itapiti pikayameoiopua, ihtaoi ichikopua tiiaopua.
Ohso kaawe eemea, tewekachi paarasarikamera iinuepua iꞌyapuapua, kaꞌchitia taawechi esoratupamera, ki pikayamera itapiti, ichikuameoi waꞌao kiꞌtiachi.
Waꞌatiao eemea, waꞌache inataka mochitomapua.
Piirechi taawechi masiteka oiai Eesusia, iꞌka masitekapua:
—Aamo weerewachi tahjeraa, aamo puusi puuua, aamo simiyachi tajetoame ki motochimichio; iikara neꞌniachipona puuua tiame. Kaꞌkaruma neꞌnepuawichio iinuesaamua aamo puusio, kaaweruma enemamua yomatiame aamo weerewachio.
Nape aamo puusie ki kaꞌkaruma tiiame neꞌniame enesaamua, yomatiame aamo weerewachi aamo naꞌatameri muuua, ahkasioi aamo iikachisiopua tiame. Waꞌa tiiame neꞌnenareka simitesaamua, tukaparichi tiiame tetewinarekaomua, yomatiame aamo weerewachi tukapari enepamamua, teꞌta tukapari oorosi enepaka.
Piie taawechio Eesusia, eee cheekapua tiꞌtijoerio:
—Aaataai kaꞌchi iika ihsimetepua ooka teeko ahsepari yorakewao, neneku teꞌta ahsepari iyoriwao; aaata ooka teekoemea, piiripikamera teeko eꞌwiame enesaapua, ki eꞌwiame enemamua piireo, piiripi teekaokamera teꞌta iyoriame enesaamua, piire teekoo kiisi iyoriame enemamua. Waꞌachi teereniame iꞌka weeechiche iintuame iꞌyaniameai, kaꞌchi iika Riosiwichiokamera teꞌta iyoriwa teeremerikapapua, iꞌka weeechi iintuamekamera ikotuka yasitoame enesaapua pehjio.
Eesusia masiteka oiaio, Riosi ahpo tatanachitia neesetowa, masitekapua. Pukachi simiyame nayewakao, eee cheeka oꞌinekapua puꞌkao:
—Kaꞌte teꞌta erakomitia eemea, aamo meere koꞌkomiawichioo, aamo nerojimiaoipua, wisasorioi aamo chuchamiaoi. Aamowichio teꞌta epeche nateyameraa, Riosichikamera ahjaniame puuua, ki itapiti kooamechitia, wisasorioi, yooma ihtaoi iꞌka wehjoarichi aamo nakika mochitoa. ¿Ki waꞌakosa tiiame tetewame eemea?
¿Ki pahtekakosa tetewame eemea tuchiki nokayao, kiisi echayameoipua puꞌkao, kihtaoi iꞌipameoipua suunujorichio ahpo katewemiao, taamo Noonoa puꞌkao kiꞌyamekopua koꞌkomichioo? ¿Ki epeche nateyame ohjoare eemea taamo Noono tatanaraa, ki puꞌka tuchikichitia?
Eemea koiꞌwamechekamerache inatame eemea, ¿pukaekamera epeche tehpe ahjaka mochitomio oꞌraniche eemea?
’¿Achinikai tahpitika erakona eemea wisasori chuchapuamewichioo? ¿Ki tetewame eemea kuhsitere iintuameoi seewao, ki tehki nokayaipua wisasori netekao, ki teesa peeniatiame sewayo?
Riosio kuhsitere sewayameoi ki tehpe eꞌrame tísia peeniatame enesoo, ¡ki epeche iintotarepua aamooio, yooma kiꞌyakaopua aamo nakirewaka yasitoa? Waꞌa ihsiame enesoo Riosio, ¿achinikai ki pukachikamera paparani eemea?
Waꞌa teeresoo, kihta aꞌchi chaachapamete eemea iꞌkachitiao: “¿Ihtatia koꞌkota teemea meereo? —erakoniame— ¿Achini nokaka tewita teemea taamo wakiratamiao? —erakoniame.”
Yooma ihji ki Riosichi paparamea, waꞌa tiameche inatame puuua. Eemea yooma aamo nakiwia naneꞌriameo, apoe aamo Noonokamerapua, teꞌpa kahtiamera taamo neꞌneka.
Pukaepa eemea epeche nateyamera inataka mochitopuapua, Riosi yeꞌkarichikamera inataka mochitopuapua, kiisi seꞌwi erakoka teꞌteretoka. Waꞌa aamo teꞌteresoo teꞌpa kahtiame taamo Noonoa, yooma itapiti aamo nakirewaka yasitoao, kiameripua.
Kaꞌte yuuwesi eemea, meere aamo aꞌchi teeremia katewenarekao. Ehpeche waꞌapi aamo aꞌchi tiia, katewepuachepua. Puuu meere aamo aꞌchi teeremiaa, meere waꞌapi iinuepuamepua katewepuao. Senepi taawechi machenasiame taamo aꞌchi teeremiaa.
Eesusia ki aaata aꞌchi chaaneniamechi masitekao, chaanekapua ahpo masitiao:
—Kaꞌte ki kaawe chaachapamitia eemea aaata ihsiao, itapiti chiiaoi, ki aamo terijeraa Riosieo, aaata naꞌariapao.
Waꞌa teꞌteriame aamo enesoo, waꞌachitia ki kaawe chaachapapuame eemeai. Kehkisa kehchuma aamo naꞌareria, waꞌachi kehchuma naꞌarepuame eemeai.
Puuu aaata aamo katewenarewaa, aaata puichi pusiwekame, kasarara puhjenariameka tiiamepua. ¿Achinikai itapiti tahpitika eꞌriame eemea aaatao, kiisi weruma teekamekoipua puꞌkao ahpo puichio, eemea aamo puichio, epeche weruma teekamekaipua, ki nuꞌuti kutemorika tiiame?
Eemea, puichi ki nuꞌuti kutemori teekameai waꞌa chaachapasaa, ¡achini iika tetewita eemea, aaata pusiweria kasarao? Eemea waꞌa kehchuma teekame enesaa puichio, ¿waꞌana chaachapamete eemea, aaata puichi, kasarara maꞌchipakemo tuukao?
Waꞌa teꞌteriame enesaa eeme, kihta chaachapame tiiamepua. Ohso kaawe eemea, aamo puichi kutemorikamera pujipuapua pahchao, waikaope, kihta eina teerema eemea aamo puichio, aaata aamo piirechi kasarae pusiweria, aamo maꞌchipasekemichioopua.
Eesusia masiterepua tiame napawikameo, aaataopua seenekachio, kihta keepunariame Riosichi simiyameopua, peeniatiame. Puꞌka naewakaopua, cheerepua:
—Kaꞌte chuhchuri kiꞌya eemea itapiti teꞌta iyoriniameo, itapiti koowioi ki ihpapaseniamepua, perera tehte peenia teꞌtiameka tiamea, koowia puꞌka ihpapasetiaa yooma tekesoka naꞌatamapua, tiꞌtijoeai chuhchurika noonoimapua tiameo, amochi eꞌenakaopua kiꞌkimia. Waꞌa tiiamekatepua, aaata ki nakiyamea Riosichi simiyameo ahpo tuuyenia.
Piie taawechio Eesusia, Riosichi kaawe teerewa iꞌyaniame masitekapua, eee cheeka oꞌineka:
—Aamo Riosichi kaaweruma teerewa itasoo, kaaweruma itapiti aamo kiamapua; aamo Riosichi kaaweruma iꞌyame enesoo, Riosichi teimache muuua puꞌkao; Riosi taꞌperachi aamo enasooio itapiti kaaweruma teerewa iꞌyakao, wahjonepuamemua puꞌka iinueniachiopua yeeterao, aamoo puꞌka aamo iꞌya kiapuaichiopua.
Kaaweruma eꞌraka itayamea, kiapuamechepua; Riosichi iꞌyamea, teimeripua Riosichio; Riosichi iꞌyaka eenamea, wahjonepuamepua kaawe yoramia.
’¿Aatana eeme aamo taanao takari itakoio, tehte kiatapua?
¿Soꞌchi itasooi ahpo taanao, siinoi kiatapua?
Aaata oowera tiꞌtijoekai ahpo tatanao, kaꞌkarumara kiꞌyame enesoopua itapitio, ¿ki epeche kaawerumara taamo kiatarepu taamo Noonoa, teꞌpa kahtiamea tewekachi?
’Pukaepa eemea kaawe teerenariamea aaata wahjachio, aamo yorajerachitia teeremerimua puꞌkao. Waꞌa chiiame Riosia, ehkoriami ahpo nayewaturachi nayewariaa iyotetemichio.
Puꞌka kuuwepasa naewaka Eesusia tiꞌtijoerio, Riosi yeꞌkarichi muiraa maꞌchitekapua eee cheeka:
—Riosi yeꞌkarichi siminariameaa, kuꞌwichi muirachikamera simiyame iꞌyapuapua pooeo. Puuukamerapua, Riosi yeꞌkarichi eenamea pooe. Piirechi pooe poꞌyaitepua tiameo, ki kuꞌwichi muirachi eename, nape puuua, Riosi kokosamiachikamera simiyamepua. Puꞌka pooeo ki tehki tiiamekopao, muuwaeme puꞌka pooechi uumpamepua, ki toinariamekapapua ahpo kiisi kaawe nokayao, puꞌka ki kuꞌwichi muirachi eenamechi pooe.
Nape Riosi ahjama ahjaniachio pooe ki werepoe puuua, yeetaraai muiwachiopua, kúúꞌwichipua; waꞌa muiwao, ki muuwaeme tewayamepua.
Piie taawechio Eesusia, kaawe ahpo neesetonurekapua ahpo masitiao, ki pichiwa chaachapamechiopua. Puꞌka ahpo inatenurawa nayewekaopua, eee chaanekapua:
—Eemea kaawe aamo inateka mochitopuapua, Riosichi simiyameo wihkuaka nayewamechiopua, pichiwaka naewamechitia chaachapamechiopua. Sapoorika nokayameopua poꞌwa konarekao.
Puꞌkao eemea waꞌa nokayachio, waꞌa chaachapachiopua tiameo, kaawerumachi puuyanapuapua. Kaawerumachio kaꞌchitia machenameri ki kaawerumao. ¿Wehchajurichikona taakiamepu panijuwari, chuunakaio?
Ki checheyame kuuua, kaꞌkaruma taakiamepua, nape checheyame kuuua, kiisi kaꞌkaruma taakiamepua.
Ki checheyame kuuua, kaꞌchi iika taakemapua ki kaꞌkarumao; checheyame kuuuai, kaꞌchi iika taakemapua kaꞌkarumao.
Yooma puuu kuuu ki kaꞌkaruma taakiamea, tehpunasa naꞌichi ihpapapuamepua, tajimichio.
Eesusia Riosi yeꞌkarichi muipuame nayewakao, eee cheekapua:
—Ki yooma noꞌo ahpo Paamira teewame, noꞌo Noono yeꞌkarichi muimeripua. Waꞌa noꞌo Noono yeꞌkarichio, noꞌo Noono muimeri kaawe eꞌreriache muimeripua.
Kajuyachi teꞌta taawechio, muuwaeme ki noꞌo Noono eꞌra noonoikamea, noꞌoo chaachapameripua: “Nape Paamira, ¿ki aamo nayewakamekosa teeme? ¿Ki aamo teewaka utewarichi puuyanakame teemeai nanaarario reemó? ¿Ki aamo teewarae cheeka ki ookapi ki maaenari peeniatiame nokakame teemeai?”
Nape neeea waikao, chaanemapua puꞌkao: “¡Kiisi aamo macheyamenia! ¡Seꞌwi eemea noochio, tísia naꞌara noonowikame!”
Seenepi simikameo Eesusia, kaari chokiterachitia waꞌachitaka nayewekapua tiꞌtijoerio, eee cheeka:
—Yooma noꞌo masiteria teetokamea, eꞌpechi karitakameka iintoamepua.
Yuꞌki ki nuꞌuti eenakoiopua, ahkasioi ki nuꞌuti yeenakoipua neeroio, eekaoiopua, ki muuenati motakoiopua puꞌka kaario, kiisi ruꞌmimeri puuua, eꞌpechi tísia pewatiame nawateka karitatiamekopa.
Nape ki noꞌo masitia teeretokamea, setechi karitakame ikiriachitia.
Puuu karitariaa, weruma yukisoopua eeka ahjamao, aaki neeroiai ki nuꞌuti yeenasoopua tiame, pukae ruruputiaopua, ruꞌmirepua. ¡Waꞌa ikitiamea tísia kokosa ikitiamepua! Waꞌachi ikimeripu ki noꞌo masiteriachi pewatiame weritokamea.
Eesusi kajusoopua nayewakao, yooma tiꞌtijoeria tísia peenia eraparepua Eesusi masitiao,
tísia yeꞌkaka nayewamekopapua masitekao, ki iyoteri tiꞌtijoechitia, kiisi aaata seeweka nayewamekopa puꞌkao.
Tapanarami Eesusi roomosachi Riosi kaawe ihsiwa nayeweka kajusaapua tiꞌtijoerio, tetekitiapua waꞌa roomosarichi oꞌiniao. Waꞌa tetekitioopua, tisiwa muuwaeme taamo naꞌnaritokapua, tiꞌtijoe ooweru tiame.
Puꞌka muuwaeme ahjama nokisinioio Eesusio, aaata chopokorieka weripakapua Eesusio, repera kokoriame, korowari tísia chewipatiamera. Puuua waꞌa iintokao chaanekapua Eesusio:
—Paamiraa, noꞌo piipatenaresaa noꞌo sautepuapua noꞌo kokoriao.
Eesusia waikao sekae ihchepakao, chaanekapua:
—Ejeꞌe, aamo sautenariame neeea.
Waikao Eesusia waꞌa cheesaapua, chaanekapua:
—Saukame itipisa muuua.
Waikao kokoriamea waꞌa cheesochepa Eesusio, saukame itipikamepua, ikanati.
Waikao puꞌka sautesaapua Eesusia, chaanekapua puꞌkao:
—Née, kaꞌte tuuyemitia naaju aaataoi, iꞌka aamo noꞌo yoorariaopua. Ihchi siinka kiapuapua puꞌka Riosi ihkorewao, waami tiopachi eenakaopua neeseriosichio. Waꞌa eenakao, puꞌka kiapuapua, Moisetaru nuuraretia Riosiwichio oowewario, aamo yachapariawichioo, waꞌa tiopachio yoomahka aamo tetewimichiopua, aamo kokoriao yachapakamekopapua.
Puꞌka repera kokoriame sautesoopua Eesusio, Kapenau mochiwachi siimpatiapua waikao. Waꞌa muipuachi nokisinioiopua pehjio, aaata natepatiapua, Rooma yawichi kapitaira. Puuua Eesusi ahsekao, tísia tesiwa cheeka, chaanekapua:
—Paamira, itapiti eratori teetoamenia amochio. Noꞌo neesetoka weripateriaa, tesiwatia poꞌyapu noꞌo taꞌpechio, kiisi werisiame. Noꞌo cheriwejerame neeea sautekekao.
Waꞌa chiiopa puꞌkao Eesusia, chaanekapua:
—Wee, kaawepua. Waꞌa simimane sautemiao.
Nape kapitaia waꞌa chiiopao chaanekapua puꞌkao:
—Nape Paamira, kihta noꞌo nateyo eꞌrame neeea noꞌo petechi pakipuaio. Neeea tísia amochi paparamepua, iꞌwache oꞌinia aamo cheesoo, yachapamapua.
Neeeai nuureniamepua noꞌo epeche paamiratuameeoi. Nooeai noochi iinueme neeeai noꞌo nuurewa soontaroo. Puuua noꞌo cheesoo, “Waꞌa siimitia muuua”, waꞌa siimachepua; Piirechi noꞌo soontarooi chaanesoopua, “Eenao waꞌana”, enamachepua waꞌanao; noꞌo taꞌpechi yoratiaoi chaanesoopua, “Iꞌka yoramitia muuua”, yoramachepua puꞌkao.
Eesusia waꞌa chiiopa kapitaio, tísia peenia erapakapua puꞌkao, ki nuꞌuti paparamekopapua. Waꞌa iikapa Eesusia, ahpo pukamina nokisiame neꞌnepakaopua, chaanekapua:
Neeea chiiamepua, iꞌka tijoechitia paparakamea, káátisia ki ookapi tiꞌtijoe ooweru tiame, Riosi yeꞌkarichi muimeripua, yomatiame wehjoarichi mochikamea, yomatiame nenekumi weeechi eꞌnakame, cherayachitepa oꞌinia ariyachitikia oꞌinia tiame. Yooma puuua waꞌa Riosi yeꞌkarichi mochikao, tísia taꞌiria mochimeripua, Aurani ahjama, Ihsa ahjamaopua, Aakowo ahjamaopua tiameo, yooma pirena taꞌiria koaka.
Nape yooma puuu ki iꞌka tijoechitia paparakamea, isaeri tiꞌtijoeai pahcha inamukai iꞌka Riosi tuuyewari ki nakikamea tiame, tukapachi uhjurapuamepua ki nuꞌuti oorosi tukapari tiiachi, waꞌao ki nuꞌuti naarakoniachi, taamerao tahpitika cheeniachi kiꞌsuka tísia aiwakaopua.
Waikao Eesusia ahpo pukamina nokisiame waꞌa chaanesaapua, chaanekapua kapitaio:
—Kaawe eꞌraka noꞌraka naaju aamo taꞌpechio, aamo paparariopa, yachapakame teimamua taꞌpechi kokoriameo.
Waikaopu kapitai taꞌperachi kokoriamea, Eesusi waꞌa cheesoche yachapakame itipiriapua.
Eesusia piie taawe Peero taꞌperachi ajasitioopua, Peero waasiraopua tísia cheꞌyame tewitiapua, ipetachi poꞌyame.
Waꞌa tiioopua puꞌkao Eesusia poꞌyachi eenakao, sekae ihchepaka yachapatekapua puꞌkao. Waikao Peero waasiraa yachapasaapa, itapiti kooame yoramia werisikapua koꞌkopuawichio.
Puꞌka waꞌapi aario yooma waꞌami ohjoemea waapi, ki ookapi reemoikame uꞌyepakapua Eesusio. Waikaopua puꞌka naꞌarari yahchameopua, oowera teꞌyaka puuyanakapua puꞌkao. Waꞌaoiopua tiameo, yooma ihta kokoriame yachapatekapua tiame.
Ihji Eesusie sautetiamea, ehkoriami Isaia cheeria, ikitiamepua. Puuu Isaiaa, iꞌka Eesusi naewakao, eee cheeriaipua: “Puuua yooma taamo kokosa ikitiaopua weerewachio, yomatiame taamo ihtaoi yuuwesiwaopua tiameo, taamo apechunekaopua puꞌkao, apochi uuka iꞌtorepua, kurusichi mukukao.”
Waꞌa ohjonioiopua pehji Eesusi ahjamao, muuwaeme napawikame tetewikapapua ahpo norikameo, tísia resipakamekapapua waꞌasio, paonamina paꞌwechi siimpapo tuukapua waikao.
Waꞌa chiioi Eesusio pehjio, waꞌa naaepakapua aaata iyoteri tijoe. Puuua naaepakao chaanekapua Eesusio:
—Masitari, aamo ahjama siminariame neeeai, ahkaoi aamo simiyachi.
Nape Eesusia nehjiakapua puꞌkao:
—Keeochia yeewachi ohjoemepua waꞌatioi, tuchikiai ahpo taꞌsochi kochiyamepua, nape neeea Tijoe Tijoetukamea, ki iinuemepua iꞌwa weeechio ahka noꞌo cheꞌrepasimiachioopua karichio. ¿Kaawe inatakamekosamua naaju noꞌo ahjama oinariao?
Piirechi aaata Eesusi keepuame tiamea, chaanekaipua Eesusio:
—Paamira, aamo ahjama oinariamene oiyao, nape noꞌo noono mukukame, wetemajimerikane pehjio.
Nape Eesusia iꞌka eꞌrao naneꞌriamekapaopua, oowera waꞌa chiiamekopapua puꞌkao, wahjachi waꞌa keepuameo waꞌachi ahpo eꞌrameko erakomichiopua puꞌkao, pukaepa eee cheeka nehjiakapua puꞌkao, Eesusia:
—Pichiwa noꞌo ahjama oinariame enesaa, kihta eina eꞌremetemua aamo noꞌo ahjama siminarewao. Pichiwa enesoo aamo noono mukukameo, wahjipakameka teꞌteriame Riosichikamera toipuapua puꞌkao, wetemajimichioo.
Waꞌa cheesaapa Eesusia, pawekakerachi moꞌmoenatiapua.
Waꞌa paꞌwechi nokisinioio ki kuita yukipakapua ki nuꞌuti eejeka. Paꞌwe peꞌkoniraai pawekakerachio, aampasi chiꞌposiapua, pawekakerao piwiteme teereteka. Iꞌka waꞌa ikinioio Eesusia kochipariaipua pawekakera wasichitu poika.
Waikao teeme Eesusi ajawariaa, pusatekapua Eesusio, chaachapaka:
—¡Paamíra, Paamíra pusasaaa! ¡Werisika taamo kuꞌisa! ¡Ki piwiteme teetona teeme?
Waikao Eesusia pusatetiaapa, taamo chaanekapua:
—Ai eeme, ¿achinikai tísia majayame eemea? ¿Kiisi ahjachi erakona eemea noochio, noꞌo ihsia tetewakameai? Waꞌa cheesaopua werisikao, taꞌomakapua eekao, yuꞌkiopua tiame.
Waikao yuꞌkia eekaa tiame taꞌomatiapao, teewekapua. Waikao, yooma yúúweeme itipikapua waikao, paꞌwechio.
Waikao teemea tísia peenia erakokaopua iintoriao, taamo chaachapaka teemea:
—¿Ihtana tijoe iikame ihjia, ahkasi yuꞌkia eekaai eꞌwiameo?
Waꞌa erakoka itipitiapua puꞌkao.
Kaatara weeechi ajasitioopua paonamina waꞌa paꞌwechio, puꞌka meereo pooechite moꞌmoenanioio, senawato ooka tiꞌtijoe reemoikame taamo natepakapua, Eesusi ahjama nayewamia. Ihji reemoikamea wahjipari toaniachi ohjoeme eneriapua tísia nenekatuame. Waꞌa teꞌtiamekopua puꞌkao, aaataai ki uꞌmatome tiiapua waꞌamio, pooechio.
—¡Muuu Riosi Taanara, ihtana yoramia teetonamua wakinao? ¿Taamo kokosamia eenamemua keꞌchu taamo kokosapuame asiyoio?
Teesa waanami kaawi kahjenachio, muuwaeme ohjoriapua koowi tepuniame, koaka nokayame. Reemoikamea puꞌka waꞌa ohjoame tetewapao,
utewa chaachapakapua Eesusio, pukachi ahpo uhjurapuawichiopua. Puuua chaachapakapua Eesusio:
—¡Eesúsii!, iꞌka tijoechi taamo puuyanameri enesaa, puꞌka koowichi taamo reesisepuapua muimichiooo.
Eesusia chaanekapua waikao:
—Eꞌesa naaju, waꞌa muimitia eemea.
Waikaopu reꞌremonia puꞌka tiꞌtijoechi puuyakaopua, koowichi muikapua waikao. Apochi muitiaapa koowia reemonioeo, kai muenáti ujumakaopua, tekoratatipo ruhjikapua paꞌwechi neerochi. Waikaopua waꞌao, yooma wahjipakapua siꞌsirika.
Waikaopua koowi tepuyamea, waꞌa noonoikopa koowio, ahkasi mochiwachisi ujumakapua tísia majakame. Waꞌa ajasisaopua mochiwachio yooma tuuyeriapua waꞌa mochikameo, ihtana ikiriamekopua, puuu ooka tiꞌtijoe reꞌremoikameopua.
Waikao waꞌa mochiwachi ohjoemea ikanati Eesusi kahtiachi eꞌenariapua. Waꞌa eꞌenasaopua Eesusi ihsiachio, puꞌka iintoria majakaopua, utewaeme itanekapua Eesusio, sewinachi akipamichiopua, ki ahpo weewachi.
Kaatara oꞌinia Kapenau noꞌrapakao, pawekakerachi moꞌmoenatiapua Eesusi ahjama.
Waꞌa ajasitioopua Eesusio, aaata tuꞌwikame uꞌyepatiapua waꞌao, eꞌtaparachi tekitoka. Waikao puꞌka tuꞌwikameo, puꞌka uꞌpakameopua tiameo, tísia apochi paparamekopua puꞌkao, Eesusia chaanekapua tuꞌwikameo:
—¡Oisa erapasaaa temaríi!, aamo sautema neeea, aamo tatakorio cheriweka.
Ikanati waꞌa cheekopa Eesusio iyoteri tiꞌtijoea, erakoriapua apochio: “Ihji tijoea, naꞌarenapua Riosio.”
Nape Eesusia naneꞌriapa iꞌka erakoao, chaanekapua:
—¿Achinikai noꞌo naꞌara cheerio erakoame eemea Riosio?
¿Naakonakosa ki epeche ki tehki ohjoarepua: “Aamo cheriwiamenia tatakoririao” —chaniwame, naatikosaoi— “Yachapasa oisí”?
Iꞌka tuꞌwikame noꞌo cheeriaa aamo tetewimichio cheekamenia, neee Tijoe Tijoetukameo, reesiseri iinuekamekopapua iꞌka weeechi cheriwepuameopua tatakorio.
Waꞌa chaanesapa Eesusia puꞌka nekakoameo, chaanekapua tuꞌikameo:
—¡Sausáaa, werisika oisíii! ¡Saukame muuuapa waꞌasiii! Ehpeo apechunasa aamo ipetao noꞌasa.
Waꞌa cheesoche Eesusio tuꞌikamea, saukame itipikapao, ahpo ipeta apechunasa mookeka noꞌrakapua. Waikao Eesusia waꞌa iintosaapa, iyoteri tiꞌtijoe neꞌnepakaopua, chaanekapua:
—Aaí. ¿Ki saukamekosa, noꞌrapukosamene puꞌka?
Waikao Eesusi iintoria yooma tetewikamea, ki nuꞌuti iyoriwa tetewikapua puꞌkao. Waꞌa iikapa puuua, weruma kaaweruma paparari nayewaka, paparakapua Riosichio, puꞌka Eesusio weruma utewari kiaretiopua, aaata weeechi tijoekoipua.
Ehpeo Eesusi noꞌo paajuteria ahjama oimichio, nayewamane. Piie taawechi noꞌo Rooma yawichiwichio koparowaka ihsioio, Eesusia noꞌo chokichiami uꞌmatoaio, noꞌo paajutesikapua, eee noꞌo chaaneka:
—Nahpe Maateo noꞌo ahjama, ahkaoi noꞌo oiyachi ahjama oitai.
Waikao neeea, ahjama siinkapua. Waika oꞌinia neeea, ahjama oiyamepua.
Waikaonia puꞌka waꞌapichio, noꞌo taꞌpechi paajutekania aari enamichiopua koꞌkomiao, noochitia Rooma yawichiwichio koparoame, napawisa koꞌkopuachi. Waꞌachi waꞌa eꞌenariapua tiame, ki kaawe nokayame, puuua waꞌachi koꞌkakapua tiame, Eesusi taamo ahpo masitera ahjama koaka kahtiachi.
Neipa meeriamio parisero tiꞌtijoea, Eesusi naneꞌrekapao tatakoriame ahjama koꞌkariopao, taamo iinatukekapua chaachapakao:
—¿Achinikai aamo masitaria, yawichiwichio koparowame ahjama koꞌkakamepua, wahjachi tiꞌtijoe ahjama tatakoriame?
Waꞌa chaachapachaniopao Eesusia, chaanekapua puꞌkao:
Nonorasaapa, Ehkoriami Iyoterichi chiia, neꞌnepuapua, eee chiiachi: “Ki itapiti noꞌo ooweniameche tetewinare neeea, itapiti meꞌyetiame noꞌo ooweniame. Neeea aamo iikachikamera, kaaweruma enepakame tetewinare neeea, noꞌokamera oowe eꞌreka paparakamera.” Neeea tatakorikamera noochi paajutemia eenakame neeea, noochi paparaka enasoopua cheriwemiapa tatakoririao, ki ahpo tatakorieme erakoamekoopua kaꞌi.
Seenepi simikame Waani Paatori naꞌnaritoamea, Riosi iyoriwa ki koiꞌwarichi simiyame iinatukekapua, Eesusio:
—¿Achinikai teeme Waani masitewaraa, paꞌpariseroa tiameo, tísia Riosi iyoriwa ki koiꞌwa yooramepua, nape aamo masitewaraa, ki waꞌachi nokayamepuá?
Eesusia nehjiakapua:
—¿Yuuweeme mochitariarepua nenewiwachi paajutetiamea, neewimerio ahpo paajutetiachi ahjama kahtioopua pehjio? Nape noꞌo neewimerika tiiame apechunatioopua tewekachio, waikamiope oꞌinemeri noꞌo masitewaraa, ki koiꞌwa Riosiwichio iyoriwa yoorakao.
’Neeea iꞌka wehjoarichio weemera Riosichi teꞌterewa enepatemia eenakamenia. Oochetiame Riosichi teꞌterewa nokiwameo, animari koꞌyeka kohseniamechitiaopua oowewa, kiteremichiopua puꞌka nokiwameo. Aaata ki koyachiame weemera wisasorieopua, oochetiame wakiraopua. Weemera wisasori chuꞌrupasokoopua, oochetiame wisasori koyacheraa siꞌpanamiopa puꞌkao, waꞌa ikisoopua puꞌkao, epeche teeremerikopua siꞌpariachio.
Waꞌachitia weemera wiinooi, ki oochetiame wiꞌchi aarichi toaniamepua. Puuua oochetiame wiꞌchi aarichi toatiaa, siꞌpama oochetiame aaria wiꞌchi. Waꞌa ikisoopua puꞌkao, waꞌatia wekamapu wiinoa aaria tiame. Weemera wiinoo weemera aarichi wiꞌchichi toaniamepua, nenekuti kaꞌkaruma enesoo ki siꞌpamichiopua.
Waꞌa chaanioipua Waani naꞌnaritoao, senawato waꞌa eenaka Uurio tiꞌtijoeri paamiratuamea. Ihjia ikanati chopokorieka weripakao chaanekapua Eesusio:
—Paamira, yaapiti simijerani neeea noꞌo maara neꞌnemia. Ihpi kiterepakapu noꞌo maaraa, nape waꞌa eenaka aamo sekae ahjachi ihchepasoo, eenechi oijenamapua.
Waꞌa chaanetiache Eesusia, ahjama siinkapua neꞌnemiao, ahpo yeeka oiya yeetoka.
Waꞌa simiyoiopua pooechio, pukamina naaeparia piiripi oowitiame. Puuu oowitiamea, oosa mariki aampa ooka paaumpari iꞌtoame eneriaipua eerasukao. Ihji oowitiamea noriwi ihchepariapua Eesusi wisasoriwachio, eꞌraka:
“Wisasorichioi ihchepasaane, saumachenia.”
Waꞌa ikitiaapa Eesusia, kuꞌrika neꞌnepakao chaanekapua oowitiameo:
—Kaawe erapasa maararaa. Muuua noochi paparaka ihchepakapao, saukame itipikamemua waꞌasi.
Waika waꞌapichio, saukame itipiriapua.
Eesusia tijoe paamiratuame taꞌperachi ajasitioopa, weeru chaachapa waꞌáo naarakokao, pakapuchera chaajateka oꞌinemerikaiopua waꞌasi mukukame iꞌtopuawichioopua wetemajimiao.
Eesusia chaanekapua waꞌao:
—Ehsoo eemea, seꞌwi ajapasaopua pahchúo. Ihji kutewea kiisi mukukamekaitepua, oowera kohchiaite ihjia.
Waꞌa chiiopua Eesusio tiꞌtijoeria, aꞌachekapua naꞌareka.
Waꞌa cheesao Eesusia yooremina pakikao, yooma puuyanakapua waꞌao. Waꞌa ikisaopua puꞌka kiterepakame maaeniameo, sekachi chapika oijenatekapua.
Eesusi waꞌa iintoriaa, yooma puꞌka weeechiami naneꞌreretiapua.
Waꞌa oꞌinia Eesusi machenasoopua, ooka ki mamachiriame naꞌnaritokapua siinakosika, aaatae panitoka iꞌtoniaiopua chaachapasiapua Eesusio:
—¡Ehkoriami Raawichi eenameee, taamo cheriwesa muuuaaa!
Aaata taꞌpechi pakisoopua Eesusio, waꞌa eꞌenaka naaepakapua Eesusio. Waꞌa eꞌenakopapua puꞌkao, iinatukekapua Eesusia:
—¿Noꞌo kajumio erakona eemea aamo sautekao?
—Ejeꞌe Paamiraaa —chaachapakapua.
Waikao Eesusia puichi ihchepakao, chaanekapua puꞌkao:
—Saukame itipiame eemeapa, noochi paparakapa.
Waikao ki mamachireriamea tiꞌtijoe, saukame itipikapua. Waꞌa iintosaapa Eesusia, chaaneka uhjurakapua ohjirachio:
Nape puuua waꞌa puuyasacheo, yooma mochiwachiami naneꞌreteriapua, ahpo yoraretiaopua Eesusieo.
Puꞌka ki mamachiriame pukeri puuyasooipua taꞌpechio, wahjachi ajasikapua waꞌao, niꞌo tijoe uꞌyepame Eesusio, puuua reemo yahchame eneriapua tiame.
Puuu tijoe niꞌoa, Eesusi maꞌchipasochepua reemoo, oꞌinekapua nayewakao. Iꞌka waꞌa iikame tetewapao Eesusio, tiꞌtijoeria tísia peenia erakokao, chaachapakapua:
—¡Iꞌwa isaeri weeechio, kiisi tetewameai teemea eee ikiwameo, ihtá taawechioi!
Nape paꞌpariseroa waꞌa chaachapame inamukapaopua puꞌkao, chaachapakapua:
—Aa nape puuua waꞌa ihsiamepua reꞌremo puuyachakao, reemo noonorae kuꞌiniapa, pukae kianiamekapa puuua, teꞌta utewario.
Eesusia yomachi muuwari mochiwachiami oikao, nuꞌnunti mochiwachiamiopua tiameo, yooma pipiripi iꞌisaeri napawikarichiamioipua tiameo, masiteka oiriapua tiameo. Eesusia, Riosi yeꞌkarichi simiyame masitekaopua waꞌamio, yooma ihta koꞌkoame sautesikapua tiame, ihtaoi weerewachi aꞌchi eraniameopua, sautekapua tiame.
Yomachiami waꞌami tesiwa teꞌtiamekopapua kuꞌiwa nakikao, poꞌwa ki tepuniamechitia mochitoamekopua puꞌkao, tísia tesiwa eꞌrepakapua puꞌkao.
Waikao Eesusia ki ookapi tiꞌtijoeri waꞌa tiiame tetewikapaopua, taamo chaanekapua ahpo ajawariao:
—Riosi tehkiwachio ki nuꞌuti tehki simiyamepua, nape tekipanamea ki weekapua, ehpeche ki ookapi nakiwiamepua pehjio.
Pukaepa ehpeche weeka tekipaname itamitiapua noꞌo Noꞌno tewekachio, Apoe iꞌka echiwa Teekoraopua, taamo kuꞌika apechunameriopua iꞌipario, puꞌka iꞌipari tiꞌtijoeri noochi paparameriopua.
Waꞌa cheesapa Eesusia, taamo ahpo ahjama ohjoameo, oosa mariki aampa ooka uusaopua, ahpo waapi ajapanurekapua. Waꞌa ikisaopua, taamo nayewatumia siimpameri ajawakapua. Taamo uusaapua siimpamichioo, ahpo utewari taamochi yahchekapua, puꞌkae utewarie taamo puuyanemichiopua reꞌremoopua tiꞌtijoechio, yooma ihta koꞌkoameopua tiameo, pukae yachapatemichiopua weerewachi kokoreniame.
Ihji teeme oosa mariki aampa ooka ajawatiamea, ihjipua: pahcha simiyamea Siimoni Peero teewataniame, Anteresi Peero poonira; piirea Saantiaokapua Waani tiame, naꞌpa Sewereo tatanara;
piirechia Eeripekapua, piirea Waatorome, epeche piirea Toomasi; waꞌa ikisa piirechia tiameo, neee Maateokapua, Rooma kahtiame yawichiwichio koparoaka yasitoai; piirea Saantiaokapua tiame Arajeo taanara; piirea Taareokapua;
piirechia tiameo, Siimonikapua Weemuame teewataniame tijoe; piirea Uurasi Ihkariótekapua Eesusio, noriwi nehjakame.
Eesusia taamo oosa mariki aampa ooka masitera uusaopua, eee cheeka taamo uhjurapuame ajawakapua:
—Kaꞌte ohjomitia ki isaeri tiꞌtijoerichio, Saꞌsamaria mochiwachiamioi.
Ohso kaawe isaeri mochikachiami siimpapuapua, poꞌwa ki tepuniamechitia mochikamechi, tatakorichi wewekakame mochikachi tiꞌtijoeri.
Puꞌka tiꞌtijoerio chaanepuapua: “Aamo Riosi yeꞌkarichi muitemeria, aamo weeechi ihsiame puuuapa. Puꞌka aamo nayewemia eꞌnakame teemea.”
Puꞌka Riosi yeꞌkarichi simiyame nayeweka nokisikao, yooma aaata kokoriameo sautesipuapua puꞌkao; mukukameo ahjatepuapua puꞌka; repera kokoriameoi piipatepuapua puꞌkao; reemo naꞌarari yahchameoipua, maꞌchipasepuapua tiame. Eemea puꞌka sauteniame nokisiaio, kihta toomi koparoachi nokisipuapua, waꞌa teꞌteretomeri eemea iꞌka Riosi utewario, kihta koparoawachi kiatiamekapapua.
’Toomio itapiti aamo ahjae tarimiao, kihta iꞌtoka siimpapuapua.
Mokewarioi kaꞌte iꞌtoka siimpamitia, itapiti aamo ahjachi iꞌtomiao, piirechi wakiraoi, piirechi kaakaoi, teesoraoi; waꞌatia siimpameri kihta iꞌtokao, tekipanameo, ahkaoi ahpo nokayachio koꞌkotepuamekopua.
’Ookapi taꞌpeekachiami asikaio, Riosichi paparame iꞌyapuapua, aaata aamo cheꞌrepamiachi kiamia tiiachi. Aamo cheꞌrepari kiatiachioi, waꞌache mochisa uumatopuapua.
Aaata taꞌpechi asiyaio, Riosichi mochikamechitia teepotapuapua.
Waꞌa taꞌpechi aamo asiyachiamio, Riosichi paparamechitia aamo asipusoo, waꞌache cheꞌrepasa uumatopuapua. Nape ki Riosichi iyoriame enesoo, poanachi iꞌyapuapua cheꞌrepapuachio.
Nape wahka mochiwachi, ki aaata aamo kianaresoo cheꞌrepapuachio, aamo tarachi pechichisache kaakao uumatopuapua waꞌao, ki ahpo kaawe eꞌreretia pechichisa.
Puꞌka waꞌa teꞌtiamechio tiꞌtijoeri, pichiwa chaaninia puꞌkachio, ki teesa tiame wichimerikopua Riosi kokosario teꞌta Riosi katewemiachiopua tiꞌtijoerio. Epeche kokosari aiwamerikopua puꞌkao, ki Sooroma muuwari mochiwachi, Oomora muuwari mochiwachioiopua tiame, Riosi kokosari aiwariachitiaopua.
’Tísia maajoichitia cheꞌmaka ohjopuapua aamo siimpachio, waꞌa aamo noꞌo uhjurachio, sapoori tiꞌtijoe ooweru tiame mochiwarichiami aamo uhjuramenia. Waꞌami ahka aamo tetewisaapua, aamo koꞌkonaremapua, puꞌka aamo Riosi kaaweruma tuuyesiopa, tísia aamo naꞌareka tetewimapua. Pukaepa eemea, koorochitia kihta chiiame enepuapua, kihta nekame tiameo.
Puꞌka tiꞌtijoechio kaawe aamo neesetopuapua, ki senawato yoorewa neesetoamechi wenejipua tiiame enepuaichiopua, seenekachioi puuua aamo wenejikao karichiami ahkaoi aamo toanaremapua. Iꞌisaeri napawikarichioi aamo iꞌtomapua wepipuawichioo.
Nape ahkaoi teꞌta yawichichi upatiaio, kaꞌte seewemitia eemea aamo chaachapamiao, achini ihtana chaachapaka aamo nehpupapuameopua. Riosi Apoea amochi ihsimeripua nehpupaka, aamo chaachapamiao nayeweteka.
Ki aamoe naewai chaachapameri eemea, apoe Riosi ihsimeripua amochi nayewaka, apoe ahpo Riosiwarie.
Waꞌa cheesaapa iꞌka nayewasikapua:
—Asimiitepua piie tawechiamio, aaataa noꞌo ahjama ohjoniopao, ahpo poponiemeai ahpo koꞌimiitepua; noonoraai ahpo tatanao, waꞌachi iintomiitepua ahpo taana meꞌyaka; tatanaraai tiame ahpo noono nekamuchekao, merimeripua tiame ahpo noonoo, ki tetewinariapa ahpo noonoo ahjama teereniameo.
Ahkaoi tiꞌtijoeria aamo nekamuchemeripua noꞌowichioo, nape ahkasi kateweri taawechisi ki seꞌwika noochi paparaka teꞌteretosoopua newipatepuamepua, kakupachi iintapakao.
Pirenapi mochiwachi naꞌara yoramia naanaritoniaa, pirenachi mochiwachiami ujumapuapua; neeea noꞌo ikimiao, kiisi wehchi wichimeripua, neee Tijoe Tijoetukamea keꞌchu aamo yooma ohjoi iꞌisaeri mochiwachiamio, meritiai eenechi oijenakame eenakame enamania.
’Aaataai masiteraa, ki epeche tiiamepua ahpo masitario. Aaataai ahpo teeko tekipanakiamea, ki epeche tiiamepua ahpo teekoo.
Puuu masiteraa, ki ahpo masitari epeche tiiame tetewiniamechitia, ahpo tetewipo maaemetepua. Aaata tekipanamea, ki ahpo teeko tetewiniamechitia, tetewipo ahpo maaemetepua. Noꞌoo, noꞌo Weseu riaorósi tewatioo, ¿ki epeche eemekamerakosa riaorósi tewapuamepua?
Eesusi iꞌka taamo masitesaapua, iꞌka taamo chaanekapu:
—Nee. Kaꞌte seewemitia masitari ki kaꞌkarumao aamo naꞌariao, yooma itapiti aamo naꞌaretiamea kihta noriwi itipimerikaitepua. Yooma waꞌa chaachapakamea, Riosi teꞌta kokosari tísia aiwatepuamepua. Yooma noriwi tiiamea, yooma maꞌchi teerepapuaite puuua; yooma noriwi naꞌara nokitiameai inasoka, yooma naneꞌrepuaitepua, Riosi kokosarichi taawechio, teꞌta Riosi tiꞌtijoeri teꞌteria katewiachiopua.
Pukaepa eeme piineri mochikai noꞌo masiteria, yooma tetewachi masitepuapua aaatao, yooma aamo noꞌo ki aaata inamuachi masiteriao, yooma inamuachi masitepuapua puꞌkao.
Kaꞌte seewe nokisimitia aamo weerewa merinariameo, aamo weerewa meꞌyakaipua, kaꞌchi iika merimeripua aamo iikao, Riosi ahjama yasimeriopua. Riosikamera aamo kokosamia seewepuapua, teꞌta ki wahjiame aiwarichi uhjurapuame.
’¿Kikosa tuchikia, piiripi toomichi waꞌapi nehjitioiopua puꞌkao, ki naneꞌretare Riosia puꞌkao, piiripi puꞌkaoio mukukoo?
Aamoo Riosia, ¿ki epeche nateyame tetewame ohjoare Riosia, ki tuchikichitia? Puuua ahkasi aamo kuupaoi, naneꞌriamepua kehkina aamo kuupaekopua.
Pukaepa kihta seeweka mochitomete eemea, epeche nakiwamekapapua Riosieo, ki tuchikichitia.
Eesusia simiteka masitekao, chiiapua:
—Aaata noꞌo ahjama tiio tuuyameo, waꞌachitia noꞌo ahjama tiio tuuyo tuuyemania puꞌkao, apoe teꞌta noꞌo Noonochi teꞌpa kahtiamechio.
Nape aaata tiꞌtijoechio ki noꞌo ahjama tiio tuukameo, neeea noꞌo Noochio teꞌpa kahtiamechio, kiisi machiyo tuumania puꞌkao.
Puꞌka masitesaapua tiꞌtijoerio, ki ahpo waꞌachitia inataniame masitekapua, eee cheeka:
—Noꞌo iꞌwa weeechi eenariwaa, ki napati taꞌiria mochipuawichio noꞌo eenario erakopuapua, tiꞌtijoeriopua noochi simiyame chaachapakao, ahpo nekakomerikopa.
Ahkasi aaata taꞌpechi mochikameai, ki waꞌachitia ahpo erakomapua noꞌowichio tiiachiopua. Tatanaraa, ahpo noonochi noochi paparameo, ki waꞌachitia erakomeripua; mamararaai ahpo yeeyechioi, ki waꞌachi tiiame erakomeripua noochi paparopa ahpo yeeyeo; momoriawaraai, noochi paparopa ahpo waasio, nekakomeripua.
Waꞌa teꞌterewachio, ahpo taꞌpechikaiopua waꞌapio, ahpo seepuraweka enemeripua.
’Aaata ahpo noonoo ahpo yeeyekamera epeche nakiyameapua ki noꞌochitiao, ki noꞌo ijinuwara teereme tiiamepua. Waꞌachitia aaata ahpo maaraoi ahpo taanaoi epeche nakiyamera ki noꞌochitia, ki noꞌo ahjama teereme tiiamepua.
Aaata ki noochi paparawawichio anachaka yasitoamea, naꞌareniaoi aaataeoi, kiisi noochi teeremetepua.
Noꞌo ahjama tiia noriwi teerenariamea, kihta iinuemeri puuua noochio, ahpo ahjama teerewao. Nape ki inasoamea ahpo noochi tiiao, kaawe teeremetepua noochio, ki ahpo inasoamekapapua noochi tiiao.
’Aamo kaawe tetewamea noochi tiiopao, noꞌo kaawe tetewamepua tiame. Waꞌachitia noꞌooi kaawe tetewamea, noꞌo Noono kaawe tetewamepua tiame, Apoe noꞌo Noono noꞌo weerakame, tewekachi oꞌinia kahtiame.
Aaata noochi tiiame Riosiwichio kaaweruma nayewatuamea, kaawe uuka tetewameapua Riosi chiiao, waꞌachitia ahpo iinuepakamepua, Riosie ahpo kianiameopua. Yooma noochi eneka Riosichi kaꞌkarupakameo, kaawe tetewame noꞌo Noonoo, waꞌachitia ahpo iinuepakamepua Riosie kianiameo.
Aaataai, pukeri noochi oꞌichame paparakao, teesaoi kuꞌikoipua puꞌkao, neeroioi kiꞌyakaopua paramusoo, Riosia kaawe eꞌraka tetewamepua puꞌkao, ki waꞌatia toimeripua puꞌkao, itapiti ahpo kiameriopua, tísia kaawerumaopua.
Eesusia kajusaapa taamo oosa mariki aampa ooka ajawatiame yorapuame tuuyekao, waꞌapi waꞌami masitemia simikapua taamo ahjamao, ahpo Noono kaaweruma tuuyewari tuuyewamiaopua.
Waania eee cheeka iinatukenureriapua Eesusio:
—¿Muuupu Ehkoriami enamio tuutiame Iyoterichi, piirechikosa puuyetaone, pehji?
Eesusia iinatuketiapao, nehjiakapua cheekao:
—Nonorasaa eemea, yooma aamo tetewaria noꞌo ihsia, tuuyepuapua Waanio, yooma aamo noꞌo chiia inamuriaopua tiame:
ki mamachiriameo noꞌo maꞌchirepatio tuupuapua; rojowi kokoriameo, sautio tuupuapua noꞌoo; repera koꞌkoriameoi, noꞌo yachapatio tuupuapua tiame, piipakame itipiteka; naꞌnakapioio, noꞌo sautio tuupuapua puꞌkaoi, inamuteka; mukukameoio, noꞌo oijenatio tuupuapua eenechi; ahpo tatakoririopa tísia cheriwejerao, nooe cheriwio tuupuapua.
Noochi kiisi seeweka oowe eꞌriame, tísia kaawe yorapuameko tuupuapua puꞌkao, noꞌo Noonoeopua Riosi.
Waikao iꞌka Waani naꞌnaritoa nonorapusaapua Eesusia, Waanichi simiyame nayewasikapua waꞌa muuwario, eee cheeka:
—¿Ihtana neꞌnemia siimpaka eemea ooruchi weeechiopua? ¿Aaata majaka kuhsichitia chachapia ihsiame eekaekosa, neꞌnemia siimpakame eemea waꞌao?
Ki waꞌa tiame neꞌnemia siimpakame enesaa eemea, ¿ihtana neꞌnemia siimpanareka eemea naaju, aaata tijoe kaꞌkaruma wakiraemekosa? Kaꞌiii, kaꞌkaruma wakiraemea peenia tiame, yawichi karichiche waꞌa tiame wakiraetaniamepua, apoe yawichikamera.
Ki waꞌa tiame wakiraeme neꞌnemia eꞌenakame enesaa eeme, ¿ihtanakamera neꞌnemia siimpaka eemea naaju, aaata Riosi nayewamekosa? Ejeꞌe. Puuu enerepua Riosi nayewatuame, nape ki oowera Riosi nayewatuame.
Waania ki oowera tijoe enerepua, puꞌka Waanio noꞌo Noonoa keꞌchu noꞌo eenoio masitemiao, cheeriaipua puꞌka nayewakao, eee cheeka:
Neeea, keꞌchu aamo oꞌinioi masitekao,
waꞌa aamo uhjurenania aaata,
yooma tiꞌtijoe ooweru tiame ki kaawe teꞌteriame ahpo iikachio,
katewetiame mochiwamichiopua ahpo iikachio,
yooma puꞌka ki kaawe ahpo teꞌteriameopua,
toinuresika naꞌarariopua, ki kaawe nokiwameo.
Waꞌa cheeka nayewakame Riosia Ehkoriami Iyoterichio, ahpo ehkoriami nayewaturachio.
Pichiwa chaaninia iꞌkao, yooma ooweruchi naawakamea, ihji Waani Paatoriche puuua, epeche weruma itapiti yoorakamea ki wahjachitia; nape Riosi yeꞌkarichi yasipua ahsepakamea, epeche weruma tiiaitepua, ki Waani Paatorichitia, kihta weruma iintokaipua iꞌka weeechio.
’Waani eenariachisi oꞌinia ahkasi ehpe taawechiamisio, tísia naꞌareka tetewiniamepua, Riosi yeꞌkarichi muipuame nayewatuamea. Ehpe taawechimioi, waꞌachitia tahpitika eꞌraka kajuka tetewinariame, Riosi yeꞌkarichi simiyame tuuyewaria.
Yooma ehkoriami Riosi nayewatukamea, Ehkoriami Iyoterichi chiiaa tiamea, iꞌka Riosi yeꞌkarichi muira nayewaka chaachapatiame puuua, ahkasi Waani enasaoipu tiameo, puꞌkachi ehkoriamisi oꞌinia Riosi yeꞌkari nayewatiame nayewarepua tiame.
Neeea pukaepa iꞌka Waanio, ehkoriami Eeríakotinia pukachio, Riosi naꞌnayewatura enamio tuuka chaachapariao, puꞌkao waꞌachi tiiame ihsiwariemekopapua. Aaata waꞌachitia erakonariamea, waꞌachi erakomapua.
Iꞌka waꞌa tiiame pahtenariamea, kaawe inataka neꞌnepuapua.
’¿Ihtanako tuutarenia ehpe taawechiami tiꞌtijoerio? Ihji tiꞌtijoeria, kukuchika teꞌtiamepua, muuwaeme mochikame nehjiwachiopua, teꞌeka chaachapakame:
“Teemea chaachatekamepapua pakapucherao, nape ki yaukame eemea. Yuuwesiwa wikatakame teemea, nape ki naarakokame eemea.” Ehpiami tiꞌtijoeria waꞌa teꞌtiamepua. Eemea Riosie paaetiai, kiisi eꞌwekamepua.
Waanioi ki eꞌwakame eemea, ohsotia eemea puꞌkao, rooroikame teewakamepua eemea, ki tiꞌtijoeri ahjama koayamekopua puꞌkao, mochiwachiami oika.
Ehpeoi noꞌo Tijoe Tijoetukame eenakoio, waꞌachitia teꞌteriamepua, ki noꞌo eꞌwekao, ohsotia eemea noꞌoo, tísia koayame noꞌo teewamepua, nawajiameopua tiame. Eemea, oowera waꞌa noꞌo chaachapamepua, senepi tiꞌtijoeche ahjama koayamekopa. Eemea waꞌa chaachapamea noꞌoo, tatakoriamera tiꞌtijoeri noꞌo kaawe eꞌrio tuuyamepua. Nape aamo noꞌo naꞌariao, noꞌo kaaweruma ihsia aamo ihchitamapua, noꞌo yooraka yasitoaa, kaawerumakapa, noꞌo Noono tewekachi kahtiameo, teꞌta peenewari machiwarikapapua.
Waikao Eesusia waꞌa mochiwachio, epeche weeka itapiti peenia ihsiwa ahpo iintoriachio, oꞌinekapua teꞌyakao, yooma puꞌka tiꞌtijoeriopua, ki toinarekopa ki kaawe ahpo nokayao. Eesusia chaanekapua puꞌkao:
—¡Aiiii eemea Korasini mochikame! ¡Aiiii eemeai Weꞌsaira mochikame tiamé! Iꞌka noꞌo peeniasiwao Tiiro mochiwachi noꞌo iintosoopua Siironioiopua mochiwachiopua tiameo, pichikemii puuua noꞌo chiiao Riosichi paparakao, yooma ahpo ki kaawe nokayaopua toakáa. Wisasori suuwiti chuhchamii puuua napisooi ahpo moochi ipaseka, ahpoo kiisi kaawe ahpo nokario erakoka, ahpoo puuua waꞌa tiame eꞌrakao, tetewiteka.
Eeme Kapenau mochikameai, ¿Riosie aamo apechunapuamekosa maayame eemeai teꞌpa Riosi kahtiachio? ¡Kaꞌii, ohsotia eemea kiisi wahjiame wichiwachi uhjurapuamepua, poanachi ki Riosi kahtiachi, waꞌao teꞌta tukapachi! Neeea iꞌka peenia tiame amochi iintoriao, Sooroma mochiwachi noꞌo iintokame enesoo, Sooroma mochikame tiꞌtijoeria, paparamii puuuapa, waꞌa iikaopua, ahjaka mochimeriipua pehjio.
Nape eemea tetewikameaipua iꞌka teꞌta kaaweruma noꞌo peenia ihsiriao, kiisi nakika tetewikame eemea. Waꞌa teꞌtiapa eemea, teꞌta Riosi yooma tiꞌtijoeri katewiachio, epeche tísia kokosari aiwatepuame eemea Riosieo, epeche ki Sooroma Oomora tiame aiwatetiamechitia.
Eesusia yooma tiꞌtijoeri inamuachio, ahpo Noonoo nayewekaopua, cheekapua:
—Noꞌno, aamoo tewekachi yomatiame yeꞌkameopua iꞌka weeechiopua tiame, aamo cheriwema kiꞌyame neeea, aamoo, iꞌka tiꞌtijoeri weeechi mochikameo, kihtawichio aamo nakimia erakoamechiopua, ki aamo teꞌta maꞌchiame tetewitiamekopapua puꞌkao, aapoeo aapoeche, ahpo ahsepari tiiame maayameopua, kaawe teꞌteriameopua; ohso kaawe muuua, tesiwa teꞌtiamerakachi aamo tetewitiame muuua, teꞌta aamo machika mochitonariamechiopua.
Waꞌa ihsiame muuua Noꞌnoo, waꞌa tiame iintomo eꞌrakamekapa.
Waꞌa cheesapua Eesusia ahpo Noonoo, chaanekapua tiꞌtijoerio:
—Noꞌo Noonoa yooma noꞌo kiꞌyakamepua ahpo itapitiwao, yooma ihta itapiti iintuameopua tiame. Aaataai ki teꞌta noꞌo machiyamepua, noꞌo Noonoche puuua, teꞌta noꞌo machiyamea; noꞌo Noonooi, aaataai kiꞌtiamepua teꞌta machiyamea, neeechepua, teꞌta machiyameraa, puꞌkao neeea aaatao, noꞌo Noono machitenaria.
Pukaepa noochi eꞌenajeraninia. Aamo noochi eꞌenasoopua, aamo machitemania noꞌo Noonoo. Noꞌo Noonoo teꞌta machisaapa eemea, resipumeri eemea yooma itapiti amochi pehtiao, yooma aamo ki kaꞌkaruma nokariaopua, cheriwetiame itipikapa.
Noochi teꞌteresa naaju, yooma teitaipua waikao aamo resipuka yasitopuameo. Pepenipapuapua naaju noꞌo masitiao, kiisi tehki tiiame aamo masitema neeea, kaawe eꞌraka. Kihta utewa cheeka aamo masitemeri neeea, kaaweruma iikaeka.
Neeea aamo maakurakiao, kiisi pehtiamepua tehkíi. Ihji aamo noꞌo nuuriaa, kiisi pehtiame tiiamepua.
Piie taawe resipuniame taawechio Eesusia, tiiriko echitiachiami uꞌmatoiopua ahpo maꞌmasitera ahjamao, ihji maꞌmasitewaraa choꞌchorowame nokisiapaopua tiiriko pahchira koiꞌsiriaipua okisikao.
Nape parisero tiꞌtijoea waꞌa nokisiopua puꞌkao, chaanekapua Eesusio:
—Neꞌneo aamo masiterao, resipuniachi taawechioipua, itapiti yooraka nokisinapua, ki reesisewa nokiwameopua.
Eesusia waꞌa chaanetiapao nehjiakapua puꞌkao:
—¿Ki iyonakame eemea Ehkoriami Iyoterichio ihtana iintorio Raawitaruo ki anachapasaopua toore?
¿Ki Riosi kaarirachi pakika paani iyoriwa koꞌkakamepua, ahpo yeetoka inisia kipotekaopua tiame, puꞌka paanio tiopachi neeseriosiche reesiseniame, koꞌkomichio?
¿Ki tetewakame eemea tiameo puꞌka Moisetaru Iyoterichio tiame chiiao, tiopachi paꞌpamiratuameopua tiameo, itapiti yoorariopua, Moise nuurari resipuniame taawechioi, itapiti ki reesiseri yoorario?
Puꞌka resipuniame taawechiwichionia, aaata teꞌta iyoriniame kahtiotinia pehjio, ki puꞌka tiopachi iyoriwachitia.
Eemea epeche noꞌo teꞌta machiyame enesaa, ki waꞌa noꞌo chaanemii eemea iꞌka ki reesisewaopua. Pahtiame enesaa eemea iꞌka tiopachi iyoriniameo, pahtemii eemea tiamea, Ehkoriami Iyoterichi chiiaopua, Riosio eee cheeriachiopua: “Neeea, ki oowera itapiti meritiame oowewari noꞌo uꞌyepaka noꞌo iyorijeraninia; neeea aamo iikachikamera kaaweruma enepaniame, nakiyamenia, aamo aaataopua tesiwe eꞌremichiopua.” Iꞌka Ehkoriami Iyoteri chiia nokisiame enesaa eeme, kihta chaachapamii eemea, iꞌka tiꞌtijoeri kihta ki kaawe nokayameo.
Neee Apoe Tijoe Tijoetukamea, neee waꞌapi iintokamepua puꞌka resipuniame taaweo, yahchakao.
Eesusia waꞌa tiirikochi oꞌinia uꞌmatosaopua napawikarichi pakikapua waꞌapi mochiwachio.
Waꞌa tiopachiopua, waꞌa tewitiapua piiripi tijoe sekachi chookopakame. Waꞌaoi parisero tiꞌtijoea, itapiti wenejipuame tewinariapua Eesusio, chaachapaka puꞌkao:
—¿Reesisewa ohjoarepua, aaata resipuniame taawechi yachapatepuao?
Nape Eesusia iꞌka nayewaka nehjiakapua:
—¿Aatana eemea poꞌwa aamo puhkue tekorichi wichisoopua piiripio, ki maꞌchipatapua, resipuniame taawechikoio?
¿Ki waꞌachi iintotarepu aaataai tísia ahpo nakiyame enesaaopua aaata tijoeo? ¿Ki epeche nateyame ohjoarepu tiꞌtijoea oowerua ki poꞌwachitia? Waꞌa teeresoo resipuniame taawechioiopua, aaataai tijoe kuꞌyamea oowitiameoiopua, kihta ki kaawe tiiame ihsiamepua.
Waꞌa cheesaopua Eesusia, chaanekapua chookopakameo:
—Riisasipaomua aamo seekao.
Waikao chookopakamea, riisasipasaopua seekarao, ikanati saukame itipikapua seekarao, piire kaaweruma ahpo seekachitiaopua.
Eesusia iꞌka noonoimia naneꞌresaapua, sewinachi siimpatiapua waikao, muuwaeme taamo pukamina nokisiniame ahjama. Eesusia ahpo pukamina nokisiameo, ki ookapi sautesiapua.
Eesusia ahpo sauteriao, ki aaata tuuyenuresiapua puꞌkao, aatana ihsiriopua sauteriao.
Ihji Eesusi kaawe ihsika oiriaa, ehkoriami Riosi cheeria teetotiamepua, ehkoriami Isaia tewaniamechi Riosi cheeria, Ehkoriami Iyoterichio puuua, eee cheeriai Riosia:
¡Nee! Senawato yachamiitenia,
aaata noꞌowichio yorakemeriopua;
puuua aaata noꞌo uuria tijoe enemeripua,
aaata teꞌta noꞌo nakiya,
aaata noꞌoo, tísia kaawe eꞌraka tetewamera;
pukachi yasipameri neeea noꞌo Riosiwario.
Ihjia teꞌta noꞌo Taana enemeripua.
Puuua yomachi weeechi mochikameo,
noꞌo chiia cheesimeri enemeripua,
noꞌoe cheriwepuame tatakori tiiameo.
Ihjia kaaweche nayewiame enemeripua tiꞌtijoerio,
kaawe eꞌraka nakikache,
kihta uwatiame nayewaka nekayamechitia.
Kihta inamupuamepua, aaata tetewachioipua,
ihta ki oowe eꞌrepuameopua, utewa cheeka aaatao,
weeru nayewaka nekame cheekao.
Ihji noꞌo Taanaa, ki epeche erapatemapua aaata,
kaꞌchi ikime eꞌraka kahtiameopua,
neeroturi kahponakachitiaopua,
aaata epeche koomorapatekaopua tísia yuuwesika yasitoameo.
Puuu noꞌo Taanaa tiameo,
ki waꞌatia toimapua ki kuꞌikao,
aaata noochi teesa paparawa moroyame choipatiame,
itapiti tahjera meechara choipatiamechitia.
Waꞌa inisimeri noꞌo Taanaa, noochi enapame kuꞌisikaopua,
ahkasi ahsepari teeremeriachisi noochi paparameriopua waꞌasi,
noꞌoo mochitepasichi.
Waꞌa puꞌka noꞌo Taana yawichituwachio,
yomatiame wehjoarichi mochikame,
noꞌo Taanachi ahjachi erakoka, ohjoepameripua.
Waꞌao Eesusia, piiripi tijoe niꞌo ki maꞌchiriame uꞌyepatiapua. Ihji tijoea reemo apochi yahchapa waꞌa teereriapua. Iꞌkao Eesusia, reemo maꞌchipasekaopua, saukame itipitekapua ki maꞌchiriao, niꞌooi naewatekapua tiame.
Yooma iꞌka waꞌa iikame tetewakamea, tahpítikatia peenia erakokaopua, ahpo iinatukiapua chaachapaka:
—¿Ki ehkoriami Raawichi enamerijuare ihji? ¿Ki ihjipu Riosie enamio tuutiame?
Nape parisero tiꞌtijoea iꞌka inamukapaopua, ahpo ihchi chaachaparepua:
—Ihji tijoea, Weseuchi eenamepua utewariraa, pukae maꞌchipamepua reemonioo.
Waꞌa ahpo chaachapopa ihchio, Eesusia chaanekapua puꞌkao:
—Nape piiripi yawichiwachio, kaꞌchi iika ahpo waꞌapichi nasiwametepua. Ahpo waꞌapichi nasiwasaapua ooka pirenaturi enepakao, ahpo waꞌapi soopameripua. Ahkaoi mochiwachioi, ahkaoi taꞌpechioi, ahpo waꞌapi nasiwasaapua, ahpo waꞌapi soopameripua tiameo.
Satanasia ahpo waꞌapi utewarie aaata reemo maꞌchipame enesaa, ahpo waꞌapichi nasiwame puuua. Waꞌa tiiame enesaa, ¿ki ahpo waꞌapi meꞌyaka ihsiamepu? Ahpo waꞌapi merisaapua, ¿Aachin teeka teetotapua waikao ahpo yawichituao?
Eemea noꞌooi, Weseu utewarie noꞌo maꞌchipame teewasoopua reemoo, ¿ihtana utewarie maꞌchipame reemo, aamo naꞌnaritoamea naaju? Puuu aamo naꞌnaritoao, Riosi utewarie maꞌchipame enesoopua reemo ki Weseu utewarie, seꞌwi chaachapai noꞌo wenejina eemea.
Nape noꞌoo Riosi Riosiwari utewarie puuyachame enesoopua reemoo, amochi ihsiamepua waꞌa teesoo, aaata Riosi yeꞌkarichi muitiamea.
’Ihji noꞌo reemo puuyaka ihsiaa, Riosi seepurawa puraka ihsiniamepua. Ki Satanasi purisaa teeme pahchao, kaꞌchi iika upameriai teemea aaatao Riosi yeꞌkarichio. Nee. Aawataai ki ichikuetare aaata karichiopua, ki pahcha purisaopua kariwaemeo. ¿Achini ihsika uꞌyetariapu aaata iinuwarao tísia inatewa iinueme enesoopua? Kaꞌchi iika uꞌyetariare ki purisaapua pahcha.
’Ki noochi tiamea kuꞌitokao, noꞌo seepurawapua. Ki noꞌowichio naꞌpoamea, Riosi yeꞌkarichi upapuameo, noꞌo chiꞌripakiamepua, ki noochi eꞌenamichio.
’Riosia, ahpo Riosiwarie paaeria apochi oowe eꞌreka eꞌenekameopua, cheriwiame puuua puꞌkao. Nape aaata ki nakikameo ahpo Riosiwarie paaewao, kiisi cheriwepuamepua puꞌkao. Nape ahpo paaeriao ahpochi paparameopua nakika, ihta ki kaaweruma iintorioipua puꞌkao, yooma cheriwekemeripua puꞌkao.
Riosia, noꞌo Tijoe Tijoetukame naꞌaretioopua, cheriwemapua puꞌkao pehjio, nape ahpo Riosiwari chiia kiisi apochi uunarekameopua, kiisi cheriwemapua puꞌkao, ahkasi ki wahjiamesi taawea, iꞌwa wehjoarichioi, Riosi weemera wehjoarichioi.
Eesusia simiteka masiteka tiꞌtijoeo ooweruopua tiameo, chaanekapua:
—Eemea aamo nokayaa, itapiti kuuu taakiameka tiiamepua. Kaꞌkaruma taakiame enesaa eemea, kaꞌkaruma nokayame enema eemea. Nape ki kaꞌkaruma taakiame enesaa eeme, ki kaꞌkaruma enema eemea aamo yoorao. Ihtaoi kuuu taakiamea, taakiachi machiniamepua ihtanakoo, kaaweruma enesoo, ki kaaweruma enesoooi.
¡Eeme paꞌpariserooo, sayawe tiꞌtijoeee, kiisi kaꞌkaruma eemea! ¿Achini iika kaꞌkaruma naewata eemea kiisi kaꞌkarumakaio? ¿Ki naneꞌriame eemea aamo iikachi tahpitika ki kaꞌkaruma eꞌra, nayewamekopua?
Kaaweruma tijoea, kaꞌkaruma ahpo iikachi eꞌra, nayewamepua. Ki kaaweruma tijoea, ahpo iikachi ki kaꞌkaruma eꞌra, nayewamepua.
Pukaepa neeea utewaeme aamo chaaniamepua, utewaeme aamo neesetomichioo, kiisi seꞌwika aamo masitemichioopua, kaꞌkarumache. Waꞌa teꞌteretomeri eemea, teꞌta Riosi katewiachiopua taawechio, ahkasi nuꞌutioi ki kaawe chaachapa tiiameo, tuumerichekopua.
Teꞌta Riosi katewiachio, yooma ihta aamo chaachaparia aamo noonowiria tiame katewemeripua. Yooma ihta aamo noonowiria teteiwachi iintapaka, chanimapua aamoo kaawerumakoo, aamo ki kaaweruma enesooiopua. Waika kateweniachio, ahpo chaachaparichi waꞌa kateweniachi chapisipuamepua waikao, ihta ki kaawe iintokame enesoo, kaaweruma iintokame enesooiopua, waꞌa naneꞌrepuame eemea.
Waikao pukeri eꞌenakame ookapi pariseroa iyoteri tiꞌtijoea tiame, chaachapakapua Eesusio:
—Masitari, aamo itapiti peenia ihsiwa tetewinare teemea.
Nape Eesusia chaanekapua puꞌkao:
—Ehpiami ehpe taawechiami mochikame tiꞌtijoe ooweru tiamea, noꞌo peenia ihsiwache tetewinariamepua, nape ihji tiꞌtijoeria, ki tetewitepuamepua waꞌasi itapiti Riosi peenia ihsiwaeopua, naatiche tetewitepuame puuua, Riosi iintoriachiche, ehkoriami Oonasichi.
Ehkoriami Oonasia, kiiya paika taawe tukawari tiame weruma pawesochi topachi yasariaipua koꞌkotiameo, ahkasi yoꞌyotiaiopua eenechi ahjakame.
Waꞌachi iintomeripu yawichi oowitiameai, yomatiame Tetuyachi weee yawichituka kahtiameai, Riosichi aamo wenejimeripua, teꞌta Riosi katewiachio; puuu oowitiamea kai waapi siinka Riosichi paparakamekapa, ahkasi ehkoriami Saromoni yawichi kahtiachisi eenakamekapa, Riosichi kaaweruma tuuyewari iꞌyasikao. Nape eemea puꞌka oowitiame iintoria noonoimitiooi, kiisioi noꞌo keepunariamepua, noꞌoo, aamo nayewiameo, epeche tísia werumakoipua, ki puuu Saromonichitia.
Eesusia tiꞌtijoeri simiteka nayewekaopua, chaanekapua puꞌkao, nape waꞌachitarichi naewakao, eee chaanekapua puꞌkao:
—Aaata tijoechi oowitiamechioi machenasaa naꞌararia, wahka oiyai wakiwechi ooruchiamio, tísia aiwaka ki tewakapa ahpo ohjoeka resipumiachio, erapame puuua:
“Ohso kaawe eenechi noꞌramania, noꞌo yasariachi tijoechi.” Waikaopua eenechi ahpo yasariachi enasaapua tijoechio, kakupa ihpichitiachi enesoopua ahpo yasariachio, waꞌa ohjoepamapua eenechio, ki Riosi Riosiwari enesoo waꞌa ohjoemeo.
Nape eenechi waꞌa enasopua ohjoemiao, oowisani yeeka enameripua waꞌa ohjoemiao, epeche nanaarame ki ahpochitia. Waꞌa ikitiaa ihji tijoea, epeche teeremeri ihjia apochio naꞌararieo, ki pukerichitia. Waꞌachi ikimeri ehpe taawechiami tísia nanaaramea, ki apochi yachatoka ohjoamea Riosi Riosiwario.
Eesusio, iiweta yooremina ihsioipua tijoe nayewekao, maꞌchio, waꞌa eenaria Eesusi yeeyeraa, Eesusi poponira ahjama pipinira tiame. Ihjia Eesusi ahjama nayewanariame eneriapua. Waꞌa ajakoiopua pehjio maꞌchi, tamochi eenakapua aaata Eesusi tuuyemeri.
Puuua, chaanekapua Eesusio:
—Aamo yeeyea, aamo poponi aamo pipini ahjama weeriamepua maꞌchi, aamo ahjama nayewamia puuyeka.
Nape Eesusia ahpo tuuyekameo, chaanekapua puꞌkao:
—¿Aatanakamerajuarepu teꞌta noꞌo yeeyea, teꞌta noꞌo poponia pipinia tiame?
Waikaopua ahpo masiterakamera maꞌmajoekao, cheekapua:
—¿Ki ihjikosapu noꞌo teꞌta yeeyea, noꞌo teꞌta poponia, noꞌo teꞌta pipinia tiame?
Noꞌo teꞌta tetejimaa, yooma aaata noꞌo Noono yorajera yooraka mochitoamera puuua.
Eesusia puꞌka waꞌapi taawechiopua, waꞌa waꞌapi taꞌpechiopua, yooremina machenakaopua weruma neeroi maaniachimina yasipakapua, neerosuwe.
Waꞌaoi ki ookapi napawiriopa tiꞌtijoerio, pawekakerachi mooenakapua waikao tiꞌtijoeri nayewemiao, puuu tiꞌtijoea oowerua tiamea, paꞌwesuwe itipikapua.
Waꞌa yasipasaopua waikao, ki ookapi itapiti nayewekapua tiꞌtijoerio, itapiti waꞌachitarichi, puuua oꞌinekapua cheeka:
—Piiripi echayamea tiiriko echimia simiriataipua.
Nape echimiaiopua, poowechi ruhjiteriataipua ookapi iimorio. Puꞌkao tuchikia waꞌa eꞌenakao, yooma pepeka koꞌkariatapua puꞌkao.
Wahjachi iimoria, tehteekachi ruhjiriataipua ki tunakame kahtiachi weee. Puuuai ikanati yaupariatapua yaupao, nape waitiamekopua weeeo,
taaa taipasoopua, ikanati wakipateriatapua puꞌkao, ki teeresi naawatakamekopua puꞌkao.
Puuu iimoria paikapichio, wehchaekachi ruhjiriataipua. Puꞌkao wehchaa, yaupakoipua weweripakao, wiꞌropateka wakipateriatapua puꞌkao.
Nape wahjachi iimori kaaweruma weeechi ruhjikamea, tísia kaawe taakeriatapua; ihji piiripi pahchiraa, piie siento pachitariatapua taakekao; wahjachi pahchiraa kaawe taakekamea tiame, paika weerewa pahchi taakeriatapua pipiripi pahchira iimori; epeche ki weeka taakekamea, piie weerewa aampa oosa mariki taakeriatapua, piiripi pahchiraa.
Iꞌka pahtenariamea, kaawe inataka iꞌyewa nakiyamepua.
Waikao Eesusi masitewaraa, naaepaka iinatukekapua:
—¿Achinikai waꞌachitarichi nayewekamua tiꞌtijoerio?
Eesusia puꞌkao, cheeka nehjiakapua:
—Eemea kiatiamepua puꞌkao aamo naneꞌrepuao, itapiti Riosi iinuekaopua aamowichioo, Riosi apoeo noriwi iinuekaopua pehjio, nape aaata ki noꞌo oowe eꞌrekache keepuamea, kaꞌipua.
Aaata Riosichi simiyame naneꞌrenariamea, epeche naneꞌretepuamepua Riosieo, ahkasi ki ookapi Riosi oowe eꞌria kiapuaopua. Nape aaata oowera noꞌo naꞌarenareka keepuamea, kihta pahtewari kiapuamepua; puꞌkao, teesa ahpo pahteriaoi, uꞌyepuamepua.
Pukaepa ki Riosichi teꞌterenariameo, waꞌachitarichi masitiamenia puꞌkao, puꞌkao noꞌo keepuaio, oowera ki pahteka itipimichiopua; neꞌniaio ki tetewika itipimichiopua, pahtewario.
Nape ihji tiꞌtijoea keepuaio, ki pahteka inamumeripua;
ihji tiꞌtijoea tetewaio, kiisi pahteka tetewimeripua.
Ihji tiꞌtijoea kiisi pahtenariamepua;
ihji tiꞌtijoea ahpo nakachio, toꞌperaemepua;
ihji puichiopua tiameo, kiisi pahteka tetewame enepakamepua.
Waꞌa teꞌtiapa ihji tiꞌtijoea, Riosichi simiyameo, kiisiki pahteka tetewamepua, tetewai;
inamukai kiisi pahteka inamuamepua.
Ihji tiꞌtijoeri noochi eꞌenaka pahtekame enesoopua tiameo,
cheriwemii neeea puꞌkaoi, puhjekaopua tatakorirao.
Eesusia simiteka naewakao, taamo chaanekapua ahpo ajawariao:
—Nape eeme noꞌo pahtenariamea, teꞌta kaawe teꞌterenariamepua Riosichio, noꞌo kaawe keepukamea masitiao, pahteka tetewinariamea puꞌkao, pichikekamekapapua tiameo, noochi paparawao.
Ihjia tísia pichiwa tiiamepua, muuwaeme ehkoriami Riosi nayewatukamea, kaꞌkaruma enepakamea tiame, waika taawechiami mochiriamea, tísia tetewinareka mochikaipua tiameo, iꞌka ehpe noꞌo aamo tetewika mochikao, waꞌatia wahjipakamepua ki noꞌo tetewika. Iꞌkachi tísia inamunariame eneriaipua tiameo, iꞌka ehpe taawechiami aamoo, aamo noꞌo keepuka mochitoao, nape waꞌatia wahjipakame puuua, ki noꞌo inamuka masitia.
Waꞌa cheeka kajusaapa Eesusia, taamo chaanekapua:
—Ehpeo echayamechi simiyame aamo maꞌchitemania. Kaawe keepumitiao eeme.
Puuu iimori pooechi ruhjikamea, Riosi kaaweruma tuuyewari puuua, tijoe peewaeme iikarachi echitiame. Riosi yeꞌkarichi simiyame inamukaipua, ki pahtekamepua riaorósie uꞌyetiapapua ahpo pahteriao, ahpo iikachi echitiameopua kaaweruma tuuyewari.
Puuu tehteekachi ruhjikamea iimori, kaawe eꞌraka inamukamepua inamuao puꞌka Riosi kaaweruma tuuyewario,
nape ki pewatiame weritokamepua Riosichio, ki teeresi naawaekapa Riosichio; ikanati kokosa yooraka naanaritoniapaopua, towayamepua Riosichi ahpo paparariao.
Puuu wehchaekachi echitiamea iimori, kaawe eꞌraka inamuamepua inamuao Riosi kaaweruma naawesario, nape tísia ahpo toomituwa inatapapua iꞌka weeechi iintuameo, ahpo siꞌritiamepua puꞌkaeo. Yooma ahpo Riosichi simiyame ahpo masiteretiaopua, waꞌa iikapapua puꞌkao yooma toayamepua. Waꞌa iikapa puuua yooma Riosichi simiyame ahpo keepuriaopua penipaka, kihtawichio kaawe eenekame puuua.
Nape kaaweruma weeechi ruhjikamea iimori, puuua pahteka inamukamepua puꞌka Riosi kaaweruma tuuyewario. Ihjia, kaꞌkaruma weeka muuwewa iintomeripua Riosiwichioo, itapiti echitiame ki ookapi taakekamechitia. Ookapi ihji tiꞌtijoea, tiiriko muuraraka tísia muuwekameka teerekamepua, piiripi iimoriopua, piie weerewa aampa oosa mariki taakekamepua pipiripi pahchirakai, wahjachi ihji tiiriko iimoria, paika weerewa muuwekamepua pipiripi pahchirachiopua muurekao; epeche wahjachi waꞌasia, piie siento pahchira pachitakamepua pipirepi muuraraa.
Eesusia piirechi waꞌachitarichi nayewekao, chaanekapua:
—Riosi yeꞌkarichi mochipuamea, tiiriko iimori echitiameka ikiyamepua.
Aaata tijoe teekoraa kaaweruma iimori tiiriko echanurariataipua ahpo wasawachio, nape seepurawaa yoomahka kokochinioio, waꞌa eenakao tukaoo, tiirikotui ki kaaweruma eecheriatapua tiirikochio.
Waikao ihji ki kaaweruma tiirikotuiai tiiriko yaupariachio, waꞌachi yaupaka weweripariatapua tiame.
Waikao tiiriko neꞌnemia enanioipua, pachitariatapu tiirikoapa, tiirikotuiapua tiamé. Waꞌa tiiame tewakapa ahpo teeko tekipanakiamea, ahpo teeko neꞌnemia siimpariatapua tuuyemia, ahpo teekochi ajasisaapua chaaneriatapua puꞌkao: “¿Ki kaꞌkarumakosa iimori taamo kiꞌyakamemua echipuawichioo? Tahpitika tiiapu tiirikotuia tiirikochio, ¿aatia waꞌa tiiarepua?”
Waikao teekoraa chaaneriatapua: “Aa puuua, aaata noꞌo seepurawa iintoriapua, taamo echariao, tiirikotui ki kaaweruma pahchira ipasekao”, cheeriatapu teekoraa. Tekipanakiamea waikao chaachapariatapua: “¿Napotare teemea puꞌkao?”, chaachapariatapua.
Waikao teekoraa cheeka nehjiariatapua: “Kaꞌi, waꞌatia toipuapua puꞌkaopua pehjio, tiiriko ahjama poꞌtamaoipu —cheeriatapu teekoraa—.
Waꞌatia toipuapua puꞌkao pehjio, ahkasi tiiriko iꞌipapuachisi. Ahkasi waika, naponuremania puꞌkao, puꞌka tiirikotuio, patuka purisa kosimania puꞌkao, tiirikochi poanatasaopua —cheeriatapu teekoraa—. Tiiriko ki tiirikotuiekachi iꞌipatiameo, tiirijomachi katewemania puꞌkao”, chaaneriatapu teekoraa ahpo tekipanakiao.
Waꞌachi yoorapuame tiꞌtijoeai, Riosi katewiachi taawechi, asisoopua.
Eesusia iꞌka waꞌachitarichi nayewekaopua tiame, cheekapua tiame:
Ihji wacherai kuuu pahchiraa kiisi werumakaipua pahchira, ki nuꞌuti kuuu weripamekaitepua, ahkasi tuchikiai muuwaeme taꞌsotachi waꞌa nuꞌnunti atowarachi. Waꞌachitia Riosi yeꞌkarichi mochimeria, ki nuꞌuti mehtamiitepua, ki ookapi enepakao.
Eesusia waꞌa tiame taamo nayewesopua, piirechi waꞌachitarichi taamo nayewakapua eee cheeka:
—Riosi yeꞌkarichi nayewaniachio, Riosi kaaweruma tuuyewaria rewaruraka ihsiamepua. Aaata oowitiame teesa rewarura yahcheka wesosoopua paatusio, rewaruraa yomachi muika weruma aꞌpotiamepua paatusio. Waꞌachitia Riosi tuuyewariai, yomachi wehjoarichi muꞌipaka tuuyetowatiaopua, ki nuꞌuti enepatiamepua Riosi yeꞌkario, Riosichi paparakameeopua.
Eesusia yooma iꞌka ahpo masiteria tiꞌtijoerio, waꞌachitarichiche ahjae masitekapua puꞌkao, ki waꞌachitarichiopua, kihta.
Ihji Eesusia waꞌachitarichi naewaniamea, Riosi ehkoriami ahpo nayewaturachi cheetiamepua, waika taawechimio, cheeriaipua:
Waꞌachitarichiche nayewema neeea;
itapiti nayewatupuame noꞌo noriwi teereriopua, ahkasi Riosi iꞌka wehjoari mochiwachio, yahchariachisi.
Waikao Eesusi toisoopua tiꞌtijoerio, waꞌapi karichi muitiapua waikao. Waꞌa muitioopa teemea, iinatukekapua Eesusio:
—¿Aachin cheeka chanikamua toꞌiwe naewakao? Naane eꞌrenare teemea Masitari.
Waikao Eesusia taamo nehjiakapua cheeka:
—Puuu kaaweruma iimoria, Riosi kaaweruma tuuyewari echayame puuua, echayamea neeepua, Riosi Tijoe Tijoetukame.
Waasa echiwachio, yoomatiame wehjoarichi tiꞌtijoeri puuua. Puuu kaꞌkaruma iimoria, tiꞌtijoe puuua Riosi yeꞌkarichi mochitoame. Puuu ki kaaweruma toꞌiwea, tiꞌtijoeri nanaarame puuua, ki Riosi yeꞌkarichi mochimeri, Satanasi ijinuwarakapa.
Puuu ki kaaweruma toꞌiwe echakamea, riaorósi puuua. Iꞌipaniamea, iꞌka yomatiame weee kajuyachi teeremeri puuua, teꞌta Riosi katewiachi waꞌasi. Puuu echitiame iꞌipameria, tewekachi Riosi kuꞌiwari eꞌenameri puuua.
Puuua tiꞌtijoeri ki kaꞌkarumaopua, toꞌiwe ki kaꞌkarumachitiaopua, yooma patuka poanatasaopua, ihpapaka naꞌichi kosimapua puꞌkao, ki teesa aiwaniachiopua. Waꞌasa teeremerikapua iꞌka yomatiame wehjoari kajuyachiopua.
Neee Tijoe Tijoetukamea waikao, tewekachi mochikame noꞌo kuꞌiwario, yomatiame wehjoarichi uhjuramania, noꞌo yeꞌkarichi ki kaꞌkaruma tiꞌtijoeri waꞌa mochikameo, yooma puuyanamichiopua, tiꞌtijoeri kaꞌkaruma tatakoritameopua.
Waꞌa ikisaopua, yooma puꞌka nanaarame aaata tatakoritameopua tiameo, naꞌichi ihpapamapua ooronachi. Waꞌao puuua, tísia aiwameripua tajakao, tísia naarakomeripua tísia aiwapao; kiisi anachapa aiwakaopua waꞌao, tahpitika chanimapua taamera kiꞌsukao, ki teesa tiiame aiwapa puuua Riosi kokosario.
Waikao Riosi teꞌta weruma katewiachi uꞌmatosoopua, yooma tiꞌtijoea ooweruaiopua tiamea, Riosi teꞌta nakiyachitia noonowikamea, yooma teꞌta Riosie piipatetiamea, tisiwa kaawe erakomeri puuua, taaachitia peenia tiame tajayamechitia, noꞌo ahjama mochikapapua noꞌo Noono yeꞌkarichio. Epeche pahtenariame enesaa yooma aamo noꞌo nayeweriao, tísia kaawe inataka iꞌyepuapua puꞌkao, tísia pahtewari nakimerikopua aamoo, aamo masiteka ohjoachiopua.
Puꞌka toꞌiwe ki kaaweruma waꞌachitarichi nayewaka kajusaapua, eee taamo chaanekapua ahpo ajawariao:
—Riosi yeꞌkaria, weee toomi majitiame tísia nateyame iinuemeka tiiamepua. Aaata naneꞌresaapua tísia nateyamekopua puꞌka weeeo, ahpo taꞌpe noꞌrakaopua, yooma nehjimapua ahpo iinuekao, ahkasi ahpo kariwaoipua tiame. Puꞌka nejisaapua puꞌka toomitutiameopua, puꞌka toomitutiame iꞌtoka siimapua, puꞌka tísia nateyame weee ahjae tarimiaopua. Puꞌka weee tarisaopua, tísia kaawe eramapua waikao, ahpo tarariachi yasakao. Waꞌachi iintomeri aaataa, ki teesa teꞌta nateyamechitia tetewamea, Riosi yeꞌkarichi yasiwao. Teꞌta Riosi chiia eꞌweka yasitoma puuua, Riosi yeꞌkarichi ahpo yasipoa reesisepuawichioopua.
Eesusia weee wehtere toomichi simiyame kajusaapua nayewakao, chaanekapua taamoo:
—Riosi yeꞌkaria, perera ki teesa nateyamechitia tiiamepua. Aaata perera tarayame,
perera tísia nateyame tewisaa, ahkasi yooma ahpo iinueka toomichi nehjisaopua, tarimeripua puꞌkao. Waꞌachitia aaata tijoea oowitiameai, tísia nateyamechitia tetewikameapua Riosi yeꞌkario itapiti pererachitiao, yooma Riosi ahpo nuuria yooraka yasitoma puuua, Riosi yeꞌkarichi yasipoa kiapuawichioopua. Waꞌa tiiame inatari masitemitia eemea, ahkaoi aamo masitiachiamio.
Perera waꞌachitaka nayewasaopua, sochichaira waꞌachitarichi taamo nayewekapua, eee cheeka:
—Riosi yeꞌkarichi muimeria, sochichairae paꞌwechi chapiwameka ikiniamepua. Yooma kaꞌkaruma soꞌchi, ki kaꞌkaruma ahjama tiame chapisaopua,
suuwerachi upasaopua, poanataka uuka kaꞌkarumarao, ihpapaniamepua ki kaꞌkarumao. Yooma kaꞌkaruma uusaopua, weruma waarichi toaniamepua.
Waꞌachi ikipuamepua, iꞌka wehjoari kajuyachiopua. Waika taawechio yomatiame wehjoarichi tiꞌtijoe ooweruopua tiameo, Riosi kuꞌiwari tewekachi eꞌenakamea, yooma kaꞌkarumara uusaopua,
ki kaꞌkarumao naꞌichi ihpapamapua puꞌkao ooronachi, waꞌao tísia naarakomiachio, naꞌie tajaka ki anachapaopua, tahpitika cheemeripua taamera kiꞌsukao, tísia kokosa tiame aiwakaopua.
Waꞌa cheesaapua Eesusia, taamo iinatukekapua ahpo ajawariao:
—¿Pahteka inamukame eeme iꞌka noꞌo cheeriao?
Waikao Eesusia ki kaꞌkaruma toiwamechi simiyame taamo nayewekapua, piirechi waꞌachitarichi. Puuua puꞌka waꞌachitarichio, eee taamo chaanekapua:
—Aaata Riosi yeꞌkarichi tiiame masitiamea, aaata kariwaemechitia tiiamepua, ahpo ijinuwa toꞌwachi kaꞌkarumache poanataka uuyamechitia, ki kaꞌkarumao ki uuka. Waꞌachitia Riosi kaaweruma tuuyewari maꞌmasitariai, poanatameripua oochetiame Moisetaru masiteria nokiwameopua, Riosichi teꞌtereretiao, weemera Eesusi masitiachitia, teꞌterepuawichioopua, puꞌkakamera masitemeri Riosichi simiyame maꞌmasitaria, oochetiame Riosichi teꞌtereretiaopua, toaka.
Eesusia kajusaapa yooma puꞌka waꞌachitarichi taamo nayewekao, waꞌa Ooriwo roomosachio, waꞌa chaachapaka taamo masitenurakapua, ahkaoi taamo masiteka ohjoachiopua. Waikao Ooriwo roomosachi oꞌiniao, Eesusi nuꞌutikai weripariachi, nonoratiapua Kapenau tewaniachi.
Eesusia Kapenau ajasitioopua, waꞌa napawikarichi pakikapua, iꞌisaeri napawikarichi. Waꞌa masitekapua waikao weesa, senepi taawechi. Waꞌa napawikarichi nanapawiamea, tísia peenia erakokaopua, chaachapakapua ahpoo:
—¿Akatia penipakamejoarepua, ahpo tísia peenewariopua, ahpo tísia peenia ihsiaopua tiame?
¿Ki ihjipu tijoe, iꞌwa mochiwachi maꞌre sipaka itapiti neteyame, taanara? ¿Ki Maaria tewaniamepu yeeyeraa ihji? ¿Ki puuu poponirapu Saantiaoa Oosea tiame, Siimonia Uurasia tiame?
¿Ki iꞌwa ohjoepu pipiniraai, iꞌwa taamo mochikachi? ¿Achini ihsika tísia machiyame enepariarepu?
Pukaepa Eesusia ki ahpo yoorenariopao eꞌwekao, chaanekapua puꞌkao:
—Riosi nayewatuamea, yomachi kaawe tetewiniamepua, nape teꞌta ahpo mochiwachiopua, kaꞌi.
Ki apochi pichikiopa waꞌa tiꞌtijoerio, paikapi ki weeka peenia ihsiwa waꞌapi ihsikapua waꞌao.
Puꞌka taawechiamio Eeroreo, Arireasi yawichikoio, tísia peenia ihsiame inamukapapua Eesusio,
Eerorea cheeriapua ahpo nuurewao:
—Puuu Eesusia, Waanitaru puuua eenechi ahjakame, weruma utewari yahchaka eenakame. Pukaepa peenia ihsika oiyamepua —cheere Eerorea.
Eerorea meꞌyakamekapapua Waanio, eenechi oijenakame maaeriapua, apoe kaarenae oꞌyaeka yahchakamekapapua karichio. Eerorea waꞌa iintokame Waanio, iꞌka Waanio ahpo wenejika naewakopa, kiisi kaawe iintorio tuukaopua Riosichio, ahpo paꞌchi uupira ahjama neewikaopua. Eeripea Eerore paꞌchira eneriaipua, Eroria kuunaraa.
Waania chaaneriaipua Eeroreo:
—Muuua aamo paꞌchi uupira uupitariapao, kiisi yoorekamemua Riosio, tísia tatakorikamemua Riosichio.
Eerorea pukaepa waika taawechiami merimo oꞌrariaipua Waanio, nape ki meꞌyariaipua pehjio, majawiapa Waanimina tiꞌtijoeriopua, Riosi nayewaturachitia tetewameopua.
Nape Eerore paamupari paamuachiopua pahkochio, ahpo piisimarara machenasoopua yawimia yooma paajutetiame mochikachiopua tetewachi, tísia puꞌserekaopua ahpo piisimarao, uꞌmatome chaacharepua tísia teekupakao.
Pukaepa ahpo piisimaraopua, chaanerepua:
—Nee, ihtaoi noꞌo itanekooio, aamo kiamache neeea, kiisi wihtuka chiiamenia.
Waikao piisimararaa ahpo yeeye cheerewachio, chaanerepua Eeroreo:
—Waani Paatori merisa noꞌo kiamitia naaju, pehtorichi yachasa moꞌorao —chaanerepua Eeroreo.
Waikao Eerore yawichia waꞌa chiiame yoomae inamutiapao, yuuwesiparepua erapakao: “Ki waꞌa cheeme teeeriainia naaju.” Nape Eerorea yooma ahpo paajuteria tetewachi waꞌa iintomo tuukapao, kiisi waꞌa iintomo eꞌraipua, waꞌa iintoriapua.
Waikao Eerorea yeetepatiame yahchaipua Waanio kaarenae oꞌyaekao, moꞌora tehpunasa uꞌyepanurarepua, itapitichi oowatoka.
Waikaopu piisimararaa puꞌka uꞌyepatiao, ahpo yeeye kiꞌyarepua.
Waꞌa iintosoopua Eeroreo Waanio, waꞌa eꞌenaka Waani naꞌnaritoamea meritiachio, iꞌka weerewara iꞌtokao, wetemajirepua. Waꞌa noonoisaapua, Eesusi tuuyemia siimparepua.
Eesusia Waani ikiria naneꞌresapao, tísia yuuwesipakaopua poanachi siimo orapakapua piineri tiiachi. Waikao pawekakerachi mooenasaopua, pukachi simitiapua. Nape tiꞌtijoea naneꞌrekapao, muuwaeme naꞌnaritoriapua paꞌwe suuwerachikoopua maꞌchi, ahkaoi yooma mochiwachiami ahpo yeetopasikao, muuwaeme enepasiriapua.
Eesusi tekimiachi asisaapua, ki ookapi muuwekame mochiriapua waꞌao, tiꞌtijoeri. Waikaopua waꞌa noonowiriame tewakapaopua, tísia tesiwa eꞌrepakapua puꞌkao, waꞌa erapakaopua, yooma kokoriame uꞌpariaopua, sautekapua.
Aari enepasoopa waꞌao, teeme Eesusi ajawariaa Eesusi naaepakao, chaanekapua puꞌkao:
Nape Eesusia taamo chaanekapua:
—Kaꞌi, ki nonoramerinia puꞌkao. Eeme waꞌapi koꞌkotemeripua puꞌkao.
Waikao teemea Eesusi masiteraa, chaachapakapua:
—Nape teemea, mariki paani waꞌapi itipitiamepua, ooka soꞌchi tiame.
Waikao Eesusia taamo chaanekapua:
—Ehsoo, noꞌo uꞌyepaopua puꞌkao.
Waꞌa cheesapa Eesusia, wehchi mochipanurakapua tiꞌtijoeo ooweru tiameopua, paachi. Waikaopua, puꞌka mariki paani uusaopua ooka soꞌchiopua tiameo, teꞌpa neꞌnepaka cheriwema kiasaopua ahpo Noonoo, taamo kiꞌyakapua puꞌkao, taamoo naachutamichiopua. Waꞌa ikitiaapua yooma tiꞌtijoeri naachutekapua.
Waikao yooma ahka koꞌkakapua ahkasi poposaniachisi. Ehjepao koꞌkotiame soparakameo, oosa mariki aampa ooka weeweruma waari naꞌpoatiapua pehji, chiꞌwapame.
Waꞌa koꞌkakame tiꞌtijoea, mariki miirikapua, ki ihtetaka ooweruopua kukuchioipua tiame.
Waikao puꞌka muuwari koꞌkotesaopua Eesusia, taamo paonamina uhjurakapua paꞌwechio, pawekakerachi taamo moꞌmoenapuka. Waꞌa taamo uhjurasaopua apoeo, tiꞌtijoe nonorapuka itipikapua pehjio.
Yooma nonorapusaapa Eesusia tiꞌtijoerio, teewi kaawitiachite akipariapua ahpo Noono ahjama nayewamia. Tukapasipoiopua pehjio, iiweta waꞌa ihsiriapua piineri.
Waꞌa keenakoopua teeme masiteraa, paaomi nokisiniapua waꞌasi. Nape tísia ekayopao, tísia peꞌkosiopa paꞌweopua tiameo, tehki nokisiapua waꞌapoo.
Marikarowaopua Eesusia, taamo nokisiachipo eenakapua nerojampa weritoka.
Iꞌkao nerojampa weritopao, tísia majakao chaachapatiapua:
—¡Wéiii, naayuripu puuua!
Nape Eesusia taamo sisinamukao, taamo chaanekapua:
—¡Kaꞌte majakoo, oisa erapasa! ¡Kaꞌte tahpitika erakoo!
Waikao Peeroa sisinamukapua tiame:
—¡Paamiraaa, pichiwa Eesusi enesaa noꞌo Paamira, nerojampa weritoka noꞌo aamo natepatemitiapuaaa!
—¡Eꞌesaaa iiyetasao waꞌanaaa! —chaanekapu Eesusia.
Waikao Peeroa pawekakerachi oꞌinia niipakao, nerojampa oꞌinekapua simika, Eesusi natepamia.
Nape Peero nerojampa ihtoaiopua tísia ekayopao, tahpitika erapakaopua piwiteme teetoapa.Waikao sisinamukapua Eesusio, cheeka:
—¡Yaapitiii, noꞌo kuꞌisaaa! —cheeka sisinamukapua.
Waikao Eesusia, Peero inisiachi asikaopua, ikanati sekachi chapitokapua, chaanekapua Peeroo:
—¿Kiisi noochi paparame muuua teesaoi? ¿Achini iika wekakame muuua noochi paparao?
Waꞌa cheesoopua Eesusio, waꞌa pawekakerachi mooenasacheopua Eesusia, teewetekapua tísia ekayao.
Eesusio teewetesoopua eekao, teeme pawekakerachi mochikamea, chopokorieka ajapekao Eesusio tísia iyorikao, chaanekapua Eesusio:
—Muuua pichiwa tewekachi oꞌinia eenakamepua, Riosi weeechi eenaka Tijoe Tijoetukame.
Waꞌa neerochi paonasaapua teemea, Eenesare weeechi tetekitiapua.
Eesusio tesiwa chaachapopa, ahpo wisasori suuwerachioi ihchepapua itanekapua. Waꞌao waikao, yooma Eesusi wisasoriwachi ihchepakamea, saukame nonorakapua ahpo taꞌpechiamio.
Ookapi Eerusareni eꞌenakame parisero tiꞌtijoea, ookapi iyoteri tiꞌtijoeapua tiamea waꞌachi eꞌenakame, Eesusi naaepaka iinatukekapua:
—¿Achinikai ki paanikosa koayame aamo masiteraa, taamo paꞌpamiratuameo masitiachitia?
Waꞌa chaanetiapao Eesusia tiame, iinatukekapua puꞌkao:
—¿Achinikai eemea aamo paꞌpamiratuamekamera nokaya, inatamepua yoorepuameo, ki Riosi nuurari yoorepuamekamera?
Riosi nuuraria eee chiiamepua: “Yooreka yasitopuapua aamo yayawao; ki yooreka yasitokamea puꞌkao, mukimachepua.”
Nape eemea chaachapamepua aaatao, ahpo yayawao chaachapamichiopua: “Yooma noꞌo iinuekao Riosichewichiopua, waꞌa tiiapa neeea kaꞌchi iika aamo kuꞌimetenia.”
Waꞌa chaachapakao eemea, wehchi ipaka tetewame eemea Riosi nuurari iyoriwao, aamoe waꞌapiche nokiwa yoorepuawichiopua naꞌnaritoka.
Eemea, ¡“wisikuarikamera erakoai”!, chaachapamepua aamo masitiao. Waꞌa aamo nokimiao, maꞌchiame cheeriai Riosia, ehkoriami Isaia iyoterichiopua, eee cheeriaopua:
Ihji mochiwaria noꞌo kaawe chaachapanipua chaachapao,
nape oowera chuwaeche,
nape ahpo iikachiopua kai waapi mochikai chaachapamepua noochio.
Puuua waꞌa nokayamea, kihta noꞌo iyoriwa nokayamepua,
oowera tiꞌtijoeche nokaya masitiamepua,
ki Riosichi eename nokipua.
Puꞌka kajusaapa naewekao Eesusia, ahpo wapichuri ajapanuresaopua tiꞌtijoeo ooweruopua tiameo, yoomahka taamoo, chaanekapua:
—Pahteka inamumitiapua iꞌkao:
Aaata chuꞌwachipo rupituniamea, kihta ki kaaweruma chuhkiamepua aaatao; aaata chuꞌwachi chiia machenakamera, naꞌatamepua puꞌka aaatao, tatakoriwatekao.
Neipa taamoche ahjama kahtioi Eesusio, teeme masiteraa chaaneka iinatukekapua Eesusio:
—¿Naneꞌrekamua pariseroo, aamo waꞌa chaanesoo, nekamuka inamurio?
Nape Eesusia cheeka nehjiakapua:
—Peꞌyachipua. Yooma puuu ki noꞌo Noono ahpowichio uuriao, ihpapameripua, itapiti toꞌiwe ki ahpo echariachitia, poꞌtanaka ihpapaniamechitia.
Kaꞌte pichikemitia eemea puꞌka parisero tiꞌtijoe masitiaopua. Puuua ki mamachiriai, aaata tukapachi ohjoameo, neesetoka panitonariamepua. Waꞌa teꞌtiamea aaata panitoaiopua wichipasaa, wichipatemapua tiame ahpo panitoaoi.
Waikao Peeroa chaanekapua Eesusio:
—Kaawe taamo tuuyeomua puꞌkao, chuꞌwachi machenamechi simiyameopua, aamo naewariaopua.
Nape Eesusia taamo chaanekapua:
—¿Naakona iiweta ki pahtiame eemea pehji?
¿Ki naneꞌrena eemea yooma chuꞌwachi rupituniameo, topachi eenamekopua, waꞌa ikisaopua eenechi machenamekopua weerewachio?
Nape chuꞌwachi machenamea taamo nayewa, iikachi eenamepua, puuukamerapua taamo naꞌaratiamea.
Yooma puuupua tiꞌtijoerio ki kaꞌkaweruma enepatiamea; puuu ki paanikosa koiꞌwamea, kihta naꞌara ikiwamepua iikachio.
Neipa waꞌa oꞌinia puuyasaapua Eesusi ahjamao, Tiiro weeechiami eꞌenatiapua Siironi weeechi tiame.
Waꞌao piiripi oowitiame Kaanani weeechi ohjoemea, Eesusi sisinamukapua:
—¡Paamira, ehkoriami Raawitaru oochiwaraa, noꞌo tesiwa eꞌremitia muuuaaa! ¡Reemoikamekapu noꞌo kuteweee!
Nape Eesusio kihta nehjiakopa puꞌkao, teeme masiteraa, naaepaka utewaeme terijerakapua puꞌkao:
—Paamira, ¿achinikai ki teꞌyanimua puꞌka oowitiame aamo pukamina kichiwa cheesiameo?
Nape Eesusia taamo nehjiakapua chaaneka:
—Noꞌo Noonoa, isaeri mochikamechiche noꞌo uhjurakamepua, apochi simiyame tuuyemichioo, waꞌao poꞌwa wewekakamechitia, teꞌteriamekopa.
Nape puuu oowitiamea, Eesusi ihsiachi ahsesaopua, tísia ahpo tesiwa cheeka ahpo sautejerakao, chaanekapua Eesusio:
—Paamira, taamo cheriwemitiapua noꞌo kutewe yachapatekao.
Nape Eesusia chaanekapua:
—Ki kaawe iintomaoi neeea aamo kuꞌisaa, noꞌo Noonoeo noꞌo tetejimarichikamera uhjuratiamekapa pahcha, kuꞌimichiopua puꞌkao. Kiisi kaawepu kukuchi koꞌkomiao, uꞌyesa chuhchuri kianiaapua pahchao.
Waꞌa chaanetiapa oowitiamea, nehjiakapua:
—Waꞌatepua tiiao, nape chuhchuriai meesatere ruhjikameo, koayamepua.
Waꞌa chiiopa oowitiameo, chaanekapua Eesusia:
—¡Ai muuua, tísia paparamemua noochio! Muuua noochi paparakapao, teꞌta aamo itayachitia ikimamua.
Waꞌa cheesoche Eesusiopua, saukame itipiriapu puuu kuteweraa.
Eesusia Tiiro weeechi machenasaapua, Arirea eꞌenatiapua paꞌwechi. Waꞌa paꞌwesuweo, suuwerachitetu uumatotiapua. Waꞌatetu nokisinioio roomosachite moꞌmoenatiopua, yasipaka Eesusia.
Waꞌaoi muuwaeme napawikapua tiꞌtijoe ooweru tiame, chookopakame kokoriame uꞌyepaka, ki mamachiriame uꞌyepaka, rojomika ohjoame, tiꞌtijoe niꞌo ooweru noꞌoopua tiameo, wahjachi ki ookapi itapiti kokoreniame tiame. Yooma puꞌkao Eesusi chokichi upatioopua, Eesusia yooma sautekapua puꞌkao.
Waꞌa iintokopao Eesusio, niꞌoo nayewatioopua, rojomio kaawe ohjotetioopua, chookopakameo sautetioopua, ki mamachiriameo tetewitetioopua tiameo, waꞌa napawikame muuwaria, ki nuꞌuti kaawe erakoapua Riosio, tísia peenia Riosiopa Eesusio, isaeri Riosiwachio.
Eesusia ahpo kahtiachi taamo paaesapao masiterao, chaanekapua:
—Tísia tesiwe eꞌrenania iꞌka tiꞌtijoerio, iꞌka muuwari taamo ahjama nokayameopua, paika taawe iꞌtoamekopaopua, kiisi iinueka kooameo. Ki waꞌatia uhjuranarenia iꞌkao, ki koꞌkotesao, toore wahjipamerikopua wahka pooechi nokisiaiopua.
Waikao teeme Eesusi masiteraa chaachapakapua:
—¿Nape aatia nokaka tewitare teemea kooameo, iꞌwa kai waapi ki tijoeekachio, ki ookapi tiꞌtijoewichio koꞌkotepuawichioo?
Eesusia waikao iinatukekapua ahpo masiterao:
—¿Ihkina paani toꞌame eemeapa?
—Oowisani paani waꞌapi, ookapi nuꞌnunti soꞌchi tiame —chaachapaka teemea.
Waikao Eesusia yooma tiꞌtijoerio, wehchi mochipanurekapua.
Waꞌa cheesaapua oowisani paani uusaopua ookapi soꞌchiopua tiame, teꞌpa neꞌnepaka cheriwema kiasaopua ahpo Noonoo, chiꞌwanasa kiꞌyakapua taamoo masiterao. Waikao teemea masiteraa, ahkasi yooma ahsepachisi naachuteka teemea, puꞌka muuwariopua.
Kehki waꞌa koꞌkotiamea, naao miirikapua tiꞌtijoe, ki ihtetakaopua ooweruopua kukuchioi.
Neipao Eesusia nonorapuso muuwario, pawekakerachi mooenatiapua waikao. Pukachi moꞌmoenasaopua, Makarani weeechi siimpatiapua.
Parisero tiꞌtijoea, saruseo tiꞌtijoea tiame, Eesusi neꞌnemia eꞌenariaipua, oowera Eesusi peenia ihsiwa teewinaria. Puuua oowera itapiti ki kaawe iintowachi chapinariapao, chaanekapua Eesusio:
—Riosi peenia ihsiwa taamo tetewitepuapua, waꞌa aamo iintosoomua, naneꞌreme teemea, pichiwa tewekachi eenamekoopua.
Nape Eesusia chaanekapua puꞌkao:
—¿Achinikai epeche tiiame tetewinare eemea noꞌoo naania ihsiwao, tísia machika tetewameko tuuyameai itapiti uurapario, ariyachi sehtanasipasoopua tewekachio, kaaweruma maꞌchirepamio tuuyameai,
eemea, cherayachitepa sehtanasipasooi ki nuꞌuti yukimio tuuyameai tiame? Yooma puꞌka uurapari machika tetewameai eemea, ¿kiisi machika tetewame eemea, ehpiami noꞌo naania teetoao noꞌo yoorao, ihtana ikipuame ohjoare ehpe taawechiamio?
Ehpe taawechiami ki kaꞌkaruma tiꞌtijoeri ki Riosi yooreka mochitoamea, noꞌo peenia ihsiwachee naneꞌrenariamepua noꞌo aatanatawao; nape eemea ki tetewitepuamepua waꞌasio, noꞌo peenia ihsiwae noꞌo aatanatawao, noꞌo ikimiaeche tetewitepuamepua noꞌo aatanatao, puuu enemeripua noꞌo naaniatiwatamea. Puuu noꞌo ikimiaa, ehkoriami Oonasi ikiriachitia teeremeri, puꞌkao, ki nuꞌnuti soꞌchie koꞌkotiaio, simiteriamechitiaopua ahjakao.
Waꞌa cheesoopua Eesusio, uumatotiapua waꞌao.
Paonamina paꞌwechi ajasitioopua Eesusia, taamoo ki uparioiopua nutukao, paani ki rewarurarachi simiyame taamo nayewekapua.
Puꞌkachi waꞌachitarichio, taamo chaanekapua:
—Nee, kaawe aamo inateka ohjopuapua parisero rewarurawarachio, saruseo rewarurachiopua tiameo, yoomachi paatusichi muꞌipameka nokayamechiopua.
Rewarura nayewatioopua, taamo nutuka ki uꞌpario ijinatepaka teemea. Waikao taamoo, chaachapaka teemea:
—¡Aa eꞌenone, natakepare teemea nutuka! ¿Ihtana noonoita teemea ehpeo?
Waikao Eesusia taamo waꞌa chaachapame inamukapao, chaanekapua taamoo:
—Ai eeme, ¿kiisi oowe erakoame eemea noochio? ¿Achinikai paani nutuka noꞌo nayeo erakoame eemea, aamo nutuka natakeparia?
¿Kiisi pusakona eemea noꞌoo aatanakoo? ¿Ki inatepame eemea noꞌoo, mariki paanieo mariki miiri tiꞌtijoe koꞌkoterio, ki ihtetaka ooweruo kukuchiopua tiaméo, kehkina weeweruma waari popochiame naꞌpoatiamekoopua soparakameó?
¿Ki inatepani eemea neipamioi waꞌachi noꞌo iintoriopua, oowisani paanieoiopua tiame, naao miiri tiꞌtijoe noꞌo koꞌkoteriopua tiame, waꞌa soparakameopua kehkina weeweruma waari apechunatiopua?
¿Ki naneꞌreka inamukame eemea, noꞌo rewarura naewakoio, pariserochi simiyameo saruseochiopua tiameo, ki paani rewarurara noꞌo nayewaka cheerioiopua?
Ahkasi waika waꞌa chiiopa, inateparepua Eesusio ki rewarura nayewaka cheeriopaopua, paꞌakachiopua. Parisero masitewakamera naewaka cheeriopua, saruseopua tiame, ki paanikamera rewarurara.
Makarani weeechi puuyasaopua, Sesareami eꞌenaka teemea, Iiripo yawichi yeꞌkarichi. Waꞌami ohjonioio, taamo ahpo masitiao, iinatukeka Eesusia:
—¿Aatanako noꞌoko tuuna tiꞌtijoeria, noꞌoo Tijoe Tijoetukameo?
Teemea chaaneka nehjiakapua puꞌkao:
—Ookapi tiꞌtijoea, Waani Paatoriko aamo tuunapua; wahjachi tiꞌtijoea, ehkoriami Eeria aamo maayamepua; epeche wahjachia, ehkoriami Eremiako tuuyamepua aamoo; epeche wahjachia pehji, aaata piirechi ehkoriami Riosi nayewatukame maaenapua.
—¿Eemepe, aatanako noꞌo tuuna eemea? —chaanekapua taamoo.
Siimoni Peeroa, nehjiakao chaanekapua:
—Neeea aamoo, Riosie Weratiamekotipua, Riosi teꞌta ahjarichi eename.
Waikao Eesusia, chaanekapua Peeroo:
—Waꞌa eꞌramekapa muuua, tísia kaawe yorapuame muuu Siimonia, Oonasi taanaraa. Ki aaata amochi iintokamepua, aamo waꞌa tiiame inatatekaopua, noꞌo Noonokamera iintokamepua waꞌa eratekao, apoe teꞌpa kahtiamera.
Aamoonia Peeroo, aaata yeetapura kiꞌyamechitia Riosi yeꞌkarichiopua, muiniame. Puuu yeetapura noꞌo aamo kiamiaa, noꞌo aamo aatanakoo cheeriapua. Pukae aaata Riosi yeꞌkarichi pakinariameo, puꞌkae aamo wahjopurae reesisemerimua pakimichioo, aaata aamochitia noꞌo aatanakoo maꞌchitame enesoo; nape aaata ki aamo cheeriachitia maꞌchitakameopua noꞌo aatanakoo, ki reesisemerimua puꞌkao, Riosi yeꞌkarichi pakimichioo.
Waꞌa cheesaopua Eesusia, utewaeme taamo chaanekapua ahpo masiterao, kiisi tuumichiopua ahpoo, Riosichi ahpo eenamekoopapua, Tijoe Tijoetukao, ehkoriami oꞌinia Meesia tewaniame.
Waika oꞌinia Eesusia Eerusareni enasaopua, tísia aiwamio tuutuwisikapua, yooma waꞌa Eerusareni isaeri paꞌpamiratuameopua, pukaeo, ki teesa ahpo aiwatepuameko tuukapua, ahkasi mukiwachisi ahpo aiwatewachisi, nape meritiaiopua, paika taawechi oijenamio tuukapua eenechio.
Waikao Peeroa kiisi inamunariapao Eesusi chiiao, poanachi iꞌtokaopua teꞌya cheekao, chaanekapua:
—¡Kiisi mukimerimua! ¡Riosiai kiisi waꞌa aamo ikijeramepua!
Nape Eesusia kuꞌrikao, chaanekapua Peeroo:
—Waamiami seꞌwisa noochio. Satanasi muuua waꞌa chiiapao. ¿Ki noꞌo Noono Riosie ikika itipimeriche tuutiame, eerinatame muuua? Puuu waꞌa chaniwamea, oowera tijoechitia inataka chaniwame puuua, kiisi Riosi inata.
Waꞌa chaanesaapua Peeroo Eesusia, eee cheeka masitekapua masiterao:
—Aaata noochi paparaka noꞌo naꞌnaritonariamea, aiwaka ahpo yasitomia eramete puuua, ki taꞌiriache ahpo yasitopo inataka.
Aaata ki aiwanariamea noochi paparawawichioo, ki uumapua weemera ahjario, ki pichiwarikapa puuua noochio, ahpo paparao. Nape ki seewiamea ahpo aiwamiao noochio, kiapuame puuua weemera ahjario, pichiwaka noochi paparakamekapapua.
¿Ihtatia kaawe enetapu tijoea, ki ookapi paarasatekaipua toomio, ki uumeri teeresaapua weemera ahjario? ¿Kehkina toomi aamo ahsepamia maaena eemea, weemera ahjari taripuao, tariniame enesoopua?
¿Aachin teeretapu naaju puuu ki weemera ahjari iinuemea, noꞌo Noono tisiwari teetokae enasoopua, yooma tewekachi kuꞌiwari ahjamao? Waika taawechio neeea, yooma aaata kiapuame iꞌtoka enameri neeea, yooma aaata noochi paparamewichioo.
Pichiwa chaaninia, ki waꞌatia itipimerikopua aamo ookapiopua, ki tetewikaopua noꞌo oꞌiniameopua noꞌo yeꞌkari yawichitukao.
Puhsani taawechi neipao Eesusia, Peero yeetokapua, Saantiao, Waani Saantiao poonira tiame, puꞌka yeetokao teewi kaawichite siimpakapua, kai waapi teꞌpa weeriachi kaawi.
Waꞌa kaawichi asisaapa Eesusia, sewina tiame eneparepua, yooma puꞌka paika ahpo yeetoria tetewachiopua. Waꞌao Eesusi nanariraa, taaachitia tajayame eneparepua, puuu wisasoriwaraa, tisiwa tohsaname eneparepua, tisiwa tohsaname, kiisi neꞌneme eraniame, tatapara ihsiame.
Puꞌka waꞌapichioi, waꞌachi ajakame tetewiriapua tiameo, Moise Eeria tiame, ehkoriami ahjariame Eesusi ahjama nayewaka.
Puꞌka waꞌa tetewapa Peeroa, senawato kihta inatasa chaanerepua Eesusio:
—¡Paamira, kaawechupena aamo ahjama eꞌenakame teeme! Aamo erasoo, paika ekapora ajawama teeme iꞌwa, piiripia aamowichio, piirea Moisewichio, piirechia pehji, Eeriawichio.
Waꞌa chiioi Peeroo, paawi tajayame eenaka, yooma moꞌporeparepua Eesusi ahjama ajaniachio. Waikao puꞌka toomarichi oꞌiniao, eee chiiame inamuriapu puuu paikaa, Eesusi ahjama siimpakamea, Eesusi masiteraa:
—Eeme yooma weeechi mochikame, ihjipu noꞌo taanáá, ki teesa nakika noꞌo uuriaa, pukachio noꞌoo, tísia kaawe eꞌreka yasitoaaa. Yooreka mochitomitiapua puꞌkao, eꞌweka keepuka tiame.
Waꞌa chiiame inamukapa Eesusi masitewaraa, tahpitika erapakaopua, ki nuꞌuti yoorewa eꞌreweka Eesusio, chopokorieka ajaparepua, ahkasi wehchisi koomorasipaka.
Waikao Eesusia waꞌa teꞌtioiopua pehjio, waꞌa teꞌtiachi pehji eenakao, ahjachi seekarepakao chaanerepua:
—Ajasisa. Kaꞌte majako waꞌasi.
Waikao Eesusi masitewarao ajapaka neꞌnepoio, Eesusiche waꞌa weeriame tetewarepua, ahpo chokichi.
Ehjepao kaawichi oꞌinia tetekiaiopua Eesusia, chaanerepua ahpo yeetoria masiterao:
—Kaꞌte aaata tuuyemitia eemea, iꞌka aamo teewi tetewiriaopua, ahkasi noꞌo Tijoe Tijoetukameo, noꞌo meritioi oijenachisi.
Waꞌa chiiopua Eesusio, iinatukeria puuu paika masitewaraa:
—¿Achinitio yasipameri muuua naaju aamo yeꞌkarichio, iyoteri tiꞌtijoeo keꞌchu Riosie Weratiame yawichi yasipoio, Eeriakamera enameriko tuuyamekopua pahchao?
Waꞌa chaachapopa ahpo masitewarao Eesusia, chaanerepua puꞌkao:
Nape puuu Eeriaa, eenakamekaite puuuapa, nape tiꞌtijoea ki machika tetewikamepua puꞌkao, ohsotia aꞌchikoi yoorarepua naꞌarekao. Waꞌachitia yorapuame neeeai Tijoe Tijoetukamea, puꞌka tiꞌtijoeri nanaarameeo.
Waꞌa chiiopua Eesusio masiteraa, pahteka inamure puuua, Waani Paatori nayewaka chiiamekopua, Eeria yoorari simiteriopa Waanio yorasikao.
Waꞌa kaawichi oꞌinia tetekioiopua Eesusio, taamo Eesusi masitera toaria mochikachio, muuwaeme eꞌenakame mochikame tewakapua waꞌao. Waꞌao piiripi waꞌa eꞌnakamea, chopokorieka weripaka Eesusi natepakao, chaanekapua:
—Paamiraa, taamo tesiwa eꞌrejerani neeea, noꞌo taanaa, mumukipamekapu naꞌararie. Tísia aiwamekapu waꞌa tiiapao, weesa naꞌichi wiwichipateniamepua reemoeopua, neerochiamioipu tiame.
Pukaepa iꞌwa aamo uꞌyepakamenia aamo sautemichio. Aamo masitera sautenurekainia nape ki kajukapua yoorakai.
Eesusia nehjiakapua:
—¡Ai eeme kiisi ahjachi erakoame Riosichio! ¿Akanasi aamo chaaneka neeea, aamo noochi paparapamichioo? ¿Akatiasi aamo anachata neeea, aamo ki noochi oowe erakoao? Ehsóó, noꞌo uꞌyepao puꞌka temario.
Waikao Eesusia puꞌka temario, puꞌka naꞌarario, teꞌyaka maꞌchipakapua temarichio. Puꞌka naꞌarari maꞌchipasetiaapua temaria, ikanati kaaweruma kahtiapua, saukame.
Neipao Eesusi piineri kahtioio taamo ahjama ajawariacheo, iinatukeka teemea:
—¿Achinikai ki kajukame teemea, puꞌka tijoe reemo naꞌarari yahcha maꞌchipasekao?
20-21 Waꞌa chaachapaniopao, taamo chaanekapua Eesusia:
—Ai eeme, ¿maꞌchipamekosa erakokame eemea, kiisi Riosichi paparaka itayame enesaa? ¿Ki aamo waꞌapi utewariekosa maꞌchipasemo erakokamekosa eemea? Ihjia tisiwa pichiwa tiiamepua: Eemea teesaoi teꞌta Riosichi paparakame enesaa, mohtasa pahchirakoi kehchuma ki weruma, Riosia aamo kajutemiipua puꞌka naꞌarari aamo maꞌchipasenariaopua; ihtaoi aamo yoranariao, teesaoi Riosichi aamo paparasoo, Riosia aamo kajutemerikoipua kajutekao, ahkasi iꞌka kaawioi ikicha weripanurekooi.
Neipao Arirea weeechiami ohjoniaiopua, Eesusia taamo chaanekapua:
—Neee Tijoe Tijoetukamea, tijoe nanaaramechi nehjipuamepua.
Neeea pukaeo, meripuamenia meꞌyao nape paika taawechi oijenamerinia eenechio. Waꞌa chiiopa Eesusio, tísia yuuwesipaka teemea.
Eesusio Kapenau asisoopua taamo ahjamao, waꞌa tiopachi koparoamea, Peerochi eꞌenaka chaanekapua:
—¿Aamo masitariwaa, ki natetiamepua tiopachi koparowaniameo?
—Ejeꞌe, natetiamepua tiame puꞌkawichioo —nehjiakapua Peeroa.
Ehjepa petechi pakioi Peeroo, Eesusia keꞌchu nayeoi iinatukekapua:
—Siimonii, ¿achini chiiamemua? ¿Aatanakamera koparoame ohjoare iꞌisaeri yaꞌyawichia, ahpo tiopawichioo, iꞌwa waꞌapi ohjoemekosa, maꞌchikosa oꞌinia enapamekosacheoi?
Peeroa nehjiakapua:
—Iꞌwa ohjoemeraa, kaꞌi.
Eesusia waikao aampachi cheekao:
—Waꞌa teeresoo teemea, kihta natetemetepua puꞌkawichioo.
Nape ki seesenukai natetenia kaawepua, ki aaata ki kaawe eramichiopua. Waꞌa teesoo, wiitu siinka weruma neerochi, soꞌchi poꞌwachupuapua. Pahcha soꞌchi aamo maꞌchipariachi, neꞌnepuapua chuꞌwachio wahjoneka, waꞌa tewimamua piiripi toomi. Puꞌkaeche ahsepameripua, yawichi koparowa natetepuameo, taamo naꞌpawichio koparowaniameo.
Waikao puꞌka waꞌapi taawechi, aaata Eesusi masitia pepenipanariamea, Eesusi naaepakao, iinatukekapua:
—¿Aatanakamera ohjoarepu, epeche weruma enemeria tewekachi yeꞌkarichio?
Waikao Eesusia piiripi kukuchi paaesapaopua, taamo naasipa werapakaopua,
cheekapua yooma inamuachio:
Epeche weruma teerenariamea tewekachi yeꞌkarichio, iꞌka kuitachitia teeremeripua, yooma ahpo noono chiia pichikiame.
Aaata kuitachitia noochi paparamea, pakimeripua Riosi yeꞌkarichio, teꞌpa tewekachio.
Nape aaata kukuchichitia noochi paparakame tatakorichi wichitekamea, ohso kaawe kutachi oꞌyesa tusura matasurara, paꞌwechi ipaniame nakiyamepua, puꞌkao kai waapisi teere piwitewika, siꞌrika mukimichiopua.
Eesusia puꞌka nayewaka kajusaapa, taamo tatakorichi wichipua, eeyowa tiia taamo nayewekapua. Iꞌka naewakaopua, eee taamo chaanekapua:
—Iꞌka wehjoarichi taamo mochikachio, tahpitika tiiamepua itapiti, taamo wichiteme tiiame. Waꞌa tiiachi iꞌwao, ki ookapi mochikamekopa tiꞌtijoeri ki kaꞌkaruma taamo tatakorichi ruhjitenariame. Nape ¡ai puuu waꞌa aaata iintokamea!, kiisi cheriwepuamepua Riosie.
’Pukaepa neeea, aamoo chaaniamepua, aamo seeka aamo taaraoi tatakorichi aamo wichitesoo, ohso kaawe tehpunasa ipania kaawepua, nape mehkaa. Epeche kaawepu piiripi seekaeka, piipiri taaraekaoi, ki wahjiame ahjarichi pakiniamea ohso kaawe, ki naꞌpa seekaekao, naꞌpa taaraekaoi, ki teesa aiwaniachi pakiniamechitiao.
Aamo puusioi ki kaawerumachi aamo wichitenaresoo, maꞌchipasa mehka ipapuapua puꞌkaoi. Epeche kaawepu piiripi puusiekai Riosi yeꞌkari ahjarichi pakipuaa, ki ooka puusieka ki wahjiame naꞌichi ahpo ipaniamechitia.
Puꞌka naewaka kajusaapa Eesusia, poꞌwa wekakamechi simiyame nayewakapua. Puꞌka nayewakao oꞌinekapua cheekao:
—Kaꞌte ki kaawe chaaneka tetewi aaataoi uꞌutichitia noochi paparakameo, noꞌo teꞌpa teꞌta Noonoo, ahpo tewekachi kuꞌiwarie neesetoamekopapua puꞌkao, noochi ahpo paparao kuꞌika ki toitemichiopua, ihta keenakooi kuꞌipamichio ahpo kuꞌiwa nakiso.
Neee Tijoe Tijoetukamea, puꞌka poꞌwachitia wewekakame, iꞌyamia eenakame neeea, noochi eꞌenamichiopua puꞌkao, noochi paparaka.
’Ihjia, aaata piie siento poꞌwa iinuemeka tiiamepua. Puuua, piiripioi ahpo tepuya wekasoo, ikanati simika iꞌyamepua puꞌkao, wahja ahpo tepuyao toisa kuꞌitapioi.
Puꞌka wekakame teisaa, ¿ki epeche kaawe eꞌretarepua puꞌkao, ki wahjachitia naao weerewa oosa mariki watani ahpo toariaopua kuꞌitapi, poꞌwa?
Waꞌachitia noꞌo Noonoai tísia kaawe erapamepua, aaata ki kaawerumachi oiyai, apochi upatioopua, nuꞌutichitia apochi paparakopao. Tísia kaawe erapame puuua, aaataai iꞌka nuꞌutichitia apochi paparakameo, wekakame itipijerapapua, ki kaawerumachio.
Neipao Eesusia, taamo poponiwa cheriwewa nayewakapua. Puuua puꞌka nayewakao cheekapua:
—Aaata Riosichi paparame ki kaawe iintosoopua amochio, piineri ihsioi amoe simika katewepuapua puꞌka ahjamao. Kaawe teereka itipinariaapua amochio, ahpo cheriwenuramapua. Waꞌa iintosoopua, ahpo kaawe eꞌreka itipima eeme.
Nape ki katewenaresoopua aamo ahjamao, iꞌyapuapua ooka paikaoi puꞌka iintoria tetewikame, puꞌka pichiwatarie aamo katewepuapua puꞌka iintoriao.
Ki eꞌwesoopua puꞌka aamo kuꞌyame katewekaopua, Riosichi paparame pirenaturichi iꞌtopuapua puꞌkao, aamo kuꞌika neꞌneweka katewemichiopua puꞌkao. Nape puꞌkao ki eꞌwesoo Riosichi paparame pirenaturio, waꞌasi waikao, waꞌatia toipuapua puꞌkao. Nape puꞌkachepa puꞌkao, ki Riosichi paparame tetewipuapua puꞌkao, tijoekoio oowitiamekoiopua, puꞌkao ki kaꞌkarumachiche oiyamekopao.
’Ihji noꞌo chiiaa kiisi seꞌwi ikimeripua: iꞌka weeechi aaata ahpo kateweka cheriwesoo, waꞌachitia cheriwepuamepua tewekachioi; nape ki aaata ahpo kateweka cheriwesoo, waꞌachitia ki cheriwepuamepua taamo Noono teꞌpa kahtiameeopua tewekachi.
’Eenechio chaaninia: Aaata eeme ookaoi paikaoi aamo ki kaawe noonoiria katewemia napawisoopua, aamo cheriwepua itasoo Riosichio, noꞌo Noono tewekachi kahtiamea, aamo cheriwemapua.
Noꞌo Noonoa aamo cheriwemapua, neee aamowichio tatakori natetekamea, aamo napawiriachi ihsiopa tiame.
Waikao Peeroa Eesusi naaepakao iinatukekapua:
—Paamira, aaata noꞌo Riosichi poponiwa ki kaawe iintosoopua noochio, ¿kehkinasi anachetania cheriweka puꞌkao, oowisanisi?
Eesusia nehjiakapua puꞌkao:
—Muuua ki oowisanisi cheriwemerimua puꞌkao, ahkasi paika weerewaoi oosa marikisi oꞌowisanisa , cheriwemerimua puꞌkao.
Ahpo cheriweniame naewaka kajusaapua Eesusia, Riosi yeꞌkarichi simiyame nayewakapua waꞌachitarichio. Puꞌka naewakao, eee cheeka oꞌinekapua:
—Aaata yawichia, yooma ahpo tehkiwa neesetoame wikirieka koparoamo oꞌrariataipua.
Pukeri oꞌichoi wikiriewa neꞌnekao, pahcha puuu uꞌyeparia aaata wikiria neꞌniaopua, ki ookapi toomi wikirewakatapua, oosa mariki miiriahka.
Iꞌkao teekoraa, kaꞌchi iika natetemio tiiopa wikiriemeo, toomichi nehjinuremo oꞌrariataipua wikiriemeo, yooma puꞌkao iinueka ahjamaopua, uupiraopua, tatanaraopua tiame, pukae nehjitiameeo, natetetiame itipimichiopua wikiriaraa.
Waꞌa yoranarewaopua wikiriemea, chopokorieka weripaka tísia naaracheriataipua ahpo teekoo, tesiwa cheeka ahpo cheriwenureka: “Muuu noꞌo teekoo, kaꞌte teꞌta yaapi noꞌo eꞌremitiamua aamo noꞌo wikiriekawichioo; noꞌo puuyemitiapua pehjio paikapi taaweoi, yooma aamo natetemiitenia puꞌkao.”
Nape puuu waꞌapi cheriwetiameaio, ahpo taꞌpechi noꞌraio, aaata waꞌachi tekipanameopua tiame, piie siento waꞌapi wikiriekoipua puꞌkao toomi, pooechi natepakaopua, kutachi chapikaopua chaaneriatapua: “¡Ehpe waꞌapi noꞌo natetepuapua aamo noꞌo wikiriekao!”
Waikaopu wikiriemea, chopokorieka weripaka tísia tesiwa cheeriataipua chaaneka: “Kaꞌte ikanati aamo natetejeramua noꞌo wikiriekao, yooma aamo natetemitenia, aamo wikiriekao.”
Nape ihjia ki puuyenareriatapua puꞌkao, ohsotia karichi pachariatapua puꞌkao, ahkasi yooma ahpo natetiachisi.
Iꞌkao wahjachi waꞌapi tekipanamea, waꞌa iintokopa puꞌkao, ahpo teekochi wenejiriatapua puꞌkao. Nekamuchiapapua puꞌkao, yooma iꞌka iintoria tuuyeriatapua ahpo teekoo.
Waikao teekoraa paaeriatapua waꞌa wenejitiameo, enasoopua puꞌkao, chaaneriatapua: “¡Ki tísia naꞌarame muuua? Noꞌoo yooma aamo cheriwekoipua aamo wikiriao,
¿ki waꞌachi iintomo teereriamua naaju, noꞌoo aamo cheriweriachitia?”, chaaneriatapua.
Waikao teekoraa tísia nekakao, karichi yachanurariatapua puꞌkao, waꞌa yoorakaopua ahkasi wikirieka nateteriatapua.
Eesusia cheekapua aampachi pehji:
—Waꞌachitia noꞌo Noonoai ki cheriwemapua aaatao, ki ahpo iikachi eꞌraka cheriwiameopua ahpo piirechio, aaata ahpo cheriwenuresoopua.
Neipa puꞌka waꞌachitarichi naewasoopua Eesusio, puuyatiapua Arireao. Oorani akichi paonamina eꞌnatiapua waikao, Uurea yeꞌkari nenekuwachi.
Ki ookapi waꞌami taamo naꞌnaritokameo Eesusia, yooma sautekapua kokoriameo.
Waꞌa ohjonioio ookapi pariseroa, iinatukekapua Eesusio, itapitichi wichipatenariapapua, eee chaachapaka:
—¿Reesiseri ohjoarepua ahpo uupichi poanatuniamea, ihta itapitiwichiooi?
Eesusia nehjiakapua:
—¿Ki iyoname eemea Ehkoriami Iyoterichio, pukeri Riosi tijoe neterioio, eee chiiachio, “piiripi tijoe neterepua, piiripi oowitiame tiame”, chiiachi?
Riosia pirenachi Iyoterichio, cheriaipua tiame: “Pukaepa tijoea, ahpo yayawa toayamepua, ahpo uupi ahjama neewisaapa, naꞌpa pirena piiripi enepamiapa.”
Waꞌa tiiachipa noꞌo Noono Riosia, ki ookachitia tetewanipua nenewikameo, piiripichitia enepakamekopua puꞌkao. Pukaepa Riosi pirenaturia nenewika, aaataai tiꞌtijoeria, kiisi poanatametepua puꞌkao.
Waꞌa chiiopa Eesusio, eenechi iinatukekapua paꞌpariseroa:
—¿Nape aatia Moise Nuurari Iyoteria chiiamepua, reesisewako tuuka puꞌkao, iyoterichiche poanatari iyotesa kiasapua nenewikameo?
Waꞌa chaachapopa, Eesusia cheeka nehjiakapua:
—Moisea waꞌa iintorepua puꞌkao, tiꞌtijoerio kiisi eꞌwaka mochitonariopa Riosi nuurario, waꞌa tiame aamo tísia itariopua aamoo. Pukaepa waꞌa iintorepua poanatuwa reesisekao, nape noꞌo Noonoa pukeri oꞌiniachisio, kiisi reesiseriaipua waꞌa tiameo.
Pukaepa neeea aamoo chaanenapua, aaata ahpo uupichi poanatukamea, kihta suwepori iintokame enesoo, waꞌa iintosapa piirechi oowitiame ahjama neewisaapua, apoekamera suwepori iintoamepua.
Waikao teemea Eesusi maꞌmasitewaraa puꞌka waꞌa tiame inamukapao, chaanekame teemea Eesusio:
—Waꞌa teeresoo ohso kaawe ki nenewinia nahkipua.
Waikao Eesusia, taamo chaanekapua:
—Ihji noꞌo chiiaa, ki yoomawichio puuua, nenewiniamewichioche puuua, puuua, Riosi chiia teꞌta iyorika mochitonariamewichiochepua.
Nenewiniame nayewaniachi tiiamea, ki yooma tiꞌtijoe nenewime teꞌteriamepua. Iintuame tiꞌtijoe ahpo naawariachisi oꞌinia ki tatanatame teꞌtiamekapa. Wahjachi tiꞌtijoe tiamea, ki nenewiamepua, kaponitatiamekapapua. Wahjachi tiꞌtijoe tiamea, ki nenewiamepua, Riosi tehkiwachiche ki wahjiame teetonariapa. Waꞌa tiiachipao, ihji noꞌo chiiaa, teꞌta Riosiwichio iyorikache yasitonariamewichiopua.
Piie taawechi Eesusi uꞌyepanioi kukuchio, iꞌkawichioo kaawerumari itamichiopua Riosio, Eesusi masiteraa teꞌyariaipua Eesusi uꞌyepapuaichioo.
Nape Eesusia, chaanekapua masiterao:
Waikao Eesusia, puꞌka kukuchichi seekarepaka, ahpo Noono paparaka kaawerumari yahchesoopua, uumatotiapua waꞌao.
Piie taaweo aaata tijoe eenariapua Eesusi neꞌnemiao, puuua chaanekapua Eesusio:
—Kaaweruma Masitari, ¿ihtana iintotarenia ki wahjiamesi ahjari noꞌo iinuepuamichioo?
Eesusia nehjiakapua puꞌkao:
—¿Ihtana tiiachipa noꞌo tísia kaaweruma teewamemua? Teꞌta kaawerumaa, piiripi waꞌapiche puuua, Apoe tísia teꞌpa kahtiame Riosiche. ¿Waꞌa tiiamekosa noꞌo eꞌriame muuua? Weeh, puꞌka aamo ki wahjiame ahjari iinuenarewachi simiyameo, noꞌo Noono nuurarira eꞌweka yasitopuachepua.
Waikao tijoea cheekapua nehjiakao:
—¿Ihtanapu nuurari noꞌo eꞌwemiaa?
Waikao Eesusia chaanekapua:
—Kaꞌte meꞌya, kaꞌte suwepori ihsi, kaꞌte ichiko, kaꞌte wistumitia muuua aaatao, ki kaawe yorapuawichioo,
aamo yayawao yoorepuapua, aamo piirechioi kaawe eꞌraka tetewipuapua tiameo, aamo waꞌapichitia.
Waꞌa chiiopua Eesusio puuu tijoea, chaanekapua:
—Yooma puꞌkao neeea, yooraka yasitokame neeeapa, temarikai oꞌinia. ¿Ihtanajupu noꞌo toitiaa naaju pehjio?
Eesusia waꞌa chiiopa puꞌka tijoeo, puꞌka pichiwarira naneꞌrenariaapa, chaanekapua:
—Teꞌta kaaweruma enenariaa, yooma nehjipuapua aamo iinuekao, waꞌa iintosaapa muuua, teꞌta tooremuka mochikamerao, puꞌka ihkokepuapua waꞌa iintosaapa waikao. Waꞌa iintokame enesaamua, tewekachikamera iinuemerimua aamo teꞌta pichiwari paarasario, puꞌka ki wahjiame ahjario, aamo iꞌyáo. Yooma puꞌka iintosaapa muuua, noochi enapuapua waikao, noꞌo yeetowa enepaka.
Waꞌa chaanetiapa puuua, yuuweeme akipakapua, noꞌrakao, ki ookapi tomiwaemekapa puuua, kihta wekateme eꞌramekapa puuua.
Puꞌka noꞌrasoopua Eesusia, chaanekapua ahpo keepuameo:
—Ihjia tísia pichiwapua: aaata tísia tomiwaemea, tísia eerina tiiame puuua, ahpo Riosi yeꞌkarichi pakimiao.
Eenechi aamo chaaniamenia: aaata ihtaoi teꞌta paarasatiamea, epeche ki tehki tiiame piiripi tumusari animari iꞌikia puusirachiami uꞌmatoteniameaa, ki aaata teꞌta tomiwaemechitia ahpo Riosi yeꞌkarichi pakimiáo.
Masiteniamea waꞌa tiame inamukapao, epeche tahpitika erapakao, chaachapakapua Eesusio:
—¡Aa, naakona! ¡Waꞌa teesoo aatanakamera newimeripua?
Waikao Eesusia kaawe neꞌnepakao, chaanekapua:
—Ihji newitoniamea tiꞌtijoewichioo, kiisi ahsepame tiiamepua, nape Riosiwichioo kaꞌi.
Waꞌa chaachapatiopua Peeroa, chaanekapua Eesusio:
—Kaawechupena teeme aamo masitewaraa, yooma taamo iinueriao, toakamepua. Waꞌa tiiao uumeri teemea puꞌka paarasario, ¿nape ihtana paarasaripu puuua?
Waikao Eesusia, cheeka nehjiakapua Peeroo:
—Kiisi wehchi wichimeri ihji noꞌo chiiaa: Yooma ihta weemeratatiachi taawechi asisoo, neee Tijoe Tijoetukameo yasipasoopua tiame, noꞌo tísia peenia tiiamechi yeꞌkarichio, neeea aamoo noꞌo kuꞌika katewemeri ajawamania, puꞌka iꞌisaeri oosa marikichi aampa ooka tetejimarichio, kateweri enemichio.
Yooma aaata ahpo iinuwa toakamea noꞌowichioo, naatichitia: ahpo kariwao, ahpo papachi, ahpo pipini, ahpo yayawa, ahpo tatana, ahpo weewa tiame, epeche ki ahpo toariachitia kiapuamepua Riosieo, uꞌmatoame piie sientoo siꞌsiento paarasari kiapuamepua, waꞌa kehki kiꞌyakameaipua pehjio, weemera ahjari kiameripua tiameo, ahkasi ki wahjiamesi.
Waꞌa Riosi weemeratariachiopua, yooma napati waꞌachitia paarasateka mochipuamepua, napati teꞌterewa tiiame, ki iꞌwa weeechitia.
Eesusia, Peero nehjiaka kajusaapa, yooma taamo waꞌa keepuameo, piirechi waꞌachitarichi taamo nayewekapua, ahpo yeꞌkarichi simiyame. Puuua eee cheekapua: Ihji Riosi yeꞌkarichi kiapuamea, aaata tekipanakame nateteniameka tiiamepua. Aaata teekoa echakamea, paꞌa piari werisika simiriataipua aaata tekipaname iꞌyamiaopua.
Watanichi keenakoopua waꞌasi tiame, eenechi simiriataipua wahjachi tekipaname iꞌyamiao muuwaeka nehjiwachi, waꞌamiahka ajariatapua wahja kihta yoorame.
Puꞌkaoi chaaniatapua: “Noꞌo echiwachi siimpamitia eemeai tekipanamiao, kaawe aamo natetemane”, chaaneriatapua. Puuuai, waꞌachi siimpariatapua tiame, tekipanamiao.
Oowetawe asitoio waꞌachi iintoriatapua, arikiriopua tiame, tekipaname iꞌyamiao.
Marikichi simiyachiopua aario, wahjachi waꞌami ahka oowera ajakame tewakatapua. Puꞌkao chaaneriatapua: “¿Achinikai ki tekipanakame eemea, ehpe taawechio?”
Ihjia chaachapariatapua: “Ki aaata takewakopa”, chaachapariatapua. Waikao takewameraa chaaneriatapua: “Siimpamitia eemeai noꞌo echiwachi tekipanamia.”
Neipao teekoraa cheeriatapua ahpo tekipanakiame paamiratiao, nateteniachi asisoopa aario: “Natetemitiamua noꞌo tekipanakiao, pipiripi paaesika, neipa eꞌenakamechi oꞌineka.”
Marikichi keenako aari tekipanamia eꞌenakameopua, ahsieme piie taawe yowiwame sotateriataipua puꞌkao.
Pahcha piari eꞌenamea epeche ahpo natetepo orakoriataipua, nape waꞌapi kehki piie taawe yowiwame kiatiapaopua.
Waꞌa ikitaapua, kiisi kaawe erakokao, chaachapariatapua ahpo teekoo:
“¿Iꞌka kuꞌitapi waꞌapi tekipanakameoi, waꞌachi kehki natetere muuua tamochitia, taamoo yooma taawe tekipanakoipua, tatae aiwakao?”
“Ejeꞌe —chaaneriatapu teekoraa—. ¿Ki piie taawe yowiwamewichiokosa eꞌenakame eemea aamo tekipanamiao? —chaaneriatapu teekoraa puꞌkao—. Ahsieme aamo natetekamenia aamoo.
Natetetiame muuuapa, yaapi noꞌrasa. Iꞌka neipa eꞌenakameopua, nooe waꞌa kehki eꞌrekapa, waꞌa kehki natetekamenia.
¿Ki noꞌo iintonaria iintotarenia naajuo, noꞌo waꞌapi tomiwaeo? ¿Tísia ikotuchiamekosamua naaju, iꞌka nooe noꞌo oowe eꞌreria nateteria toomi?”
Waꞌa cheesapa Eesusia, cheekapua:
—Waꞌachitia noꞌo Noono yeꞌkarichi muimeria, neipa kuwachi waꞌasi eꞌenakamea noochi paparamiao, pukeri oꞌiniachi pahcha eꞌenakamechitia noochi paparamia, waꞌachitia napati kiapuamepua, noꞌo Noono tewekachi kahtiameeopua.
Eerusareni siimpapooio Eesusia, taamo ahpo oosa mariki aampa ooka masiterao poanachi iꞌtokao, chaanekapua:
—Née, Eerusareni siimpani teemea ehpeo. Waꞌao neee Tijoe Tijoetukamea, isaeri tioparachi neeseriosie nanaaramechi nehjipuamepua, iyoteri tiꞌtijoechi. Puuu tiꞌtijoea, noꞌo merinuremapua.
Waꞌa noonowitioopua tísia noꞌo naꞌaresao, tísia noꞌo wepisaopua tiameo, ki isaeri tiꞌtijoechi kiapuame neeea, kurusichi chuhchaka merimichiopua. Nape waꞌa yooraka meritiainia, paika taawe iꞌtoio, oijenamerinia eenechi.
Eesusio Eerusareni siimpanioiopua taamo ahjameo, Sewereo uupiraa, ooka ahpo tatana ahjama eenakaopua, Aakowo Waaniopua tiame Sewereo tatanarao, Eesusichi eenakaopua chopokorieka weripakapua Eesusio, tesiwa cheeka nayewekaopua, itapiti itanareka.
Eesusia waꞌa iintokopao, iinatukekapua cheeka:
—¿Ihtana eratoame muuua?
Waikao puuu oowitiamea chaanekapua Eesusio:
—Paamira, neeea aamo itamia eenakamepua, iꞌka ooka noꞌo tatanao, aamo yeꞌkarichi yasipasaamua, aamo kahtiachi nenekuo, chokichi mochitejeraninia, piiripi ahjamina, piireo owemina.
Eesusia waꞌa chiiopa puꞌka oowitiameo chaanekapua:
—Muuua kiisi inatamemua aamo itayao.
Waꞌa cheesaopua Eesusia, oowitiame tatanara iinatukekapua:
—¿Anachamerikosa eemea naaju, noꞌo paasowachi iijimiao iijika, tisiwa chihpuameoipua puꞌkao?
Aapoeo chaachapakapua:
—Ejeꞌe —chaachapakapua—, anachaka iijima teemea.
—Eemea kajutarepua kajuya puꞌka iijikao, nape puꞌka noꞌo neneku mochipuameo, ki neee iintomeripua puꞌkao, apoe noꞌo Noono iintomeripua puꞌkao.
Waikao teeme oosa marikia, waꞌa chaachapame inamukapa puꞌka tehtemario, nekumeka teemea puꞌkao.
Waꞌa iikopa taamoo Eesusia, taamo chaanekapua:
—Eemea tetewamepua weeweruma tiiarieme yaꞌyawichio, tísia eꞌraka yooraka tetewamekopua ahpo yoorewachi mochikameo, tísia ahpo utewarieo saaeteka.
Nape amochio eemea, ki waꞌa erakoka mochimetepua Riosichi iyoriamea. Ohso kaawe eemea, aaata paamiratuame enenariamea, eemekamera yorakiamera enemeripua aaata aamo ahpoo, kihta aamo weruma uuka.
Eemea amochio epeche weruma enenariamea, yorakiamera enemeripua.
Waꞌa teeremeripua, neeeai Tijoe Tijoetukameai ki noꞌokamera yorakepuawichio, eenakamenia. Neeea Tijoe Tijoetukamea, ohsotia aamokamera yorakemia eenakamenia, ahkasioi noꞌo ahjarioi nehjimia, mukiwachisi, ki ookapi tiꞌtijoewichioopua, pejana nateteteka kokosapuameopua, tatakoririawichioo.
Taamo Eriko oꞌinia puuyatioio, ki ookapi Eesusi ahjama eꞌenatiapua.
Pooechi nokisinioio, ooka ki mamachiriame tetewitiapua pooesuwe mochikame. Puuua waꞌami taamo uꞌmatopoio, Eesusi sisinamukapua, waꞌami ihtoame inamukapa. Puuua chaachapakapua:
—¡Muuu ehkoriami Raawitaruchi eenameee! ¡Taamo tesiwe eꞌresa pahchuu, tísia tesiwa erakoka chaachapame teemeaaa!
Waikao ookapi waꞌa nokisiamea taamo ahjamao, ihchi mochinuriaipua puꞌkao taꞌomaka. Nape aapoeo ohsotia epeche weeru sisinamukapua Eesusio, chaachapaka:
—¡Paamíraaa, Raawítaru ehkoriamichi eenámeee, Taamo tesiwa eꞌresa pahchúuu!
Waikao Eesusia paaekapua weripakao, waꞌa ikisaapua iinatukekapua puꞌkao:
—¿Ihtana aamo yorajerani eemea?
Waikao ki mamachitiamea, muuenati naewakaopua waꞌasio, chaachapakapua:
—Paamira, taamo ki mamachiria sautejerani teemea.
Waikao Eesusia tesiwa eꞌrepakaopua puꞌkao, puichi seekarepakao, sautekapua puꞌkao.Ikanati kaawe maꞌchiriame itipitekapua. Waikaopu ki mamachiriame sautetiameai waꞌa, Eesusi ahjama nokisikapua tiame siimpaniachi.
Eerusareni keꞌchu asinioio, Wepaje tewaniachi ajasitioopua Ooriwo roomosachi moꞌmoenakao, Eesusia ooka ahpo masitera uhjurakapua chaaneka:
—Eemea paao siimpamitiapua, maꞌchiachi mochiwachi. Waꞌa teimeri eemea piiripi uuru yeꞌira, oowira taanaeme. Puꞌka uuru taanarao oꞌyaeka chuhkuao, naꞌsonasa noꞌo uꞌyepapuapua.
Aaata aamo waꞌinesoo, chaanepuapua puꞌkao, aamo Paamirae iꞌyetonuretiamekopua, kuꞌitapi, ehjepa upapo tuutiamekopua eenechio.
Ihji uuru upatiamea, ehkoriami chanitiame pichiwa eneriapua, waikami Ehkoriami Riosi cheeriaopua, ahpo nayewaturachiopua Iyoterichio. Eee cheeriaipua:
Siioni  muuwari mochiwachio, chaanepuapua puꞌkao:
“Neꞌneo eemea aamo Yawichio;
tesiwa teetoka yasitoamepua uuru taanarachio.”
Puuu ooka Eesusi masitewaraa waikao, yooma waꞌa noonowirepua waikao, Eesusi uhjurariachitia.
Ehjepao Eesusia puꞌka uuru taanara iꞌyepatiaapua, wisasori ipeteka yaasetokapua.
Waikao muuwaeme puuyeka ajakamea uumatopuachio, wisasori ipetesiapua uꞌmatomiachio. Wahjachi puuua, kuhsisawa ipekesiapua, uꞌmatomiachio.
Waikao pahcha nokisiamea, pukamina nokisiamea tiamea, weeru chaachapasiapua siinasikao:
—¡Nee tetewísaaa, ehkoriami Raawi yawichichi oꞌinia enamériii! ¡Teꞌta kaaweruma Yawichi Riosichi eenámeee! —chaachapaka siinakosiapua simipakao.
—¿Aatana ihjia naaju?
Eesusi ahjama nokisiamea chaachapakapua:
—Eesusi ihjia, Riosi Apoe nayewatura, Nasare ohjoeme tijoe, Arirea weeechi.
Eerusareni enasaapa Eesusia, iꞌisaeri tiopachi eenaka yooma puuyanakapua waꞌa nehjameo, yooma tarayameopua tiame. Meesa toomi naakuriwaniachiopua tiameo, yooma yakana ihpapasekapua, kooro nehjiwaopua korokariraopua tiamé.
Eesusia chaanekaopua puꞌkao:
—Ehkoriami Iyoterichio noꞌo Noonoa, chiiamepua: “Noꞌo kariwao, noꞌoche ahjama nayewapuawichio netetiamepua”; nape eemea ichikuame teesowara enepaterepua.
Waꞌa iꞌisaeri tiopachio, ookapi tiꞌtijoe ooweru tiame Eesusi naaeparepua, ki mamachiriame, chookopari kokoriame tiamé, puuua Eesusie ahpo sautemichio eꞌenariapua waꞌao. Waikao Eesusia, yooma sautekapua puꞌkao.
Nape waꞌa iꞌisaeri paꞌpamiratuamea, Eesusi ki maaepori iintokopao, kukuchiopua eee chaachapaka siinako chaachapachaniopua tiopachio: “¡Ee, taamo newipateri Eesusiii, ehkoriami Raawitaru yawichi oꞌinia eename oochiwaraaa!”, tísia nenekakapu paꞌpamiratuamea.
Waꞌa ijikikaopua, chaanekapua Eesusio:
—¿Ki inamuame muuua kukuchioi ihtana aamo chaachapachanio?
—Ejeꞌe, inamuamenia —nehjiaka Eesusia—. ¿Naakona ki iyonamekosa eemea, Ehkoriami Iyoterichi chiiao, iꞌka kukuchichitia teereniame, nayewaka chanitiameo, eee chiiachio?:
Ahkasi kukuchiai, nuꞌnunti chiiameai pehji,
aamo kaawe chaachapamapua.
Waꞌa chaanesopa Eesusio puꞌkao, uumatotiapua waikao Wetania mochiwachi. Waꞌa ajasisaapa, waꞌa cheꞌrepatiapua waikao.
Piario eenechi Eerusarenite eꞌenapanioio, Eesusia chorowapariaipua.
Puuua, chuuna tetewikapao pooechiami uꞌmatoaiopua, ahseka neꞌnekaipua, taakaekoipu eꞌraka. Nape puuua ki taakaeme eneriapua, saawarache weeriame. Waꞌa tiiopa puꞌkao Eesusia, chaanekapua puꞌkao:
—¡Kiisi taakemeri muuua waꞌasio!
Waikaopu chuuna saawaraa, ikanati waaropakapua.
Waikao teemea ikanati waꞌa iikopa puꞌka chuunao, iinatukekapua Eesusio:
—¿Achinikai ikanati wakiparepu?
Eesusia taamo nehjiakapua:
—Neeea puꞌka chuuna wakipatekane, itapiti ki kaaweruma iinueriopa, ki toayame taakemichioo. Pichiwa chiiame neeea iꞌkao: Waꞌachitia eemeai, aamo pichiwa Riosichi paparaka noꞌo itasoo, ihta itapiti ki kaaweruma amochi iinuemeo, pujime tiiamemua amochio, Riosi utewariraeo, kaaweruma taakiame aamo enemichiopua, Riosiwichio. Aꞌchitia kehchumaoi aamo eerina tiiaopua Riosiwichio aamo taakemiaopua, iꞌka kaawi kehchumakooi, kajuyamenia aamo puhjenekao, aamo iꞌka kaawi chaanekooio: “Waami paꞌwechi wichime”, waꞌa iintotekaoio, kajumania.
Yooma ihtaoi amochi eina tiiame Riosichi paparaka aamo puhjenurewa itanesoo, aamo ahsieme puhjetiame itipimamua amochio.
Ajasisaapa Eerusareni taamo siimpachio, Eesusia iꞌisaeri tiopachi pakikapua waꞌao. Waꞌa yooremina masitioio Eesusio, neeseriosi paꞌpamuratuamea Eesusi naaepakapua, puuu Uurio oꞌochetiamechitia uuniame tiame. Puuua iinatukekapua Eesusio:
—¿Aatana nuurewachi ihsina muuua iꞌkao? ¿Aatana aamo kiꞌyakamepua iꞌka aamo iintomichioo?
Eesusia nehjiakapua puꞌkao:
—Nape neee aamo iinatuketao pahchao. Puꞌka kaawe aamo nehjiasoo, aamo nehjiama neeeai waikao, aamo iinatukiao.
¿Aatanakamera iintokame Waani uhjuraka paatomichioo, Riosikosa puuua, aaata tiꞌtijoerikosaoi?
Waikao ihchi ahpo nayewekaopua, chaachapariapua:
Aaata tiꞌtijoerioiopua kaꞌchi iika uhjurario chaachapamete teemea, puꞌka yooma tiꞌtijoeria Waanio, Riosi nayewaturamekoo, erakoamekopua puꞌkao. Waꞌa tiiachio, maapori tiamepua taamowichioo, tamochi nenekamiopa puuua.
Waꞌa erakoamekapaopua, chaachapaka nehjiakapua Eesusio:
—Kiisi naneꞌriame teemea puꞌkao.
Waikao Eesusia chaanekapua puꞌkao:
—Waꞌa teesoo neeeai ki chanimapua, aatana noꞌo nuurekamekopua, yooma iꞌka noꞌo ihsimichioo.
Eesusia iinatukekapua waikao iꞌisaeri paꞌpamuratuameo:
—Ehsoo, ¿ihtana chaachapata eeme iꞌka waꞌachitarichi noꞌo aamo nayewamiao? Piiripi tijoea ooka tatanareriataipua. Ihji noonoraa chaaneriataipua piiripi ahpo taanao: “Taamo panijuwari eechichi siimitia tekipanamia.”
Ihji taanaraa nehjiariatapua ahpo noonoo: “Ki siminarenia tekipanamia”, cheeriataipua. Nape waꞌa cheekaipua simiriatapua.
Ehjepao piire ahpo taanaoi waꞌachi chaaneriataipua. Ihjia nehjiariataipua: “Siimania.” Nape waꞌa cheekaio, kiisi simiriatapua.
Ehsoo noꞌo tuuyemitiao, ¿aatanakamerapu ihji ooka tatanaraa, kaawe noonoikamepua ahpo noonochio?
—Pahcha simiyamera, ki siimo tuusa simikamera —chaachapakapua iꞌisaeri paꞌpamuratuamea.
Waikao Eesusia, chaanekapua puꞌkao:
—Eemea puꞌka pahchachitia teꞌteriamepua, ki eꞌweka mochikamekapa teꞌpa kahtiame noꞌo Noonoo. Kiisi wehchi wichimeri ihji noꞌo chiiaa: Rooma yawichiwichio koꞌkoparoamea, ooweru suwepori nokayamea tiame, iꞌkao ki Riosi yeꞌkarichi muimeri enesoo, eemea epeche ki muimeripua.
Eemea Waani Paatorio, Riosi kaaweruma tuuyewari aamo masitemia eenarioio, kiisi pichikere eemea puꞌkao, nape yooma Rooma kahtiame yawichiwichio koparoamea, suwepori tekipanamea tiame oowerua, pichikerepua puꞌkao, Waani chiiao; puuu koparoamea, suwepori tekipanamea tiame, pichikekamekapaopua Waani chiiao, ahpo ki kaawe nokaria cheriwejerarepua noꞌo Noono teꞌpa kahtiameo. Nape eemea puꞌka noꞌo Noonoe cheriwetiame tetewikaio, kiisi sewina erapakame eemea kaawerumachio, Waani Paatori cheeria pichikekaopua.
Eesusia kajusaapa puꞌka ooka tatanachi simiyame nayewakao, piirechi waꞌachitari oꞌinekapua nayewakao. Puuua puꞌka waꞌachitarichio cheekapua:
—Aaata tijoea, panijuwari echariataipua. Echisaapua, koꞌreteriataipua puꞌkao, waꞌa ikisaapa, satuneropuachi neteriataipua tiameo. Waꞌa iintosaapua, kai waapisi weeriame neꞌnesori neteriataipua waꞌa werika inatepuawichioopua yomachi maꞌchiachi echitiachio.
’Waꞌa ikisaopua tiameo, tiꞌtijoe tekipanameri takewariataipua. Yooma waꞌa iintosaapua waikao, wahka simiriatapua mehka, seenu weeechi.
Iꞌipaniachi asisoopua, aaata uhjurariataipua waikao ooka ahpo seekaraeka kahtia, neꞌnemichiopua puꞌkao, kehkina ahpo yowiria iꞌipatiameo.
Nape eechi neesetoka toitiamea wepiriatapua puꞌkao, piireo meꞌyariatapua, piirechi pehjio waꞌapi pasipuka kahsinariatapua moꞌorao.
Ehjepao teekoraa eenechi uhjurariatapua epeche weeka, nape puꞌkaoi, waꞌachi yoorariatapua tiame.
’Neipaopua waꞌasio, ahpo taana uhjurariataipua waikao: “Puꞌkao noꞌo taanakopao yooremakoipua”, eꞌraka.
Nape ihji tekipanamea puꞌka taanarakopao puꞌkao, ahpo chaachapariatapua: “Ihji tijoea, taamo teeko taanarapua, ihjipua, yooma ahpo noono iinuekao, yooma ahjama itipimeria; meritaria puꞌkao, teeme yooma ahjama itipipuawichiopua noonora iinuekao.”
Waꞌa erakosaapua, chapisa meꞌyariatapua puꞌkao.
Waikao Eesusia iinatukekapua puꞌkao:
—Eemea iꞌka noonowiriawichioo, ¿ihtana iintomio maaena eemea teekora enasaa, puꞌka tekipanameo?
Waikao aapoeo nehjiakapua Eesusio:
—Kiisi cheriwemapua puꞌkao, tísia naꞌara noonoikamekopa. Waꞌa iintosaapa teekoraa, piirechi ajawamapua ahpo eechichio, ahsieme nehjame ahpo iꞌipariaopua ahpo teekochio.
Waikao Eesusia chaanekapua puꞌkao:
—¿Ki iyonakame eemea Ehkoriami Iyoteri chiiao, eee chiiame?:
epeche teꞌta nateyame enepakamepua, teꞌta kaari naawarachi yachaniamechitia.
Iꞌka waꞌa tiame iintokamea apoe Paamirapua,
waꞌa tiiachipa tísia peenia eꞌriame teemea puꞌkao.
Pukaepa aamo chaanenania aamoo, puꞌka noꞌo Noonoe aamo kiaretiaopua uꞌyepuame eemea, puꞌka ahpo chiia yeꞌkarichi simiyame masitepuameopua tiꞌtijoerio, ki kaawe noonowiriopua neesetokao. Pukaepa wahjachi tiꞌtijoeri kiameripua puꞌkao, teꞌta kaꞌkarumara, kaawe taaketiamera ahpowichioo, pichiwa paparameopua apochio, teꞌta iyorika mochitoame.
Nape aaata noꞌo Noono ahpo karitachi naawarachi yahcheria tehtechi motochikamea, pihtumeri puuua. Puuu tehte aaatachi wichisaa, piwiyame pihtunamapua puꞌkao.
Puuu neꞌneseriosi paꞌpamiratuamea, iꞌka chiia keepusaapua, naneꞌreriapua Eesusio, ahpokamera nayewaka chiio.
Pukaepa chapimo oꞌrariaipua Eesusio, nape waꞌatia toakapua majawiapa tiꞌtijoerio, puꞌka tiꞌtijoeo ooweruopua tiameo, Riosi nayewatura erakoamekopa Eesusio.
Eesusia eenechi waꞌachitarichi nayewekao, chaanekapua puꞌka keepuameo:
—Riosi yeꞌkaria naatika tiamepua, aaata yawichi ahpo taana nenewiwawichio, pahkotakameka tiiamepua.
Ihjia ahpo taꞌpechi weweripateriao, yooma tiꞌtijoe ooweru tiameo, aaata ahpo paajutenariakamera paajutenureriataipua, nape paajutetiamea, kiisi aaata eꞌenareriataipua.
Waikao wahjachi ahpo weweripateriapechi uhjurariatapua tiame, eenechi paajutemichiopua aaata wahjachi. Iꞌkao chaanesa uhjurariatapua: “Chaanemitiapua tiꞌtijoeri paajutekao: Noꞌo teekoa, kooame wasikame weerotiapua waꞌasi. Wakasi wiꞌwiyame pasuriapu koꞌisa, aamo paajutiapu, waꞌa siimpaka koꞌkomichio, ahpo nenewiwa pahkotaniachiopua.”
Nape puuu paajutetiamea tiameo, kiisi eꞌenariatapua aaataoi. Nape puuua ookapio, ahpo wasachi neꞌnemia siimpariatapua; wahjachia ookapi, ahpo tehkiwachi uupariatapua ohso kaawe.
Wahjachi pehjia, yawichi uhjurariao, chapisa wepika koꞌyariatapua puꞌkao.
Waikao yawichia tísia nekakao, ahpo soontarowa uhjurariatapua waikao, puꞌka tiꞌtijoe koꞌyameo, koꞌimichiopua; waꞌa ikisaopua yooma koꞌisaopua waꞌa mochirachio, kosinureriatapua puꞌkao.
Waikao yawichia, chaaneriatapua ahpo weweripateriao: “Yooma yoratiame iinuemenia iinuemeko nenewipuameopa, nape puꞌka ki eꞌnakameopua teꞌta paajutetiaio, kiisi reesisemania puꞌkao, noꞌo neewiwa pahkochi muimichio.
Ohso kaawe eemea, ahkaoi pooechiami ajapasikao, aaataoi paajutepuapua”, cheeriatapu yawichia.
Waikaopu yawichi weweripateriaa, waꞌa noonowiriatapua waikao, yooma aaataoi paajuteriatapua waikao, kaꞌkaruma tiꞌtijoeri ki kaꞌkarumaoipua tiame. Waikao yooma aaata paajutetia eꞌenakamea, apoche puuua pochiriatapua nenewiwachio.
’Ehjepao Yawichia waꞌa eenaka neꞌniaio yoorekoo, aaata tijoechi neꞌneka itipiriatapua, puꞌkao ki nenewiniachi wakirataniame chuhchaka eenariopa.
Puꞌkao chaaneriatapua: “¿Achini ihsika pakikamua iꞌwasio, ki nenewiwachi enapaniame wakiraekai?” Nape puuua kihta nehjiaka ihchi itipiriatapua.
Waikao yawichia chaaneriatapua waꞌa neesetowao koꞌkopuachio: “Purimitia puꞌka tijoeo sekachi tonochi tiame, waꞌa ikisa maꞌchi ipamitiapua puꞌkaopu tukapachi ki maꞌchiachi, waꞌao teꞌta naarakoniachi; waꞌao tahpitika chaniwachi taameraopua kiꞌsukao.”
Riosi yeꞌkarichi muimichio paajutetiamea, ki ookapipu, nape waꞌa muimichio uutiamea, paikapi waꞌapipua, piipakame wakiraemeche.
Paꞌpariseroa, neipa apochi utewaeme nayeweretia Eesusie, puuu paꞌpariseroa Eesusi ahpo chapimia kateweriapua. Puuu paꞌpariseroa, itapiti iinatukemo oꞌrariaipua Eesusio, Eesusi nehjiarichi chapinariapua puꞌkao, ahjae wenejipuameopua.
Waꞌa chaachapasaapua ahpominakamera teꞌtiameopua, aaata tiꞌtijoe uhjurariapua Eerore yawichichi teꞌteriame ahjama, Eesusio chaanemichioopua:
—Masitari, naneꞌrena teemea aamoo tísia pichiwari chiiamekopua, pichiwa teꞌta Riosichi simiyame taamo masitiamekopua aamoo, aaataoipua napati waꞌachitia tetewamekopua, ki aaata epeche werumaka tiiame tetewika.
Waꞌa tiiopua aamoo, taamo tuuyemitiapua, ¿kaawe ohjoare nateteniaopua Rooma ohjoeme yawichiwichioopua, Seresa tewaniamepua?
Nape Eesusia naneꞌriapa puꞌka erakoao, ahpo itapitichi wichijeraka chaachapopao, chaanekapua puꞌkao:
—Wihkuame eemea. ¿Achinikai itapiti chairachi noꞌo wichitenare eemea?
Ehsoo, noꞌo kiꞌyaopua piiripi toomi yawichi koparoa.
Eesusia uꞌyepatiaapa puꞌkao neꞌnesaa,
—¿Aatanajupu ihji toomichi kahtiame nanariraa, aatanapu teewaraapua tiame iꞌka toomichi iyotetiame?
Aapoeo chaachapakapua:
—Seresa yawichi —chaachapakapua.
Waikao Eesusia chaanekapua puꞌkao:
—Waꞌa teesoo puꞌka yawichio, ahpo kiajerakamera kiapuapua, toomikamera; Riosio ahpo kiajerakamera kiapuapua, iyoriwakamera.
Waikaopua Eesusio waꞌa tiame inamukapaopua, tísia inatamekoopua, tahpitika erapakaopua, nonorakapua waꞌasi.
Puꞌka taawechi waꞌapioi, ookapi saruseo tiꞌtijoe waꞌa eꞌenakaipua Eesusi neꞌnemia, kiꞌtio tuuyamekapua eenechi ahjaniameo. Ihjia iꞌka iinatukekapua Eesusio chaachapaka:
—Masitari, ehkoriami nuurarichio, Moisea cheeriaipua: Aaata tijoe paꞌchira neewikai ki taanaeka mukisoo, waꞌapi poonira ahjama neewinuriamepua, paꞌchi uupirao, ahpo tatanao ahpo paꞌchi tatanarachitia enemichiopua.
Wee, aamo tuuyemane aachin teeeriaopua aaatao iꞌwao taamo mochiwachio. Piie taaweo, oowisani ahpo poponiemea, pahcha simiyame paꞌchiraa, neewisache waꞌatia mukuriataipua ki tatanataka.
Waꞌachi ijikiriatapua wahjachi poponiraai, ahpo paꞌchi uupira ahjama nenewikaméa, waꞌatia ki tatanátaka yooma pipiripi wahjipariatapua, ahkasi yooma oowisanisi kajuka, kiisi tatanataka wahjipakao.
Yooma iꞌka wahjipasoo, oowitiameai mukuriatapua waikao.
Wee, ihji oowitiamea, yooma puꞌka oowisani ahjama neewikame enesaa, ¿aatanakamerapu teꞌta kuunaraa iꞌka oowitiameo, iꞌka oowisani ahpo poponieme ahjama nenewikamea, pichiwa enesoo eenechi ahjapuameo?
Waikao Eesusia nehjiakapua:
—Eemea sewina chaachapanipua, kiisi machiyapa eemea Ehkoriami Iyoterichi chiiao, ki machiyapa tiameo, Riosi utewarario.
¿Ki naneꞌriamekosaai eemea wahjipakameo, eenechi ahjarichio, kiteremerikopua nenewiniameo? Waꞌa eenechi ahjatiachio, tiꞌtijoea oowerua tiame, Riosi kuꞌkuira tewekachi ohjoemeka teꞌteremeripua.
Nape puꞌka eenechi ahjaniamechi naewaniachio, ¿ki iyonakamekosa eemea puꞌka Ehkoriami Iyoteri chiiao? Riosia eee cheeriaipua:
“Neee puuu Apoea, Aurani Riosiwaraa, Ihsa Riosiwaraa tiame, Aakowopua tiame Riosiwaraa waꞌachi.” Riosio puꞌka Riosiwarako tuuyoiopua pehjio, wahjipakame eneriaipua waꞌasio. Riosia waꞌa cheekao, simitiameko tuukamepua ahjaniameo, nape ki weeechi weerewa weerewaeka. Waꞌa teeresoo ki aamo chaachapachitia tiiame puuua, wahjipatioo ki eenechi ahjaniameko tuuyao.
Waꞌa tiiame inamukapa yooma waꞌa napawikamea, maꞌchiame chiiopua Eesusio, tísia peenia tiiame chiiopao, ki teesa puꞌsereka inamukapua waikao.
Waikao parisero tiꞌtijoea naneꞌriapa saruseo tiꞌtijoeo, newitoriopua Eesusio, ahpo poanapuka teesa, kateweriapua ihtanachi chapipuameopua Eesusio.
Waꞌa ahpo katewesaapua, aaata teꞌta peeniamera Moise nuurari, uhjurariapua waikao Eesusi iinatukemichioo:
—Masitari, yooma puuu Moise Riosie kiaretiaa nuurari, ¿aachin tiamerajuarepu epeche nateyameraa?
Eesusia nehjiakapua puꞌkao:
—Epeche nateyameraa, ihjipua: “Aamo Paamira Riosio, yomatiame aamo iikae nakipuapua, yomatiame aamo eꞌrae iikachi, yomatiame aamo inatarie.”
Puuupua epeche nateyameraa, teꞌta weruma teꞌterepuamea.
Ookachi simiyamea nuurari, ihjipua tiameo: “Aamo piirechiopua, aamo waꞌapichitia nakipuapua tiame.”
Yooma Riosi nuuraria Moiseo, ahpo naewaturachiopua tiameo, ihji ooka nuurari nokipua ahsepari teereniamepua yorapuameo.
Puꞌka nehjiasapa, iiweta waꞌa mochikopua pehjio, iinatukekapua pariseroo:
—¿Ihtana erakoame eemea, Riosie Weratiameo? ¿Aatana ojochiwarachi eenameko maaena eemea puꞌkao?
Waikao paꞌpariseroa nehjiakapua:
Waikao Eesusia chaanekapua:
—Waꞌa teesoo, ¿aatia tiiachipa Raawitaruai ahpo Paamira teewarepua Riosie Weratiameo, Riosie ahpo iyoteteniaio? Ehkoriami Raawitarua ahpo Iyoterichio, eee cheerepua:
Teꞌta noꞌo Paamiraa, chaanekapua noꞌo Paamira Weratiameo:
“Noꞌo ahjamina yasipamitia muuua,
ahkasi noꞌoo, yooma aamo seepurawao,
aamo taratere toapachisi.”
Waꞌa cheekame enesoo Raawitaruo ehkoriamio, ¿achini teeka Raawichi eename enetapu Riosie Weratiamea, Raawitaru waꞌapioi ahpo Paamira teewakamekoopua puꞌkao?
Iꞌka waꞌa chiia Eesusio, aaataai paꞌpamuratuame waꞌa keepuamea, kaꞌchi iika nehjiame erakokapua. Waika taawechi oꞌinia waꞌanao, aaataai ki iinatukeme erakoapua Eesusio.
Neipa iꞌkao Eesusia chaanekapua ahpo masitia tiꞌtijoeriopua, taamo ahpo masiteraopua tiame:
—Iyoteri tiꞌtijoea, parisero tiꞌtijoea tiame, Moisetaru nuurari neesetora enepakamepua.
Waꞌa iikamekopa puꞌkao, puꞌkakamera eꞌweka mochitopua, Moisetaru nuurarichi simiyame nokisika, nape kihta aampachi naꞌroetiameo nokisipuapua, puꞌka ahpo naꞌroeriopua, puꞌka aapoe ahpo naꞌroeriaopua, aapoe waꞌapioi ki ajasepa yoorakao.
Tahpitika pehtiame tiiamekoopua yorajerawa, aaataoi ki chewame tiiameopua yoorakao; Aapoeo sutueoi ki ihchepame erakoamekopua pukachio yorapuaichio, tísia pehtiamekopaopua puꞌkao yorapuao.
Yooma ihji iꞌka yooraa, ahpokamera kaawe tetewipuawichio nokayamepua, weeweruma iyotetiame Ehkoriami Iyoteri eꞌwewa chiia, kutachi chuhchaka ohjowa puꞌseriamepua, ramakachi tiame. Ihjia tiameo, ahpo wisasoriwa suuwerachio, itapiti peenia tiiame chucheraeme ohjoamepua.
Pahkochi koiꞌrachioi epeche kaaweruma yasirachi mochinariamepua puuua, napawikarichioi tiame epeche peenia yoratiamechi momochinariamepua tiame.
Ihjia wahka ahpo natepaniachioi poowechio, kaawe ahpo yooreka teepotajeramepua masitari teewaka.
’Nape eemea teꞌta yoorekao, aaataoi ki masitari tewapuapua, yooma eemea Riosichikamera aamo poponiemekapaopua, teꞌta pichiwari Masitari iinuemekapa, piiripi waꞌapi, Riosie Weratiame Eesusi.
Kaꞌte aawataoi aamo noono teewamitiapua eemea iꞌka weeechi mochikameo, teꞌta iyoriwa yoorekaopua; teꞌta aamo Noonoa, teꞌta teꞌpa kahtiamerapua tewekachi, káii waapisi teꞌpa.
Eemea aawataoi ki aamo neꞌnetosiame tewapuapua, iꞌka weeechi mochikameo, neeechekopua Riosie Weratiamea, aamo neꞌnetesiamea aachin teeka aamo teetomiachiopua.
Amochio eemea, epeche weruma tiiameraa amochio, apoe inisiame enemeripua itapiti aamo yorakewao.
Puuu ahpo waꞌapi werumatamea, yooma tesiwa erapatepuamekaitepua; nape ki ahpo weruma uuyameraa, puuukamera werumatapuaitepua.
’¡Ai eeme iyoteri tiꞌtijoea, parisero tiꞌtijoeopua tiame, kiisi ahjachi kaawe simiyamechi chaachapamepua! Eemea waꞌa chaachapakao, aamo waꞌapi yeetepamepua Riosi yeꞌkarichi muipuao. Eemea ki muinarepua muiyao, nape kiisioi ki toinariamepua eemea aamo piirechio, Riosi yeꞌkarichi muimichioo.
’¡Ai eeme iyoteri tiꞌtijoea, parisero tiꞌtijoeapua tiame, kiiisíoi aamo inata chaachapame eemea! Eemea, ooweru kukunara kariwara uꞌyamepua. Eemea tiameo, tiꞌtijoeeo kaawe aamo tetewipuawichioo, ki eꞌnekuma niꞌochame eemea. Eemea waꞌa aamo nokariawichioo, tísia kokosa yorapuame eemea Riosieo.
’¡Ai eeme iyoteri tiꞌtijoea parisero tiꞌtijoea tiame, ki kaaweruma inatameai chaachapame eemea! Ahkaoi ohjopamepua weeechiamio paꞌwechiopua tiame, ahpo naꞌnaritomeri iꞌyakaopua amochitia nokayame enepámichiopua. Waꞌa nokaka eemea aamo teꞌta kokosa aiwapuame epechetame eemea.
’¡Ai eeme! ¡Ki mamachiriameai eemea, aaata piirechi ki maꞌchiriame neesetoka panitonariame eemea! Eemea chaachapamepua aaatao: “Aaata tiopae pichiwata ahpo iintomiao, kihta nateyo tuuyame eemea; nape tiopachi maaniamee oꞌro ahpo pichiwatasoo, tísia nateyameko tuuyame eemea.”
¡Kiisi ijinatame eemea! ¡Kiisikoi mamachiriame eemea! ¿Ki tiopachi upatiamekapapu oꞌroa, epeche nateyame enepakamepu?
Eemea tiameo, chaachapamepua: “Riosi tepawetiamechi natewataka iintomo tuuniamea, ki nateyameko tuuna eemea; nape waꞌa oowewa towatiamechi aaata ahpo iintomo tuuya pichiwatasoo, nateyameko tuuyame eemea.”
¡Kiisi mamachiriame! ¿Ihtanakamera epeche nateyamera maaena eemea, Riosi tepawetiachi toatiamera oowewari, naatikosaoi, Riosi tepawekamera? ¿Ki puuu oowewaria epeche nateyamepua, Riosi tepawechi toatiamekapa?
Riosi tepawetiae ahpo iintomo natewatamea, ki Riosi tepawetiachiche nayewaka chiiaitepua. Yooma waꞌa maaniame toꞌwetiamechi ahpo natewatai chiiamepua.
Puuu Riosi tiopachi ahpo nateyataka ahpo iintomochamea, ki tiopachiche ahpo natewataka chiiai chiiamekaitepua, Riosie ahpo natewatai chiiamepua, Riosiai waꞌa yooremina kahtiamekopua tiopachio.
’¡Ai eeme iyoteri tiꞌtijoea, parisero tiꞌtijoea tiame, kiisi aamo erakoa chaachapame eemea! Eemea oosa marikio, piiripi poanatakiameai, Riosiwichioo, yooma itapiti echitiame pahchiraopua, meenta pahchirachitiaopua, aanisioipua pahchiraoi, koomino pahchiraoiopua tiameoio, ki eꞌwaka mochitoame eemea epeche nateyameopua Riosi nuurario, iꞌka teꞌta kaaweruma masiteniamechitiaopua: tísia kaaweruma eneniame ahpo wahjachiopua, tesiwewa eꞌreniame aaata, teꞌta Riosi nuurari iyorika yasitoniame. Iꞌkakamera yooraka mochimete eemea aamo wahjawichioo, kiisi wahjiame teewetoka.
¡Eemea ki mamachiriameai, aaata neesetonariame eemea! Eemea tiꞌtijoerio, ihta nuꞌuti ki kaawe tiiamekoi tísia teripo chaachapamepua; nape eemea waꞌa chaachapaio, epeche ki nuꞌuti ki kaawe nokayame eemea, Riosiwichioo.
’¡Ai eeme iyoteri tiꞌtijoea, parisero tiꞌtijoea tiame, ki ahpo masitia nokayame! Eemea pehtori tísia ohchorewaemeka teꞌtiamepua. Aampache aamo papakoame eemea, nape aamo yooreminao tísia ohchorewaeme itipitekaopua, aamo ki kaawe nokaka ichikoriaeo, eemea tiameo, aamochewichio tahpitika erakoamepua yooma ihta itapitichio.
Eeme paꞌpariseroa, kiisi mamachiriame tiꞌtijoe: aamo yooreminakamera papakopapua pahchao, waꞌatiao maꞌchioi papakotiame itipimapua. Waꞌa tiiame papakotiame enesaa eemea, yooma aamo yooraai kaꞌkaruma enemapua waikao.
’¡Ai eeme iyoteri tiꞌtijoe, parisero tiꞌtijoe tiame, sewina erakoai chaachapame eemea ki kaawerumachi! Eeme wahjipame toaniachika teꞌtiame eemea aamo yooreminao, maꞌchio peenia yooraka tosawetiame, nape yooreminao, tahpitika tiiamekaitepua pikakameo, oowera tisiwa eiwepua tiiame.
Waꞌa teꞌtiamekai yooreminao, maꞌchio kaꞌkarumaka teꞌtiamepua, nape aamo yooreminao pochikame kahtiaipua aamo wihkuariao, aamo naꞌarariaoipua tiame.
’¡Ai eeme iyoteri tiꞌtijoea, parisero tiꞌtijoeapua tiame, kiisi kaaweruma erakoai waꞌa chaachapame eemea! Eemea wahjipame wetemajira wejayamepua, aaata Riosi nayewatuame meritioopua, kaawe erakoamekapa. Waꞌa teꞌtiameai eemea, tesiwa yoraretupua meꞌyakao chaachapamepua chaachapao, nape amochio ki waꞌa erakoamekai.
Ahkasioi eemea, chaachapamepua tiameo: “Teeme ehkoriami mochiriame enesaa, ki kuꞌimii teemea puꞌka Riosi nayewatura koꞌyakao, puꞌka eerara wiꞌsutekao.”
Nape waꞌa chaachapaio eemea, puꞌka noonowiria Riosi ehkoriami nayewatura koꞌyakame, puꞌka ojochiwarasisikameko tuuyamepua.
¡Ki waꞌachikosa nokayame eemeai, ehpiámikosaoi!
’¡Eeme siinowi iikamepua! ¡Sayawe tiꞌtijoe! ¿Aamo newipamio maayame eemea Riosi aamo kokosamiachio, ki teesa tiiame aiwapuameo?
Pukaepa amochi uhjuremania, teꞌta Riosichi simiyame nayewatura, teꞌta maꞌmachiyamera masitekao, teꞌta pepeneka yeꞌkamera, aamoo Riosichi oowe erapatemichiopua. Nape eemea puꞌkaoio, koꞌimerapua tiame ookapio; wahjachi puꞌkaopua tiameo, kurusichi chuhchaka koꞌimerapua; epeche wahjachiopua puꞌkao tiame, aamo napawikarichiamio, wepika kokosa aiwatemeri eemea, yomachi mochiwachiami waꞌachi nokimeripua naanaritoka.
Yooma puꞌka aamo ehkoriami ki kaawe noonowiriawichioo, yooma aamo ki kaawe noonowiriawchioopua tiameo, teꞌta kokosari iintomeri Riosia amochio. Yooma eemea Riosie kokosapuamepua, Riosi naꞌnayewatura koꞌyakamekapa, ehkoriami Aaweri taawechisi oꞌiniaopua, ahkasi Sakaria Werekia taanara taawechisi, puꞌkao eemea, naasipa Riosi iyoriwachi Riosi tepawetiachi ihsioiopua.
Neeea iꞌka kokosari Riosi iintomerio, ki nuꞌuti pichiwa chiiamenia, kiisi waꞌatia itipimeripua kii iintokao, yooma aamo ki kaawe nokayamechiopua.
’¡Ai muuu Eerusareni! ¡Muuu Riosi naꞌnayewaturao papaka koꞌyakamea, aamokamera noꞌo uhjurekoipua, Riosi teꞌta kaꞌkaruma nayewaturaopua! ¡Kehkinasa aamo naꞌpoanarekame neeea aamo tatanao, nuꞌnunti pipilochitia noꞌo masatere koominarekaopua, aaata totori yeeyera ahpo tatana koominariachitia!Nape muuu Eerusarenia ohsotia aamo waꞌinekamepua.
Pukaepa waꞌa teꞌterekamekapa eemea, aamo teꞌta iyoriachi tiopaa, ooruchi itipimeripua.
Aamo chaaniamenia tiameo, ki noꞌo tetewipuamekopua, ahkasi taawechi chaachapaniachio: “¡Nee, Riosi teꞌta taamo Paamira Tijoetukamea, kaawechupena tamochi eename puuuapa!”
Eesusi Eerusareni tiopachi machenaso nonoraka nokisinioiopa, teeme Eesusi masitewaraa tísia peenia tiiame peeniatewetiame tetewapa tiopa kaꞌkariwarao, chaachapasiai teemea:
—¡Néee! ¡Neꞌneo achini yooraka tísia peeniatewetiamepu tiopaa!
Nape Eesusia poanachi sewina tiame eꞌrapao, chaanekapua taamoo:
—Waꞌa tiiame tiiao ihjia, nape ihji waꞌa tiiame aamo tetewaa ehpe, meeriamahkaopua taawechio, kiisi raampata itipimiitepua tehte toꞌweraa. Yooma pihtuame itipimiitepua ruꞌmikao.
Waꞌa muuwarichi puuyasaapua, Oorio roomosate eꞌenatiapua waikao. Teeme masiteraa waꞌa yasipasoopua Eesusio, naaepaka iinatukekapua, piineri kahtioio:
—Paamiraa, wiitu iꞌisaeri tiopachi taamo cheeriao, ¿achinitio waꞌa ikimeri puuua? ¿Ihtana enetapua naania teerewaa, iꞌka wehjoari kajuyachi aamo eenechi enamiachiopua?
Taamoo nehjiakapu Eesusia:
—Waika taawechiami mochikamea, yooma noochi paparakamea amochitia, tísia kaawe ahpo inatemetepua, ki aawata ahpo wisikuemichiopua.
Waika taawechiamio ki ookapi eꞌenamerikopua: “Neeepua Apoe Riosie Weratiame”, chaachapame. Waꞌa chaachapakao puuua, ki ookapi tiꞌtijoeri wihkuemeripua, tiꞌtijoe, ooweru tiame.
Waika taawechiamiopua tiameo, ki nuꞌuti nasiwaniame inamupuamepua ahkaoi. Nape waꞌa teetoiopua pehjio, ki teꞌta majapuamepua pehjio, ki teꞌta kajuyachipuapua pehjio.
Piiripi tiꞌtijoeturia piirechi tiꞌtijoeturichi nasiwari mehtameripua. Piiripi yawichituwachi, piirechi yawichituniamechi nasiwasimeripua, ahpo soontarowae. Waika taawechiamio tísia toorewi aiwapuamepua, waikamio ihji wehjoari weeechiamioi tiame, ahkaoi ki muenati noonomeripua.
Nape yooma iꞌka ikiyoiopua pehjio, pukeri oꞌicharichi enemapua tísia iinya tiame aiwapuachiopua, ki teesa kokosa tiiame aiwapuachio.
Waꞌa yoraniapa puuu noochi paparamea, ki ookapi noochi paparamea toimeripua, ahpo noochi paparao. Waikaopua, noochi paparame nekamuchiamekapaopua, ki ookapi noriwi wenejimapua puꞌkao.
Waika taawechiamiopua tiameo, ki ookapi Riosi nayewatuame puuyamapua, kiisi pichiwa chaachapame Riosi pichiwarirao, puuua waꞌa chaachapaka wihkuekao, ki ookapi tiꞌtijoe ooweru tiameo, sewina erapatemapua.
Puꞌka taawechiamioi, tísia muuweemapua tiameo, naꞌara nokayameai, ahpo piirechi kaawe eꞌriameai, wekamapua ahpo piirechi kaawe eꞌriao.
Nape noochi waꞌapi teetokamea paparakao, kiisi sewina erapaka ahkasi kajuyachio, newipatepuamepua noꞌo Noono Riosieo.
Ihji kaaweruma tuuyewari Riosi yeꞌkarichi simiyamea, yomachi wehjoarichi tuuwitopuamepua, keꞌchu waꞌa ikinioiopua, yomatiame iꞌka wehjoarichi, naneꞌreka mochitopuamichiopua; waika enemeri, iꞌka wehjoari kajuyachiopua waꞌasio.
’Ehkoriami Riosi nayewatura Raanieriai, itapiti eee tuuwame cheeriaipua iyotekao, wahka ihtorichio, itapiti tísia iinya tiiame werapuamekopua Riosi teꞌta iyoriwachiopua, tiopachio. (Aaata iꞌka iyoteri iyonamea, Raanieri cheereria puꞌka iinya tiiamechi simiyame iyotekao, ahkasi ikisopa naneꞌremapua pehjio, ihtanakoopua puꞌka iinya tiiame ahpo iyonariao.)
Waika waꞌa tiame ikiyopaopua, puꞌka teꞌta iinya tiiame teꞌta Riosi iyoriwachi yachatiame naaniatiwariaopua, Uurea mochikamea tiꞌtijoeria, tísia majaka kaawichiami ujumeripapua waikao.
Teꞌpa karijampa ihsiamea, kaꞌte tekimitiapua itapiti maꞌchipamiaopua ahpo petechio, ohso kaawe waꞌatia toisa ujumameripua.
Ahpo wasawachi nokayameai tekipanakao, ki ahpo taꞌpechio eꞌenametioi teeremeripua, ahpo wisasoriwaoi maꞌchipamiaopua.
¡Ooweru petetiamea, kohja chiitiamea tiame pehjio, tísia tesiwa teꞌteremeripua waika taawechiamio!
Puꞌka taawechiamio, yomatiame tiꞌtijoeri mochikamea, Riosichi itaka mochimetepua, ki tuuroi enemichiopua puꞌka kajuyachi taawechiami ikinioiopua, resipuniame taawechioiopua.
Waika taawechi aiwaniamio, ki teesa kokosa tiiame aiwaniame teeremerikopua, ihta taawechioi naayachisi oꞌiniao, kaꞌchitia aiwatiamechitiaopua, neipamioipua ki iintumeriopua waꞌa ikiniameopua aiwario.
Puꞌka aiwari ki kuꞌwe teewetesoopua Riosio, ki aawata newimeriaipua, nape Riosia puꞌka aiwario, ahpo uuriachi tiꞌtijoerio, ki tehpe teewetemeripua puꞌkao, yooma ahpo uuriao, apochi newipateka.
’Pukaepa wahka ihtoriachi ahjaka mochitoameopua, aamo chaaniamenia, aaata waꞌamahka enasoo aamo chaanekao: ¡“Nee, iꞌwa kahti Riosie Weratiamea”!, ¡“Waamiami ihtonapua”!, aamo chaanesooiopua, kaꞌte pichikemitiamua puꞌkao, waꞌa chaachapoio.
Aamo mochikachio eꞌenamiitepua aaata ki pichiwa chaachapame, Riosie Weratiame ahpo teewaka. Eꞌenamitepua tiame, wisikuaka Riosi nayewatura ahpo teewaka, ki nuꞌunti peenia ihsiwa nokimeripua tiame, ahkasi Riosi uuriaoi wisikuemeripua.
Iꞌka aamo tuuyamenia, kaawe aamo neesetoka mochitomichiopua pukachio, keꞌchu enapoiopua puꞌkao,
aaata aamo chaanesoo: “Nee, Riosie Weratiamea, waami ihsiamepua ki tijoeekachi”, kaꞌte siimpamitiapua waꞌao; seenekachiooio aamo chaanesoopua aaatao: “Nee, waami kahtipua yooremina”, kaꞌte pichikemitiapua puꞌkaoi.
Kaꞌte pichikemitia puꞌkao, noꞌo enameria yomatiame maꞌchiame weeechi tetewiniame enameripua, kuhjipari tahjepakamechitia, cherayachisi oꞌinia ahkasi ariyachisi.
Yooma puꞌka waꞌa tiiame ikiwame noꞌo aamo chaaneriachitia teetoopapua, kihta toiyame enemapua waꞌasio, noꞌo enameriopua waꞌasiopua, oonori ruhjiame tetewapachitia eemea, waꞌa poꞌipu mukukamea erakopapua.
’Waika taawechiamio, neipa teꞌta tísia aiwari uꞌmatosoopua, ikanati taaa tukapasipamapua, meechaai choipameripua ahpo mechatajenao, soꞌporiai ruhjimeripua waikao tewekachi oꞌiniao; ahkasi tewekachi ohjoeme nanaarame utewariraai, chachapia noonoimapua majaka.
Waikao teꞌpa tewekachio, noꞌo Tijoe Tijoetukame enameriopua waꞌasi, tísia naaniateremeripua, tahpitika tiiame. Waikao yomatiame weeechi tiꞌtijoeturi ki Riosichi paparakamea, naarakomapua chaachapakao: “¡Ai teemea, kiisiki ahjameripua!”, chaachapaka, noꞌo Tijoe Tijoetukameo ki nuꞌuti utewarieo tajitoame, toomarichi weritoka noꞌo tekioio.
Waikao weeechi tekisaapania, noꞌo kuꞌiwari ki kuꞌita chiiame kusutenuramania ahpo turupuchario, yomachi weeechi inamumichiopua, ahpoo yooma naꞌpoapuamekoopua noochi upapuachiopua, yooma teꞌta noochi paparakameopua, puꞌkao yooma noꞌowichio uuriaopua, yomatiame iꞌka wehjoarichi naomina ohjoemeopua.
’Pahtemitia eemea, iꞌka wauri echiwamechi simiyamechi nayewaniame, waꞌachitarichio: Eemea iꞌka wauri uuyoiopua sawatakao, naneꞌrema eemea amori asiyamekopapua paamunio.
Waꞌachitia teeka noꞌo enamiachi taawechiopua, yooma iꞌka noꞌo cheeria tetewapa ikiwameo, naneꞌremapua noꞌo Tijoe Tijoetukameo, tísia waapi ihtoamekopua waꞌasi, ahpo petechi pakiwachi weeriamechitiakopua waꞌasi.
Yooma ihji noꞌo aamo chaaneria ikipuameo, ikikache itipimapua, keꞌchu wahjipoi iꞌka noꞌo cheeria tetewikameopua, waika taawechiamio.
Tewekaa weeea tiame kiterepamapua, nape yomatiame ihji noꞌo aamo chaaneriaa, kiisi waꞌatia itipimeripua, kiisi ikikao.
’Iꞌka waꞌa tiiame ikimeriopua keenakoo, aawataai ki naneꞌriamepua puꞌkao, ihta taawechioi ikipuameo, tewekachi ohjoemeai Riosi kuꞌiwari, kiisi naneꞌriamepua, neeeai tijoechitia naneꞌrewao, apoeche naneꞌriamepua puꞌkao, teꞌpa tewekachi kahtiameche noꞌo Noono.
’Ehkoriami Nooe taawechiamichitia ikitiameka teeremeri noꞌo eenariwaa.
Keꞌchu iꞌka weeechi siꞌriwa neeroiopua, natakeka mochitoriaipua tiameo, puꞌka taawechiami itapiti taꞌiria pahkotaka, nenewiwa taꞌiria pahkotaka tiame, ahkasi ehkoriami Nooeo, tisiwá ki nuꞌuti pawekakerachi pakiriochisi.
Puꞌka taawechio, ooka nokayachio, piiripi waꞌapi apechunapuamepua.
Ooka ooweru nokayamea tusuka, piiripi apechunapuamepua, toaka piireo.
’Pukaepa ki naneꞌriapa achinitio noꞌo enamerikopapua, noꞌo aamo Paamiraopua, kaꞌte kochika mochitomitia eemea noꞌo enamiao.
Eemea inataka keepusaomua iꞌkao: Aaata kariwaemeraa, naneꞌriame enesaa ahpo ichikopuao, ki kochika yasimii puuua, teꞌta taawechi ahpo ichikuepuachiopua.
Pukaepa eemea kaꞌte kochika mochitomitiapua, iꞌka noꞌo Tijoe Tijoetukame eenoiopua, neeea, senawato enamerikaitenia.
Waꞌa cheesaapua Eesusia, eee taamo chaanekapua:
—¿Aatanakamera ohjoare teꞌta kaaweruma seekaerewaa? Kaaweruma seekaerewaa ihjipua: aaata teekorae toitiame ahpo taꞌpechi neesetomichio, kaawe koiꞌteka yasitokamepua ahpo teeko taꞌpechio, yooma kaawe yooraka yasitokameopua, ahpo teeko weweripateriao ahpo taꞌpechi, ahkasi ahpo teeko eenachisi.
Waikaopua, ihji Teekoraa eenechi eenasaapa, tísia kaawe yoramapua puꞌkao, ahpo taꞌpechio tísia kaawe neesetoka yasitoriopua puꞌkao.
Puuu teekoraa, kaawe neesetokame enesoopua ahpo taꞌpechio, ¿ki epeche tiiame tehki kiatarepua neesetomichioo, ahkasioi yooma ahpo iinuewachiopua?
Nape puꞌka neesetoame ahpo toariao, naꞌara iintokame enesoopua ahpo taꞌpechio,
wepikame enesoopua ahpo taꞌpechi weweripakameo, oowera yasaka koaka nawajikame enesoopua,
teekoraa senawato enasaa, tísia kokosa yoramapua puꞌkao.
Waꞌachi yorameri Riosiai aaatao, ki ahpo chiia eꞌwaka yasitosoo. Poanatamapua puꞌkao, ki ahpo chokichi yasitomichiopua puꞌkao, tísia aiwaniachi ipamapua puꞌkao, ki teesa naarakoniachi, tahpitika cheeniachi taameraopua kiꞌsupakaopua, tísia aiwakao.
Waikao Eesusia, puꞌka ooka seekaerewachi simiyame waꞌachitari naewaka kajusaapua, oosa mariki kutewechi simiyame, waꞌachitarichi oꞌinekapua taamo naewekao, eee cheekao:
—Nee, noꞌo Noono tewekachi kahtiame yeꞌkarichi muimeria, kaawe ahpo katewetiame mochitomeripua noꞌo eenachisi puuyekao, aaata nenewiwachi noonowitiachitia. Noꞌo keepumitiao iꞌka waꞌachitarichi noꞌo chanimiao, iꞌka eee tiiameo: Piie taawechio, oosa mariki kutewe eneriataipua, muuwaeme napawiriachi nenewipuachio. Waꞌa nenewiwachio puuu oosa mariki kutewea, neewimeri natepamerikataipua tahjetokao.
Puuu oosa mariki kutewea mariki puuua, ki neꞌniame eneriataipua ahpo ikitariao, nape mariki puuu oosa mariki kutewea, kaawe ijinatame eneriataipua ahpo ikitariao.
Ihji mariki ki ahpo aꞌchi ikimia inatakamea, ki soparame iꞌtoriataipua aasieteo, ahpo tahjewa toꞌemiaopua.
Nape piire mariki kutewe ki kochika teꞌterekamea ahpo tahjetomiao, uꞌmatoame soparame iꞌtoriatapua ahpo ahjae tahjemia aasieterao.
Nape waꞌa neewimeri puuyeka mochinioio, tehpe eenepakopa neewimerio, kokochipariataipua ki anachapakapa kochirewao.
Nape naasipa tukaoopua, sisinapuretiatapua tahjera tahjemichiopua, eee cheeka: “¡Née, waꞌa ihtona neewimeriapaaa! ¡Tahjetoka natepasaaa!”
Waikaopu yooma puuu kutewea, mochisiriatapua waikao yooma ahpo tahjetomia tajenatemia.
Nape puuu mariki kutewe ki ahpo ikimia inatakamea, yooma soopasaapua ahpo tahjetoa aasieterao, chaachapariatapua ahpo wahjachi mariki kuteweo, ahpo ikipua inatakameopua: “Eemea, taamo rewemitia kuꞌwitaoi aasiete, amori choipatiameka teeme taamo tahjetoao, wakipamekapua waꞌasi aasietera.”
Nape puuua kutewe aasiete iꞌtoamea pehji, chaachapariatapua puꞌkao: “Kaꞌi, ki aamo kiama teemea. Aamo kiasaa teemea, ki ijinueka itipimeri teemeai. Tarimitia eemea ohso kaawe.”
Nape puꞌka kutewe aasiete tarimia siimparioiopua, puuu kutewe ahsepari aasiete iꞌtokamea, ahjama muiriatapua neewimiachio, pahkochi. Puꞌka ahjama muisoopua neewimeria, yeeteparetiatapua muiwachio.
Puuu kutewe aasiete tarimia siimpakame eꞌenasaapa, chaachapaka sisinamuriataipua muirachio: “¡Taamo paamiraaa, taamo wahjonesaaa, muinariame teemeee!”
Nape apoe neewimeria nehjiariatapua puꞌkao: “¡Kaꞌi eemea! ¡Kiisi aamo machiyamenia aamoo!”
Eesusia kajusaapa iꞌka waꞌachitarichi naewakao, taamo chaanekapua ahpo masitewao:
—Pukaepa eemea kaawe aamo neesetopuapua, noꞌo enamiachi taawechisiopua, noꞌoo senawato enamerikopapua.
Puꞌka oosa mariki kutewe noonowiria nayewasaopua, teekora iintoria ahpo tomiwae, waꞌachitarichi taamo nayewekapua eee cheeka:
’Piiripi puꞌka toomi tekipanamerio, mariki miiri apoche oꞌro toomi kiꞌyariataipua. Piireopua puꞌkao, ooka miiri. Piirechi pehjiopua tiameo, piire miiri toomi tooweriatapua puꞌkao. Ihji toomi kiatiamea, yoomahka tekipanaka muuepumichio eneriataipua, ahkasi ahpo yeꞌkachisiopua pipiripio.
Waikaopu mariki miiri apoche oꞌro toomi kiatiamea, oosa mariki miiri iintapariatapua puꞌkao, tekipanakao.
Puuu ooka miiri apoche oꞌro kiatiamea, naao miiri iintapariatapua puꞌka toomio, waꞌachitia ooka miiri yowiteriatapua ahpo teekoo.
Nape piie miiri apoche oꞌro toomi kiatiamea, kihta muuwepuriatapua, oowera waꞌamiahka majisa yasariatapua puꞌka toomio.
’Tehpe neipamio teekora enasaapa, neꞌneriatapua iꞌka noonowiriaopua ahpo toomiwaeo, kehkisa ahpo yowika machenariaopua ahpo toomiwaeo.
Waikao mariki miiri tooetiamea, pahcha naaepakaopua ahpo teekoo, chaaneriatapua puꞌkao: “Íya, iꞌwa maani aamo toomiwaa mariki miiri, iꞌwachi maaniamepua tiameo, mariki miiri toomi noꞌo yowiteria tekipanakao.”
Waikao apoe teekoraa chaaneriatapua puꞌkao: “Kaawe iintokame muuua noꞌo tekipanakiaa, kaawechupena aamochi oowe eꞌrere neeea. Kaawe tekipanatekamemua noꞌo toomiwao, waꞌa aamo iintoriawichioonia, epeche weruma aamo kiamania tehkio. Kaawe eꞌramitia muuua noochio, waꞌachi erameri neeeai amochio.”
Ehjepa neipao, waꞌachi eenariatapu ahpo teekoe ooka miiri tooetiamekai toomi. Puuua waꞌachi eenakaopua chaaneriatapua ahpo teekoo: “Paamira, iꞌwa maani ooka miiri toomi, aamoo noꞌo tooeria tekipanamichioo. Iꞌwachi maanipua tiame ooka miiri, aamo toomiwae yowiteria tekipanakao.”
Puꞌkao teekoraa chaaneriatapua: “Tísia kaawe iintokamemua tiameo, kaawechupena kaawe iintorenia aamochi eꞌrarenia. Kaawe neesetoremua noꞌo tomiwao, waꞌa aamo iintoriawichioo neeea, ehpeche epeche tiiame aamo toowemania yowitemichioo. Kaawe eꞌramitia muuuai noochio, neeeai waꞌachitia eꞌramepua amochio.”
Waikaopu piie miiri toomi toowetiamea, ahpo teeko naaepakao, chaaneriatapua puꞌkao: “Paamira, iꞌwa maani piie miiri aamo noꞌo tooweriaa. Neeea naneꞌriamekapa ki cheriwiamekopua ki kaawe machenatioo, aamo majawekania, aamoo ki echakamekaio, muuu iꞌipamekopua, aamoo oritiameo ki ekasuwakai ekasuwatiame uuyamekopa.
Pukaepania aamo tomiwao, kihta muuwepukania, wehtere majika katewekania ohso kaawe. Pukaepa waꞌapi kehki aamo noꞌrawenania toomio, iꞌwa maanipua waꞌapi kehki.”
Nape teekoraa waꞌa iintoriopua puꞌkao, chaaneriatapua puꞌkao: “Kiisi kaawe iintokamemua, oowera nahsinaka yasakamemua, kihta yooraka puꞌka toomio, itapiti muuetekao.
Muuwejerame eꞌrakame enesaamua puꞌka toomio, toomi yowiteniachi toamii muuua, puꞌka toomio ehpe taawechi noꞌo eenoiopua, yowika manimichiopua paikapioi, paikapioi yowikame noꞌo teimichiopua eenoio.”
Waꞌa chaanesapa teekoraa, ahpo tekipanatiameoopua chaaneriatapua puꞌkao: “Uꞌyemitiapua puꞌkao puꞌka piie miiri noꞌo kiꞌyaria toomio, naatikamera kiamitiapua puꞌkao, oosa mariki miiri muuwepukamera tekipanaka.
Waꞌachitia Riosichi tekipanameai, epeche kaawe iintokamea Riosie ahpo oowetiao yorajera, epeche kaawe yorapuamepua wiꞌsuamesi; nape kiisi yoorakamea Riosi ahpo ooweria teesaoi Riosi nakiya yorajerawao, teesaoi ahpo oowe eꞌreretia wekatemapua, kihta yoranarekapapua Riosi tehkirao.
Waikao Riosia puꞌkao, ki apochi teerenarekopaopua apochi tekipanakao, puꞌkao, tukapachi ipamapua puꞌkao, waꞌao teꞌta naarakoniachi, tísia kokosa tiiame aiwaniachi, waꞌao tísia aiwakao, maꞌchi cheeniachi taamerao kiꞌsupaka.”
Waikao Eesusia teekora ahpo tomiwae iintoria kajusaapua, waꞌachitarichi naewakao, iꞌka wehjoarichi mochiniame katewerichi simiyame, taamo nayewekapua waꞌachitarichio, eee cheeka:
—Neee Tijoe Tijoetukame eenaio, norikame tajitoka enamerinia, noꞌo tewekachi kuꞌiwari ahjama; waꞌa teetoka enamerinia, noꞌo yeꞌkarichi yasipamiao waꞌasi. Noꞌo yeꞌkarichio, tahpitika teeremeripua waꞌao, teꞌta peenia tiiario.
Waika taawechionia, yoomatiame wehjoarichi mochikame tiꞌtijoeo ooweruo tiameo, noꞌo kahtiachi upanuremania puꞌkao, yooma ahpo nonowiriaopua, katewepuawichiopua. Waikaonia Tijoe Tijoetukamea, tiꞌtijoeo ooweruopua tiameo, poanatamania puꞌkao, aaata tepuyamechitia poꞌwao, poanatamechitia chiiwachio.
Waikaonia puꞌka poꞌwachitia noꞌo poanatariao, noꞌo ahjamina mochiwama neeea. Puꞌka chiiwachitia noꞌo poanatariaopua tiꞌtijoeo ooweruopua tiameo, noꞌo oweminakamera iintapamania puꞌkao.
Waika waꞌa iintosaania, noꞌo ahjamina mochiwariao chaanemania puꞌkao: “Yooma eeme noꞌo Noonochi piipakamea, noꞌo Noono yeꞌkarichi mochimeripua, noꞌo kahtiachi ahjama. Ihji noꞌo ahjama aamo mochimiaa, keꞌchu naayachikoi oꞌinia eratiamepua noꞌo Noonoeo, waika oꞌinia aamowichio nuuteweniame.
Iꞌka noꞌo waꞌa iintomiaopua aamo noꞌo ahjama mochimiao, noꞌo chorooi eeme koꞌkoteriawichiopua; noꞌo paramukoiopua noꞌo nerojiteriopa; noꞌo pooechi ihtoio aamo taꞌpechi noꞌo asipuriopa, noꞌoo aamoo, kaawe noonowiriopua puꞌkao;
noꞌoo wisasori nakiyoio, noꞌo kiꞌyariopua puꞌkao; noꞌo kokorioiopua, noꞌo neꞌnemia eꞌenariopua aamoo; noꞌo perekarichi kahtioio, waꞌachi eꞌenariopua aamoo, noꞌo neꞌnemia.”
Waikao noꞌo ahjamina ajawariaa, chaachapamapua: “Nape Paamira, ¿achinitio waꞌa noonowikame teemea, aamo chorooio aamo koꞌkoteriao, aamo paramoi nerojiterioio?
¿Achinitio aamo kaawe yoorakame teemea taamo taꞌpechi iꞌtokao? ¿Achinitio aamo kuꞌikame teemea, ki aamo wakiraekoio kiꞌyakao?
¿Achinitio siimpakame teemea aamo neꞌnemia kokorioio? ¿Achinitio aamo neꞌnekame teemea aamo karichi kahtioio?”
Waikao neeea Yawichichitiao, nehjiamapua: “¿Ki noꞌokosa kuꞌikai iikame eemea, aaata noꞌo poponichitia tetewao noꞌo pipinichitia tetewaopua tiame, tesiwa teꞌterioio aamo kuꞌirioiopua?”
’Waikao noꞌo owenamina ajakameopua chaanemania puꞌkao: “Eemea seꞌwimitapua noochio, eemea Riosieo, teꞌta kokosarichi uhjurapuamepua, teꞌta aiwaniachi naꞌie tatae, kiisii seenampa choipachi naꞌi, Satanasi ipapuachi naꞌitiachi, waꞌa aiwatepuachi puꞌkao yooma ahpo kuꞌiwari ahjama.
Waꞌa yorapuame eemea noꞌo chorooio, kiisi koꞌkotekamea, noꞌoo tísia paramoio, kiisi nerojitekameo;
Waikao noꞌo owenamina ajakamea chaachapamapua: “Nape teemea Paamira, ¿achinitio aamo tetewikame teemea chorowameo, paramuameoio, ki machiwame oiyoio, wisasorioi nakiyoio, kokoriameoi poꞌyoio, karichi kahtioiopua tiameo? ¿Achinitio ki aamo kuꞌire teemea?”
Nape neeea Yawichichitia kahtiaio, aamo chaanemapua: “¿Ki naneꞌriame eemea aaata tesiwa teꞌtioio ki kuꞌirioo, ki naneꞌriame eemea noꞌokamera ki kuꞌirioo?”
Waꞌa teesoo noꞌo owemina poanatatiamea, riisaka aiwaniachi uumpamapua, ki wahjika aiwaniachi; puuu noꞌo ahjamina poanatatiamea, ki wahjiame ahjaniachi itipimapua.
Neipa yooma puꞌka taamo cheesaapa Eesusia, taamo chaanekapua ahpo masitewao:
—Naneꞌriame eemea ooka taawe toiyamekopua waꞌasio, Semejenato pahko enemiachio. Waꞌa pahkochi neee Tijoe Tijoetukamea, kurusichi meripuamenia, nanaaramechi kiꞌyaka.
Puꞌka taawechiami neꞌneseriosi paꞌpamiratuamea, Uurio pirenaturi oꞌochetiamea tiame, Kaija teꞌta neeseriosi paamiratuame kahtiachi napawiriaipua, teꞌta weruma tiopachi.
Ihjia Eesusi ahpo chapipua katewemia napawiriaipua, aꞌchikoi yooraka meripuaichiopua, wistuka.
Puuua ahpo katewekao chaachapariapua:
—Nape pahkokoio ki chapima teemea pehjio, ki tahpitika noonoimichiopua puꞌka naꞌnaritoao nenekaka.
Eesusi Wetania ihsioio Siimoni reperaeme teewataniame taꞌperachio,
waꞌa eenaka piiripi oowitiame sewajuya iꞌtokao, puuua piire riimeta pochikame uꞌpariapua puꞌkao, tísia nateyame. Ihji oowitiamea waꞌa enasa, meesa chokichi kahtioiopua Eesusio, moochi toꞌwepakapua ahpo sewajuya uꞌpariaopua.
Teemea waꞌa iintokame tetewapao, kiisi kaawe erakokao, taamo chaachapaka teemea:
—¿Achinikai ihji oowitiamea naꞌatanipua puꞌka sewajuya, tísia nateyameoiopua?
¿Ki ookapi toomichi nehjime teeeriaipua ohso kaaweo, kihta koꞌkome tiamekoopua ihkokepuaichio?
Nape Eesusia inamuriapaopua taamo chaachapao, taamo chaanekapua:
—¿Achinikai waꞌa aamo chaachapani eemea iꞌka oowitiame waꞌa ihsiame tetewikapao? Ihji oowitiame noochi iintoriaa, káátisia kaawe iintotiamepua.
Kooamewichio tesiwa teꞌtiamea, senepi taawechi tetewimeri eemea puꞌka kuꞌipuawichioo, nape noꞌoo ki senepi taawechi tetewimeri eemea.
Ihji sewajuya noꞌo toꞌwetiamea, noꞌo weerewa kateweka ihsitiame puuua, keꞌchu noꞌo mukuyoio, noꞌo weerewa ki iinyajuwa ujuremichiopua.
Pichiwa chiiamenia iꞌkao, ihji oowitime noꞌo yoorariaa, ahkasi wahka ihtoriachi iꞌka Riosi kaaweruma tuuyewari nayewatuniachisi, nayewapuame ihji oowitiamea, inatepasikao.
Waika taawechiamio piiripi taamo Eesusi oosa mariki aampa ooka masiteraraa, Uurasi Ihkarióte tewaniame masiteraa, neꞌneseriosi paꞌpamiratuamechi simiriaipua.
Puꞌkao chaaneriapua waꞌa eenakao:
—¿Ihkina noꞌo kiatare eemea Eesusi noꞌo amochi nejisoo?
Aapoeopua chaachapariapua:
—Ahkasi piie weerewa aampa oosa mariki tataparasi toomi.
Waikaopua, puꞌka toomi ahpo kiatiachisi waꞌanao, oꞌineria Uurasia iꞌyakao, aachin teeka noriwi nehjimiaopua Eesusio.
Pahcha taawechi pahkochio ki rewaruraeme koiꞌwachiopua paanio, teeme masiteraa, iinatukekapua Eesusio:
—¿Akana aamo yorakejeranimua Semejenato koiꞌwariopua?
Waꞌa taamo chaanesoopua puuua, taamo chaanekapua:
—Iꞌka muuwarichi siimpamitia eemea iꞌka tijoe taꞌperachi, puꞌka waꞌa taꞌpeemeo chaanemitiapua: “Taamo Masitariaa, eee aamo chaanemichio taamo uhjurakapua: Waapi toinapua noꞌo kiteremiachio; waꞌami simiyamekane aamo taꞌpechi, Semejenato koiꞌwari koꞌkomiaopua, yooma noꞌo masitera ahjama.”
Ehjepami aari enasaapa Eesusia, meesamina yasipakapua, yooma taamo ahjamaopua, oosa mariki aampa ooka masitera.
Waꞌa koaka mochinioio, taamo chaanekapua Eesusia:
—Aaata iꞌwa mochikamea teeme, noꞌo noriwi nehjimeripua.
Waikao teeme masiteraa, tísia yuuwesipatiapua. Waꞌa chiiopao teemea yoomahka pipiripio, iinatuketiapua:
—¿Paamira, aatana ohjoare puuua, neeekosa? —chaachapatiapua.
Neipa yooma waꞌa chaachapatioopua, nehjiaka Eesusia:
—Aaata piirepua, taamo ahjama ichuyame.
Neee Tijoe Tijoetukamea, waꞌa yooraka noriwi nehjipuamepua, Ehkoriami Iyoterichio, waꞌa chiiopa, nape ¡ai puuua, aaata waꞌa iintokamea! Epeche kaawe eneriaipua, ki naawakame enesaa.
Eesusia, Uurasi ahpo noriwi ihsiame iinatukekoiopua cheeka:
—Paamira, ¿neee ohjoarepua?
—Waꞌa chiiame muuua —chaanekapua Eesusia.
Waikao koiꞌoiopua pehjio Eesusia, piiripi paani uusa chiꞌwanasao, cheriwema kiꞌyakapua ahpo Noono. Waꞌa iintosaapua, chaanekapua taamoo:
—Ihji paania noꞌo weerewapua. Eemea yoomahka eeme pipiripio, chiꞌwatiame koꞌkomeripua.
Waꞌa ikisaopua, itapiti iijiwari uusaopua piie paasoo, cheriwema kiꞌyakapua tiame ahpo Noono, waꞌa iintosaopua, chaanekapua taamoo:
—Iꞌka, paasochi maaniameo, yoomahka pipiripi iijimeri eemea iꞌkao.
Ihji paasochi maaniamea, noꞌo eera puuua. Iꞌka eeraeo, weemera kateweri tiꞌtijoeri ahjama noꞌo yahchapua, yooma tiꞌtijoeri tatakoririao, cheriwepuamewichio noꞌo wiꞌsumeri.
Eesusia, simiteka taamo tuuyekao, cheekapua:
—Neeea aamo chaanenapua, ki oosa noꞌo iijimio tuunania, iꞌka uuwa neeroraopua, ahkasi noꞌo Noono yeꞌkarichi, taamo mochipachisiopua. Ahkasi waika enemapua, eenechi aamo ahjama iijimiaopua, iꞌka panijuwari neeroraopua.
Neipao, wiikari wikatasaopua, teewi siimpatiapua waikao, Oorio Roomosachi.
Waꞌao Eesusia, taamo chaanekapua ahpo masiterao:
—Eemea ehpe tukaoo, yooma eeme noꞌo toimeripua. Ehkoriami Iyoterichio, eee chiiamekopua: “Tepuyamea meripuamepua, tepuniamea, chiꞌripameripua.”
Nape neeea eenechi meritiai ahjasaapa, Arirea weeechi siimania keꞌchu waꞌa aamo eꞌenoi noꞌo neꞌnemiao.
Peeroa chaanekapua waikao:
—Yoomahka aamo toitarepua nape neeea kaꞌi; kiisi aamo toimania.
Waꞌa chiiopua Peeroo, chaanekapua Eesusia:
—Pichiwa chiiame neeea ehpe waꞌapi tukawarichio, keꞌchu totojowira kusuyoio, paisa noꞌo kaꞌitamerimua.
Nape waꞌa chaanetiai Peeroa, nehjiakapua:
—Kiisi wihtuka chaaninia puꞌkao, mukimiaiopua aamowichioo, kiisi aamo toimania.
Wahjachi masiteraai, waꞌachi chaachapatiapua.
—Iꞌwa itipimitia eemea kuꞌitapio. Waami siminania kuꞌitapio, noꞌo Noono ahjama nayewamia teꞌpa kahtiameo.
Waꞌa cheesaopua, waanami akipakapua teesa, Peero yeeka, naꞌpa Sewereo tatanara tiame. Waꞌao Eesusia, tísia iiyana erapakaopua,
chaanekapua ahpo yeetoriao:
—Neeea ehpeo, tísia yuuwesiamepua, ahkasi mukime eraniame iikachio. Iꞌwa noꞌo puuyemitia eemea pehjio, neꞌneka mochika.
Waꞌa cheesaopua epeche teesa waanami enepasaapua, wehchisi koomorasipakaopua, chaanekapua ahpo Noonoo tewekachi kahtiameo:
—Noꞌnooo, noꞌo sewina teeremia enesaamua, iꞌka aamo iintomia noochi tísia yuuwesiao, noꞌo seꞌwipuaoiopua. Nape ki noꞌokamera eꞌrachitia iintojeraninia aamoo, aamo eꞌrachikamera.
Ehjepao Eesusia, taamo ahpo masitera toariachi eenaio, kokochiame tewakapua taamoo. Waꞌa teꞌtereriopa taamoo, chaanekapua puꞌka Peeroo:
—¿Kuꞌitapioi ki neꞌneka mochime erakona eemea?
Pusakame moochíii, neesetowa itaka Riosichio, ki aamo ahsemichiopua naꞌarario. ¿Ki naneꞌrena eemea kaaweruma erakoaio, senawato ki kaawerumachi wichitariaio, weerewao ki anachamekopu moochi inatarichi eraniameo?
Eesusia, oosa simiyachi simisaapua ahpo Noonoma nayewamiao, chaaneka nayewekapua:
—Noꞌnoo, ki teeresoo noꞌo seꞌwinapua iꞌka tísia noꞌo aiwa yuuwesiao, aamo eꞌrachitia iintopuapua, ki noꞌokamera eꞌrachitia.
Eenechi oosa simiyachi eenaka neꞌnioio, kokochiame taamo tewakapua. Teemea puichio, kiisi neꞌneme erakoamekapua kokochinaria.
Waꞌa teꞌtiame toisaapao, eenechi siinkapua ahpo Noono ahjama nayewamia, paisa simiyachikapua waꞌasio. Waikaoi Eesusia, waꞌapi cheeka nayewekapua ahpo Noonoo.
Eenechi eenaiopua waꞌasio taamo peꞌtiachio, taamo chaanekapua:
—¿Iiweta kokochina eemea pehji? ¿Tísia reresipakame eemea? Neꞌneka mochikaa, asikame neeeapa, Tijoe Tijoetukameapa, nanaaramechi kiapuachiopua, ichipukao.
Mochisíka waꞌási. Waꞌa ihtoamepa noꞌo noriwi nanaaramechi kiameria.
Iiweta waꞌa chiioi Eesusio, Uurasia piiripi taamo oosa mariki aampa ooka masiteraa, taamo mochikachi asikapua, muuwaeme yeeka soontaro. Ihji ahjama eꞌnakamea, nasimacheta makoka eꞌenakamekapua; puuu wahjachia, kuuu ahjae wewepuame. Yooma ihjia, neꞌneseriosi paamiratuame uhjurariamekapua, iꞌisaeri oꞌochetiame pirenaturi tewaniame tiame.
Uurasia noriwi nehjiakaopua Eesusio, chaanekame eneriapua soontaroo:
—Aaata noꞌo chuchuya, puuu enemapua chapipuamea.
Pukaepa Uurasia Eesusichi asikao,
—¡Kúíraaa, Masitari! —chaanekaopua Eesusio.
Waꞌa chaaneka Eesusio, chuchukapua.
Waikao Eesusia waꞌa yoratiapao, chaanekapua Uurasio:
—¿Ihtana eꞌraka ihsiamemua?, noꞌo kaawe uuyaa.  Ikanati iintosa naaju, aamo iintomia eenariao.
Waꞌa cheesoche Eesusio, soontaro iꞌtomeria, naaepaka chapisa iꞌtokapua.
Nape Eesusi chapinioio piiripi teeme Eesusi ahjama ohjoamea, ikanati ahpo nasimacheta maꞌchipasapao, nakachi meteka tehpunekapua nahkarao, piiripi puꞌka teꞌta neꞌneseriosi weripateriaopua.
Nape Eesusia waꞌa iintokopa puꞌkao, chaanekapua puꞌkao:
—Kaꞌte waꞌa iinto muuua. Yaapiti katewesa muuua puꞌka aamo merimachetao. ¿Ki naneꞌrenakosa muuua ki waꞌa ihsimerikopua? ¿Ki naneꞌriame muuua merimachetae koꞌyameo, merimachetae meriniamekoopua tiame?
¿Ki naneꞌriame muuua noꞌo nehpurewa itanesoopua noꞌo Noonoo, uꞌmatoame piie miiri Riosi kuꞌiwari noꞌo uhjuremiikoopua, noꞌo nehpupamichioopua puꞌkao?
Waikao waꞌa chaaneka terisaopua merimachetae metekameopua, Eesusia chaanekapua ahpo chapimia eꞌenakameo:
—¿Achini iikai eemea kuuu wewera makoka enapamepua, nasiwaniame maacheta makokaopua tiame, aaata ki nuꞌuti naꞌara iintokamechitia chapimiao? ¿Ki senepi taawechi noꞌo tetewikame eeme tiopachi masitiame? ¿Achinikai ki waꞌa noꞌo chapika eemea?
Nape eemea, waꞌa noonoimeripua noochio, puꞌka Ehkoriami Iyoterichi chiiao, pichiwa machenamichiopua, ehkoriami Riosi nayewatura, chaachapariao.
Waꞌa oꞌinia Eesusi chapitiachio, piineri toaka teemea, yooma ujumatiapua.
Waꞌa chapisa Eesusia Kaija peereimia napawiniachi iꞌtoretiapua, neꞌneseriosi teꞌta paamiratuamechi. Waꞌa weruma yooremina napawiniachio, waꞌa napawiriapua, iyoteri tiꞌtijoe, oꞌochetiame tewaniame pirenaturi tiame, Eesusi chapitiame katewemiapua, puuyeka.
Peerochea waikao, piineri naꞌnaritoriapua neipa, ahkasi neꞌneseriosi teꞌta paamiratuame taꞌperachi. Waꞌa taꞌpechi pakisaapua, tiopachi neꞌnesetoame ajakachi weripakapua neꞌneka, naneꞌrenariapa puuua, aachin teeremerikopua Eesusichio.
Yooma neeseriosi paꞌpamuratuamea, oochetiame pirenaturi tewaniamea tiame, teꞌta weruma napawiwachi napawikamea, Eesusi meripuamesi wenejiwa iꞌyaipua.
Nape Eesusia ki ookapi itapiti wenejika eꞌenatiaipua, kihta naꞌarari teitiapua, yooma wistuki chaachapariapua. Nape waꞌasi neipaopua waꞌao, ooka eꞌenakapua wenejiame,
puuua chaachapakapua:
—Iꞌka tijoeo teemea, iꞌka chiiame inamukapua: “Neeea iꞌka tiopa ruꞌminakaio, paika taawechi weramania eenechi.”
Waikaopu teꞌta paamiratuamea neeseriosi, werisika iinatukekapua Eesusio:
—¿Kihta nehjianimua puꞌkao, ki nuꞌuti naꞌarario tuuka wenejiniai?
Nape Eesusia ihchi itipikapua. Waikao teꞌta neeseriosi paamiratuamea, chaanekapua Eesusio:
—Pichiwa Riosi ahjamechi pichiwataka nehjiapuapua, ¿pichiwa Riosi Taanarakosa muuua, Riosie Weratiame?
Eesusia waikao cheekapua:
—Ejeꞌe, waꞌatepua, teꞌta aamo chiiachitia. Neeea aamo chaanemapua tiameo: Noꞌoo Tijoe Tijoetukameo, tewekachi kahtiame noꞌo tetewipuawite neeea, teꞌta noꞌo Noono yawichituwa yasirachi ahjamina kahtiame, ki nuꞌuti utewarieka yawichituame. Waꞌa oꞌiniao noꞌoo toomarichi weritoka eename tetewipuamepua.
Waꞌa chiiame inamukapa Eesusio, waikaopu teꞌta neꞌneseriosia tísia nekakao, ahpo siꞌpanakapua wisasoriwao. Waꞌa iintosaapua, chaanekapua yooma waꞌa napawikameopua:
—¡Ihji tijoe chiiaa, tísia naꞌararipua Riosichioo! ¿Aatia aaata nakita teeme, epeche pichiwatameri? Eeme waꞌapi inamukamepua waꞌasio, Riosio, tísia naꞌariamekopua. Waikao teꞌta neeseriosia yooma ahpo ahjama napawikameo, iinatukekapua chaanekao:
—¿Achina erakoame eemea puꞌka chiiao? ¿Ihtana yorapua erakoame eemea puꞌka?
Waikao waꞌa napawikame iinatuketiamea, chaachapakapua:
—¡Merisáaa! ¡Merisáaa! ¡Riosi tísia naꞌariame puuuaaa!
Waikao ookapi weruma napawitiachi mochikamea, Eesusi weeriachi eꞌenapaka akachupiapua, nanarichi. Wahjachia teesa wepakao, chaachapapua iinatukekao:
—¿Ki Muuukosapu Riosie Weratiame? ¡Ehsoo, taamo tuuyesao aatanakamera aamo wewekame teeme!
Peeroa waꞌa nokioiopua yooreminao, maꞌchi kahtiapua Kaija kaarira taꞌpewarachio. Waꞌa kahtioiopua Peeroo, waꞌa eenaka piiripi oowitiame waꞌapi tekipanamea, chaanekapua:
—¿Ki puꞌka ahjama oiyame muuuai, Arirea ohjoeme chapitiame ahjama?
Peeroa nehjiakapua:
—Kaꞌi, neeea. Kiisi machiyamenia puꞌkao, aamo chaachapao.
Waikao Peeroa, waami puuyaniachiami ihtoio, waꞌaoi piirechi oowitiame tiamea, Peero tetewikapao tiameo, chaanekapua ahpo wahjachio:
—Ihjipu tijoea tiame, iꞌka Eesusi Arirea ohjoeme ahjama oiyamea.
—Kiisi machiyamenia puꞌkao; ki pichiwa enesoo noꞌo chiiao, mukitaonia —cheekapua.
Ehjepatakirio waꞌa nokayamea, Peero naaepakao, utewaeme chaachapakapua:
—Pichiwápua muuu tiameo, iꞌka Eesusi ahjama oiyamea, waꞌachi cheeka nayewame muuúai.
Waikao Peeroa, eenechi kaꞌitakapua Eesusio, paisachi simiyameopua, eee cheeka:
—Kiisiki machiyamenia puꞌka tijoeo.
Waꞌa cheesoche Peeroo, kusuchachakapu totori oowiraa.
Waikao Peeroa Eesusi cheeria inatepariapua: “Muuua, keꞌchu kusuyoi totori oowirao, paisa simiyame noꞌo kaꞌitamerimua.” Waꞌa iikapa Peeroa, tísia iiyana erapakaopua yuuwesika, maꞌchi machenaka nanarariapua.
Puꞌka meere maꞌchirepasoopua, yooma neꞌneseriosi paꞌpamuratuamea, iꞌisaeri pirenaturi oꞌochetiame tewaniameapua tiame, Eesusi meripuame kateweriapua.
Waikao Eesusi purisapaopua, Piiratochi iꞌtotiapua, Rooma ohjoeme teꞌta yawichiwichio yawichituamechi.
Waikao Uurasia Eesusi noriwi nehjakamea, Eesusi meripuame iintoriapao, tísia iiyana eraparepua ahpo tísia naꞌara iintoriaopua. Waꞌa erapakaopua puꞌka piie weerewa aampa oosa mariki tataparasi toomio, eenechi noꞌrapurepua neeseriosi paꞌpamuratuameo, oꞌochetiame pirenaturi tewaniameopua tiameo.
Waꞌa iintosaapua puꞌka paꞌpamuratuameo, chaanerepua:
—Ki nuꞌuti tatakorire neeea aaata kihta iintokameoipua nehjakao.
Nape puuu paꞌpamuratuamea, chaanerepua Uurasio:
—Muuua, muuukamerapua tatakorikamea, teemea kihta noonowikamepua. Amoe waꞌapi waꞌa iintokamemua puꞌkao.
Waikao Uurasia waꞌapi iꞌisaeri tiopachi ihpapasesapao toomio, maꞌchi akiparepua waꞌa mochiwachio.Waꞌa machenasaapa puuua, ahpo kuuuchi chuhchaka wiitarichio, ahpo topepateka meꞌyarepua.
Waikao teꞌta paꞌpamuratuamea puꞌka toomi apechunasaopua, chaachaparepua ahpoo:
—Ihji toomio eeraemekopaopua puꞌkao, kaꞌchi iika towapuamepua Riosi oowewari maaniachio.
Waikaopua kaawe ahpo katewesaopua, Sikoritame Weewara tararepua ahjaeo, seesenu tiꞌtijoeri wahjipame toapuachi.
Waika oꞌinia ehpiamisiopua pehjio, Weꞌe Eeraeme teewaniachipua waꞌao.
Waꞌa teeka pichiwa machenare Eremia cheeriaa Riosi nayewatura, puuua eee cheeriaio ahpo iyoterichio: “Puuu isaeri paꞌpamuratuamea, ahpo noriwi nateteriae nehjitiameeo, puꞌka piie weerewa aampa oosa mariki tataparasi toomio, eenechi noꞌraputiame itipikamepua.
Pukae toomie taritiame Sikoritame Weewaraa. Neee Eremiaa, waꞌa chiiame iyotekamenia, teꞌta noꞌo Paamira tewekachi kahtiamee, noꞌo naneꞌreteriachitia.”
Eesusia Piirato yawichichi upasao, eee cheeka iinatuketiapua:
—¿Pichiwa uurio tiꞌtijoeri yawichiwara muuua?
—Ejeꞌe, aamo chiiachite puuua —nehjiaka Eesusia.
Nape puuu neꞌneseriosi paꞌpamiratuamea oꞌochetiame pirenaturi tewaniame tiamea, weeru chaachapoipua Eesusi naꞌarekao, ihchi itipikapu Eesusia.
Waika Piiratoa Eesusio ihchi itipikopao, chaanekapua Eesusio:
—¿Kiisi inamuamekosamua yooma aamo tísia naꞌarechanewao?
Nape Eesusia kiisi nehjiakapua puꞌkao. Waꞌatia itipikapua. Yawichia waꞌa tiiopa puꞌkao, “iinsa tiiame ihjia”, erapakao, kaꞌchi ikime eꞌrapua.
Iꞌka pahkochio, aaata karichi kahtiame toiniame eneriaipua puꞌka taawechiamio, aaata itasoopua maꞌchi toipuawichioo.
Pukaepa Piiratoa machenaka iinatukeriaipua waꞌa napawikameo:
—¿Aatanakamera toijerame eemea, Eesusi Warawasi, naatikosaoi, Riosie Weratiame Eesusi?
Piiratoa Eesusi Riosie Weratiame toinuramio oꞌrariaipua, kihta naꞌara iintokamekopua Eesusio, oowera tísia nakiniamekopa Eesusio tísia muuwaeme tiꞌtijoerieopua.
Nape Eesusi katewenioiopua Piiratoeo, Piirato uupiraa, chaanenuraka uhjureriapua Piiratoo, eee cheeka: “Kaꞌte katewemitiamua puꞌka tijoechi simiyameopua wenejiniameo, kaaweruma tijoekopa puꞌkao, paꞌa tukaoopua neeea, tísia iinya tiiame teemukania amochi simiyameopua, kiisi kaawe tiiame aamo iintosoopua puꞌka tijoechio.”
Nape puꞌka waꞌapichio maꞌchio, neeseriosi paꞌpamuratuamea, oꞌochetiame pirenaturi tewaniameapua tiame, Warawasikamera toinuramichio, oowe erapaterepua tiꞌtijoerio, Eesusikamera meripuawichio.
Pukaepa Piirato eenechi tiꞌtijoeri iinatukioio aachin tiamera toipuamekoo, Eesusikoio, Warawasikoio, tiꞌtijoeria chaachapakapua siinakokao:
—¡Warawasikameraa puhjésaa! ¡Warawasikamera puhjésaa!
Piiratoa waꞌa chaachapopao tiꞌtijoerio, eenechi iinatukeka chaanekapua:
—¿Ihtana iintotane Eesusio, Riosie Weratiame tewaniameo?
Puꞌkao muuwari tiꞌtijoeria, chaachapakapua:
—¡Kurusíchi meꞌyaaa!
Waꞌa chaachapopao Piiratoa, chaanekapua:
—Nape ¿ihtana ki kaawe iintokamepua waꞌa yorapua?
Waikao muuwaeparia, epeche utewaeme chaachapakapua:
—¡Kurusichi merisáaa, kurusichi merisáaa!
Piiratoa kaꞌchi ikime eꞌrapa Eesusi toinariaio, epeche teetopa muuwario chaachapakao, Piiratoa neeroi uusao, yooma tetewachi paanikokapua cheeka:
—Neee aamo noonowinariao, paanikonania puꞌkao, kihta teerenariapa noochio, puꞌka meritioio —chaanekapua puꞌka muuwepari tísia siinakoameopua—. Eemekamera kokosapuamepua, neeea kaꞌi.
Waikao yooma muuwaria nehjiakapua:
—¡Wéee, peꞌyáchiii! ¡Peꞌyachi tamochi wichitapu Riosi kokosáriaaa, yooma taamo tatana tijoetusiwachiopua tiaméee!
Waꞌa chaachapopaopua puꞌkao, Warawasikamera puhjesa toakapu Piiratoa; Eesusio wepinurarekapua puꞌkao, wepisaopua, merinurekapua puꞌkao, kurusichi chuhchaka.
Waikao Eesusia soontarokarichi uparetupua kapitaichi.
Waꞌa ajapasaapa kapitai kahtiachio Eesusio, yooma wakirapusao, sehtamurame wakirateriapua waikao.
Waꞌa yorasaopua moochio, wehcha piꞌrinaka yawichi moꞌkori netesaopua, mosokiraterepua. Waꞌa noonoisaapua, ahjamina sekachio yawichi teesorara makotesaopua, yawichi teewaka aacherepua naꞌareka. Waꞌa yorasaapua, chopokorieka aajapeka Eesusio, eee chaachapariapua naꞌarekao:
—¡Kúíraaa, isaeri yawichíwaraaa!
Waꞌa chaachapakaopua akachupiapua paanatao, waꞌa nokakaopua tiame, puꞌka waꞌapi teesorae ahpo kiꞌyariae, moochi wepariapua waꞌao.
Waꞌa nokisaapua naꞌarekao, puꞌka ampawakira sehtamurameo puhjesaopua, waꞌapi wakirara chuhcheriapua eenechi. Yooma waꞌa noonoisaapua yooreminao, merimiachi iꞌtotia Eesusi waꞌasi, kurusichi merimia.
Waꞌa iꞌtonioio siimpaniachio, pooechi natepatiapua piiripi tijoe Siimoni tewaniame. Ihji tijoea Siirene weeechi ohjoeme eneriapua. Waikao soontaroa puꞌkao, Eesusi kuꞌika iꞌtonurekapua kurusio, ki kakajuopua Eesusiopa mooketokao.
Waꞌa nokisia Ókota tewaniachio, ajasitiapua, Wahjipakame Moꞌojowa chanika chaniwamechi.
Waꞌao Eesusio waikao, chipuwari neerora wiino ahjama kiatiaipua tisiwá chihpuame, nape Eesusia yenasache ki nakikapua.
Waꞌa nokisaopua, waꞌapi mochika itipirepua inatekao.
Waꞌa kurusichio moochikamera tepaminao, itapiti iyotetiame chuhcheretiapua, aatia tiiachipa meritiamekopua chiiame. Puuu iyotetiamea, chiiamekapua: “Ihjipu Eesusia, uurio tiꞌtijoeri yawichiwaraa”, chiiamekapua.
Ooka ichikoame chucharetiaipua tiameo, piiripi ahjamina, piirea owemina, naꞌpa puuua neneku chokichi, pipiripi kurusichi.
Waꞌa chuhkoi Eesusio waꞌami uꞌmatopamea, naꞌareka Eesusio, moꞌrewaka uꞌmatopapua chaachapa:
—¡Nee, muuua tiopa ruꞌminakaio, paika taawechi weramio tuukamekaiomua eenechio, ¿kaꞌchi iika aamo newime oꞌranimua ehpeo, pichiwa tísia utewariemeko tuukamekaio? ¡Pichiwa Riosi Taanara enesaa, tekisáoko ehpeo, waꞌa kurusíchio!
Puuu neeseriosi paꞌpamiratuamea, puuu oꞌochetiame pirenaturi tewaniameaipua tiame, chaachapakapua:
—Wahjachio newipatiameko tuukaio, kaꞌchi iika newipame eꞌranipua ahpo waꞌapioi. Ihjia iꞌisaeri yawichikai, tekimetiaipua waꞌa kurusichio, taamoo pichikemichiopua puꞌkao, apoekopua Riosichi eenameo.
Riosichikamera oowe eꞌriameko tuukamepua; waꞌa teeresoo, Riosi apoe enamapua newipatemiao, tísia nakiyame enesaapua puꞌkao: “Riosi Taanara neeea”, cheekamekopao.
Ahkasi puuu ooka ichikuame kurusichi chuchatiameai, naꞌara chaachapakapua Eesusio.
Neipa puꞌkaopua, oowetawesi oꞌinia yooma tukapasipasao, ahkasi arikiri paika keenako simiyachisi, taajenakapua eenechio.
Paika keenako teetoio Eesusia, weeru sisinakaopua chaachakapua:
—Eeri, Eeri, ¿reema sawatani? —Noꞌo Riosi, noꞌo Riosi, ¿achinikai noꞌo toakamemua? —cheeka chaniwamepua eureo naewaniachio.
Waikao ookapi waꞌa ajakamea, puꞌka inamukapao chaachapakapua:
—¡Néé, keepukao! Ehkoriami Eeria paaechanipua.
Waikaopua piiripi puuua, ikanati aꞌpotiame uusa paatatiamechi saampatesao, kuhsichi chuchasa waꞌapote oowepakapua, Eesusio piꞌpimichiopua.
Nape iꞌkao oowioiopua, wahjaa chaachapakapua:
—Kaꞌte, kaꞌteopua pehji. Enatakoipu Eeriaa, newipatemia.
Nape Eesusia eenechi utewaeme sisinakao, mukukapua waꞌasi, ahpo Noonochi nehjakapua iikao.
Eesusi mukuyoio isaeri mochiwachi tiopachioi, tísia weruma tiiame ikirepua. Puuu wisasori Riosi iyoriwachi pejana chuhkuameai, puꞌka waꞌapichi keenakoo, teꞌpa oꞌinia teeresi siꞌparepua. Puꞌka waꞌapichi keenakooi, weeeai, ki muenati noonorepua, ahkasi eꞌpeai yooma tataka kahsirepua.
Waꞌa iikaopua tiameo, wahjipakame toatiachioi, yooma wahjorepua, ki ookapi Riosichi paparaka wahjipakamea, eenechi ahjarepua.
Neipa Eesusi oijenasoopua, puuu wahjipakame eenechi ahjakamea, ohjosirepua toatiachi puuyakao, Eerusareni eꞌenare puuua waikao, waꞌa Eerusarenio, ki ookapi tiꞌtijoee tetewitiamepua.
Waikao eenechi Eesusi meritiachi nayewakao, puuu soontaro waꞌa inateka mochikamea, soontaro kapitairaopua tiameo, yooma puꞌka ikiyame tetewapaopua waꞌao, weeeo tiame ki muuenati nokayopao, tísia majariapua. Waikaopua yooma waꞌa tiame ikiniopaopua, Eesusio eꞌrepakaopua, chaachapakapua:
—¡Aa, pichiwa Riosichi oꞌinia eenakame eneriai ihjia, Tijoe Tijoetukame!
Puꞌka waꞌa ikiyoiopua waꞌao, waꞌachi ajakapu ooweruai muuwaeme Eesusi ahjama eꞌenakame, Arirea oꞌinia kuꞌisika naꞌnaritokamea. Ihjia, mekapi ajakapua waꞌao, neꞌneka.
Puꞌka ooweruchio waꞌa ajakapua, Maaria Maarena, Maaria Saantiao Oose tiame yeeyera, Sewereo tatanara yeeyera tiame.
Puꞌka waꞌapi aari tukapasipoio, waꞌachi eenariapu Oose tewaniameai Arimatéa weeechi tijoe, Eesusichi pichikiamekapaopua tiameo.
Puuu Oosea, Eesusi yeeyera ahjama ahpo katewesaapua masitewara tiame, Piiratochi simika itariapua Eesusi weerewarao, wetemajimio tuuka. Waikao Piiratoa, kianurarepua puꞌkao.
Ehjepao Oosea, Eesusi weerewara tekipuketiaopua, riino wisasori tohsanamechi ikapikapua.
Puꞌkao ikapisaopua, ahpo weemera teesotariachi teekakapua, ahpo mukiso tekipuachio neteriachi.Waꞌa tekisaopua weruma tehte chihturame toꞌpetiapua kiꞌsunaka. Waꞌa ikisaapa nonoratiapua.
Puꞌka meereo maꞌchirepasoopua, yooma kateweniame tewaniame taawechi uꞌmatosoopua, resipuniame taawechio neeseriosi paꞌpamuratuamea parisero tiꞌtijoe tiame, pirena siimpariapua Piirato chaanemia.
Piiratochi eꞌenasaapua, chaachapariapua puꞌkao:
—Muuu Piirato, muuu taamo paamiratuameraa, naati inatepaka teemea, puꞌka meritiame ahjaka oioiopua, puꞌka tísia wistuameo eee cheekamekoopua: “Neeea meritiaio, paika taawe iꞌtoai oijenamania eenechio.”
Pukaepa teemea, aamo inatenurawa itamia eꞌenakapua, waꞌa mukuteso tekitiachio, ki seenekachi Eesusi masitewarao, Eesusi weerewara ichikosapaopua, oijenario tuumichioopua. Puꞌkao waꞌa chaachapasoopua puuu meritiame wistuniamea, epeche teeremapua, ki pukerichitia.
Waikao Piiratoa chaaneriapua:
—Weh, kaawepua. Waꞌa ajawi soontaroa, aamoe waꞌapi iꞌtoka, inatetepuapua puꞌka mukukame tekitiachio, nape teꞌta ki ichikopua teereweka.
Waikaopu isaeri paꞌpamiratuamea, Eesusi tekitiachi eꞌenasaapua Piirato soꞌsontarowa iꞌtokaopua, tísia kaawe inatenureriapua. Waikao soontaroa waꞌa noonowiwaapua, kaawe ikichesa toariapua yeetarachio.
Uꞌmatosoopua resipuniame taawechio, pahcha taawechiopua oowisarichio, maꞌchirepasoopua Maaria Maarenaa, piirechi Maaria tewaniameapua tiamea, waꞌa eꞌenariaipua neꞌnemia Eesusi mukukame tekitiachiopua.
Waꞌa tekitiachi ajasisoopua ooweruo, ki muuenati noonoka weꞌea, teꞌpa oꞌinia tekikopa Riosi kuꞌiwario. Ihji Riosi kuꞌiwaria, tekisache wahjonasa tehtee toꞌperarao, ikicha yachapasaopua puꞌkao, ahjachi yasiparepua.
Ihjia, kuhjiparichitia utewaeme tajaka yasarepua, wisasoriraa, tisiwa tohsaname keepachitia.
Soontaroa waꞌa tiiame tetewapao, tisiwa majariapua, ahpo sasaweriapua majaka, mukipakame ruhjirepua majakao.
Ihji Riosi kuꞌiwaria, chaanerepua ooweruo:
—Kaꞌte majako eemea. Naane eꞌrena neeea aamoo, Eesusi iꞌyasiopua, kurusichi meritiame.
Nape puuua kiꞌtepua iꞌwao, oijenakamepua waꞌasi ahpo cheeriachitia. Naakoo neꞌnesakoopua tekitiachio.
Waꞌa neꞌnesaapa, yaapi nonoraka tuuyepuapua Eesusi masitewarao, Eesusi oijenariopua waꞌasi, Arirea ahpo ihsimio tuuko tuupuapua puꞌkao, keꞌchu waꞌa enapoiopua aapoeo. Waꞌa ahpo tetewipo chiio tuupuapua puꞌkao. Iꞌkache aamo tuuyemia tekikamenia.
Waꞌa chaanetiapapua oowerua Riosi kuꞌiwarieo, ikanati ujumasiriapua taamo Eesusi ajawaria mochikachi tuuyemiao, tísia majakamekaipua kaawe erakoriapua.
Nape puꞌka ooweru uꞌmapasioipua nonoraka, senawato pooechi machejeneka Eesusia —Kúíraa —chaanerepua. Waikao oowerua, tisiwa yuuwesiaiopua, tahpitika kaawe erapaka tetewapaopua, tonochi kooreparepua Eesusio, iyorire.
Waikao Eesusia chaanerepua puꞌka ooweruo:
—Kaꞌte yuuwesipa, iika yachapasa naajúu. Ohso kaawe yaapi nonoraka tuuyepuapua noꞌo masiterao. Puꞌkao chaanepuapua, Arirea noꞌo tetewimeriko tuuyepuapua.
Iꞌka ooweruo Eesusi maꞌmasitera tuuyemia nonorakoiopua, ookapi soontaroa waꞌa tekitiachi inatekamea, Eerusareni eꞌenakaopua, ikanati yooma tuuyerepua waꞌa neeseriosi paꞌpamuratuameo, waꞌa itapiti ahpo tetewariaopua.
Waikao ihji paꞌpamuratuamea iꞌka waꞌa tiame tuuyetiapaopua, oꞌochetiame pirenaturi tewaniachi eꞌenarepua ahpo wahjachi ahjama ahpo erakoa katewepuawichiopua, ihtana yorapuamekopua Eesusi kiꞌtiopa mukukame tekitiachio. Waikao ihji oꞌochetiame pirenaturi tewaniamea, ahpo napawika katewesaapua, ki ookapi toomi nateterepua soontaroo, wihtuki chaachapamichiopua Eesusi ahpo wekateriameopua.
Waꞌa ikisaapua, eee chaachapanurarepua:
—Eemea aaatae iinatuketiaa, Eesusi weerewarao, Eesusi waꞌapi maꞌmasitera ichikorio tuupuapua, aamo kokochioio.
Taamo yawichio nekasoo naneꞌresapao, teeme kaawe erapatemapua puꞌkao, aamoo kaꞌchi yorapuawichiopua.
Waikao soontaroa puꞌka toomi uusao, waꞌa tiiame katewetiame itipirepua. Pukaepa uurio tiꞌtijoeria, waꞌapi chaachamepua ahkasi ehpe taawechiamioi.
Piirechi taawechiami neipao, puuu oosa mariki aampa piiripi masiteraa, Arirea siimpariapua Eesusi chaaneriachi kaawichi.
Waꞌa ajasisaapa teemea, Eesusi tetewisaapa, tísia kaawe erapatiapua tísia ahjachi paparaka mukukai eenechi ahjariopa, aaatacheo tamochio, ki teꞌta oowe eꞌrerioiopua, teꞌta oijenario Eesusio.
Neipao Eesusia, taamo naaepakao, cheekapua:
—Noꞌo Noono Riosi tewekachi kahtiamea, yooma ahpo utewari noꞌo kiꞌyakame puuuapa, yomatiame teꞌta aampa tiiameopua, tewekachio, iꞌka wehjoarichiopua tiame.
Puꞌkaoiopua tiame, yooreka mochiwa masitepuapua puꞌkao, noꞌo eꞌwaka mochitomichiopua, noꞌo masiteriachitia. Eemea noꞌoo, teꞌta kaawe naneꞌreka mochitomitiapua, yooma aaata noochi paparakameo, ahjama ihsitomerikopua, ahkasi iꞌka wehjoari kajuyachisiopua.
Wee, neee Maateoa, iꞌwasi kajuyamenia iꞌka Eesusichi simiyame noꞌo iyotiao. Cheriwema waꞌasi, noꞌo aamo kaawe teererewa aamowichioo.
Ihji iꞌwa iyotapechi iyotetiamea, Riosi kaaweruma tuuyewarichi simiyame nayewaniamepua, Apoe teꞌta Riosi Taanara, Riosie Weratiamechi simiyame.
Ehkoriami Raawitaru Riosi nayewaturaa, eee cheeka iyoteriaipua Riosi chiiao, Riosi Taana nayewakaopua wahka ihtoriachi naawameriopua:
Waꞌa aamo uhjurenane aaata,
amochi simiyame nayewamichiopua tiꞌtijoerio,
kaaweruma pooe ahpo wahjonemichio iikachio,
keꞌchu aamo asioiopua weeechiami tiꞌtijoeri nayewemiao,
noꞌo kaaweruma tuuyewari pichikeka mochitopuawichioopua.
Puuu Isaia cheeriaipua tiameo:
Wahka ki tijoeekachi siinachaniamepua aaata tijoee,
puuua eee cheechaniame:
“Eeme tiꞌtijoe ooweru tiame,
riisame pooe wahjonemitiapua aamo iikachio,
Riosi chiiao aamo iikachi uumichiopua.”
Puuu waꞌa ooruchi siinachania tuutiamea, Waanitaru waꞌa teetomia eneriamepua, wahka mehka ki tijoeekachi tuuyeka siinachaniame, tiꞌtijoe ooweru tiame paatokaopua. Puuu Waania paatoka yaajatoaio eee chaaneka tuuyeriaipua tiꞌtijoerio: “Kaꞌkaruma enepaka mochitomitia eemea aamo iikachio, aamo ki kaꞌkaruma nokayao, yooma toakaopua waꞌasio. Noochi eꞌenamitia eemea aamo ki kaꞌkaruma nokayao, toinarepaka, aamo ki kaꞌkaruma toinarepasoopania, aamo neeroiye paatomania, aamo tatakoririaopua amochio, noꞌo aamo paatoriae Riosie cheriwetiame aamo tetewipuawichiopua, tiꞌtijoerieo.”
Waꞌa Waani kahtiachio, yooma Uurea weeechi mochikamea, Eerusareni mochikamea tiamea, waꞌa eꞌenaparepua Waanie tuuyewa keepumia. Waania tiꞌtijoeo ooweruopua tiame, Riosichi ahpo cheriwejeresoopua ahpo tatakoririao, yooma toinarepasoopa ahpo tatakoririao, paatosiriamepua waikao Oorani akichio.
Waani wakirataa, tumusari animari kuuparae netetiame enerepua, puuu wahsipuraraai wiꞌchie netetiame enerepua.  Ihji koayaa ohchi enerepua, seꞌori tiame.
Waania tiꞌtijoerio, eee cheeka naaweseriamepua:
—Neipa noꞌoo piirechi tijoe enameripua, piirechi aaata epeche weruma tiiame ki noꞌochitia; puꞌkao noꞌoo kiisi nateyamenia, puꞌka kakajoyaraoi noꞌo naꞌsonemiao.
Neeea neeroie paatoamepua tiꞌtijoerio ooweruopua tiameo, nape apoe enameri enasaapua, ahpo Riosiwarie paatomeripua.
Puꞌka taawechiamio Eesusia, Nasare mochiwachi oꞌinia eenakame eneriaipua, Arirea weeechi. Waania waꞌa eenakopa puꞌkao, paatorepua Eesusio, Oorani akichio.
Eesusia waꞌa paatotiai neerochi machenaio, tewekachi wahjoame tetewarepua tepoona. Waꞌa tewekachi wahjoriachitepao, Eesusia, Riosi Riosiwari tekiyame tetewarepua, kooroka tiiame, puꞌka kooroo apochi eenaka apochi yasipame.
Waikao iꞌka kooroka tiiame Eesusichi yasipoio, teweka wahjorachi oꞌiniao, chiiame inamuretupua:
—Muuujupua noꞌo Taanaa —chiiame—. Muuupua tiameo, teꞌta noꞌo nakika yasitoao. Muuupua tiameo noꞌo iintomiawichioo, teꞌta uuriaa.
Waikao Riosi Riosiwaria, seenepi puꞌka waꞌapichi, mehka iꞌtorepua ki tijoeekachi.
Waꞌa ki tijoeekachio, ooka weerewa taawe yasiterepua waꞌao, oori ohjoachi. Satanasia Eesusio, tatakoritemo oꞌrariaipua, nape Riosi kuꞌiwaraai waꞌachi nokarepua Eesusi kuꞌipakao, Satanasi aatiatawao anachapawichio.
Neipa Waani karichi pachatioiopua, Eesusia Arirea weeechi akiparepua Riosi ahpo Noono nayewatumia, Riosi kaaweruma tuuyewari.
Waꞌa Arireao Eesusia, eee chanika nayewerepua tiꞌtijoeo ooweruopua tiame:
Eesusia Arirea Paꞌwesuweko ihtoaio, Siimoni tewarepua ahpo poonima Anteresi ihsiame.Ihjia sochichaira ihpapaka nokariaipua paꞌwechio, soꞌchi iꞌyaka tekipanaka, waꞌa nokaka tekipanameka puuua.
Eesusia puꞌkao, waꞌami uꞌmatokaopua chaanesirepua naꞌpa:
—Noꞌo ahjama ohjoame enemitia eemea. Neeea aamoo tiꞌtijoeri oowe erapatiame enepatemapua, Riosi kaaweruma tuuyewarie poꞌwachuame.
Waikao puuua waꞌapi toisapa ahpo sochichairao, ahjama siimparepua.
Waꞌa ikisaopua tiameo Eesusia, teesa waanakoopua tiameo, Sewereo tatanara tewarepua waikao, Saantiaoo ahpo poonima ihsiame tiame, puuua pawekakerachi mochiriaipua, ahpo sochichaira tehpuriachiami kateweka.
Puꞌkao Eesusia paajutesirepua tiame ahpo ahjama ohjomichiopua puꞌkao. Waikaopu tehtemaria ahpo noono pawekakerachi tekipaname toisaopua, ahjama siimparepua tiame, taamo Paamira Eesusi naꞌnaritoka.
Waꞌa inisika Eesusia, Kapenau tewaniachi asirepua resipuniachi taawechi, waꞌa eꞌenasaopua, iꞌisaeri napawikarichi pakirepua ahpo ajawaria ahjama, waꞌa yooremina oꞌinerepua masiteka.
Waꞌao Eesusi masitia keepuamea, peenia erakoka inamurepua puꞌkao, tísia peeneka masitiamekopa puꞌkao, Riosi kaaweruma tuuyewario, ki iꞌisaeri iyoteri tiꞌtijoechitiaopua.
Nape waꞌachi tiopachioi yasariaipua aaata keewakame, naꞌarari pakitekame. Puuua tísia nekawekao, chaanerepua Eesusio:
—¿Ihtana yoramia eenakamemua tamochio, Eesusi Nasare ohjoeme? ¿Taamokosa kokosa yoramia eenakamemua? ¿Ki aamo machiyamekosa teemeapa, Riosichi aamo eenakameko, aamoo teꞌta Riosi kaawerumarako?
Waikao Eesusia teꞌyarepua puꞌka naꞌarari pakiteriao chaaneka:
—¡Ihchi yaasa muuua naꞌarari! ¡Yaapiti, machenasa muuua puꞌka tijoechio!
Waikaopu nanaararia, ki muenati sasaweteka puꞌka tijoeo, ki kuꞌita sisinaka machenarepua puꞌka tijoechio.
Waikaopu waꞌa eꞌenakamea, tísia majakamekapapua, ahpo iinatukerepua chaachapaka:
—¡Ihtana weemera penipaniame ihjia, ihji tijoea tísia utewari iinueka nayewamepua, ahkasi riaorósiwari nanaarariai, eꞌwiamepua?
Ihji Eesusi inisiriaa, ki tehpe yomachi naneꞌreretupua Arirea weeechiamiopua mochiwachiami tiame.
Napawikarichi puuyatioopua Eesusia, Siimoni taꞌperachi simirepua Anteresi pehterachi tiame, Aakowo yeeka Waani tiame.
Waꞌa taꞌpechi ajasitioopua, Siimoni waasiraa ipetachi poirepua cheꞌyame. Waꞌa mochikamea chaachaparepua Eesusio, kokorenio tuuka waꞌao.
Waikao Eesusia naaepakao, sekachi chapika werisipurepua kokoriameo. Waikao waꞌa ikitiaopua kokoriamea, yachaparepua ikanati. Waikaopua yachapatetiaopua, kooame yorasirepua Eesusi koꞌkotemia.
Waꞌao Eesusia taaaa pakiyoio, muuwaeme kokoriame uꞌyeparetupua, wahjachi aaataa, naꞌarari yahchawa kokorewa.
Puuu tiꞌtijoeria waꞌa karichi muirachio, tísia muuwaeme napawirepua.
Eesusia waꞌao, ki ookapi kokoriame yachapaterepua, aꞌchitiame koꞌkoame iniwaeme. Eesusia naꞌarario, kiisi toarepua nayewamichioo, machiwamekapa puuua pukaeo.
Eesusia waꞌa mochiwachio, amori maꞌchirepachi yasisisapa waꞌao, machenarepua waꞌao mehka ooruchi, ahpo Noono Riosi ahjama nayewamia yuuweekachi.
Siimonia ehjepao, ahpo ahjama mochikameo tiameo, Eesusi iꞌyamia siimparepua.
Puuua tewisaapa, chaanerepua:
—Yooma tiꞌtijoeria aamo iꞌyani wiituo.
Nape Eesusia cheerepua:
—Pirenachiami siimpameri teemea ehpeo. Nahpe, iꞌka Riosi kaaweruma tuuyewario, pirenachiami iꞌtomia. Puꞌkawichio machenakame neeea, nayewatumiao.
Waꞌa ikire Eesusia waikao. Yomachi Arireami oiparepua, iꞌka Riosi kaaweruma tuuyewari tuuyesikao, yoomachi napawikarichiami, mochiwachi tiame. Waikao Eesusia waꞌa inisirepua waikao, yomachi mochiwachiamio, puuyachasika naꞌarario, kokoriame sautesikaopua tiame.
—Aamo noꞌo sautejerani neeea waꞌa aamo erasoo, yachapanarenia noꞌo kokoriao koꞌkoame.
Eesusia waikao cheriwepakao, ahjachi seekarepakaopua, chaanerepua:
—Aamo yachapatenare neeea. ¡Yachapakame itipisa naaju muuua, waꞌasi!
Waꞌa chaanesochepa Eesusio, puuu repera koꞌkoamea, toarepua puꞌkao waꞌasi. Saukame itipirepua waꞌasi.
Waikao Eesusia puꞌkao, noꞌanurerepua puꞌkao ahpo taꞌperachi, nape utewaeme eee chaanesapa pahcha:
—Nee. Kaꞌte aaata tuuyemitia muuua iꞌka aamo ikiriao. Iꞌkache iintopuapua muuua. Waami siimitia muuua napawikarichi neeseriosichi, puꞌka neeseriosio, puꞌka itapiti iꞌyetomitiapua Moisetaru nuurari nuura, iꞌka Riosi aamo yachapariawichioo. Waꞌa ihsimitiamua tiameo, iꞌka Riosi iintoriaopua amochio, yooma tiꞌtijoeri tetewimichiopua, aamoo saukamekopua waꞌasi, puꞌka aamo repera kokoriaopua.
Nape tijoea noꞌrasaapa yooma tuuyesirepua waꞌa mochiwachio, yooma Riosi iintoretiaopua apochio, kaawe iintokao. Pukaepa neipao Eesusia, kaꞌchi iika teꞌta maꞌchiame pakime eꞌrarepua waꞌa mochiwachio. Pukaepa oowera maꞌchiche oojowirepua waikao ki tijoeekachiche. Nape ahkasi waꞌaoi ahkaoi mochikame eꞌenaparetupua Waani keepumiaopua kahtiachi, tetewinariapa puꞌkao.
Paikapi taawechiami neipamio Eesusia, eenechi pakirepua Kapenauo. Waikao tiꞌtijoeria Eesusio aaata taꞌpechi kahtiame inamukapao,
ki ookapi napawirepua waꞌao muirachi, waꞌa yeetarachio kiisi ojowime teererepua. Puꞌka napawikame tiꞌtijoerio Eesusia, waꞌa ihsirepua masiteka Riosichi simiyame.
Waꞌa teerenioi waꞌao, waꞌa eꞌenarepua naao tiꞌtijoe aaata tuꞌikame tijoe upakoame.
Nape tísia tahchiame weeriopa muirachio, kaꞌchi ikime erakoapaopua teꞌta Eesusi kahtiachi pachanariaiopua ahpo kokoriame uꞌpariao, karijampa moꞌmoenarepua. Waꞌa moꞌmoenasaapua, wahjonarepua Eesusi kahtiachi riisakao, waꞌa ikisaopua waꞌatipo tekipurepua kokoriameo, eꞌtaparachi tekitoka.
Waikao Eesusia puꞌka kokoriameo, tísia paparamekopua apochio, tísia tesiwa eꞌrepakaopua puꞌkao, chaanerepua tuꞌwikameo:
—Tísia aamo cheriwiame neeea. Waꞌa eꞌrapa neeea, aamo sautenania, yooma aamo tatakoririaoiopua puhjeka.
Nape waꞌao ookapi iyoteri tiꞌtijoea, waꞌa chiiopa Eesusio apoe teꞌta cheriwio tuuyopa tatakorio, ki kaawe erakokaopua, chaachaparepua ahpoo:
“¿Achini iikai waꞌa cheeka nayewame ihji tijoea? ¿Ki Riosikamera naꞌareka waꞌa chiiamepu? ¿Ki apoekamerache Riosi cheriwiamepu tatakoritiameo? Riosi apoechekamera puuua, tatakorikame cheriwiamea.”
Nape Eesusia naneꞌriapa puꞌkaopua apochi erakoao, chaanerepua:
—¿Achini iikai waꞌa tiiame noꞌo erakoame eemea, kiisi noꞌo kaawe ihsio erakowao?
Ehsosao naaju, ¿ihtanakamera epeche ki tehkijuarepua naajuo: “Cheriwetiame itipimitia muuua aamo tatakoririao”, chaniwa, naatikosaoipua naajuoi: “Saukame werisikosa muuua”, chaniwakosa?
Weh, ehpe waꞌapi aamo tetewitemania noꞌoo, teꞌta utewari iinueemekopua noꞌoo, aaata teꞌta tatakorikameoi, teꞌta ahsieme saukame noꞌo itapitiamekoopua, teꞌta tatakoritiameoi ahsieme choꞌwetiame itipitiamekooipua.
Waꞌa cheesaopua chaanerepua tuꞌwikameo:
—Aamo chaanenane tuꞌwikame, saukame werisika, apechunasa aamo ipetawao, oisika noꞌramitia aamo petechio.
Waꞌa chaanetiache tuꞌwikamea, ikanati kaaweruma werisika ahpo petechi noꞌrarepua, ahpo ipetawaopua tiameo, mooketoka. Waikao waꞌa mochikamea, ki Eesusichi naꞌarekamea, tahpitika tiiame peenia erapaka Eesusi iintoriao, cheriwema kiꞌyarepua Riosio, ki nuꞌuti peenia iintoriopua Eesusichio. Waꞌa erakoapaopua chaachaparepua ahpoo:
—Kaꞌchitia taawechi tetewameai teemea, iꞌka eee tiiame iintoniameo.
Eesusia waꞌa tiiame iintosaopua neipao, eenechi paꞌwesue eenariamepua. Waꞌa enasoopua paꞌwesuweo, muuwaeme tiꞌtijoe ooweru tiameo, napawiriamepua Eesusi eenariachio. Waikao Eesusia oꞌinerepua waꞌa masitekao, apochi waapi enepakameopua keepumiao.
Ehjepamio masiteka kajusaa uꞌmatosaapua, Reewi tewaniame tewarepua, Arajeo taanara. Puuua toomi koparoaniachi yasariaipua, yaꞌyawichiwichio koparoaniachi waꞌa mochiwachio. Waꞌa tetewikapa puꞌkao, chaanere Eesusia:
—Nahpe noꞌo ahjama. Neeea aamoo, noꞌo masitewara enejeraninia.
Waikaopu Reewia puꞌserepakapua Eesusi chiiao, ahjama simirepua tiame wahjachitia, ahjama teetomia ahkaoi Eesusi simiyachio.
Neipapamio piie taawechio, Reewi taꞌperachi koiꞌoio, Eesusia koiꞌrachi yasariaipua ahpo yeetoria ahjamao, waꞌachi nokariaipua tiameo, muuwaeme tiꞌtijoe Eesusi keepupuame, Eesusi teetoachi pirenatukame. Waꞌachi mochiriaipua tiameo Eesusi chokichio, tiꞌtijoe koparoame teꞌta yaꞌyawichiwichio, waꞌa ikisa muuwaeme wahjachi tiꞌtijoe tatakoriame, ki kaawe nokayame tetewiniame.
Iyoteri tiꞌtijoea, waꞌa kahtiame tetewapa Eesusio, yooma puꞌka ki kaꞌkaruma tiꞌtijoe ahjama koakao, puuua iinatukerepua Eesusi masitewarao:
Puꞌkao waꞌa chaachapame inamukapao Eesusia, chaanerepua puꞌkao:
—Ki kokoriamea kihta nakiyamepua meꞌmerikoo. Kokoriamekamera nakiyamepua meꞌmerikoo. Neeea kokoriamekamera sautemia eenakamenia, ki kokoriameo kaꞌi. Neeea tatakorie kokoriamerakamera sautemia eenakamenia, kihta ahpo tatakorikame maayameopua, kaꞌi.
Aaataa seenepi simiyame taawechi Waani maꞌmasitewarao, paꞌparisero masitia naꞌnaritoameapua tiameo, ki koiꞌwa Riosi iyoriwa nokayame tetewapao, Eesusichi eꞌenakaopua chaachaparepua puꞌkao:
—¿Achinikai Waani naꞌnaritoamea, paꞌparisero naꞌnaritoameapua tiame, ki koiꞌwa Riosi iyoriwa nokayamepua, nape aamo naꞌnaritoamea, kaꞌí?
Waꞌa chaanetiapao Eesusia, cheeka nehjiarepua:
—¿Toore aiwatariarepu nenewiwachi paajutetiamea, aaata neewikame ahpo neewiriachi kahtioiopua pehjio? Kaꞌipua, ohso kaawe yoomahka paajutetiame, taꞌiria koꞌkopuamepua, ahkasi posaka.
Puuu neewimerika tiiamea, neeepua, noochi paparamechio. Noꞌo apechunatiopa kiꞌtioiopua iꞌka weeechio, waikaope noochi paparamea oꞌinemapua ki koiꞌwa Riosi iyoriwa yorasikao.
Waikao waꞌa cheesapa Eesusia ahpo iinatukiameo, chaanerepua:
—Noꞌo tewekachi apechunatiopa, ehkoriami oꞌinia oochetiame nokisitiamea toipuamepua waꞌasi, weemera tiiame teꞌteretopuawichiopua, Riosichi kaawe teꞌterewaopua, aaataai ki koyacheme tiiachitiaopua oochetiame wisasorio, weemera wisasori chuhchekao. Waꞌa iintotioopua weemera wisasorie koyacheraa, chuꞌrupaka siꞌpanameripua oochetiame wisasorio. Waꞌa iikapu oochetiame wisasoria, epeche weere enepameripua yeewasipakao.
Wiino weemeraai, ki totoaniamepua oochetiame wichijarichioi. Waꞌa iintotiaapu weemera winopatariai, tatateka siꞌpanamaoipua oochetiame wiꞌchijario. Waꞌa ikisoopua oochetiame wiꞌchijario, yooma naꞌitumeri wiꞌsuka weemera winopataria, wiꞌchijaria tiame. Pukaepa weemera wiinoa weemera wichijarichi toaniamepua.
Piire taawe resipuwa taawechio, Eesusi tiiriko echichiami uꞌmatoio ahpo ajawaria ahjamao, chorowapa puuua, tiiriko kumisiriaipua, muurara okisika.
Parisero tiꞌtijoea waꞌa nokisiopa Eesusi ajawariao, iinatukerepua Eesusio, chaachapaka:
—¿Achini iikai waꞌa nokayame aamo ahjama ohjoamea, ki reesisenioi resipuwa taawechio, ihtaoi yooramekopua?
Nape Eesusia nehjiarepua puꞌkao:
—¿Ki naneꞌriame eemea aamo ehkoriami Raawitaru iintoriao, ahpo ahjama nokisiame choꞌchorowapasoopua piie taawechio?
Iiweta Aawiatataruo teꞌta neeseriosikoipua, ¿ki Riosi kaarichi pakika Riosi paaniwara koꞌkakame puuua, Riosiwichio toꞌweniame tiopachio, neꞌneseriosiche koꞌkomichioo? ¿Ki puꞌka paani uusa kipotekamepua tiameo ahpo ahjama nokisiriao, tísia choꞌchoroopa?
Waꞌa chaanesapao Eesusia, chaanerepua tiameo:
—Resipuniame taawea, tiꞌtijoewichio yachatiamepua, ki resipuniame taawekamera tiꞌtijoeri yeꞌkamichiopua. Resipuniame taawea, Riosie yachatiamepua.
Pukaepa neee Riosie Tijoe Tijoetutetiamea, neeekamera yeꞌkamepua, resipuniame taaweo.
Neipao Eesusia, eenechi napawikarichi eenariaipua. Waꞌa yasariaipua piiripi tijoe sekachi chookopakame.
Nape waꞌaoi ihpueniame enere Eesusia, aaata resipuniame taawechi sautesoopua, wenejinaria.
Eesusia waꞌao, sekachi chookopakameo chaanerepua:
—Werisisa, iꞌwa weripamitia naasipa.
Waꞌa ikisoopua puꞌkao, wahja waꞌao, iinatukerepua cheeka:
—¿Ihtanakamera epeche kaawejoarepua, resipuniame taawechi yoraniaa, kaaweruma yoraniamekosa, ki kaaweruma yoraniamekosaooio? ¿Meriniamekooi, ahjateka newipateniakosaoipua?
Nape aapoeo ihchi itipirepua, kiisioi ihta nehjiaka.
Waikao Eesusia kiisi kaawe erapaka ahpo norikame neꞌnepasaopua, tísia yuuwesiparepua, kiisi pahteka inamuamekopa puꞌka chaaniao. Waꞌa iikaopua, chaanerepua chookopakameo:
—Ehsoo, riisasipaomua aamo seekao.
Waikaopu sekachi chookopakamea, riisasiparepua seekao. Ahpo seekache riisasipasopua, saukame itipirepua ahpo chookowao.
Eesusia muuwaeme Arirea mochikame naꞌnaritowae ahjamao, ahpo masitera yeekaopua tiameo, Arirea paꞌwechi akiparepua.
Waika taawechiami Eesusiapao, kai waapisi naneꞌreretiame enere puuuapa, tísia peenia ihsiaopua ahpo Riosi utewarieo. Pukaepa ahkaoi yomachiami mochikamea waꞌa eꞌenariaipua Eesusi tetewika machinariapa. Puuu waꞌa eꞌenakamea ihji enerepua: Uurea weeechi mochikame, Eerusareni mochikame, ahkasi Irumea mochikame tiame, waꞌa ikisa muuwae tiame Oorani akichi cherayachimina ohjoeme. Waꞌa eꞌnakame enerepua tiameo, Tiiro mochiwachiami oꞌinia eꞌenakame, Siironi mochiwachiami oꞌinia eꞌenakame tiame.
Pukaepa Eesusia waꞌa paꞌwechi asiaio, yomachiami weeechi oꞌinia eꞌenakame waꞌa tewarepua. Waikao Eesusia, poꞌwachuwa nerokakera katewetiame iinuenurarepua ahpo masiterao, ki tahchika yasinariapa puꞌka tísia muuwaeme yomachi eꞌenakame masitekao.
Nape ki ookapi Eesusi kahtiachi eꞌenakaopua, Eesusichi aampa eꞌenarepua ahjachi ihchepanareka, ikanati yachapanariapapua ahpo kokoreka mochitoa, ki ookapi waꞌasi sautekame inamukamekapa Eesusiopa.
Puuu tiꞌtijoe ooweru tiame nanaarari apochi mochitiamea, Eesusi tawemina chopokorieka aajapapua siinakokao, eee chaachapakao:
—¡Muuupua Riosi tepoena oꞌinia eenakamea, apoe Riosi Taanara tijoe tijoetukamea!
Nape Eesusia waꞌa chaachapopa tiꞌtijoechi mochikame nanaarario:
—Ihchi mochika eemea —cheeka teꞌyarepua yooma tetewachio, ki nanaararie naneꞌrepuawichiopua, teꞌta aatanakoopua ahpoo.
Puꞌka nanaarari terisaapa Eesusia, teewi kaawieka tiiachi mooenarepua, paikapi ahpo masitera yeeka.
Waꞌa yasipasaapua ookapi ahpo oowe eꞌreria uurepua, oosa mariki aampa ooka tiꞌtijoe ajawarepua, ahkaoi ahpo tehkiwa yorasia nokisimichiopua, Riosi kaaweruma tuuyewari nayewatusikaopua.
Puꞌkao ajawasaapa, ahpo Riosiwari utewari yahcherepua, puꞌkao puꞌka utewarieo nanaarari puuyanasimichiopua, tiꞌtijoechi muikameo.
Ihjipu oosa mariki aampa ooka uutiamea: Siimoni, puꞌkao Peero tewatiame tiame;
Saantiao, Sewereo taanara, waꞌa ikisa Waani, Saantiao poonira, puꞌka ookao Waanereje teewatanime tiame, Teꞌoni Tatanaraa cheeka chaniwame;
Anteresi, Eeripe, Waatorome, Maateo, Toomasi, Aakowo, Arajeo taanara; Taareo, Siimoni, Kaanani ohjoekame tijoe;
Uurasi Ihkarióte tiame, puuua neipao Eesusi ki kaꞌkaruma tiꞌtijoechi nehjakame.
Waꞌa iintosaapa Eesusia ahpo ajawaria ahjamao, ahpo checherepachi noꞌrarepua koꞌkomia. Nape waꞌapechi ajasitioio, ki ookapi mochiriopa waꞌao kaꞌchi iika koꞌkome teererepua.
Eesusi tetejimaraa waꞌa inamukapao Eesusio, waꞌa eꞌenariaipua iꞌtomia, ki inatameka ihsiopa, ki ookapi tiꞌtijoeri kuꞌinarekao.
Iyoteri tiꞌtijoe Eerusareni oꞌinia eꞌenakamea, chaachaparepua:
—Ihji Eesusia, teꞌta Weseu Satanasi utewarira yahchamepua apochio, apoe teꞌta naꞌarari teekora. Puꞌka utewarie puuyachamepua naꞌarario, tiꞌtijoechi muikameo.
Waꞌa chaachapopa puꞌkao Eesusia, waapi ahpo ajapanurerepua, chaanenariapa. Waꞌa ikisoopua chaanerepua:
—¿Achini iintoka maꞌchipatapu Satanasia, ahpo waꞌapio?
Aaataai yawichia ahpo waꞌapichi nasiwamea, ahpo waꞌapi soopameripua.
Aaata ahpo taꞌpechi mochikamea, ahpo taꞌpechi mochikamechi nasiwasisaa, ahpo waꞌapi soopameripua.
Satanasiai ahpo waꞌapichi nasiwasisaa, ahpo waꞌapi soopameripua, waꞌatiao kaꞌchi iika ahjakame weritomeripua ahpo yawichituwachio.
’Aaata tijoe utewaeme enesoo, aaataai kaꞌchi iika ichikonemeripua taꞌperachi pakikao, ki oꞌyesaapua pahchao.
’Neeea iꞌka noꞌo chiiao, teꞌta pichiwa chiiamepua: Yooma aaata tijoea oowitiamea tiameo, ihtaoi ahpo ki kaawe iintokaio, ihtaoi ki kaaweruma cheekaio, cheriwepuame tiiamepua;
nape Riosi Riosiwari ahpo chaania ki eꞌwekamea, kaꞌchitia cheriwepua tiiamepua, kaꞌchitia cheriwepuamepua tatakoririao, ki itayamekapapua ahpo cheriwepuameo. Puuu aaata waꞌa tiiamea, waꞌapi teeka itipimeri puuua tatakoriekao, ahkasi ki wahjiamesi.
Waꞌa cheeka ahpo nehpupare Eesusia, Weseu riaorósiwarira apochi iinueko tuuwao.
Waꞌa ihsioi Eesusio tísia naanasoti oika tiꞌtijoeri sautekao, maꞌchi werika Eesusi yeeyeraa, Eesusi poponira ahjamao pipinira tiame, paaenurerepua Eesusio.
—Aamo yeeyea aamo poponi pipini tiame ahjama, aamo paaechanipua waami maꞌchi.
Nape Eesusia, cheerepua:
—Aa noꞌo tetejima, ¿Aatanakamerajuarepu noꞌo yeeyea, noꞌo poponia pipinia tiameo?
Waikaopua ahpo norikame mochikame neꞌnepakaopua, chaanerepua:
—Iꞌwa mochikamerapu noꞌo yeeyea, noꞌo poponia pipinia tiame.
Aaataai Riosi eꞌra yooramea, noꞌo yeeyekaite puuua, noꞌo pooni, noꞌo piini tiame.
Piirechi taawechio Eesusia eenechi paꞌwesue oꞌineriaipua masitekao, waꞌa kahtiachio tísia muuwaeme napawiriaipua tiame. Waikaopua pawekakerachi mooenasaopua paꞌwechi chuhkuamechio, waꞌa yasiparepua waikao. Waꞌa ikitioopua tiꞌtijoeria, waapi maꞌchi ajapare puuua, paꞌwesueo.
Waikao waꞌa yasaka Eesusia, itapiti waꞌachitarichi masiterepua, muuwaeme itapiti Riosichi simiyame masiteniame. Puꞌka masitewachio cheerepua:
—¡Eeme tiꞌtijoee ooweru tiame, keepumitiao pahchuuu!
Waꞌa cheesao oꞌinerepua tiꞌtijoeri iꞌka eee cheeka waꞌachitarichi nayewekao:
—Aaata tijoea wahka wasachi echimia simiriataipua.
Puuua echimia simiyaio pooechi ruhjiteriatapua ookapi iimori. Puꞌkao tuchikia, waꞌa eꞌenaka yooma pepeka koꞌkariatapua puꞌkao.
Wahjachi iimoria, waitiame kahtiachi weee echariataipua. Puuu iimoria kuꞌwe yaupariatapua yaupao, nape ki tunakame yasariopapua weeeo,
taaaa machenasaapa taipakopao, wakipateriatapua puꞌkao, ki teeresi naawaeriopa puꞌkao.
Wahjachi puuu iimoria wehchaekachi ruhjiriataipua. Puuua yaupariatapua yaupao, nape wehchae siꞌriputiapa moꞌporepakao, waꞌatia wakipariatapua kihta taakeka.
Nape wahjachi iimoria kakupa weeechi ruhjikamea echitiaio, kaꞌkaruma yaupaka weweripasaopua, ki ookapi taakeriatapua. Ihji muurara pachitariaa, piire weerewa aampa oosa mariki pahchitariatapua, piiripi waꞌapi pahchira echitiaopua. Wahjachi pipiripi iimoria, paꞌpaika weerewa pachitariatapua muuraraa; epeche wahjachi iimoria, pipie siento pachitariatapua muuraraa, pipirepi pahchira echitiamea.
Waꞌa tiiame waꞌachitarichi nayewasaapa Eesusia, chaanerepua ahpo masitiao:
—Nahkaesaa eeme, pahteka inamupuapua puꞌkao.
Iꞌka waꞌachitari Eesusi naewaka kajusoopa, waꞌa muuwepariame tiꞌtijoeria, nonowarepua waikao ahpo petechiami. Ehjepamio Eesusi piineri itipisoopa, paikapi Eesusi masitia keepuamea, puuu oosa mariki aampa ooka Eesusi ajawariaapua tiamea, iinatukerepua Eesusio, ihtana cheeka cheeriopua Eesusio, waꞌachitarichi nayewakao.
Waikao Eesusia eee cheeka nehjiarepua puꞌkao:
—Neeea puꞌka tiꞌtijoerio waꞌa cheeka nayewakamenia waꞌachitarichichio, aatiatanariapa puꞌkao, noꞌo teꞌta masitia pichiwa pahtenarewa neꞌnenariapa puꞌkao. Aaata aamochitia teꞌtiameopua, teꞌta Riosi yeꞌkarichi muinariameopua, Riosia ki waꞌachitarichi maꞌchiame aamo tuuyamepua aamoo; nape neeea puꞌkao oowera keepumia eꞌenariame naneꞌriapao, waꞌachitarichi nayewekania puꞌkao, kihta Riosichi simiyame pepeninariapa eꞌenakame.
Puuu waꞌa teꞌteriamea, neꞌniaio ki maꞌchiriame itipimeripua, keepuaio kihta pahtemeripua. Waꞌa teꞌtiapa puuua, kiisi ahpo tuuyamepua Riosichio, ahpo ki kaꞌkaruma nokariao, ahpoo Riosieo, ahpo cheriwepuawichioopua.
Eesusia chaanerepua waikao:
—¿Kiisi pahteka inamukame eemeai, iꞌka noꞌo waꞌachitarichi nayeweriao? Waꞌa teeresaa eemea, ¿achini teeka pahteta eeme wahjachi waꞌachitari noꞌo nayewamiaopua meeriamahkao?
¡Nee! Puuu echayame noꞌo nayewaria waꞌachitarichio, Aaata iimori echayamepua, Riosi kaꞌkaruma tuuyewari echisiamepua.
Puuu iimoria, Riosi kaꞌkaruma tuuyewaripua, tiꞌtijoeri keepua. Puuu iimori echayame echiwachi ruhjikamea, tiꞌtijoeri iikarachi echitiamepua. Paikapi iimori echayamee pooechi ruhjitetiamea, tiꞌtijoeri peewame iikaemechi ruhjikamepua. Puuua, Riosi chiia keepunapua keepuao, nape Satanasia ikanati waꞌa eenaka yooma uꞌyamepua, puꞌka Riosi kaꞌkaruma tuuyewari keepuriao.
Wahjachi iimori eꞌpeekachi ruhjitetiamea, kaawe eꞌraka keepuamepua keepuao Riosi tuuyewario, nape ki tehpesi simiyamechi wekatiamepua, ahpo keepuriao.
Puuua itapiti aiwateniaapua Riosiwichioo, ikanati toayamepua ahpo paparariao, kihta teeresi naawaekapa Riosi kaaweruma tuuyewarichio.
Wahjachi iimori wehchaekachi ruhjikamea, naatiju puuua, iꞌka weeechiche iintuame tísia weemuniame. Puuu tiꞌtijoeria puꞌka Riosi kaaweruma tuuyewari kaawe keepuame keepuao,
Nape puuu iimori kakupa weeechi ruhjikamea, tiꞌtijoeri kaꞌkaruma iikaemechi ruhjikamepua. Puuua kaawe eꞌraka keepuamepua Riosi kaaweruma tuuyewario, teꞌta pewatiame apochi itipiteka. Waꞌa iikamea, kaaweruma taakiamepua Riosiwichioo, tiiriko echitiame muurarachitia. Ookapi ihji tiiriko muuraraa, piire weerewa aampa oosa mariki pachitakamepua; wahjachi ihji tiiriko muuraraa, paika weerewa pachitakamechitia tiame; epeche wahjachi ihji tiiriko muuraraa, ahkasi piire sientooi pachitakame.
Eesusia chaanerepua tiameo:
—Riosi tuuyewaria, itapiti tahjeraka tiiame puuua. ¿Aatanana noriwi weratare itapiti ahpo tahjerao, eꞌtapara teereopua, itapiti kaajonitere noriwioiopua? Aaataai ki waꞌa iintomeripua. Ohso kaawe teꞌpa werameri puuua, weeresi tahjemichiopua puꞌkao, weeresi uutapamichio puꞌka tajayao, weeresi tetewipuawichiopua.
Waꞌachitia Riosiai wahka taawechiamio, yooma ahpo teteiwachi toapamapua, yooma ihta inasotiame toatiameoipua, yooma ihtaoi tiꞌtijoe ki kaꞌkaruma noonowiriaopua, ooweruoiopua tiame.
Eemea inatame enesaa, pahteka inamumitiapua puꞌkao.
Eesusia waꞌa cheesaa, chaanerepua tiameo:
—Iꞌkao eemea, teꞌta inataka inamumitiapua: Kehkisa aamo nakika mochitokamea Riosichi, puꞌkachi kehkisa kiapuamepua eemea Riosieo, itapiti teꞌta Riosichi eenameopua kaaweruma, nape uꞌmatiame epeche kehkisio.
Riosie kiatiame iinuemeopapua, epeche pehji kiapuamepua, iꞌwa weeechi noꞌo enasoopua; nape kihta iniwaemeopua Riosie kiaretiao, ahkasi teesa iinuekaoi iꞌka weeechi ahpo iinuekao, yooma uꞌyepuamepua, noꞌo tewekachi Noonoeopua, kiisi kihta tooeka, noꞌo tewekachi oꞌinia eenechi enasopao.
Eesusia chaanerepua tiame:
—Riosi yeꞌkarichio, tijoe echariaka tiiamepua.
Echakame kohchioiopua, pusakame kahtioiopua, puuu echitiame yaupasaapua, tukaooi taaweoi tiame, naapi simitiamepua weweripakao, puꞌka echakame ki teteoiopua.
Riosi ihsimepua yaupatekao, weweripatekaopua tiame naawaepatekaopua, neipao muuraetepamepua, puꞌka muurara pachitasoopua, iwapatiamepua.
Puꞌka tiiriko pahchira iwapasoopua, ahsepakame puuua ohsae tehpunaka iꞌipapuachio.
Eesusia eenechi chaanerepua:
—¿Ihtanaka tiiame ohjoarepu Riosi yeꞌkaria? ¿Ihtanaka tiiame teemea Riosi yeꞌkarichio?
Aa, wacherai pahchiraka tiiame puuua. Kaawe inataka neꞌnemitiaomua wacherai kuuurao. Kiisi werumakaipua pahchirao, ki nuꞌnuti weripamekai tiiamepua kuuuraa,
echitiaapa, kii ookapi atowataitepua, ahkasi tuchikioi ahjachi tatasotachi. Waꞌachi tiiame Riosi yeꞌkariai. Ki weruma oꞌinekaipua, ki nuꞌuti mehtamepua.
Eesusia, weeka tuuyewari masitere puuua waꞌachitarichio, ki tehki erakoka pahtemichio ahpo masitiao.
Kihta masiterepua puꞌkao, ki waꞌachitarichi kuꞌikao; nape ahpo waꞌapi ajawariao, piineri ahpo ahjama mochikoio, tísia tehki tiiamekopua puꞌka masitiao, yooma kaawe maꞌchiame tuuyerepua puꞌkao.
Puꞌka waꞌapi taawechi tukaoo, Eesusia chaanerepua ahpo ajawaria masiterao:
—Paao siimpapuamepua ehpeo, paonamina paꞌwechi.
Waikao masiteraa waꞌa toisapa tiꞌtijoerio, paonamina iꞌtorepua Eesusio, waꞌapi puꞌka pawekakera Eesusi kahtiachi. Wahjachi pawekakeraai pukamina chuchutorepua tiame.
Waꞌa nokisioio, ki nuꞌuti eenare yuꞌkia ki nuꞌuti eejeka. Waikaopu paꞌwea peꞌkokao, aampamisi chiꞌposirepua pawekakerachio.
Eesusia waꞌa ikinioio, kochipariaipua pawekakera wasichitu poika, itapiti moꞌteka. Nape maꞌmasiteraa tahpitika ikiyapaopua, pusaterepua puꞌkao chaaneka:
—¡Masitári, Masitáriii! ¿Kiisi kaꞌchi eꞌramemua taamo piwitewioio?
Waikao Eesusia werisika teeweterepua eekao, paꞌweopua tiameo, chaaneka:
—¡Muuu eekáaa, ikanati teewésaaa! ¡Neeroi peꞌkoniai, mooena manipásaaa!
Waꞌa chaanetiapa eekaa teewerepua, yooma yuuweeme itipika.
Waꞌa iintosaapua ahpo masitera ajawariao, chaanerepua:
Nape aapoeo, Eesusi iintoria tísia seewepakamekapapua Eesusio, kiisi nehjiame erakorepua. Pukaepa aapoeo, poanachi ahpo chaachaparepua:
—¡Ihtana tijoe naaju ihjia, eekaeoi eꞌweniamée, paꞌweeoiopua tiamé?
Waꞌa nokisika paonarepua waꞌa neerochio, Eesusi paonamina iꞌtokao, waꞌao Eerasa weewachi eꞌenarepua.
Waꞌa paonamina tekisochepa Eesusio, aaata naaeparepua puꞌkao itapiti naꞌararie keewakame.
Ihji tijoea wahjipame toaniachi ohjoeme eneriaipua.Puuua aaataeoi ki yuuyumpaniame eneriaipua mooena yahchakao, kaarenaeoi oꞌyekaio.
Puuua ki kuꞌitapisi kaarenae oꞌyeniaipua tarachio sekachiopua tiame, yooma tetepunasa siisimiriaipua, yooma pipiripi pihtunaka ihpapasa. Waꞌa ihsiamekopa puꞌkao, kaꞌchi yorame erakoretiaipua waꞌasi, waꞌa mochikameeopua tiꞌtijoeri.
Waꞌa iintosaapua yooma tukawari ojowiriaipua, mukuteso wahjipame toaniachi siinakao, kaawichiami oikaopua tiame, temosochiami tiame momotochisika, tísia kokosa ijikisika.
Ihjia waꞌa eename tetewapa Eesusio, mehka ihtoi uꞌmasika eenakao, chopokorieka weripakaopua chokichi,
chaanerepua Eesusio, ki kuꞌita sisinaka:
—¡Eesúsiii, teꞌta teꞌpa eename Riosichiii, kaꞌte noꞌo teꞌta kokosa yoramitiamua! ¡Neeea aamoo teꞌta tesiwa cheeka aamo itaniamepua, kaꞌchi noꞌo yoramichiopua kokosakao!
Waꞌa cheeka nayeware naꞌarari tijoechi kahtiamea, Eesusie eee cheeka teritiamekapaopua:
—¡Muuu naꞌarari tijoeturi, ikanati machenasa muuua puꞌka tijoechio!
Eesusia terisapaopua puꞌka naꞌarario, iinatukerepua puꞌkao:
—¿Achini teewaeme muuua?
Waikao naꞌararia nehjiarepua cheekao:
—Reejioni tewaniame neeea, kii ookapi naꞌarari tijoeturikapa.
Waikaopu nanaarari tijoechi mochikamea, naaracheka itaneriaipua Eesusio, ki seꞌwiami ahpo uhjurapuaichiopua waꞌao.
Nape waꞌapi waꞌa kahjena kaawichiamioio, ki ookapi koowi ohjopa waꞌao,
waꞌa ahpo uhjuranurare nanaarari tiꞌtijoeturia, eee chaachapaka:
—Waꞌa puꞌka koowichioi taamo uhjuramitiapua, waꞌa pukachi taamo muimichiopua —chaachaparepua.
Waikao Eesusia waꞌa uhjurarepua koowichi. Waꞌa uhjuratiapa nanaararia, pukachi muirepua koowichi, tijoechi puuyanatiapao. Waikaopu ooka miiri ahka koowia, puꞌka nanaarari apochi muitiaapa, tahpitika noonoikao, ki muenati ujumarepua tekoratamio. Waꞌa noonowikaopua, yooma wahjiparepua tekoratatipo ruhjika, paꞌwechi neerochi ruhjikapa, siꞌrika.
Waikaopu koowi inatiamea, ahpo mochiwachi ujumasirepua yooma tuuyemia mochiwachio, yomachi oꞌokapi mochiwachiamiopua tiame. Waikao yooma waꞌami ohjoemea, waꞌa eꞌenarepua puꞌka ikitia neꞌnemia.
Ajasisaapa Eesusi ihsiriachio, puuu nanaarari tijoeturi iinueriamea paꞌakachio, ehpeo yachapakame yasarepua waꞌa Eesusi ihsiachio, kaaweruma wakiraeka waꞌasi. Waikao waꞌa eꞌenakamea waꞌa iintoriopua Eesusio, tísia seeweparepua puꞌkao.
Puuu puꞌka yooma waꞌa ikitiame tetewikamea, yooma tuuyerepua waꞌa eꞌenakame neꞌnemiao, aachin teererio puuu tijoe ki ookapi nanaarari apochi ohjoeriao, koowioi achipu noonowiriopua tiameo.
Waikao waꞌa eꞌenakamea waꞌatiame tuuyetiapa Eesusi iintoriaopua tiameo, tísia seewepakaopua Eesusio, utewaeme itanerepua chaachapakao:
—Seꞌwi siimitiamua iꞌwao, sewinachiami akipaka.
Ehjepao pawekakerachi mooenoi Eesusio, puuu naꞌarari apochi ohjoeteriamea, utewaeme itaneriaipua Eesusio, ahpo yeetomichiopua ahpo simiyachio.
Nape Eesusia ki eꞌrapa chiiao, chaanerepua puꞌkao:
—Muuua noꞌramitiapua ohso kaawe, aamo pehtewachi aamo tetejimachi. Muuua aamo taꞌpewachi asisaapa, yooma tuuyemitiapua puꞌkao, Riosi amochi iintoriao, achini iintoka Riosio, aamo tesiweriopua.
Eesusio eenechi peꞌku paonasoopua paꞌwechio, muuwaeme napawirepua paꞌwesuwe tekiriachio. Waꞌa neerosue kahtioi Eesusio,
waꞌa eenarepua aaata tijoe Airo tewaniame, puuua waꞌa mochiwachi napawikarichi paamiratuame enerepua. Waꞌa tewakapa Eesusio, chopokorieka weripaka taweminao, chaanerepua Eesusio:
—Paamira, tísia yaapi eꞌraka eenakamene amochio, amori mukuyame teekane noꞌo maara petechi. Waꞌa simika ahjachi seekarepajeraninia saumichio, ahjame weritomichiopua pehjio.
Waikao Eesusia waꞌa simirepua ahjamao. Nape pooechi nokisinioio, muuwaeme tahchiame ajatoriaipua Eesusichio.
Waꞌa naasipa muuwaeme nokisiniachioipua tiameo, waꞌachi weritoriai aaata oowitiameai, erawisu kokoriame. Puuua waꞌa teerekaopua, oosa mariki aampa ooka paaumpari waꞌa tiiame enerepua waꞌasi.
Ki kuꞌwitapi aiwakame eneriaipua waꞌasi, ki ookapi meꞌmerikochi oiyai waꞌasi, waꞌapi teerekame eneriaipua, kihta sauka, ki ookapi toomi naꞌatakaiopua.
Ihji oowitiamea, Eesusi sautiame inamukapaopua, waꞌachi eenakame eneriaipua, Eesusie sautetiame itipinariapa tiame. Pukaepa Eesusi ahjama nokisiachi ihtoaiopua naasipao, Eesusi wisasoriwarachi ihcherepua, káátisia saunareka.
Ihjia waꞌa eꞌraka ihchepasaapua Eesusi wisasoriwachio, saukame itipirepua: “Eesusi wisasoriwachi ihchepakaio, saukame itipimania”, eꞌrakapa.
Waꞌa eꞌraka ihchepasaopua Eesusi wisasoriwachio, saukame itipirepua ikanati. Ikanati teewekame saaerepua ahpo erawisuao.
Waikao Eesusia ahpo utewari uꞌyetia saaekapao, kuꞌrika chaanerepua apochi tahchiame muuetoao:
—¿Aatanapu noochi ihchepakamea, wisasorichio?
Nape masiteraa chaachaparepua:
—Nape Paamira, tetewameai muuua amochi tahchiame ajatonio amochi ijichepaka, ¿iinatukiamemua: “¿Aatana noochi ihchepakamepua?” —cheeka?
Waꞌa cheesapa Eesusia, neneku neꞌnesao, apochi ihchepakame wisasoriwachi neꞌneparepua oowitiame.
Waikao oowitiamea ahpo naneꞌretiamekapaopua Eesusieo, chachapia ihsika majakao, chopokorieka weripakaopua, apoe ihsirio tuurepua.
Waikao Eesusia chaanerepua oowitiameo:
—Noꞌo maalala, saukame itipikame muuuapa, noochi teꞌta paparakamekapa. Waꞌa chaanesaapa chaanerepua tiameo: Kaawe eratoka ehpeo, noꞌramitiamua aamo petechi.
Iiweta Eesusi oowitiame naewaka ihsiaio, waꞌa eꞌenariame aaata kooriaa, Airo taꞌperachi oꞌinia eꞌename. Puuua chaachaparepua Airoo:
—Aamo maaraapa, kiterepakamepua waꞌasi. Kihtawichio noonotepuame taamo Paamira masitaria waꞌasi, taamo taꞌpechi siimichioopua waꞌasi.
Nape Eesusia waꞌa chaachapoiopua puꞌka kooriao, chaanerepua kuita noonorao:
—Kaꞌte paache yuuwesipa muuua, teꞌta paparapuachepua muuua, Riosichio.
Waikao Eesusia ki yeetokaopua wahjachio, naatiche iꞌtoka simirepua, Peero, Saantiao, Waani Saantiao poonira tiame.
Ehjepamio, Airo taꞌperachi ajasitioiopa, neꞌku ohjoame tewarepua waꞌa mochika inatiameo, weeru chaachapaka naarakokao.
Waikao Eesusia yooremina pakisaapua kutewe poꞌyachio, chaanerepua waꞌa poꞌyachi neesetoka mochikameo:
—¿Achinikai naarakoame eemea? ¿Ki oowera waꞌa tiiai tiiamepua kochikache? Kiisi mukukamekaitepua.
Nape waꞌa chiiopa Eesusio, aꞌacheretupua waꞌa mochikameeopua chokichi. Waꞌa cheesao Eesusia yooma puuyanarepua waꞌa neesetoameo, maꞌchisi machenaka tiame. Waikaopua puꞌka kutewe noonorache iꞌtokaopua yeeyera tiame, ahpo ahjama ohjoameopua tiame, eenechi pakirepua yooreminao, kutewe poꞌyachio.
Puꞌkao sekachi chapikao, cheerepua:
—¡Talita, cumi! —eee cheeka chaniwamepua: ¡Kuita, aamo chaanenane, werisi!
Waikaopua kutewea oosa mariki aampa ooka paamuamea, oijenarepua eenechi ahjaka. Waꞌa iika werisisaapua, oisirepua eenechi. Puuu aꞌachekamea waikao, sewina ijikirepua tísia kaawe erapaka, tísia peenia tiame tetewa Eesusi iintoriao.
Waꞌa oꞌiniao Eesusia, ahpo weewachi noꞌrarepua ahpo masitewa ahjamao.
Waꞌa asisaapa ahpo weewachio, resipuniachi taawechiopua, waꞌa napawikarichi oꞌinerepua masitekao. Waꞌao Eesusi keepukamea, ki nuꞌuti peenia erakokaopua, chaachaparepua ahpoo:
—¿Akatia tísia penipakame ohjoare ihji tijoea, iꞌka itapiti ki ookapi peenia ihsiwaopua?
¿Naakona ki naatikosapu ihji tijoea, kapintero Maaria taanara? ¿Ki Aakowo paꞌchirapu ihjia, ki Oose, Uurasi, Siimoni tiamepu tiamea, puꞌka poponirapuaa? ¿Kikosa ihji tijoe pipiniraa, iꞌwa ohjoemepua tiame taamo ohjoekachi?
Waꞌa chaachaparepua ki kaawe eꞌerakoapa Eesusi masitiao, kiisi paparaniamekapa Eesusichio.
Waikao Eesusia waꞌa chaachapame inamukapaopua puꞌkao, chaanerepua:
—Yomachi yooreka tetewiniame Riosi nayewatuamea, nape ahpo ohjoekachiopua kaꞌi, ahpo tetejimarichioi, ahpo waꞌapi petechioi.
Pukaepa kihta aꞌchi ihsime eꞌrarepua waꞌao, ihtaoi peenia ihsiwaopua Riosieo. Waꞌa mochikameo kiisi pichikenariopa apochio, paikapioi sautesa kokoriame, uꞌmatorepua waꞌao.
Waꞌa teꞌtiopa Eesusia waꞌao, kiisi kaawe eratoka uꞌmatorepua waꞌao, eee tiiame inatasika puꞌkao: “¿Naakona ahkasi waꞌa teꞌtiame ihji tiꞌtijoeria?”
Waikao Eesusia waꞌa oꞌinia uꞌmatosapao, yooma waꞌami waapiami simiterepua masitekao, Riosi yeꞌkarichi simiyame tuuyewariopua, ahkaoi ahkasi tiꞌtijoeekachisi, mochiwachiamio.
Ihji Eesusia ahpo ajawariao kaawe tuuyesaopua puꞌkao ahpo yoramiao, oꞌokache uhjurarepua mochiwachiamio, ki kaꞌkaruma tijoeturi puuyanemichiopua, tiꞌtijoechi mochikame.
Ahpo siimpachiwichio kihta iꞌtoka siimpanurerepua, teesorache makoka ahpo sekachio, kihta mokewarioi iꞌtokaopua, nutukaoi kihta iꞌtoka, toomioi kihta iꞌtoka ahjae taripuameo,
kaakaoi ahpoche chuhchaka ohjoa iꞌtonurerepua, wakiraoi ahpoche chuhchaka oiya iꞌtonurerepua.
Iꞌkao eee chaanesa uhjurarepua tiameo:
—Aaata taꞌpechiami ajasisaa, waꞌache mochisa uumatomitiapua waꞌao.
Wahka pirenachi mochiwachi aamo ajasiriachio, ki kaawe aamo uutioopua ki inamunareka aamo masitio, puuyasaapua waꞌao, aamo tarachi pechichisa uumatopuapua waꞌao. Waꞌa aamo noonoipuapua, naneꞌremichiopua puꞌkao, ki kaawe erakoka aamo uumatoamekopua waꞌao, aapoe naneꞌremeripua epeche ahpo ikimeriopua aiwari kokosario ki Sooroma Oomorachitia, kiisi inamunareriopa, aamo Riosi kaaweruma tuuyewario.
Waikao Eesusi ajawatiamea siimpasaapa, yomachi sisinamurepua Riosi kaaweruma tuuyewario, Riosichikamera eꞌenamichio paajuteka, yooma apochi ki kaaweruma tiiao, Riosichi tuusa pichiwa toinariameko tuuka, yooma ahpo ki kaaweruma noonowiriao, cheriwepuawichiopua.
Puuu Eesusie uhjuratiameapua tiameo, ki ookapi nanaarari puuyanarepua tiꞌtijoechio ooweruchiopua tiame, kokoriameoi ki ookapi sauterepua Riosi utewarieo, ooriwo nerosowi chuhchesika.
Teꞌta Eerore yawichia, Eesusi tísia sautiame inamukapao, tísia Eesusi nayewaniame yomachiamio, tuuyerepua mochiwachi mochikameo:
—Puuu Eesusi tewaniamea tiꞌtijoeeo, Waanikotinia Riosi nayewatura eenechi ahjakame, pukaepa sautewa utewari iinuemepua.
Nape aaata wahjachia chaachaparepua tiꞌtijoerio:
—Kaꞌi ki puuupua. Eeriakamera puuua, eenechi iꞌwa weeechi eenakame.
Wahja wahjachia tiame, chaachaparepua:
—Naatikamera puuua, aaata ehkoriami Riosi nayewaturao, iꞌwa weeechi eenakame.
Nape Eerorea waꞌa chaachapanioiopua, cheerepua ahpo chokichi mochikameo:
—Kaꞌchitia piirechipua. Waanitarukamera puuua, teꞌta pichiwa, puꞌkao nooe moꞌora tehpunenureria, ehpeopua eenechi ahjakame.
Eerorea, Eroria iintowachi karichi yahchakame eneriaipua Waanio, kaarenae oꞌyeraeka. Eerorea Eeripe uupira ahjama neewikame eneriapua, ahpo pooni uupieria.
Waania Eeroreo chaanekame eneriaipua:
—Muuua aamo pooni uupirao, kiisi uupietame teereriaimua, waꞌa iintokapao muuua, kiisi kaawe iintokamemua Riosichio.
Eeroreapua Waanio, Riosi nayewaturakopaopua puꞌkao, seeweka tetewame enerepua puꞌkao, Riosie kaaweruma tijoekopaopua tiame. Waꞌa tiiachipa seewiaio, kaꞌchi yorapuawichio neesetoriaipua Waanio. Ki kaawe pahtiaipua Waani chiia Riosieo, puꞌsereka keepuame eneriaipua Waanio.
Nape Eroriaa, tewarepua piie taawechi ahpo iintomiachio, Eerore ahsepatioipua paamupari pahko. Eerorea yooma paajuteriaipua waikao ahpo yeꞌkarichi yawichituameo, Arirea ohjoeme tiamé, weruma teꞌteriame tiꞌtijoeri.
Eroria maararaa yawimia pakiriaipua pahkochi koiꞌrachiopua, Eerorea tísia puꞌserekapa puꞌka yawiriao, yooma waꞌa mochikame inamuachio, chaanerepua ahpo piisi maarao:
—Ihtaoi aamo noꞌo itanesoo, aamo kiamania,
ahkasi noꞌo nuurari naasipasioi yawichiwa.
Waikao piisi maararaa, ikanati ahpo yeeyechi simikao, iinatukerepua ahpo yeeyeeo ihtana itanejeraopua yawichio. Waikao yeeyeraa chaanerepua:
—Waani Paatori moꞌora itanemitiapua.
Waikaopu Eroria maararaa, yaapi eenechi pakisaopua yawichi kahtiachio, chaanerepua puꞌkao:
—Ehpe waꞌapi noꞌo kiajeraninia pehtorichi yachasao, Waani Paatori moꞌora tehpunasa.
Waikao yawichia waꞌa chiiopa ahpo piisi maarao, tísia iiyana eraparepua apochio. Nape yooma paajutetiame inamuachi waꞌa cheekamekapaopua, kaꞌchi ikime eꞌrarepua kaꞌitanariaio.
Waꞌa tiiachipa yawichia, ikanati uhjurarepua piiripi ahpo soontaro, Waani moꞌora tehpunasa upamichiopua, pehtorichi yachasa.
Waikao soontaroa waꞌa akiparepua Waani moꞌora upamia. Puuu soontaroa Waani moꞌora upasaopua, Eroria maararaa kiꞌyarepua, pehtorichi yachatiame. Waikaopu kutewea, ahpo yeeye kiꞌyarepua puꞌkao.
Waikao Waani naꞌnaritoamea, Waani meritiame naneꞌrekapao, waꞌa eꞌenarepua Waani weerewara iꞌtomiao, wahjipame toaniachi tekimia.
Iꞌka ikitiame uꞌmatosoopa, Eesusi yomachi masitemichio uhjurariaa, eenechi eꞌenarepua Eesusi kahtiachio. Waikao Eesusi uhjurariaa, yooma tuuyerepua Eesusio, achini teereriopua ahpo ohjoriachi nokariao, yooma mochiwachiami ahpo masiteriachio.
Nape waꞌa Eesusi kahtiachio, naapi nonowasika wahjachi enapasiamekopaopua ki wahjika, ki toiwamekapapua kuꞌitapioi koꞌkomichiooi, chaanere Eesusi ahpo ajawariao:
—Nahpe noꞌo ahjama, yuuweekachi siimpapuapu, kuꞌitapi resipumia.
Waꞌa iintore Eesusia waikao ahpo ajawaria yeekao, pawekakerachi moꞌmoenasao, paonamina ooruchi resipumia.
Nape muuwaeme tiꞌtijoeri Eesusi ahka suwenamiachi naneꞌrekamea, waꞌa uumparepua paonamiachi puuyemia. Waꞌa paonamiachi siimpoio puꞌkao, ahkaoi ohjoeme ahjama naꞌpeparepua, ahjama siimpamia siimpachi.
Pukaepa Eesusi waꞌa tekiyaiopua suwenakao, muuwaeme mochikame tewarepua waꞌao, ahpo puuyeka mochikame. Waikao Eesusia waꞌa teꞌteriopa puꞌkao, tísia tesiwa eꞌreparepua puꞌkao, tísia tesiwa teꞌtiamekopua puꞌkao, poꞌwa ki tepuniamechitia neesetoka. Waꞌa iikapa Eesusia, waꞌapechi simiterepua masitekao, ki ookapi itapiti Riosichi simiyame nayewaka.
Aarikopa waꞌasi Eesusi ajawariaa, Eesusi naaepakao chaanerepua:
—Masitari, tísia ariwanipua waꞌasi. Ki waapi ooruchi iꞌwao.
¿Ki kaawejoare nonorapunia iꞌwa eꞌenakameo, kooame tarisimichiopua wahka mochiwachiamio?
Nape Eesusia nehjiarepua:
—Kaꞌi. Eeme koꞌkotemeripua puꞌkao.
Nape aapoeo chaachaparepua Eesusio:
—¿Puꞌka kehkiwichio tarijeranimua kooame, ooka siento taawechi yowiniame toomi tehki, yooma koꞌkotepuamewichioo?
Eesusia waikao, cheerepua:
—Neꞌnemitia eemea kehkisa kooame iinueniame iꞌwao.
Eesusi ajawariaa eꞌenasaapa, chaachaparepua:
Waikao Eesusia puꞌka muuwari waꞌa eꞌenakameo, paꞌpaikapichi mochipanurerepua puꞌkao, paasepo siionachio.
Waikao waꞌa chaanetiaapa, waꞌa teeka mochiparepua paꞌpaikapiche, pipie siento ahsieme, wahja oꞌoka weerewa aampa oosa marikisi.
Waikao Eesusia puꞌka mariki paani uusao, Riosichi neꞌnepakaopua tewekachio, cheriwema kiasapa tewekachi Noꞌnoo, ahpo ajawariao chiꞌwanasa kiꞌyarepua puꞌka paanio, soꞌchioipua tiameo, naachutamichio kiꞌyarepua. Waikao Eesusi ajawariaa, yomatiame waꞌa mochipakame muuwari, naachuterepua, puꞌka paaniopua, soꞌchiopua tiame.
Pukae kooame naachutatiameopua, yooma posakame itipirepua, ahkasi soparamesi.
Puuu koꞌkotiame chiꞌwapame soparakamea, oosa mariki aampa ooka waꞌwari weeweruma pochikame, naꞌpoaretupua paani soparakameopua, soꞌchi tiame.
Puꞌka paani koꞌkakamea soꞌchi tiame, mariki miiri uꞌmatoame, enerepua tiꞌtijoe.
Neipa iꞌkao Eesusia, ahpo ajawaria pawekakerachi moꞌmoenapusaopua, Weꞌsaira mochiwachi paonanurarepua pahcha, waꞌa weruma neeroi maaniachiopua, ahpoo puꞌka tiꞌtijoeri waꞌa muuweeriao, nonorapuachisi.
Neipao nonorapusaapa Eesusia puꞌkao, kaawichi mooenarepua pehji, ahpo Noonoma nayewamia tewekachi kahtiame.
Ariwatoipua pehji pawekakeraa, naasipapo paꞌwechi ihtoraipua pehjio, Eesusio weeechi itipirioiopua pehjio, piineri.
Eesusio puꞌka muuwari nonorapusaapa, paaomi nokisiame tetewarepua ahpo ajawariaopua pehjio, tehki nokisiame pawekakera kaꞌkepusikaopua, natepaka nokisiamekapapua eekao. Ehjepamio Eesusia, marikarowaopua waꞌasio, nerojampa weritoka eenarepua ahpo ajawaria nokisiachio, uꞌmatome iintokaiopua weriparepua.
Nape ajawariaa waꞌa ihtoame tetewapa Eesusio nerojampa weritoameo, naayuri maaekaopua puꞌkao, siinakorepua tísia majakao.
Nape Eesusia waꞌa chaachapoio majakao, ikanati nayewerepua cheeka:
—¡Kaꞌte majako eemea! ¡Neeekaite puuua! ¡Iika yachapasa eemea, aamo majaya erakoao!
Ihji Eesusia pawekakerachi mooenasaopua, teeweterepua eekao. Waikao Eesusi ajawariaa tahpitika eraparepua, waꞌa tiiame tetewakapa Eesusi iintoriao.
Kiisiki pahtiame eneriaipua pehjio, aatana teꞌtakoopua, Eesusio, Eesusio ki ookapi koꞌkotekame tetewikameai. Puuua ahpo pahtemiao, peewame eneriaipua pehjio.
Waꞌa paꞌwechi paonasaapua Eenesare weewarachi ajasisaapua, waꞌao paꞌwesuwe oꞌyesapa pawekakerao, waꞌa toarepua puꞌkao.
Eesusio waꞌa tekisochepa pawekakerachio, machiretupua muuwarieo.
Waꞌa iikapa tiꞌtijoeria, ahpo taꞌpechiami ujumasirepua, ahpo kokoriame ijinuwaeka iꞌnoramia, yomachiami mochiwachiamiopua, ipetachi tekitoka upamia.
Waikao ahkaoi eenoio Eesusio, teesa ohjoewachioi, wekapi ohjoewachioio, pipiripi ohjoewachioio tiameo, ahkaoi uꞌmatomiachi pooechiamio, poowesue tootowariamepua kokoriameo, tísia tesiwa chaachapaka Eesusichio, teesaoi Eesusi wisasorirachi ihchepajeraka, saukame itipitemichiopua ahpo kokoriamewao. Waikamio, yooma Eesusi wisasoriwachi ihchepakamea, saukame itipiriamepua, ahpo kokorewao.
Paꞌparisero tiꞌtijoea, ookapi iyoteri tiꞌtijoe Eerusareni ohjoeme yeeka eꞌenakamea, Eesusi naaeparepua.
Ihjia ookapi Eesusi masitera ki paanikosa koayopaopua, Moisetaru nuurari chiiachitiao, naꞌarerepua Eesusi maꞌmasitewarao.
(Puuua naꞌarerepua puꞌkao, ki koayamekapa ki weesa paanikosaapua pahchao, koꞌkomiao. Puuu parisero tiꞌtijoea, yooma iꞌisaeri tiꞌtijoeriapua tiamea, puꞌka ehkoriami Moisetaru nuurari chiia, iyorika mochitoamekapa pehjio.
Ihjia tiameo, teꞌta muuwari nehjiwachi noꞌrakaiopua, tísia kaawe paanikosa koayame eneriaipua. Ihjia tiameo, weeka iinueriaipua tiame itapiti ahpo iyoriwa nokayao, iꞌka eee nokiwamechitia: paasoo tísia kaawe papakoniame, piicheri, pehtoriopua tiame, oronse meetari kaajete, ahpo kochiyachioi, kaawe wichotiame ipetiachi.)
Pukaepa paꞌpariseroa iyoteri tiꞌtijoea tiame, puꞌkachi simiyame iinatukerepua Eesusio, chaachapaka: ki taamo ehkoriami nokariachitia nokayamepua? Puuua ki Riosichi iyorikao, kiisioi teꞌta paanikosa koayamepua.
Eesusia waꞌa chaachapao, nehjiarepua puꞌkao:
—Isaia ehkoriami Riosi nayewatukamea, maꞌchiame cheeka iyoteriaipua, iꞌka Riosi chiiao:
Ihji tiꞌtijoeria noꞌo kaawe chaachapanipua chuwaecheo,
nape puuua ahpo iikachi yooreminao,
tísia mehka tiiai chaachapamepua noochio.
noochi simiyame masitekao,
kihta kaawerumakaitepua ahpo noochi iyoriwa nokayao,
puꞌka masitiao wihtukikapa, aapoe erakowachiche machename.
’Eemea waꞌa nokakao, toayamepua Riosi kaꞌkaruma nuurario, aamo waꞌapi erakoakamera yoranarekao, aamo ehkoriami noonori noonowiriachitia.
Eemea aamo ehkoriamichitia nokaria yooraio, ki ahsepari yooramepua Riosi teꞌta kaaweruma nuurariopua,
iꞌka eee chiiachitia: “Aamo noono aamo yeeyeopua tiameo, kaꞌkarumako tuupuapua, aaata ahpo Noono naꞌara cheekamea, ahpo yeeyeoiopua tiameo, meripuamechi puuua.”
Eemea ki eꞌwiamepua puꞌka Riosi kaaweruma nuurario, ki yooreka tetewamekapa aamo yayawao. Eemea ki kuꞌyamepua aamo yayawao, puꞌka yooma aamo iinuekao, Riosi iinuwarako tuuka.
Eemea waꞌa tiame masiteka aamo tatanao, ki utewa yorapuameko tuuyamepua, ahpo yeeye kuꞌipuaopua, ahpo noonooi.
Waꞌa teꞌtiapa eemea Riosi teꞌta Riosi nuurario, kiisi kihta nateyame iintamepua, puꞌka ehkoriami oꞌinia aamo teꞌteretoria teetoapa pehji. Waꞌa nokisika eemea aamo tijoetusiachio, aamo tatanachi toisiame eemea, iꞌka ki ahpo yayawa yoorepuaopua. Eemea, ki ookapi waꞌa teꞌtiame nokaka mochitoamepua.
Waꞌa chaanesapa Eesusia iꞌisaeri paꞌpamiratuameo, ahpo waapi paaesapa wahjachi tiꞌtijoeo ooweruopua tiameo, chaanerepua puꞌkao:
—Noꞌo kaawe keepumitiapua iꞌkao, nape kaawe inataka, kaawe aamo pahtemichiopua:
Ihtaoi maꞌchi eenaka amochi pakiyamea, ki aamo naꞌitutiamepua Riosichi aamo kaawe teerewao. Aamo Riosichi kaaweruma tiia naꞌitutiamea, naatipua, aamo ki kaaweruma chiiakamera, aamo iikachi oꞌinia eenamera.
Eemea pahtiame enesaa, pahtepuapua iꞌkao, noꞌo aamo cheeriao.
Eesusi toisoopa puꞌka tiꞌtijoerio, petechi pakisoopua, Eesusi masiteraa, iinatukerepua Eesusio:
—¿Achini cheeka chiiamua maꞌchi eename tamochi pakiyameo, ki naꞌitutiamekoopua taamo Riosichi kaawe teꞌterewao?
Eesusia chaaneka nehjiarepua:
—¡Aa eemee, kiisi pahtekame eemeai puꞌkao? ¿Ki naneꞌriame eemea itapiti aamo rupituao, ki iikachisi pakiyamekopua puꞌkao,
ki aamo iikachi teꞌta pakiyamekopua puꞌkao, aamo eꞌrariwachi? ¿Ki naneꞌriame eemea topachikamerache uꞌmatoamekopua puꞌkao, siwachituche, neipao puꞌkao machenamekopua weerewachio?
Waꞌa cheekao Eesusia, cheeka cheerepua yooma ihtaoi kooame enesaa, kaꞌchi tiiameko tuurepua koꞌkotiaio, Riosichi kaawe teꞌterewao.
Cheerepu tiame:
—Puuu tijoe ki kaaweruma erapatiamea, tijoe chuꞌwarachi machenamekamerapua, puuukamerapua, taamo Riosichi kaawe teꞌterewa naꞌitutiamea.
Puuu taamo ki kaꞌkaruma erapatiamea, taamo iikachi oꞌinia machenamepua, teꞌta eratewarachi, yooma ihta suuwe erapori iintonarewa eraniamea, ichikonarewaa, tijoe koꞌinarewaa, yooma ihta ki ahpo iinuwa iinuwanarewaa tiame,
yooma ihta naꞌara nokinarewaa, wihkuenarewaopua tiame, nawajinarewaa, piirechi iinuwa ikotunarewaa tiame; taamo aaata pukamina naꞌara chaachapanarewa, weruma ahpo uunarewa, ki inata nokinarewaa tiame.
Yooma ihta aamo yooremina oꞌinia eratiamea, taamo naꞌitutiame taamo Riosichi kaawe teerewao.
Waꞌa oꞌiniao Eesusia, Tiiro mochiwachiami akiparepua, Siironi mochiwachiami tiame. Waꞌa asisaapua, aaata petechi pakiriaipua kiisi ahpo naneꞌrejereka aaataeoi, nape kaꞌchi iika waꞌa ikime teererepua.
Ikanati waꞌa eenarepua aaata yeeyera, ahpo kutewe naꞌarari yahchame uꞌpaka. Puuua ikanati waꞌa eenaka Eesusi kahtiachio, chokichi chopokorieka weriparepua.
Puuu oowitiamea, seenu weeechi ohjoeme enerepua Sirojenisi tewaniachi. Waꞌa iintoka puuu oowitiamea, Eesusi itanerepua maꞌchipasemichioopua, ahpo kutewewachi kahtiameopua naꞌarari.
Nape Eesusia chaanerepua puꞌkao:
—Nape kukuchikamera koꞌkoteniamepua pahchao. Ki kaawepu taamo tatana koꞌkoamiao, chuhchurikamera kipoteniao.
—Pichiwa waꞌatepua Paamira, ahkasi chuhchuri koayamepua, kukuchi koayoi meesatere ruhjitiao.
Waikao Eesusia chaanerepua:
—Kaawe cheeka nehjiakame muuua. Aamo tísia kaawe cheeka nehjiariawichioo, aamo kuteweapa yachapakame kahtiame puuuapa aamo taꞌpechio. Kaawe eratoka noꞌramitia muuua. Puuu naꞌarari aamo kutewechi yasariameapa, toarepua puꞌkao waꞌasi.
Waikaopu oowitiamea, ahpo taꞌpechi asisaapapua, saukame tewarepua ahpo kuteweo, taꞌiria poꞌyame ahpo kochirachio.
Eesusia Tiiro muuwari mochiwachiami oiyai machenasaapua, Siironiami uꞌmatosaapua Reekapori weeechi mochiwachiami tiameo, Arirea weruma neromanichi eenarepua, waꞌao paꞌweka tiiachi.
Waꞌa asisoopua Eesusio, waꞌa uꞌyeparetupua piiripi nakapi niꞌo. Puuu nakapi niꞌo uꞌyepakamea Eesusio, ahpo tesiwenurerepua puꞌka nakapi yachapateka.
Waikao Eesusia poanachi iꞌtoka ki tijoe tetewachi puꞌka nakapio, nakachi suhturepakaopua, sekachi akachupasaopua tiameo, sutue chachaterepua yenichi.
Waikaopua tewekachi neꞌnepaka weeru panisukaopua iwiwao, nakapi neꞌnepakaopua:
—¡Ejata! —chaacharepua eureo naewaniachio, puuua: ¡Wahjosa!, cheeka chaniwame.
Waꞌa chaanetiache nakapia, wahjorepua nahkarao, kaawe inamupakao. Yeeniraai wiꞌropakao, kaawe nayewarepua. Saukame itipirepua waꞌasio.
Waikao waꞌa iintosaapua, ki aaata tuuyenurarepua ahpo iintorio; nape waꞌa chaanetiai nakapi sautetiamea, newitoka tuusirepua.
Waikao inamukamea ki nuꞌuti peenia erakokaopua, chaachaparepua:
—¡Tisiwa peenia ihsiamepu tijoea, ahkasi tísia nakapikooiopua, inamutiamepua; niꞌooio nayewatiamepua tiameo, kiisi maaepori tiiamekoipua!
Piire taawechi Eesusia, ki ookapi napawirioi ahpo oiyachio, Eesusi masitia keepumiao, iꞌkao kihta koꞌkome teꞌtioi, chaanerepua ahpo ajawariao:
—Neeea tísia tesiwa eꞌriamenia iꞌka ki ookapi iꞌwa noꞌo masitiachi napawikameo, paika taawe iꞌtoamekopapua noꞌo ahjamao puꞌkao, yooma soopariopa waꞌasi ahpo koꞌkometio.
Waꞌatia noꞌo nonorapusoopua puꞌkao ki koꞌkotesao, wahka pooechioi wahjipamaoipua toore, kai waapisi eꞌenakame ihji iꞌwa eꞌenakamea.
Eesusi ajawaria waikao iinatukerepua:
—¿Nape ihtana koꞌkotetariapua, iꞌwa ki tiꞌtijoeekachio, kiꞌtiachiopua ahka taripuachio koꞌkotepua?
Waikao Eesusia iinatukerepua ahpo ajawariao:
—¿Ihkina paani itipitiame eemea naaju?
Aapoeo chaachaparepua:
—Oowisaniche paani.
Waikao Eesusia puꞌka muuwaeme eꞌenariameopua, wehchi mochipanurerepua puꞌkao, yoomahka. Waikao Eesusia wehchi mochipasoopua, ahpo sekachi uusaopua puꞌka oowisani paanio, tewekachi neꞌnepasopua, cheriyema kiasaopua ahpo Noono, ahpo ajawaria kiꞌyarepua puꞌka paani chiꞌwanasao, yooma waꞌa mochipakameo, naachutemichiopua. Waikaopu Eesusi ajawariaa, naachuterepua yooma muuwario.
Waꞌa ikisaopua Eesusia, soꞌchi paikapi maniriopa tiameo, ahpo Noono cheriwema kiasaopua, ahpo ajawaria kiꞌyarepua puꞌka soꞌchioi, naachutamichio tiameo.
Yoomahka koꞌkosepatioopua waꞌasi, ahkasi yooma taꞌiria itipiwachisiopua, puꞌka koꞌkotiame soparakameopua, ahkasi oowisani weeweruma waꞌwari popochiame, naꞌpoaretupua.
Puuu waꞌa koꞌkakamea, kiiya naao miiri enerepua, tiꞌtijoe ooweru kukuchi tiame. Ehjepamio Eesusia waꞌa iintosaapa nonorapukaopua, kaawe eratonurerepua puꞌkao.
Waꞌa iintosaopua Eesusia, pawekakerachi mooenasaapua, Ramanuta weeechiami akiparepua, ahpo ajawaria ahjama.
Waꞌa Ramanuta weeechi ohjoniaio, parisero tiꞌtijoea Eesusi naaeparepua. Puuua naaepasopua, oꞌinerepua Eesusio nekakoa chaachapaka. Waꞌa chaachapakoapua parisero tiꞌtijoea Eesusio, itapiti peenia ihsiwa itanerepua, ahpo Riosichi eename pichiwatame.
Eesusia waikao weeru panisusaapua iwirao, chaacharepua:
Waꞌa chaanesapa Eesusia, toarepua puꞌkao. Eenechi pawekakerachi mooenasaopua ahpo ajawaria ahjamao, paonamina akiparepua paꞌwechio.
Waika taawechio Eesusi ajawariaa, natakepariaipua ahpo weeru nutuka iꞌtomiaopua. Piiripi paani waꞌapi itipitiame eneriaipua waꞌasio.
Waikao Eesusia naneꞌriapao, natakepariamekopua ahpo ajawariao nutukao, paani rewarurarachi simiyame masiterepua, eee cheeka:
—Kaawe aamo neesetomitia eemea, parisero tiꞌtijoechi rewarurarachio, Eerore rewarurachiopua tiameo, ihji tiꞌtijoe naꞌarame rewaruraraa, aaatachioi muꞌipamepua.
Nape Eesusi ajawariaa poanachi ahpo piiripi paaniche itipitiache, ahpo chaachaparepua:
—Aa, Eesusia rewarurachi simiyame taamo nayewiamepua, taamo natakepariopa weeka paani nutuka taamo upamiao.
Eesusia waꞌa ahpo chaachapame inamukapaopua, chaanerepua puꞌkao:
—¿Achinikai kaꞌchi ijikime erakoame eemea, soparamekoipua piiripi paani waꞌapi iinuekoio? ¿Kiisi noochi teꞌta paparapamekosa eemea pehji?
Noꞌo ihsia tetewai eemea, ¿kiisi pahteka tetewame eemea? Maꞌchiame noꞌo chiioipua masitekao, aatanakoopua noꞌoo, ¿kiisi pahtiame eemea noꞌoo, aatanakoo?
¿Ki inatapame eemea mariki miiri tiꞌtijoe koꞌkoterioio? ¿Kehkina waari pochikame apechunatioio koꞌkotioio soparakameo?
Aapoeo nehjiarepua:
—Oosa mariki aampa ooka waari enekamepua.
Eesusia chaanerepua tiameo:
—Naao miiri noꞌo koꞌkoteriaoio, oowisani paanieoipua waꞌasi, ¿kehkina waari pochiwatiamepua apechunatiameopua soparakameo?
Eesusi ajawaria nehjiarepua:
—Oowisani waari, apoche soparakameo.
Waikao Eesusi chaanerepua:
—Yooma waꞌa noꞌo iintorioio eemea, ¿kiisi pahtiame eemea noꞌoo aatanakoo? ¿Ki soparame ohjoarepua, piiripi waꞌapikaipu puuu paani?
Arirea paꞌwechi paonasaapa Eesusia, Weꞌsaira mochiwachi asirepua. Waꞌa tekisaapua, aaata ki maꞌchiriame uꞌyeparetupua. Puuu ki maꞌchiriame iꞌtoka eꞌenakamea, tesiwa chaachapaka itanerepua Eesusio, ahjachi seekarepakaoi, sautemichiopua puꞌkao.
Waikao Eesusia maꞌchi mochiwachi iꞌtokaopua sekachi panitokao, ahpo aꞌkae saampatekaopua puichio, ahjachi seekarepaka sauterepua. Waꞌa ikisaopua, iinatukerepua puꞌkao:
—¿Ehsoo ehpeo neꞌnepao, tetewamemua ehpeo?
Waikao ki maꞌchiriamea neꞌnepakao, nehjiarepua Eesusio:
—Ejeꞌe, tetewapamenia teesa, nape kutemorika tiame ohjoame.
Waikao Eesusia eenechi puichi seekarepasoopua, kawiyame maꞌchireparepua waꞌasi, ahsieme saukame itipikaopua waꞌasi.
Waꞌa ikisoopua Eesusia, uhjurarepua ahpo petechi noꞌramichio, nape puꞌkao chaanesapa pahcha:
—Iꞌwapi oꞌinia aamo weeriachio, seene simika noꞌramitiapua aamo petechio, kaꞌte eenechi pakimitiapua mochiwachio.
Neipao Eesusia ahpo ajawaria ahjamao, puꞌka ki maꞌchiriame sautesao, Sesarea nuꞌnunti mochiwachiami akiparepua, Iiripo weewachi. Pooechi nokisinioi Eesusia, iinatukerepua ahpo ajawariao:
—¿Aatanako noꞌo tuuna tiꞌtijoeria?
Aapoea nehjiarepua:
—Eemepe, ¿aatanakotipua noꞌoo? —iinatukere Eesusia.
Peeroa waikao chaanerepua:
—Muuua, Teꞌta Riosie Weratiameramua.
Nape Eesusia Peero ahpo cheeriao, ki aaata ahpo maꞌchitanurarepua pehjio.
Waikao Eesusia, pooechi ihtoai waꞌa chaanesaapa Peeroo, apochi simiyame nayewerepua ahpo ajariao, eee cheeka oꞌineka:
—Ihji neee Tijoe Tijoetukamea, tísia aiwatepuamepua. Kiisi nakika tetewipuamenia yooma iꞌisaeri paꞌpamiratuameeo, ihji paꞌpamiratuamea naatipua: oꞌochetiame maꞌmasitari tewaniamee, waꞌa ikisa teꞌta paꞌpamira neeseriosie, iꞌisaeri iyoteri tiꞌtijoee tiame. Yooma pukae tísia aiwatesapa neeea, meripuamepua. Nape meritiaio neeea, paika taawechi iꞌtoaionia, eenechi oijenamania.
Peeroa Eesusio ahpo ajawariao maꞌchiame waꞌa chiiopa ahpo meripo tuukao, poanachi iꞌtoka, teꞌyarepua Eesusio.
Nape Eesusia kuꞌrika neꞌnesapa ahpo wahjachi ajawariao, utewaeme teꞌyaka Peeroo, chaanerepua:
—¡Poanatu muuua noochio, kaꞌte noꞌo naaepa muuua, Satanasi! Kiisi Riosi eꞌrachitia tetewamemua noꞌoo Riosio, ikitemo eꞌrao, ohsotia muuua, tijoe erakoachitia eꞌramemua, Satanasi naꞌnaritoame.
Waikao Eesusia ahpo ajawariao, yooma muuwaeme waꞌa napawikameopua tiameo, chaanerepua:
—Aaata noꞌoe teꞌta masiteniame enenariamea, natakepametepua ahpochewichio teerewa inatao, ahkasi ahpo meripuame tiiaio, noꞌoche ki toaka naꞌnaritomeripua.
Aaata ki toakamea ahpo pukeri oꞌiniasi yooma ihta ahpo ki kaaweruma ihsiao, kaꞌchi iika iniwaemeripua, Riosi weemera ahjariopua, Riosie ahpo kiapuameopua. Nape toakamea ahpo pukeri oꞌinia ahpo ki kaaweruma inisiriao, iinuemeri puuua weemera ahjario, Riosie newipaniameo.
¿Teꞌta kaawenanapu teꞌta weeechi tísia paarasariteniamea, ki iinueniamewichio teꞌta Riosi ahjari kiꞌyao?
¿Iintunakosarepua epeche nateyameo, ki Riosi weemera ahjari taamo kianarewachitia?
Aaataai tiꞌtijoechio, suuwe eꞌrameopua noochi teerewameo, suuwe erapameopua tiameo noꞌo kaꞌkaruma masitiao, waꞌachi teerema neeeai Riosie Tijoe Tijoetukamea pukachio, eenechi noꞌo weeechi tekisaapa, tewekachi oꞌinia eenaiopua, yooma noꞌo Noono tewekachi kuꞌkuira ahjama.
Eesusia chaanerepua tiame:
—Pichiwa chaaninia ihji ookapi iꞌwa ajakameo, ki wahjipamerikopua pehjio, ki tetewakaopua, noꞌo Noono Riosiwari tísiwari tekika noochi yasipameopua, noꞌo apoe aamo kiꞌyamechiopua reesiserio, noꞌo Noono yeꞌkarichi muipuameopua.
Puhsani taawe iꞌtoiopua Eesusi waꞌa cheerioio, Eesusia Peero yeetorepua ooruchi kaawichi, Aakowoopua Waani tiame. Waꞌa mooenasao Eesusia, sewina tiiame eneparepua ahpo ajawaria tetewachiopua.
Ihji Eesusi wisasoriraa, ki teesa tohsaname eneparepua, tajayame, keepachitia tohsaname. Ihji wisasoriraa, tisiwa kaawe wichotiameka tiiame eneparepua, kiisi ahsepame tiiame aaataeoi, waꞌa tiiame tísia tohsaname wichokao.
Puuu yeetotiamea waꞌao, Eeriataru tetewarepua, Moisetarua tiame, Eesusi ahjama ajakame nayewaka.
Waꞌa teꞌteriopua puꞌkao Peeroa, chaanerepua Eesusio:
—¡Masitarii, kaawechupena iꞌwa aamo ahjama eꞌenakame teemea! Paika ekaporatama teemea, piiripi aamowichio, piireo Moisetaruwichio, piireo Eeriataruwichio.
Peeroa waꞌa chaacharepua Eesusio, tísia tahpitika erapakaopua ahpo tetewariao. Yooma paikaopua, waꞌachi erakorepua tiame.
Waꞌa chiioi Peeroo, paawika tiame tepoona eenakao, moꞌporeparepua puꞌkao, yooma ajakachio. Waikao waꞌa toomarichio aaata nayewa chaaniame inamuretupua. Puuua cheechaniame:
—Ihjipu noꞌo Taanaaa, teꞌta tísia noꞌo nakiyaa. Yooma puꞌka Apoe aamo chaaniao, yoorakache mochitopuapua.
Waꞌa tiiai apechusoopua paawio, Eesusiche werirepua waꞌao. Wahjaa ki naania ikirepua waꞌao, Moisea Eeriaa tiame.
Waꞌa kaawichi oꞌinia tetekinioiopua Eesusi ahjamao, Eesusia ahpo ajawariao, ki aaata tuuyenurerepua pehjio, puꞌka teꞌpa kaawichi ahpo tetewariao, ahkasi ahpo eenechi oijenachisiopua ahjaka, iꞌka Tijoe Tijoetukameo.
Pukaepa ihchi teeweka mochitoriai Eesusi ajawariaa puꞌka ahpo tetewariao. Aapoeo Eesusi oijenaniame nayewariachi inataka mochitorepua, puꞌka cheeriao eee cheeka ahpo iinatukekache: ¿Achini cheeka cheeriamare Eesusia, oijenaniamechi simiyame nayewaio, mukukai eenechi ahjaniameo?
Waꞌa erakoapaopua, chaachapaka iinatukerepua Eesusio:
Eesusia cheeka nehjiarepua puꞌkao:
—Pichiwapu puuua, Eeriakamera enamio tuutiamekopua pahchao, yooma ihta pahcha katewemiaopua pooeo aaata enameriwichioopua. Nape ¿aatia Ehkoriami Iyoteria chiiamepua tiameo, aaata Tijoe Tijoetukameo, tísia kokosa aiwamerikopua, ki nakipo tuuwameopua muuwaemeoipua tiꞌtijoeeo?
Neeea puꞌka Eeriao, eenario tuuyame neeeapa, yooma noꞌo enamia katewemiaopua; nape puꞌkachepa teꞌta Ehkoriami Iyoterichio cheeriachitiao, tísia nanaaramea, aꞌchikoi naꞌara yoorarepua puꞌkao.
Waꞌa chaachapasiaiche, ajasitioopua wahjachi Eesusi ajawaria toitiachio, muuwaeme nooreka mochiniame tewarepua ahpo ajawariao, Moise nuurari maꞌmasitariopua, weeru chaachapame ahjama.
Puuu muuwaemea waꞌa ihtoame tetewapa Eesusio, tísia kaawe erapaka ujumasirepua, Eesusi natepaka teepotemia.
Waikao Eesusia, iinatukerepua ahpo ajawariao:
—¿Ihtana weeru chaachapai eemea puꞌka Moise nuurai maꞌmasitari ahjamao?
Nape keꞌchu Eesusi nehjianiaiopua, aaata puꞌka muuwaemechi kahtiamea, peichi chaacharepua:
—Masitari, saukame itipiniame nayewai teemea. Iꞌwa aamo uꞌyepakamene noꞌo taanao, naꞌarari yahchame, niꞌo iintapakamekapu puꞌkao.
Ahkaoi oiyoiopua puꞌkao, ihji naꞌarari yahchaa, utewaeme wiiwichipatiapu puuua, mumukipateka puꞌkao. Waꞌa ikitekaopua puꞌkao, tootonewatiapua chuꞌwachio, maꞌchi cheeteka taameraopua kiꞌsutekao. Waꞌa yoorakaopua, uꞌwanakame teetekipapua puꞌkao. Aamo ajawaria maꞌchipanurekainia puꞌka naꞌarari yahchao, nape ki kajukapua maꞌchipasekao.
Waꞌa tiiame chaanetiapa Eesusia, chaacharepua:
—¡Ai eeme tiꞌtijoeria, teesaoi ki paparame eemea Riosichio! ¿Ahkasi achinitio waꞌa teereta neeea aamo ahjamao, aamo pepenipamichiopua waꞌasio, aamoe waꞌapi Riosichi itamichioopua aamo sautepuawichioo? ¿Ahkasi akanasi anachata neeea, aamo ki oowe eꞌreka mochikaopua Riosio? Árisa, yaapiti noꞌo uꞌyepasao waꞌana puꞌka temario.
Waikao uꞌyeparetupua temario. Nape naꞌararia Eesusi tetewapao, mukipaterepua puꞌka temario, wehchi wichipatekaopua, ikapurisitekapua puꞌkao, chuꞌwachioiopua toonewateka.
Waikao Eesusia, iinatukerepua noonorao:
—¿Achinitio oꞌinia waꞌa ihsiame ihji temaria?
Noonoraa waikao, chaanerepua Eesusio:
—Ahkasi simarokoi.
Weesa naꞌichi iipapakamepua puꞌkao, neerochiami tiame, merinarekaopua puꞌkao. Waꞌa tiiachipa muuua, yuumpame teeresaamua puꞌkao, taamo cheriwepuapua yachapatenekao.
Eesusia waikao waꞌa chiiopao, chaanerepua:
—¡Yuumpame teeresa —chiiame muuua? ¡Noochi paparamewichioo, yooma yuumpaniamepua!
Waikao temari noonoraa sisinarepua cheekao:
—¡Pichiwa amochi paparame neeeaaa! ¡Muuua epeche noꞌo kuꞌimitiapua, epeche noꞌo amochi paparamichiopua!
Waikao Eesusia muuwaeme tetewachio, teꞌyarepua naꞌarario, chaaneka:
—¡Muuu Satanasi naꞌararii, niꞌo enepatekame iꞌka temaríii, nakapi enepatekameopua tiameo, ikanati machenamitiapua iꞌka temarichio! ¡Kaꞌte seena aampasi, ahjachi pakimitiamua eenechio!
Waikao Satanasi naꞌararia, ki kuꞌita sisinakaopua, mukipaterepua eenechi. Waꞌa iintokaopua naꞌararia, machenarepua waꞌasi temarichio, mukipakame toisa temario. Waikao muuwaeme waꞌa napawikamea, mukukame maaeriaipua puꞌkao.
Nape Eesusia sekachi chapikaopua puꞌkao, werisipurepua puꞌkao. Waikaopua Eesusie werisiputiaapa temaria, saukame werisirepua waꞌasi.
Neipao Eesusio, aaata taꞌperachi muitoopua resipupuachio, Eesusi ajawariaa, iinatukerepua Eesusio:
—¿Achini iikai ki kajure teemea puꞌka naꞌarari maꞌchipakao?
Eesusia chaanerepua waikao:
Waꞌa ahpo tetekiriachi oꞌinia nonowasaa, Arireami uumparepua waikao. Eesusia ki aaata ahpo naneꞌrejerarepua ahpo simiyachio,
ahpo ajawariakamera epeche teꞌta pahtemichio masitenariapa, pehjio. Pukaepa puꞌkao, chaanerepua:
—Neee Tijoe Tijoetukamea, tijoe nanaaramechi nehjipuamekaitepua, meripuawichioo. Nape neipa paika taawe iꞌtoiopua meritiachio, eenechi oijenamerikaite neeea, wahjiparichi oꞌinia machenakao.
Nape Eesusi ajawariaa, kiisiki pahtiaipua puꞌka chiiao, tísia seewerepua iinatukenariaio.
Kapenau mochiwachi ajasirioiopua puꞌkao, aaata taꞌperachi ahpo cheꞌcherepachio, Eesusia ahpo ajawaria iinatukerepua, cheeka:
—¿Ihtana naewaka chaachapasia eemea pooechi nokisiaio?
Nape masiteraa kiisi ahpo tuunariapa chaachapariao, ihchi itipirepua, ahpo aatanakamera epeche weruma itipiniame nayewakamekapaopua pooechi nokisiaio.
Waikao Eesusia yasipasao, puꞌka ahpo oosa mariki aampa ooka ajawariao, ahpo waapi ajapanuresopua, chaanerepua:
—Aaata epeche weruma enenariamea ahpo wahjachio, ki weruma ahpo uumetepua, ohsotia puuua, apoekamera yorakemeripua puꞌkao.
Neipao tiꞌtijoeekachi oiaio, piiripi kuita koomipaka naasipa werapakao, chaanerepua waꞌa mochikameo:
—Aaata peenia eꞌraka apochi uuyamea aaata kuitao, waꞌachi eꞌraka noꞌo uuyai teeremeripua apochio. Aaata piire noꞌo kaawe eꞌreka uukamea, ki noꞌoche kaawe eꞌreka uuyai tiiamepua, teꞌta teꞌpa kahtiamera noꞌo Noono kaawe uuyai teeremeripua, Apoe iꞌka wehjoarichi noꞌo uhjurakamera.
Waikao Waani Eesusi weerariaa, chaanerepua Eesusio:
—Masitarii, aaata tetewikame teemea, aamo teewachi puuyachame naꞌarari, nape puꞌkao, taꞌomaka teemea ki taamo ahjama ohjoamekopua puꞌkao.
Nape Eesusia waꞌa chiiopa Waanio, chaanerepua:
—Kaꞌte taꞌomamitia eemea puꞌkao. Aaataai peenia ihsiame noꞌo teewaraeo, kiisi naꞌara ihsiamepua noochio.
Waꞌa teeresoo aaataai ki taamo seepurawa enesaa, taamo ahjama teꞌteriamepua.
Aaataai noochi paparamea, piire arapaoi neeroi aamo oowekameo, kiisi wehchi wichiyamepua, Riosie kaawe yorapuao.
’Aaata kukuchichitia noochi paparakame tatakorichi ruhjitesoopua, ohso kaawe enemii puuua, weruma moorino matasurara kutachi oꞌyesa paꞌwechi ipaniaopua.
Eemea aamo seekaraoiopua tatakorichi aamo wichitesoo, ohso kaawe aamo tehpunapuapua puꞌkao. Epeche kaawe piiripi seekaeka Riosi peenia tiiame yeꞌkarichi pakiniaa, ki ooka seekaeka Satanasi ahjama naꞌichi ipapuachitiao, kiisi wahjiamesi tajayachiopua;
waꞌao naꞌioo kiisi wahjiame tajenarichio; waꞌao ikuchuwaoi ki wahjipakao, tahpitika eiwepua tiiachiopua.
Aamo taaraoi tatakorichi aamo wichipatesoo, ohso kaawe puuua tehpunatia. Epeche kaawe piiripi taaraeka pakiniaa Riosi taꞌiria mochiwachi yeꞌkarichiopua, ki ooka taaraeka Satanasi naꞌichi ipapuachi aamo ipaniachitiaopua;
waꞌao naꞌioo kiisi wahjiame tajenarichiopua; waꞌao ikuchuwaoi kiisi wahjika tahpitika tiiachi eiwepuao.
Aamo puusioi aamo tatakorichi aamo wichitiame enesoo, ohso kaawe puuua maꞌchipatiaa. Epeche kaawe piiripi puusiekai tewekachi pakiniaa Riosi kahtiachi ahjamao, ki ooka puusieka Satanasi naꞌichi ipapuachi aamo ipapuachitiaopua;
waꞌao tísia ikuchuwao kiisi wahjiame tiiachi, naꞌioi ki choipachi seena aampa.
’Waꞌa teꞌteremeri eemea, tísia kaawe aamo neesetoka tatakorichi wichiniameo, kihta tatakori aamo tewikepuawichiopua Riosi teꞌta katewiachi taawechiopua, Riosia ahpo taawechi tiꞌtijoeri katewiachio, yoomahka naꞌie iꞌyekiamechitia iintomerikopua, tamochi iꞌyawakaopua taamo tatakoriria ki cheriwetiameo.
Eemea, ki tatakorichi wichitepuawichio aamo piirechio, teꞌta oonaemechitia mochitopuapua, aamo piirechi tetewachio kaawerumache yooraka mochitoka. Oonaeme eneniamea, aamo piirechiwichio kaawe yorapuao, nape aamo onachari wekatesaamua, kihtawichio kaawe enemamua aamo piirechi kuꞌimiao. Oonaa, ahpo anachari wekasaapapua, ki oosa onachari enepamepua. Pukaepa eemea, kaawe aamo neesetopuapua onachari eneniameo, ki wekapuawichio aamoo, aamo onachari eneniameo. Waꞌa teꞌteresaa eemea, taꞌiria mochima eemea aamo wahjachi ahjamao, waꞌachitia oonaeme enepakapao.
Eesusia Kapenau tewaniachi machenasaapua, tetuminatu akiparepua, Uurea weewachiami, Oorani akichi cherayachiami. Waꞌami inisika asiyachiamio, muuwaeme napawisiachiopua tiꞌtijoe ooweruopua tiame, ahpo Riosi kaaweruma tuuyewari masitesirepua, senepi taawechi inisiwachitia.
Piie taawechi waꞌami inisioio puꞌka weeechiamio, ookapi parisero tiꞌtijoea Eesusi naaepariaipua, itapiti ki kaawe chaachasoopua, chapinariapa. Waꞌa erakoapaopua teepotesao, iinatukerepua Eesusio chaachapaka:
—Masitari, ¿reesiserijuare kuunarao, ahpo uupi toiwao?
—¿Ihtana aamo chaaniamekosapu, Moisetaru nuurarikosaapua naaju?
Aapoeo chaachaparepua:
—Taamo ehkoriami Moisetarua reesisekamepua puꞌkao, nape iyosichi chanika iyotesa kiasa, ahpo poanatawa pichiwatawao.
Waikao Eesusia chaanerepua:
—Moisetarua naneꞌriai Riosio ki reesisiamekopua puꞌkao, oowera waꞌa iintorepua, tísia waꞌa chaachapopapua puꞌkao, kiisi eꞌwenarekaopua Riosio.
Nape pukeri oꞌinia Riosi yooma ihta enepaterioio, ki waꞌa teereriaipua, Ehkoriami Iyoterichio Moise waꞌapi eee cheeriopua: “Riosia pukeri oꞌiniao, piiripi tijoe neterepua piiripi oowitiame tiame.
Waꞌa tiachipa tiꞌtijoea, toimeripua ahpo yayawao, ahpo uupima pirenatumiaopua waꞌasi,
naꞌpa piiripichitia teeremeripua pirenatusaa.” Waꞌa tiiachipao pirenatutiameapa, ki ookakaite puuua, piiripi waꞌapikaitepua.
Pukaepa pirenatutiameo, aaataai tijoea oowitiameai, ki poanatametepua puꞌkao, apoe Riosi iintokamekopua pirenatakao, pukeri oꞌinia nenewitiaiopua.
Ehjepamio taꞌpechi nonorasaapa Eesusi ahjamao, Eesusi ajawariaa, iinatukerepua Eesusio nenewikame poanatuniame nayewariame.
Eesusia waikao puꞌkao, teꞌta maꞌchiame tuuyerepua, eee cheekao:
—Aaata piire ahka ahpo uupichi poanatusa piirechi ahjama neewisaa, suwepori tiiame tatakoriamepua, kiisi kaawe iintoka ahpo pahcha uupieriamechio.
Oowitiameai ahpo kuuna toisaa, piirechi ahjama neewisaapua, waꞌachitia ki nuꞌuti suwepori iintuamepua tiameo, ki nuꞌuti tatakorika ahpo pahcha kuunaeriachiopua.
Neipao, maꞌchi kahtioio Eesusio, kukuchi uꞌyeparetupua waꞌao, puꞌkao Eesusia ahjachi seekarepakao, Riosi kaaweruma neesetori yahchemichiopua puꞌkao. Nape Eesusi ajawariaa, ki eerinatemichiopua Eesusio, ki uꞌyepajereriaipua kukuchio.
Nape Eesusia ahpo ajawariao, waꞌiniopa ki apochi eꞌenamichiopua kukuchio, teꞌyarepua puꞌkao, eee cheeka:
—Tooa puꞌka kukuchio noomina eꞌenamichio. Kaꞌte waꞌine puꞌkao. ¿Ki naneꞌriamekosa eemea, kukuchika teꞌteriamekopua Riosi yeꞌkarichi muimerio?
Pichiwa aamo chaanenania, ki kukuchichitia ikanati pichikiamea, Riosi chiia ahpo yeꞌkarichi paajutewao, kaꞌchi iika pakimeripua waꞌao.
Waikaopua piiripi kuita apechunasaapua, koomirepua. Waꞌa ikisaopua ahjachi seekarepaka, Riosi neesetori yahcherepua puꞌkao, kaaweruma weritomichiopua puꞌkao.
Piie taawechi wahkami uꞌmatoi Eesusio, aaata tijoea uꞌmasika eenaka naaeparepua Eesusio. Ihjia Eesusi tawemina chopokorieka weripakao, taweminao, iinatukerepua puꞌkao:
—Muuu Kaaweruma Masitari, ¿ihtana yoratania ki wahjiame ahjari Riosie noꞌo kiapuawichioo?
Eesusia chaanerepua:
—¿Ihtanawichio kaaweruma noꞌo teewame muuua? Apoe Teꞌta Kaawerumaraa, piiripiche puuua, apoeche teꞌpa kahtiameche Riosi.
¿Machiyamekosa muuua, Moisetaru nuurari chiiao? Puuua eee chaaniamepua aamoo: “Kaꞌte suuwe erapori ihsi, kaꞌte meꞌya, kaꞌte ichiko, kaꞌte wihtucha aaataoi naꞌara yorapuaichioo, teꞌta yooreka yasitopuapua aamo yayawao.”
Waikaopu tijoea, nehjiarepua Eesusio:
—Ejeꞌe Masitari, nuꞌutikai machiyamenia puꞌkao, nuꞌutikai ahsieme yooraka yasitoamenia puꞌkao.
Waikao Eesusia kaawe eꞌrepakaopua puꞌkao, chaanerepua:
—Nape muuua waꞌa tiiaio, piiripi itapiti toitiamemua pehjio: nehjimitia naaju muuua, yooma aamo iinueka kahtiao, waꞌa iintosaamua, tooremuka mochikame kuꞌimitiamua pukaeo. Waꞌa iintosaa muuua, tewekachikamera iinuemamua, aamo paarasario. Yooma waꞌa iintosaapua muuua, noochi enapuapua waikao, noꞌokamera yorakeka yasitomia. Ahkasi yooma waꞌa iintosaape, iinuemamua waikao, ki wahjiame ahjario.
Nape ihji tijoea tísia tomiwaemekapaopua, yuuweeme itipirepua waꞌa tiiame inamukapao, yuuwesipakapaopua. Waꞌa teetoka noꞌarepua, kiisi wekatenariapapua ahpo tísia paarasatiao.
Waikao Eesusia ahpo maꞌmasitia norikame neꞌnepakao, chaanerepua puꞌkao:
Iꞌka waꞌa chiiopa Eesusio, Eesusi ajawariaa, tahpitika eraparepua Eesusi cheeriao, kiisi pahtiapa puuua puꞌka chiiao. Waikao Eesusia eenechi chaanerepua puꞌkao:
—¡Tísia tehki eꞌrame aaata tísia paarasatiamea, ahpo Riosi yeꞌkarichi muimiao, ahpo tísia paarasarichi toomichiche paparamekapa, tisiwa weemuame pukachio!
Epeche ki tehki tiiaitepua tumusari tewaniame animaria, iꞌikia puusirachiami uꞌmatoteniaopua, ki aawata teꞌta paarasatiameo, Riosi yeꞌkarichi pakimiao.
Waꞌa tiiame inamukapa Eesusi ajawariaa, epeche tahpitika erapakaopua chaachaparepua ahpoo:
—¿Aatanakamera newipame teeretapua, waꞌa teeresoo?
Eesusia waꞌa chaachapame inamukapaopua, chaanerepua:
—Tiꞌtijoewichioo ki kajume tiiamepua, ki ahpo waꞌapi newipateme tiiamekapapua. Nape Riosiwichioo, kiisi tehki tiiaitepua, apoekameraka puuua, teꞌta taamo newipatiameraa. Apoewichioopua Riosio, kihta itapitioi, kiꞌtiaitepua ki kajume tiiameo.
Waikao Peeroa chaanerepua Eesusio:
—Paamira, kaawechupena teemea, yooma toakamepua taamo weeechi iinuenarewa erakopua, aamokamera ahjama teꞌteretonariapa.
Waikao Eesusia yooma inamumichioopua, weeru naewakao, cheerepua Peeroo:
—Pichiwa chaaninia iꞌkao: aaataai iꞌka kaaweruma tuuyewarichi, noochi teꞌteriamewichioo, ahpo taꞌpewa toakamea, ahpo papachiwao, ahpo pipiniwao, ahpo noonoo, ahpo yeeyeo, ahpo uupio, ahpo tatanao, ahpo weewaoio,
kiapuamepua iꞌka weeechi mochitoiopua pehjio, itapiti epeche piire sientosa uꞌmatoka nateyame ki yooma ahpo toariachitiao. Puuu tísia nateyame puꞌka kiapuameraa, Riosie ahpo newipaterapua, ahpo tatakoriria ahsieme cheriweniame, iꞌka weeechi mochitoaiopua pehjio, aiwaka mochitoaiopua. Puuua kiapuamepua tiameo, weemera Riosi yeꞌkarichi mochipuameo, ahkasi ki wahjiamesi ahjaka mochipuachi.
Nape puꞌka taawechiami Riosie ahpo yeꞌkarichi muipuachio, Riosie reesiseniaopua, ehpiami iꞌka wehjoarichi teꞌta weruma nateyame tetewiniame paarasatiapao, kihta weruma nateyame tetewipuame puuua, Riosieo. Nape ehpiami iꞌka wehjoarichio, kihta weruma nateyame tetewitiamea kihta weruma paarasatiapao, waika taawechi Riosia ahpo yeꞌkarichi muipuawichio reesisiaio, teꞌta weruma teꞌterewaeme tetewimapu Riosia.
Pooechi nokisinioi Eerusareniteo, Eesusia ahpo ajawariao, pahcha weritoriaipua. Puꞌkao oisa teetoka pahcha weritopao, seewerepua Eesusio itapiti ahpo ikipuao. Neipa nonosiamea tiamea, waꞌachitia seewerepua. Eesusia waꞌa erakotopapua puꞌkao, poanatasaopua puꞌka oosa mariki aampa ooka ahpo ajawariao, maꞌchiame tuuyerepua puꞌkao, ihtana apochi teeremerikopua waꞌa Eerusarenio.
Waikao Eesusia oꞌinerepua tuuyekao, ihtana ahpo ikimiaopua waꞌao:
—Tetewame eemeapa, Eerusarenite asiyamekopua waꞌasi. Waꞌao neee Tijoe Tijoetukamea, nanaarame tiꞌtijoechi nehjipuamepua, isaeri neꞌneseriosi paꞌpamuratuamechi tiame, waꞌa ikisao iyoteri tiꞌtijoechi iꞌtopuamenia tiame, yooma puuu noonoimeripua, noꞌo mukiwachi uhjurakao. Neeea puꞌka noonoimerie chaachapatioopua, seesenu tiꞌtijoechi kiapuamenia meripuawichioo, rooma tiꞌtijoerichi.
Puuu seesenu tiꞌtijoeria, noꞌo tísia naꞌara yorameripua, aꞌchikoi yoorakao wepaka tiame. Puuua ahkasioi noꞌo nanarichi akachupemeripua, nanaarakao. Waꞌa noonoisaapua, noꞌo meripuachi iꞌtomeripua, kurusichi chuhchaka meripuaichiopua. Nape waꞌa meritiainia, paika taawe simiyachiopua, eenechi ahjameri neeea oijenakao.
Waikao Aakowoa Waania tiame naꞌpa Sewereo tatanaraa, Eesusi naaepakao, chaanerepua:
—Masitari, itapiti aamo itanenariai teemea taamo yorajera.
Eesusia waikao waꞌa chaachapatiapao, chaanerepua puꞌkao:
—¿Ihtana noꞌo aamo yorakejerai eemea?
Waikao aapoeo chaachaparepua:
—Teemea aamoo, aamo yeꞌkarichi yasipasaapa, taamo reesisejeranipua aamo chokichi mochipuapuawichiopua, taamo piiripio aamo ahjamina, piireo aamo owemina.
Waikao Eesusia chaanerepua puꞌkao:
—Eemea kiisi ijinatamepua aamo itayao. ¿Ahkasioi anachameri ohjoare eemea noꞌo tísia aiwamia paasochi iijimiachitiao, puꞌka tísia noꞌo aiwarieo pukachi moropiteka paatoniamechitiao?
Aapoeo nehjiarepua waikao:
—Ejeꞌe, anachameri teemea.
Waikao Eesusia chaanerepua:
—Pichiwa aiwatare eemea kokosatiameo, itapiti tísia chihpuame iijikaopua, itapiti tísia aiwaniamechi aamo moropiteka paatoniamechitiaopua;
Waikao puuu oosa mariki Eesusi ajawaria ki waꞌa chaachapakamea, puꞌka ooka Eesusi ajawaria waꞌa chaachapariopao, nekawerepua puꞌkao, Saantiaoopua, Waaniopua tiameo.
Nape Eesusia puꞌka nekawiopao, yooma ahpo ajawaria paaesaopua, pirena ajawakaopua chaanerepua:
—Eeme waꞌapiai naneꞌreka mochitoamepua iꞌka wehjoarichio, iintuamekopua aaata yaꞌyawichio, ahpo tararia tiꞌtijoerio, tísia kokosa yooraka tekipanatiamekopua puꞌkao. Puuua, tísia ahpo weruma erakoka mochitoamepua.
Nape eemea noochi paparamea, ki waꞌachitia weruma erakoka mochitopuapua. Ohsotia aaata eemea teꞌta weruma enenariamea, kiisi aamo weruma eꞌraka yasitomeripua; ohso kaawe puuua kaawe eꞌraka kuꞌimeripua ahpo wahjachio.
Aaata teꞌta paamiratuame enenariamea, ohsotia puhkuka teeremeri puuua ahpo wahjachio.
Neeeai Riosie Tijoe Tijoetutetiamekai ki epeche weruma teeremia eenakamenia amochio, noꞌo kaawe yorakepuawichioo, ohsotia neeea, aamokamera yorakemia eenakamenia, aamokamera kaawe yoramia. Neeea aamowichioo, ahkasioi noꞌo ahjarioi, aamowichio pejana nehpupaka nehjimia eenakame neeea, aamo kiisi kaawe noonowiriawichio natetemia.
Eesusi Eriko mochiwachiami uꞌmatoi ahpo ajawaria ahjamao, muuwaeme nokisiame tiame Eesusi ahjamao, pooesuwe yasariaipua aaata ki maꞌchiriame, puuua ihkorewa itaka yasariaipua waꞌao. Puuu ki maꞌchiriamea, Watimeo tewaniame enerepua, Tiimeo tewaniame taanara.
Puuua Eesusi waꞌami uꞌmatomioio, puuua Eesusio Nasare ohjoemeko tuuwame inamukapao, weeru sisinamurepua Eesusio, chaaneka:
—¡Eesúsiii, Raawitaru tetejimarisiwachi naawakamee, noꞌo cheriwejerani neeeaa!
Waꞌa chiiopa puꞌkao, waapi ajakamea, teꞌyarepua puꞌkao, nape puuu ki maꞌchiriamea teritiaio, epeche uwatiame sisinamurepua Eesusio:
—¡Raawitaru tetejimarisiwachi eenameee, noꞌo tesiwa eꞌremitiapua pahchúuu!
Waikao Eesusia weripakao, chaanerepua ahpo chokichi ajatoameo:
—Noꞌo uꞌyepao puꞌka tijoeo.
Waikao ki maꞌchitiame iꞌnoramea, chaanerepua puꞌkao:
—Nahpesa naaju aamo paaena Eesusi. Kaawe erapasa naaju. Utewataka werisisa.
Waikao ipasapa ahpo matomoporao, ikanati niika werisika, Eesusi chokichi eenarepua, ahpo iꞌnorame panitoaeopua.
Eesusia waikao iinatukerepua puꞌkao:
—¿Ihtana aamo yoorejeranimua?
Ki maꞌchiriamea nehjiarepua cheekao:
—Masitari, maꞌchiriame enenare neeea.
Waikao Eesusia, chaanerepua puꞌkao:
—Wee, kaawepua. Kaawe eꞌraka noꞌramitiamua. Noochi paparakapa muuua, aamo ki maꞌchiriaopua muuua, saukame muuuapa waꞌasi.
Waikao ki maꞌchiriamea, ikanati maꞌchireparepua, kawiyame tetewaka. Waikao puichi saukamea, ahjama simirepua waikao, Eesusi naꞌnaritokao.
Eesusia Eerusareni waapi ihtoaiopua, Weetajeo Wetaniao tiame, Ooriwo kaawichi taweminao, ooka ahpo ajawaria chaanerepua:
—Paao ohjoewachi siimpamitia eemea, iꞌwa oꞌiniao maꞌchiachio. Waꞌa muirachio piiripi uuru teimeri eemea, masotatiame waꞌasi, puuua ki yaasetoniame pehjio. Puꞌka uuruo, oꞌyaeka chuhkuame teimeri eemea waꞌao, waꞌa kaari koꞌre yeetarachi poemina. Naꞌsonasa noꞌo uꞌyepamitiapua puꞌkao.
Piire ahka iinatukesoo puꞌka uuru aamo naꞌsochoio, chaanepuapua puꞌkao:
—Eesusi Apoe taamo Paamiraa, ahpo iꞌyetonurakapua kuꞌitapio, eenechi upapuatapua kuꞌwe.
Puuua waꞌa siimpasaa waikao, waꞌa tewarepua puꞌka uuruo, yeeta koꞌrechi poemina oꞌyetiame. Waikaopua puꞌka uuru oꞌyara naꞌsochoiopua,
aaataa waꞌao sisinamurepua chaaneka:
Waikao Eesusi uhjurariaa, teꞌta Eesusi ahpo chaanenurechitia nehjiarepua. Waꞌa chaachapakopua puꞌkao, reesiseretupua iꞌtomichioo.
Waikao Eesusi uhjurariaa puꞌka uuruo, Eesusi uꞌyeparepua puꞌka uuruo. Waikao Eesusia puꞌka uuruo, itapitie ipetetiopua puꞌkao, yaasetoka yasitorepua puꞌkao.
Waikao wehchi ahjama nokisiamea, ahpo kemawa ipekesirepua simiyachio. Wahjachia kuhsisawa ihpapasesirepua uꞌmatomiachio.
Waikao pahcha nokisiamea, neipa nokisiamea tiame, chaachapasirepua siinakosikao:
—¡Tisiwari, tisiwari! ¡Riosichi eename Yawichiii, Teꞌta kaawerumara Yawichiii!
¡Ehpe oꞌinia werisipupuapua eenechio, ehkoriamisi Raawitaru yawichituriao! ¡Cheriwema kiꞌyame teemea Riosi tisiwa teꞌpa kahtiameo, teꞌta teꞌpa tewekachi oꞌinia aamo uhjurakameopua weeechi!
Ehjepa Eerusareni ajasisaapa Eesusia, isaeri teꞌta tioparachi pakirepua, waꞌa yooremina napawikarichi. Waꞌao yooma neꞌnesapa yoorekoo, aarikopa waꞌasio, Wetaniami akiparepua ahpo oosa mariki aampa ooka ajawaria ahjamao.
Puꞌka meere Wetaniami nokisinioio Eesusi chorowapasaa,
mehka oꞌinia tetewariaipua, echitiame chuunao weeru sawatakame weeriame. Puꞌkao ahseriaipua neꞌnemia taakaeko oꞌraka, kihta taakaeme werirepua, saawarache apoche.
Waikao Eesusia chaanerepua puꞌka eechichunao:
—¡Kaꞌte oosa taakemitia muuua, ki aawata aamo koꞌkomichiopua taakiao!
Puuu Eesusi ajawariaa, inamurepua Eesusio, puꞌka eechichuna naꞌara chaanerioio.
Neipa iꞌka cheesoo Eesusio, Eerusareni ajasirepua. Waikaopua iꞌisaeri tiopachi pakisaapa Eesusia, yooma puuyanarepua waꞌao, ki kaawe nokayameopua waꞌao, itapiti nehjameopua waꞌao, tarayameopua tiame. Yooma ruꞌminerepua meesao, toomi naakuriwaka mochikameopua tiame, waankooi ahjachi mochikao, yooma ruꞌminaka ihpapaserepua tiame, kooro nehjaka mochikameo, yooma ihpapaserepua koorokario.
Eesusia waꞌa tiopachiopua tiameo, aawataoi ki towarepua itapiti iꞌtoka nonoramichioopua, yoorekomi nonoraka puuyaniachio.
Waꞌa yoorasaapa puꞌkao, tísia teꞌyarepua puꞌkao, chaanekao:
—¿Ki Ehkoriami Iyoterichio, eee chiiame Riosia: “Noꞌo kariwaa, ki noochi paparapuawichio netetiamepua, yomatiame weeechi mochikamewichioo”? Nape eemea noꞌo kariwao, ichikoame teesowara, iintaparepua.
Neeseriosi paꞌpamiratuamea iyoteri tiꞌtijoea tiame, waꞌa ahpo chaaneniame inamukapaopua, waika oꞌinia iꞌyasirepua aachin teeka Eesusi ahpo merimiao. Nape waꞌa erakoaipua majawerepua tiꞌtijoerio, muuwaeme tísia peenia eꞌraka keepuamekopua Eesusio.
Tukapasipasoopua waꞌasio, Eesusia ahpo ajawaria ahjamao, maꞌchi machenarepua waꞌa muuwari mochiwachio.
Meere piario, eenechi waꞌami uumatonioio, puuu eechichuna Eesusi nayeweriaopua, wakipakame werirepua waꞌasi.
Waikao Peeroa chaanerepua Eesusio:
—Masitari, neꞌneo puꞌka echichunao, tapana aamoo ki taakenureriao waꞌasi. Nee, ¿ikanáti wakiparepua waꞌási?
Eesusia nehjiarepua:
Waꞌa iintokame Riosia aamo tetewimichioopua, itapiti ahpo itanetiaapua aamoeo, waꞌa iintoka nehjiamekapapua ikanati.
Pichiwa teꞌta paparaka nayewesaa eeme Riosichio, ihta itapiti aamo tesiwa eꞌraka itasoopua, aamowichio iintomeriche puuua, kai nuꞌutikoipua aamo itayao, kaawi kehchumakoio.
Pukaepa, aamo weruma Riosichi itayao, kaawi kehchumaoi enesoo werumao, ihta kaawioi waꞌa weeriamechitiao, wiitu weripa paꞌwechi chaanesoo, waꞌa weripamii kaawia. Pukaepa aamo chaaniamenia, kihta seeweka itanepuapua Riosio ihta kehchuma aamo cheriwejeraopua, nape teꞌta pichiwa Riosichi paparaka.
Nape eeme Riosi ahjama nayewanariame enasaa eemea, kaaweruma eꞌraka enamitia muuua aamo iikachio, aamo iikachioi kihta inasoka nayewemia.
Aaata aamoo ki kaawe iintosoopua, kaꞌte nekumeka itipimitiamua puꞌkao; ohso kaawe cheriwepua muuua puꞌkao, waꞌachitia Riosiai waikao, aamo cheriwemapua tiameo, ihtaoi aamo itayae cheriwekao. Nape muuua ki cheriwiame enesoopua aaataoiopua aamo piirechio, Riosiaio kiisi aamo cheriwemapua.
Neipa iꞌka waꞌatiame nayewasaapa Eesusia, eenechi Eerusareni eenarepua. Waꞌa iꞌisaeri tiopachi pakisa yooremina oiyoio, neeseriosi paꞌpamiratuamea, iyoteri tiꞌtijoea tiame ookapia, waꞌa ikisa oꞌochetiame pirenaturi tewaniamea tiꞌtijoe maꞌmasitari,
Eesusi naaepakaopua, iinatukerepua:
Waꞌa chaachapopao Eesusia, chaanerepua:
—Puꞌkachi aamo noꞌo iinatukia, aamo iinatukiame neeeai. Puꞌka aamo noꞌo nehjiasoo, aamo nehjiama neeeai aamo noꞌo iinatukiao.
¿Aatanakamera ihsikame uhjuraka Waanio paatomichioo, Riosikamera, tiꞌtijoekamerakosaoi?
Waikao aapoeo, ihchi nayewakaopua ahpoo, chaachaparepua:
—Riosi uhjurario taamo tuusoo, eee cheeka taamo nehjiamapua: “¿Achini iikai ki pichikeka eeme puꞌka chiiao?”
Waꞌa tiiachio, ¿ihtanakamera chaachapata teemea? Aaata tiꞌtijoerioi, kaꞌchi iikaoi uhjurario chaachapamete teemea.
Puuua waꞌa chaachaparepua majayapa tiꞌtijoerio, puꞌka Waanio yomarika tiꞌtijoe ooweru tiameo, Riosie uhjuratiameko, erakoamekopua puꞌkao.
Waꞌa tiiachipao, chaachapaka nehjiarepua Eesusio:
—Kiisi naneꞌriame teemea.
Waikao Eesusia chaanerepua puꞌkao:
—Waꞌa teesoo neeeai ki aamo tuuyemapua, noꞌoo aatanakamera noꞌo uhjurariaopua, iꞌka noꞌo masitia inisimichioo.
Ehjepamio Eesusia waꞌachitarichi masiteka oꞌinerepua waꞌa iꞌisaeri napawikarichio. Puuua eee chaanerepua:
—Seenepi simiyachio wahka yasariataipua aaata tijoe panijuwari echayame. Puuua panijuwari echisapao, koꞌreteriataipua puꞌkao. Naati neteriaipua tiameo, tekesatura, puꞌkao iꞌipasaopua waꞌa sahtunapuawichiopua. Naati neteriataipua tiameo, kai waapisi weeriame neꞌnesero, waꞌa teꞌpa werika inatepuawichiopua echitiameo. Waꞌa ikisaapa neipa tekipaname iꞌyasaapua, waꞌa wasachi eechichi toariatapua tekipanamichioo. Yooma waꞌa iintosaapa, mehka akipariatapua seenu weeechi.
Neipami ahsepasoopa puꞌka echitiame iꞌipasa naachutapuawichioo, aaata uujurariatapua ahpo naachutari iꞌnoramichioopua waꞌa kajukame naasipasio.
Nape waꞌa tekipanamea chapisa wepisapao, waꞌatia uhjureriatapua ahpo teekoo, kihta iꞌtoka.
Waikao waꞌa ikitiapa apoe teekoraa, piirechi uhjurariatapua waikao, ahpo kuꞌiwa. Nape puꞌkaoi tekipanamea, moochi weweka naꞌara yooraka eeranatesaopua, ahpo teekochi noꞌapuriatapua puꞌkaoi.
Waikao paika simiyachiopua teꞌta teekoraa, eenechi piirechi uhjurariatapua, nape puuua meriretiatapua. Neipao epeche weeka uhjurariataipua, nape puꞌkaoi tekipanamea, ookapi koꞌisaopua, wahjachio oowera wepisaa nonorapuriatapua ahpo teekochio.
’Waikaopu teekoraa, ki aaata uhjurame tiiapaopua, piiripi waꞌapi taanaekaipua tísia nakiyao, puꞌkapechi uhjurariatapua: “Ki merimapu iꞌkao”, eꞌraka, “Yooremapua iꞌka noꞌo taanakopao”, eꞌraka.
Nape tekipanamea, puꞌka waꞌa ihtoame tetewakapaopua, chaachapariatapua: “Ihjia taamo teekora taanarapua, ihjia ahpo noono mukisoopua, puuukamera yooma ahpo noono iinuekao, teekorachitia itipimeripua. Meritaria puꞌkaopua tiame. Waꞌa noonoisaa teemea, yooma puꞌka iinuemia iinueka itipima teemea”, chaachapariatapua.
Waikaopua puꞌkaoio, chapisa meꞌyariatapua. Puꞌkao merisapao, puꞌkao eechichio, maꞌchi iꞌtoka ipariatapua. Waꞌasa noonoiriata puuua.
Puꞌka yooma naewasaapa Eesusia, iinatukerepua ahpo keepuameo:
—¿Wee, ihtana iintotapu teekoraa ahpo tekipanateriao, waꞌa noonowiriopao? ¿Koꞌitarepua ahpo tekipanakiameo waꞌa enasaopua? Puuua waꞌa iintosaa, ¿ki wahjachi kiatarepua puꞌka tehkiwarao, ki ichikoka tekipanamekamera?
’Naakona, ¿ki iyonakame eemea puꞌka Ehkoriami Iyoteri chiiao, tehte ki nakika ipatiame nayewachio? Eee chiiamepua Ehkoriami Iyoterichio:
Tehte tekipaname ihpapariaa ki nakika tetewikao,
puuu tehte ipaka tetewitiamea,
teꞌta nakiwamera eneparepua,
teꞌta kaari nawatera utewarachitia.
Puꞌka tehte teꞌta nateyame enepatekamea,
Apoe taamo Noono tewekachi kahtiame iintokamepua.
tísia peenia erakoka tetewame teemea.
Waꞌa cheeriame Raawitarua, Ehkoriami Iyoterichio.
Puuu neꞌneseriosi paꞌpamiratuamea, waꞌa cheekopa Eesusio, apochi simiyame nayewaka chiio erakoparepua. Waꞌa erakoapa puuua, karichi chapisa yachanareriaipua Eesusio, nape majawiapa tiꞌtijoerio, waꞌatia toisa nonowarepua puꞌkao.
Neipapao Eesusia, parisero tiꞌtijoe uhjureretupua, Eeroremina chuchukuame tiꞌtijoe. Ihji uhjuratiamea, Eesusi noonotemichio uhjuratiame eneriaipua, itapiti ahpo wenejiwa chaachasoopua, ahpo paꞌpamuratuamechi wenejimichio.
Waꞌa eꞌenakao chaanere puuua:
—Masitari, naneꞌrena teemea aamoo, teꞌta pichiwarichi simiyamekamera chiiamekopua, aꞌchikoi chaanenioiopua tiꞌtijoeeopua, kiisi sewina erapamekopua. Muuua, waꞌa chaaneriaiopua kiisi toayamekopua, teꞌta Riosi pichiwari chiia masitekao. Pukaepa iꞌka aamo iinatukemo oꞌrame teemea: “Nee, ¿kaawejoare teꞌta yawichiwichio koparoaniame, nateteniao?”
Nape Eesusia naneꞌriapa ahpo wihkueka chaachapopa puꞌkao, chaanerepua:
—¿Achini iikai noꞌo chapimo oꞌraka nayewiame eemea? Noꞌo uꞌyepamitiaopua piiripi toomi, noꞌo neꞌnemichiopua puꞌkao.
Waikako Eesusia uꞌyepatiapa puꞌka toomio, kaawe neꞌnesaapa puꞌkao toomichio, iinatukerepua puꞌkao:
—¿Aatanapu, ihji toomichi kahtiame nanariraa? ¿Aatana teewara iyotetiamepua iꞌka toomichio?
Waikao aapoeo chaachaparepua:
—Aa puuua, apoepua Seresa, apoe teꞌta yawichi —chaachaparepua aapoeo.
Waikao waꞌa chaachapakopa puꞌkao, chaanere Eesusia:
—Waꞌa teesoo teꞌta yawichi iinuwarao, teꞌta yawichikamera kiapuapua; nape Riosikamera iinuwarao, Riosikamera kiapuapua.
Waꞌa cheeka nehjiatiapao puuu Eesusieo:
—¡Naakonakosa waꞌa tiiaitepua, tísia inatamekaite puuua? —ahpo chaachapaka itipirepua.
Waikao Eesusi kahtiachio, saruseo tiꞌtijoepechi eꞌenarepua waꞌao. Puuu saruseo tiꞌtijoea, ki pichikiame enerepua, mukukai eenechi ahjaniameo. Pukaepa iinatukeriaipua Eesusio, eee chaachapakao:
—Masitari, ehkoriami Riosi nayewatura Moisea, eee cheeriaipua ahpo Iyoterichio, aaata neewikame ki tatanatasa mukukameopua ahpo uupichio, puuu waꞌapi poonira neewimeri tuukamepua ahpo paꞌchi uupira ahjamao, ahpo tatanatariaopua, ahpo paꞌchitaru tatanara enemichiopua.
Nape neeea puꞌkao waꞌachitarichi aamo nayewemania. Puuu waꞌachitaria eee teereriataipua: Oowisani tijoe eneriatai puuua, ahpo poponieme. Pahcha weeriamea neewiriataipua aaata oowitiame ahjamao, nape puuua ki tatanatasa mukuriatapua.
Waikao puuu waꞌapi neipa weeriamera ahpo paꞌchi uupieria ahjama neewiriatapua, nape puuuai kihta tatanatasa mukuriatapua. Waꞌachi iika mukuriata neipa weeriame pooniraai ahpo paꞌchi uupira neewikameai.
Yooma puuu oowisani ahpo poponiemea, waꞌachi iika wahjipariatapua, puꞌka oowitiame ahjama nenewikamea, aaataai ki tatanaeka. Waꞌasi neipaoi teꞌta paꞌchira uupiraai, mukuriatapua tiame.
Waꞌa ikikame enesaa yooma puuua, ¿aatanakamera teꞌta kuunara enetarepu eenechi ahjarichio, yoomahka puuu oowisania ahpo poponieme, puꞌka oowitiame ahjama nenewikame enesoo, paꞌchira tiame?
Waikao Eesusia puꞌkao, cheeka nehjiarepua:
—Aa eemea, tísia seꞌwi erakoamepua, kiisi pahtiapa ehkoriami iyoteri chiiao, kiisi machiyapa tiameo, teꞌta Riosi utewarira ihsiao.
Wahjipakamea eenechi oꞌoijenasaapua ahjarichio, aaataai ki nenewika mochitomeripua, tewekachi mochikamechitia teꞌteriamekapa.
Eemea puꞌka wahjipakai oijenaniameo, kihta machiyamepua, Ehkoriami Iyoteri chiiamekoopua. ¿Kikosa iyonakame eeme puꞌka Ehkoriami Iyoterichi cheeria Moisetaruo, Riosie ahpo nayewetiameopua, kuhsi uuyari tajenarichi ahpo nayewetioiopua? Puꞌka uuyari tajenarichi oꞌiniao Riosia, eee chaanerepua Moiseo: “Neee Aurani Riosiwaraa, Ihsa Riosiwaraa, Aakowo Riosiwaraapua tiame.”
Waꞌa cheekame enesoo Riosio, puuu paika Riosichi paparaka wahjipakameopua, Riosiwarako tuuriopao, waꞌa teeresoo ahjaka mochitoamekaitepua pehjio, eenechi weerewa uumerikaitepua. Waꞌa tiiachipa eemea, ki pichikiame enesaa eemea eenechi ahjaniameo, ki nuꞌuti seꞌwi erakoamepua.
Waikao piiripi puuu Moise nuurewa masitaria Eesusio, tísia peeneka nehjiachaniopa saruseo tiꞌtijoe iinatukeriao, Eesusichi eenakao iinatukerepua tiame, eee cheeka:
—¿Achini tiiamerapu Riosi nuuraria, teꞌta nateyamechitia tetewipuamea, teꞌta eꞌwaka nokisipuamea?
—Aamo ehkoriami Moisea, eee cheeka nayewerepua tiꞌtijoerio: “Eeme isaeri tiꞌtijoe ooweru tiame waꞌachitia, keepuka mochimitia eemea aamo Noono tewekachi kahtiameo, taamo Noono Riosia piiripi waꞌapipua, kiꞌtepua waꞌasi piirechia.
Teꞌpa kahtiame taamo Noono nuuraria, ihjipua teꞌta yorapuamea: Aamoche Riosiwa nakika mochitopuapua, yomatiame aamo iikachi eꞌrae, yomatiame aamo inatarie, yomatiame aamo utewarie tiame.” Puuupua teꞌta nokaka mochitopuamea nuurari.
Piirechi nuuraria tiame, ihjipua teꞌta nateyameraa: “Kaawe eꞌreka yasimitiamua aamo piirechio, aamo waꞌapi aamo nakiyachitia.” Teꞌta nuurari nokipuamea, kiꞌtepua waꞌasi epeche nateyamea, puꞌka ookachitiao.
Waikaopu Moise nuurari masitaria, chaanerepua Eesusio:
—Ejeꞌe, kaawe chaanimua masitari. Pichiwajupu aamo chiiaa, pichiwa piiripi waꞌapipu Riosia, kiꞌtiamepua waꞌasi piirechio.
Riosikamera epeche nakika mochitoniamea, epeche teꞌta nateyamepua, nape yomatiame ahpo iikae nakiniamepua, yomatiame ahpo inatarieopua tiame, yomatiame ahpo utewarieopua tiame, ahpo piirechioi ahpochitia nakiniameopua tiame. Yooma puuua epeche nateyamepua, ki animari Riosiwichio wahseka, oowewari kianiamechitia.
Waikao Eesusia Moise nuurari masitario, kaawe eꞌraka pichikeriopa ahpo pichiwari chiiao, chaanerepua puꞌkao:
—Ki seꞌwi tiiame muuuapa Riosi yeꞌkarichio.
Waikao tísia yeꞌkaka nehjiamekopua Eesusio ahpo iinatukeniao, ki aaata iinatukeme erakorepua puꞌkao.
Eesusia iꞌisaeri tiopachi masitiaio, iinatukerepua tiꞌtijoerio, eee cheeka:
—¿Aatia tiiachipa chaachapame iyoteri tiꞌtijoea, Raawitaruchi eenameko tuuka Riosie Weratiameo?
Raawitaru waꞌapiai Riosi Riosiwarie erapatetiaopua, cheerepua:
Apoe Riosi Paamiraa, eee chaanerepua ahpo Taana noꞌo Paamirao:
“Noꞌo ahjamina yasipamitia muuua, ahkasi aamo seepurawao, aamo taaratere noꞌo toapachisi.”
Eesusia waꞌa Ehkoriami Raawi Iyoteria cheesaapua, iinatukerepua tiꞌtijoerio:
—¿Achini iikai Raawitarua, ahpo paamira teewakame Riosie Weratiameo, tísia ahpo neipami naawakamekoipua puꞌkao?
Tiꞌtijoea ooweru tiamea muuwaeme, puꞌsereka keepuame enerepua Eesusio.
Eesusia iꞌisaeri iyoteri tiꞌtijoe masitario, kiisi kaawe noonowirio tuunapua. Pukaepa eee chaanerepua ahpo masitia keepuameo:
—Naane eꞌreka iꞌisaeri iyoteri tiꞌtijoe masitiao, puuua teteperuma wakirata puꞌseriamekapu, kaawe yooreka ahpo tepotejeramepua, ahpo ihtoachi natepatiaapua.
Aapoeo ahpo napawikarichiopua tiameo, epeche yoorewa tiꞌtijoe mochipamiachi momochipamepua, epeche yoorewa tiꞌtijoe koꞌkomiachi momochipamepua.
Puuua kunamukukameopua tiameo, aꞌchikoi chaachapaka wihkueka kariwaraoi uꞌyamepua tiame, puuua kaꞌchi erakopuawichio tiꞌtijoerieo, tepekuma niꞌokiamepua Riosi cheriwema kiꞌyakaopua, ahpo tísia kaawe yoratiamewichioopua kunamukukameeo. Nape puuua waꞌa nokayaio, ki nuꞌuti kokosapuaitepua Riosieo.
Eesusia piire taawe neꞌneka kahtioio. Riosiwichio toomi oowewari toaniachio, muuwaeme enapame teteware Eesusia waꞌao, ahpo Riosiwichio oowewa toꞌwiame. Ki ookapi weꞌweka tomiwaemea, weꞌweka toꞌeriaipua toomio.
Nape piiripi waꞌa eenakame kunamukukamea, ki weeka toomiwamekapaopua, ookapi waꞌapi nuꞌnutira toomi toꞌerepua Riosi oowewario, kiisi weeka nateyame.
Waikao Eesusia ahpo ajawaria paaesapaopua, chaanerepua:
—Pichiwa ihji oowitiame kunamukukamea, epeche oowewari kiꞌyakai tiiamepua Riosio, ki puꞌka wahjachi ki ookapi tomiwaemechitia, Riosiwichio nehjariachitia oowewario.
Yooma puuu tísia paarasatiamea toomi, ahpo soparawatiakamera kiꞌyamepua Riosi oowewarichioo, nape puuu kunamukukamea, ahpoche koꞌkomia ahjae tarimia iinuekaiopua, yooma Riosiwichio oowewariopua.
Eesusi iꞌisaeri tiopachi machenoio, piiripi Eesusi ajawaria chaanerepua:
—¡Masitari! ¡Neꞌneo, achipu kekechumapu tehte, achini keena ajakamepu raampakariai!
Eesusia nehjiarepua:
Ooriwo Roomosachi ajasitioopua iꞌisaeri tiopa maꞌchiachiopua, Eesusia yasiparepua. Waꞌa yasipasoopua Eesusio, Peeroa, Aakowoa, Waania, Anteresia tiame, piineri iinatukerepua Eesusio, chaachapaka:
—Teemea taamo tuuyejeramemua puꞌka iꞌisaeri tiopao, achinitio enemerikopua wehchi yasipamiachio, ihtana enemerikopua naania teerewa ikipuachio.
Eesusia nehjiarepua:
—Eeme waika taawechi ohjoemea, aamo inateka mochitometepua, ki aawata aamo wihkuepuamichio puꞌka taawechiamio,
muuwaeme eꞌenamerikaitepua chaachapame: “Neeeju Riosie Weratiamea.” Puꞌka chaachapaeo, ki ookapi ruhjimiitepua puꞌka wisikuewachio.
’Eeme puꞌka taawechiami ohjoemea, ki nuꞌuti nasiwaniame inamuaio, kaꞌte teꞌta majamitiapua pehjio, waꞌa tiame inamuaiopua, ki kajuyachikai teetomapua pehjio.
Pirenapi weeechi ohjoemea, piire weeechi mochikamechi nasiwasimeripua yaꞌyawichi. Weeeai, ki muenati noonomeripua tiame, yoomatiame wehjoarichi, waꞌa ikinioio tooretuniameai, ki teesa tiame teetomeripua. Nape yooma puꞌka waꞌa tiiame teetoaiopua pehjio, pukeri oꞌichari enemeripua, teꞌta tísia kokosa aiwapuachio, pehjio.
’Eeme puꞌka taawechiami noochi paparaka mochitoamea, kaawe aamo neesetoka mochitopapua; waika taawechiamio eemea, yaꞌyawichichi ijitopuamepua eemea; ahkaoipua iꞌisaeri napawikarichiamioi chapisa wepipuame eemea. Eemea teꞌta weeweruma yaꞌyawichichi paaepuamepua noochi teꞌteriapa, waꞌa iika noꞌo nehpupaka nayewameri eemea, teꞌta yaꞌyawichi peereichio.
Pukaepa ihji Riosi kaaweruma tuuyewaria, keꞌchu iꞌka weee kajuyoio, yomatiame iꞌka wehjoarichi nayewatupuamepua.
Eemea weruma yaꞌyawichichiami ijitotiaio itapiti iinatukemiao, waꞌa weeweruma yaꞌyawichi peereichi ajakaio, kaꞌchi eramitia eemea aamo chaachapamiao, Riosia aamo eratiae chaachapameri eemea waꞌao, ki eemeche piineri nokimerikapa waꞌao, waꞌachi ihsiamerikopua Riosiai, aamo ahjama kuꞌika nayewakao.
Waika taawechiamio ahpo poponiemeai, ahpo poonioi nehjimeripua meripuawichio, noonoraai waꞌachi iintomeripua tiame, ahpo tatana nehjakaopua koꞌipuamechio; aaata tatanaraai ahpo noono nehjimeripua tiame meripuaichio.
Yooma wehjoarichi mochikamea, noochi teꞌteriopa aamoo, nekamuchemeripua; nape waꞌa teꞌtereniai ki seꞌwika noochi paparaka newitoka puuyakamea, teꞌta kajuyachisio, Riosie newipatepuamepua.
’Ehkoriami Riosi nayewatura Raanieria, wahka ihtoriachi ikipuame iyoteriaipua, itapiti tísia iinya tiiame yachapuamekopua iꞌisaeri tiopachi yooreminao, kiisi yachapuachi tiiame. Ehkoriami Raanieri tuuya iyonakamea, puꞌka taawechi puꞌka tísia iinya tiiame tetewapao, pahtemapua Raanieri cheeriao. Pahteka tetewamea puꞌka tísia iinya tiiameo, kaawichiami ujumamitiapua, yooma Uurea weeechiami mochikamea.
Aaata ahpo karijampa ihsiamea, ki tekisaa kaawe enemiipua ahpo itapitiwaoi maꞌchipamiao;
aaata wahka nokayameai ki eꞌenasaa kaawe enemiipua, ahpo petechioi ahpo wisasoriwa maꞌchipamiao.
Puꞌka taawechi peteteka mochikame oowerua, ahpo tatana chiiteka mochikameaipua pehjio, ¡tísia tesiwa teꞌteremeripua!
Pukaepa puꞌka taawechiami noochi paparaka mochitoamea, Riosichi itaka mochitomitiapua, ki tuuroi enemichiopua waꞌa ikipuameo.
Puꞌka taawechiami tísia aiwapuamea, ki nuꞌuti teeremeripua, kaꞌchitia taawechi tetewiniame, naayachi oꞌinia iꞌka weee yachatiasichiopua, neipami ahkaoi wahka ihtoriachioi.
Iꞌka tísia aiwario ki kahporatasoopua Riosio, apochi paparamewichioo, aaataai ki itipimeripua ahjakameo. Nape yooma apochi paparakameopua Riosia, ahpo tatana iintapariaopua, kahporatamapua puꞌka taawechiami tísia aiwaka mochitoao.
’Waikami taawechiami aaata Riosichi paparamea aaatae ahpo chaanetiao: “Neꞌneo, iꞌwa kahti Riosie Weratiamea”, wahjachikoieoi chaanetiaapua: “Neꞌneo, waamikachi kahtipua”, kaꞌte pichikemitiapua puꞌkao.
Eꞌenameripua weeka aaatao, Riosie Weratiameko tuuyame, nape wihtuka chaachapameripua. Eꞌenameripua tiameo, pichiwaka Riosi nayewameka chaachapame, ahkasioi puuua tiameo, Riosi peenia ihsiwa nokisikao. Ahkasioi puuua Riosi ahpo tatana iintapariaoi, wihkuenaremapua; nape puꞌkaopua wihkuenariaio, kiisi yuumpamapua, teꞌta pewatiame mochitoamekopua Riosichio.
Neeea noꞌo ahjariao, iꞌka waꞌa ikipuame aamo tuuyenapua, teꞌta naneꞌreka mochitomichiopua, wahka ihtoriachi ikipuameo.
’Nape puꞌka taawechiami puꞌka aiwari uꞌmatosoopa, taaaai tukapasipamapua, meechaai ahpo mechatajenao choipameripua.
Soꞌporiai tewekachi oꞌiniao, ki ookapi ruhjiame tetewipuamepua, ahkasi tewekachi ohjoemeai, tísia chachapia noonoimeripua majakao.
Waikao neee Tijoe Tijoetukamea, toomarichi eename tetewipuamepua tekika, ki teesa tiame tajitoka eename Riosi utewarieo, tahpitika tiame teetoka uutapari.
Waikao neee Tijoe Tijoetukamea tekisaopua, nuuremania noꞌo kuꞌiwario, yooma naꞌpoamichiopua noꞌo poanatariaopua Riosiwichioo, yomatiame naomina iꞌka weeechi mochikame, ahkasi iꞌka wehjoarichi sihkochiamisioi mochikame. Waꞌa ikisa tewekachi Riosie apechunatiameoipua waꞌasio, yomatiame naꞌpoanuremania puꞌkaoi.
’Eemea pepenipamitiapua iꞌkao, chuunachitia waꞌachitarichi noꞌo aamo masitiao: Puꞌka oowarao rahtatiame uuyoiopua sawatakao, naneꞌriame teemea waikao, paamuni asiriamekopa waꞌasi.
Waꞌachitia iꞌka aꞌchitiame simiyoiopua, taaa ikiyao, meechaoi, soꞌporioi tiame tutukapasipasoopa, noꞌo eenamechitiapa naneꞌreniame enemeripua, noꞌo Tijoe Tijoetukameo, aamo taꞌpechi muirachi weeriamechitiaopua, erakopuamekoopua waꞌasio.
Yooma ihji waꞌa tiiame teetomeria, pichiwa waꞌa teeremeripua kajuyachi taawechio, keꞌchu wahjipoi waikami mochikame, tetewimerio.
’Nape puꞌka keenako ikimiao ihta taaweoio, ki aawata naneꞌriamepua puꞌkao, Riosi kuꞌiwari tewekachi mochikameai, neeeai wehjoarichi tiꞌtijoechitiaoi kiisi naneꞌriamepua, apoche noꞌo Noono tewekachi kahtiamera, naneꞌriamepua puꞌkao.
’Waꞌa tiachipa eemea, pusakameche mochitopuapua noꞌoche enamia inataka, ki naneꞌriapa achini keenako noꞌo enemiaopua.
Ihjia naatika tiiamepua, aaata tijoe teekora seenu weeechi akipakamechitia, ahpo tehkiwao ahpo tekipanatewa tooesaopua yoramichio, ahkasi ahpo eenachisi. Puuua ahpo taꞌpechi yeetepawa tekipanatewaopua, chaanesa simirepua: “Kaꞌte kochika yasimitia muuua, eenechi eenaionia senawato enamiitenia.”
Waꞌa tiachipa eemeai puꞌkachitiao, kaꞌte kochika mochitomitia noꞌo enamiaopua, ki naneꞌriamekapa eemea, achini keenako noꞌo enamiao, seenekachioinia tukapasipooi enamaoinia, naasipa tukaooi seenekachio, seenekachi totori oowira kusuyooipua marikarowa, piarioiopua seenekachi.
Aamo inateka mochitopuapua, ki aamo kokochiame tewipuawichiopua, senawato noꞌo eenoiopua.
Iꞌka noꞌo aamo chaania, yomachi weeechi mochikame chaaneka chiiamenia: ¡Kaꞌte natakia mochitomitia eemea, senawato noꞌo enamiao!
Ooka taawe toiriai Semejenato pahko enamiachiopua, paani ki rewaruraeme koiꞌwachio. Iꞌisaeri tiopa neꞌneseriosi teꞌta paꞌpamuratuameraa iꞌisaeri iyoteri tiꞌtijoea tiame, Eesusi achini yooraka ahpo chapimia iꞌyariaipua, wihkueka merimo oꞌrakapua puꞌkao.
Nape ookapi puuua chaachaparepua:
—Nape pahko simiyoiopua pehjio, kaꞌchi yoramete teemea puꞌkao, ki tahpitika noonowemichiopua pahkochio.
Eesusia Wetania mochiwachi eenariaipua Siimoni taꞌperachi, Reperaeme teewataniame tijoe ohjírachi. Eesusio meesa weeriachi kahtioio, waꞌa eenarepua aaata oowitiame, piie riimeta pochikame tísia nateyame sewajuya makotoame, apoche narato tewaniamee netetiame sewajuya. Puuu oowitiamea puꞌka riimeta kuhtarachi kahponasaopua, Eesusi moochi toꞌwerepua puꞌka riimetachi peeniajuwao.
Waikao waꞌa iintokopao puꞌkao, ookapi waꞌa mochikamea, nekaweka tetewarepua puꞌka oowitiameo. Waꞌa erakoapa puuua, ahpo chaachaparepua:
—¿Achini iikai naꞌatame puuua tísia nateyame peeniajuwao?
¿Nehjimetioipua puꞌkao ohso kaawe, paika siento taawechi yowiwame kehkisi, puꞌka toomieo, tesiwa teꞌtiamera kuꞌime teereriaipua?
Waꞌa chaachapaka naꞌareriaipua oowitiameo.
Nape Eesusia waꞌa chaachapopa puꞌkao, chaanerepua:
—Kaꞌte naꞌara chaachapa eemea iꞌka oowitiameo; ¿achini iikai naꞌara chaachapame ihji oowitiameo? Ihji oowitiamea kihta ki kaaweruma iintokamepua, ohsotia puuua, teꞌta kaawerumara iintowa iintokamepua.
Aaata teꞌta tooremuameo, senepi taawechi amochi iinuemeripua kuꞌipuamewichioo, nape noꞌooo, ki senepi taawechi amochi iinuemeripua.
Ihji oowitiamea ahpo tesiwatia iinuekai iꞌka peeniajuwao, noꞌo moochi toꞌwekamepua. Ihji oowitiame iintoriaa, keꞌchu noꞌo mukuyoi, noꞌo weerewachi chuhchekamepua peeniajuwao, noꞌoo, peeniajutiame katewepuawichiopua teesotatiachio, wahjipame toaniachio.
Pichiwa aamo chaaniamenia iꞌkao, ihji oowitiamea iꞌka noochi iintoriao, ahkaai iꞌka wehjoarichi Riosi kaaweruma tuuyewari nayewatutiachio, iꞌka oowitiame kaaweruma iintoria inatepaka mochitopuamepua.
Uurasi Ihkarióte tewaniamea, piiripi puuu oosa mariki aampa ooka ajawariaa, iꞌisaeri neꞌneseriosi teꞌta paꞌpamuratuamechi simirepua, Eesusi noriwi nehjiwa ahjama nayewamia.
Waikao puuu iꞌisaeri tiopachi teꞌta paꞌpamuratuamea Uurasi chiia inamukapao, kaawe erakoka natetemo tuurepua natekarao. Waikao oꞌinia Uurasia, oꞌinerepua iꞌyasika achini iintoka ahpo nehjimia Eesusiopua.
Pahcha pukeri oꞌiniachi taawechi Semejenato pahkoo, ki rewaruraeme koiꞌwachio paanio, poꞌwa Riosi oowewariwichio meriwachiopua, Eesusi ajawariaa iinatukerepua Eesusio:
—¿Akana aamo yorajeranimua, Semejenato pahko koꞌkopuachio?
Waikao Eesusia ooka ahpo ajawaria uusaopua, chaanerepua:
—Waami siimpamitia eemea muuwari mochiwachi. Waꞌa tetewimeri eemea aaata tijoe sikorichi neeroi mahtotoame. Puꞌka naꞌnaritopuapua, ahkasi taꞌpechi pakiyachisi.
Waꞌa taꞌpechi pakiriachio, chaanemitiapua waꞌa kariwaemeo, taamo Masitaria aamo iinatukenurekapua, akana yooreko yorapuamekopua, Semejenato pahko koꞌkopuameo, ahpo ajawaria ahjama koꞌkomiachio.
Waikao apoe aamo neꞌnetemapua, akana yooreko aamo yoramia puꞌka kooameo, teꞌpa raampatakarichi yoorémina. Waikao waꞌa yorapuapua puꞌka kooameo, taamo koꞌkomiao.
Waikao Eesusi ajawariaa, waꞌa siimpasaapa waꞌa muuwari mochiwachio, yooma ahpo chaaneretiachitia tetewarepua waꞌao. Waꞌa yooremina yoorarepua waikao, puꞌka Semejenato pahkokoi koiꞌwao.
Waikao Eesusia tukapasipasoopua, waꞌa eenarepua koꞌkomiao, ahpo oosa mariki aampa ooka ajawaria ahjamao.
—Pichiwa aamo chaaneniame neeea, piiripi iꞌwa koayame noꞌo ahjamao, noꞌo toomichi noriwi nehjimerikopua.
Waikaopu ajawariaa, tísia yuuwesipakaopua, yoomahka pipiripi iinatukerepua Eesusio, chaachapaka:
—¿Neeejoare Paamira?
Eesusia nehjiarepua:
—Piiripi eemepua, iꞌwa mochikame noꞌo ahjame, oosa mariki aampa ookao, noꞌo ahjama pehtorichi ichuka koayame.
Ihji noꞌo Tijoe Tijoetukamechi iintopuamea, Ehkoriami Iyoterichi chiia iintopuamepua; nape ¡Ai puuu noꞌo noriwi nehjakamea, epeche kaawe eneriaipua ki naawasaa!
Waꞌa cheeka Eesusia koaka mochinioio, piiripi paani uusa cheriyema kiasaopua ahpo tewekachi Noonoo, naasipasi chiꞌwanasa puꞌka paanio, chiꞌwapame kiꞌyarepua ahpo ajawariao, eee chaaneka:
—Ihji paania noꞌo weerewapua. Koꞌkomitia eemea puꞌkao.
Waꞌa ikisaopua, paaso toꞌwame uusaopua tiameo, tewekachi ahpo Noono cheriyema kiasaopua tiameo, ahpo ajawaria iijinurerepua puꞌkao, puꞌka paasochi maaniamepua. Waikao Eesusi ajawariaa, yooma ahka iijirepua puꞌkao.
Waꞌa ikisoopa ahpo ajawariao, chaanere Eesusia:
—Puuu paasochi maaniame aamo iijiriaa, noꞌo eerapua, puuu eeraa Riosi ehkoriami mochiriame ahjama kateweria pichiwatamepua, noꞌo eera wiꞌsumiae pichiwataniame. Ihji eera noꞌo wiꞌsumiaa, ki ookapi tatakoririamewichio piipatepuamepua.
Ehpeo pichiwa chiiamenia, ki oosa noꞌo iijimerikopua, iꞌka echijuwari neeroraopua, ahkasi noꞌo Noono yeꞌkarichi noꞌo yasipaka yeꞌkachisi. Ahkasi waikamisi iijimerinia eenechio, iꞌka echijuwari neerorao, weemera yeꞌkarichi.
Neipao, aari koiꞌwame koꞌkosaapua, Riosi wikatari wikatasaapa waꞌasio, Ooriwo roomosachite eꞌenarepua Eꞌsemaní siimpakao.
Waꞌa nokisiaio, chaanere Eesusia ahpo ajawariao:
—Yooma eemea noochi paparamekaio, ehpe tukao waꞌapi noꞌo chapitioo, piineri noꞌo toaka ujumameripua, Ehkoriami Iyoterichio, eee chiiamekopa: “Meꞌrema neeea tepuyamerao, waꞌa ikitiaapa poꞌwa tepuyaa, yooma chiꞌripamapua.”
Meripuamenia meꞌyao, nape eenechi oijenamerinia; oijenasaapa neeea, Arirea ihsimania waꞌa aamo eꞌenoio.
Waikao Peeroa waꞌa chiiopa Eesusio, chaanerepua:
—Peꞌyachi wahjachi aamo ajawariaa, aamo piineri toita, nape neeea kaꞌi.
Nape waꞌa chiiopa Peeroo, Eesusia chaanerepua:
—Pichiwa aamo chaaniame neeea, iꞌka waꞌapi tukaoo, keꞌchu oosa kusuyoi totori oowirao, paisa simiyame noꞌo kaꞌitamiitemua, kiisi noꞌo machiyo tuuka.
Nape Peeroa utewaeme naawesakao, eenechi chaanerepua Eesusio:
—Nape neeea ahkasioi meripuameaio, kiisi aamo kaꞌitamerinia.
Waikao yooma Eesusi ajawariai, waꞌachi chaachaparepua tiame.
Ehjepamio, Eꞌsemaní tewaniachi ajasirepua. Eesusia waꞌa ajasitioopua, chaanerepua ahpo ajawariao:
—Iꞌwa noꞌo puuyemitia eemea kuꞌitapio, noꞌoo noꞌo Noonoma nayewachisi pehji.
Waikao Eesusia, waꞌa toisapa ookapi ahpo ajawariao, Peeroche iꞌtorepua, Aakowoo Waani tiame. Puꞌka yeeka simiyaiopua, tísia iiyana eraparepua.
Waꞌa erapakaopua Eesusia, chaanerepua ahpo yeetoao:
—Ki nuꞌuti tahpitika eꞌramenia noochio, noꞌo iikachi yuuwesiwao, ahkasi mukime eꞌramenia. Iꞌwa itipimitia eeme kuꞌitapiopua pahchu, nape ki kokochika.
Waikao Eesusia, teesa wamichuri akiparepua ahpo Noono tewekachi kahtiame ahjama nayewamia. Waꞌao chopokorieka weripakao, ahpo Noonoo, ahpo aiwamia seꞌwitepua itanerepua.
—Muuu noꞌo Noꞌnoo, kihta iinuame aamowichioo, ki kajuka iintome tiiao; pukaepa noꞌo seꞌwijeramenia iꞌka tísia noꞌo aiwamiao, nape ki noꞌo eꞌrachitia iintoka, aamokamera eꞌrachitia ohso kaawe.
Ehjepao ahpo paika ajawaria toariachi enasaa, kokochiame tewarepu puꞌkao. Eesusia waꞌa teꞌteriopa puꞌkao, yooma pusatesaopua puꞌkao, chaanerepua Peeroo:
—Siimoni, ¿kohchiame muuua? ¿Kiisi pusakame yasime eꞌramemua kuꞌitapioi, neꞌneka yasimitiooi?
Neꞌneka mochimitia eemea Riosichi itakao, ki aamo eenechi ahsemichiopua aamo nahsinapari kochirewao. Aamo ki kochimeriko eꞌraio, aamo waꞌapi resipariwaa, aamo kochipatiamepua.
Waikao Eesusia, eenechi simisaapua ahpo Noono ahjama nayewamiao, eenechi simiterepua cheekao, puꞌka waꞌapi naewaka.
Eenechi enasaapua oosa simiyachi ahpo ajawaria neꞌnemiao, eenechi kokochiame tewarepua puꞌkao. Eesusia pusateniaio, kihta nehjiame erakorepua, tísia kochinariapa.
Ehjepa eenechi enasaa Eesusia paisa simiyachiopua, chaanerepua ahpo ihsiachi yeetoriao:
—¿Iiweta resipuna eemea kokochika? Soparanipa waꞌasi; ahseparupua waꞌasi keenakoo, noꞌo Tijoe Tijoetukameo, nanaaramechi nehjipuachio.
¡Yaapiti mochisisa! Nahpe waami wahja itipiriachi!
Wahja itipiriachi asisaapa Eesusia chaanerepua puꞌkao, yooma ahpo ajawariao:
—Waꞌatikia ihtoame tijoeapa, noꞌoo Tijoe Tijoetukameo, noriwi toomichi nehjakamea.
Waꞌa chiioi Eesusiopa, waꞌatikia ihtore Uurasiapa, Eesusi noriwi toomichi nehjakamea, piiripi puuu oosa mariki aampa ooka Eesusi ajawariaa. Ihjia, ki ookapi merimacheta makotoame, yeetoka eenariamepua, wahjachi puuua, kuuu ahjae wewepua makotoka eꞌenakamepua. Puuua teꞌte neꞌneseriosi teꞌta paꞌpamuratuamee uhjuratiame enerepua, iyoteri tiꞌtijoee uhjuratiame tiame, wahjachi tiꞌtijoee uhjuratiame tiame, oꞌochetiame pirenaturi tewaniamee.
Uurasia Eesusi toomichi nehjaio, cheekame eneriaipua: “Puꞌka aaata noꞌo chuchuyao, puꞌka chapisa iꞌtopuapua, kaawe chapitoka, ki aamo neipumichiopua.”
Pukaepa puuua asisaapa, Eesusi naaepakao:
—¡Masitari! —cheekao, chuchurepua. Waikao iꞌisaeri paꞌpamiratuame soontarowaraa, Eesusikamera chapirepua.
Waꞌa yooraka chapinioi Eesusio, iꞌtopuawichioo,
piiripi Eesusi ajawariaa, ahpo merimacheta maꞌchipasa, nakachi meteka tehpunerepua, teꞌta neꞌneseriosi paamiratuameopua, kuꞌira.
Waikao Eesusia chaanerepua ahpo chapiriameo:
—¿Eemea nasimachetawaeka eꞌenakamepua, kuuu makoka tiame noꞌo chapimiao, eemea noꞌoo aaata ichikoameka yooramepua?
¿Achini iikai ki noꞌo chapika eemea, noꞌoo iꞌisaeri tiopachi senepi taawechi noꞌo tetewaio, noꞌoo masiteka ihsioio? Aa, nape waꞌa teetoame ihjia, Ehkoriami Iyoterichio waꞌa chiiamekopa, waꞌa ikikache itipimerikoopua.
Waꞌa ikinioio yooma Eesusi ajawariaa, piineri toisa ujumarepua.
Piiripiche temari naꞌnaritoriaipu, nape puuuai chapinareretiaipua tiame;
nape puuuai wisasoriwarachi chapiniaopua, yasipaka newika poiyame uꞌmarepua.
Waikao Eesusia, teꞌta neꞌneseriosi paamiratuamechi iꞌtoretupua. Waꞌao yooma neꞌneseriosi paꞌpamiratuamea, oꞌochetiame tewaniameapua tiame pirenaturi, waꞌa ikisa iyoteri tiꞌtijoeapua tiame, waꞌa weruma nanapawiwa nanapawiniachi napawirepua.
Peeroa mehka weritoka neꞌnetoka, naꞌnaritosaapua, ahkasi teꞌta neeseriosi taꞌperachisi eenarepua, waꞌa taꞌpechio naꞌiretiopao, waꞌa weriparepua tatapamiao, waꞌa taꞌpechi inatiame tatapachi.
Waꞌa weruma napawitiachio, yooma iꞌisaeri paꞌpamuratuame waꞌa eꞌenakamea, yooma teꞌta, Eesusi naꞌara iintoria iꞌyeriaipua iinatukekao, nape itapiti merime teerewa; nape Eesusia kihta tewikeretupua, ihtaoi weruma naꞌara iintoriao.
Aapoeo muuwaeme wihtuki Eesusi wenejiaio, ki napati waꞌachi chaachapaka wenejirepua, aapoe waꞌapi ahpo nateparika nayewapapua.
Nape wahjachi waꞌa eꞌnakamea tiamea, wihtuka wenejiriaipua Eesusio, eee chaachapakao:
—Teemea iꞌka tijoeo, inamukamepua chiiameo: “Neeea iꞌka tiopa tiꞌtijoee netetiameo, nooe waꞌapi ruꞌminasa iꞌka tiopao, paika taawechi werapamania eenechio” —waꞌa chiiame inamukame teemea.
Waikaopu neꞌneseriosi teꞌta weruma paamiratuamea, werisika waꞌa napawitiachi naasipao, iinatukerepua Eesusio:
—¿Kihta nehjianimua aamo wenejiwao? ¿Ihtana chanimamua aamo nehpupakao?
Nape Eesusia waꞌa chaaneniaio iinatukekao, kihta nehjiarepua, piiripioi naera. Waikaopu neꞌneseriosi teꞌta weruma paamiratuamea, eenechi iinatukerepua Eesusio, cheeka:
—¿Muuupu teꞌta Riosie Weratiamea, teꞌta Riosi Kaaweruma Taanaraa?
Eesusia nehjiarepua:
—Ejeꞌe, neee puuua. Eemea wahka ihtoriachio, noꞌoo Tijoe Tijoetukameo, noꞌo Noono teꞌpa kahtiame Ki Teesa Utewaeme kahtiachi ahjama, ahjamina kahtiame noꞌo tetewimeripua, waꞌa oꞌiniaopua tiameo, toomarichi weritoka noꞌo tekiyame tetewimeripua, iꞌka weeechio.
Waikaopu neꞌneseriosi teꞌta weruma paamiratuamea nekakao, ahpo wisasoriwa panisuka siꞌpanarepua, waꞌa iintosaapua, chaanerepua waꞌa napawikameo:
—¿Ihtanawichio epeche wenejiwa nakitariapua?
Inamukame eemeapa, naꞌaraka nayewamekopua Riosichio. ¿Ihtana chaachapame eemea puꞌkao?
Waikao yooma ahkao, meripo tuurepua Eesusio.
Waikaopu Eesusi chokichi ajakamea, oꞌinerepua Eesusi akachupeka. Waꞌa nokisao, Eesusi puusira toꞌpeka wewesao, chaachaparepua:
—Ehsoo, ¿aatana ihsirupu aamo wewekao? —chaachaparepua naꞌarekao.
Waꞌa nokisaopua Eesusio, waꞌa inatiame soontaroa, nanarichi wewesa maꞌchiparepu iinatukeniachio.
Waꞌa ikitioio Eesusio, Peeroa teere weririaipua pehji, napawitiachi maꞌchi. Waꞌaoi waꞌa eenaka piiripi oowitiame neeseriosi kuꞌyamea,
waꞌa weeriame tetewapa Peeroo, naꞌisuwe tatapaka, puuua kaawe neꞌnepaka Peeroo, chaanerepua:
—Muuu tiamepua, Eesusi Nasare ohjoeme ahjama oiyamea.
Waꞌa chaanetiapa Peeroa kaꞌitarepua cheeka:
—Kaꞌi, kiisi machiyamenia puꞌkao. Neeea aamo chiiao, ki naneꞌriamenia.
Waꞌa chaaneretiaapa Peeroa, maꞌchi machenarepua waikao, waꞌapi waꞌa taꞌpechi muiwachio. Puꞌka waꞌapichi kusuriame totori oowiraai.
Puuu waꞌapi oowitiamea waꞌa kuꞌyamea, eenechi tetewapa Peeroo, chaanerepua wahjachi waꞌami ajakameo:
—Ihji tijoeai, puuupua tiame Eesusi ahjama oiyamea.
Nape Peeroa, eenechi kaꞌitarepua, ki pichiwako tuukao. Waikao puuu ajakame tuuyetiamea, ehjepamio paisachi simiyachio, chaachaparepua Peeroo:
—Pichiwa muuupua tiame, puꞌka tijoe chapitiame ahjama oiyamea, Arirea ohjoemechitia nayewámemua.
Waikao Peeroa, tísia utewaeme ahpo kaꞌitarepua, eee cheekao:
—¡Kiisi machiyamenia puꞌka tijoeo, aamo chaachapao!
Waꞌatiaiche, eenechi kusure totori oowiraa, paika simiyachiopua. Waikao Peeroa inateparepua, eee ahpo chaaneretia Eesusieo: “Keꞌchu oosa kusuyoi totori oowirao, paisa noꞌo kaꞌitameri muuua, kiisi noꞌo machiyo tuukao.” Puꞌka waꞌa ahpo waꞌa chaaneretia inatepakapaopua Peeroa, nanararepua tísia yuuwesipaka.
Maꞌchirepasoopa yooma neꞌneseriosi paꞌpamiratuamea iyoteri tiꞌtijoea tiame, oꞌochetiame pirenaturia tewaniameapua tiame, waꞌa ikisa yooma puuu teꞌta weruma peereira paꞌpamiratuameapua tiamea, Eesusi oꞌyesa iꞌtonurerepua Piiratochio.
Waikao Piiratoai waꞌao, iinatukerepua Eesusio:
—¿Muuukosapu iꞌisaeri yawichia?
Waikao neꞌneseriosi paꞌpamiratuameo, weeka itapiti utewa chaachapopa wenejikao,
iinatukerepua eenechio chaaneka:
—¿Oowera kihta nehjianimua aamo wenejiwao, ki ookapi aamo wenejiniaio?
Nape Eesusia kihta nehjiarepua. Waikaopu Piiratoa: “Aatia waꞌa tiiamejuarepua”, eraparepua Eesusio.
Piiratoa senepi puꞌka pahkokoio paamuachio, aaata naꞌsonatiame toayame eneriaipua aaata peeresoo, aatanakamera peereso maꞌchi toinuraniame tiꞌtijoeeo.
Waika taawechiamio waꞌa iinueniame eneriaipua piiripi peereso Warawasi tewaniame, wahjachi ahjama pirenatuka tiꞌtijoe koꞌyame, puuua muuwaeka nasiwaniachi nasiwakame, ahpo yeetowa nasiwaniame ahjama.
Waikao muuwaria, Piirato senepi paamuparichi ijintoakamera yoranurarepua, aaata piiripi peereso maꞌchipaka toiwame.
Waikao Piiratoa chaanerepua muuwario:
—¿Aatanakamera nahki eemea toipuaichioo, iꞌka iꞌisaeri Yawichiwara?
Waꞌa cheere Piiratoa, naneꞌrejeretoapa puꞌka neꞌneseriosi paꞌpamiratuameo, ahpo paamiratuwa waꞌinaka wenejiriopua Eesusio.
Nape neꞌneseriosi teꞌta paꞌpamuratuamea yooma muuwari noonotekao, weeru chaachapaterepua, Warawasikamera itamichio puhjepuawichoo.
Waikao Piiratoa eenechi iinatukerepua cheekao:
—¿Nape ihtana noꞌo yorajerani eemea waikao, iꞌka iꞌisaeri Yawichiwarao?
Waikao muuwaeme wenejiameraa, chaachaparepua siinakokao:
—¡Kurusichi merisáaa, kurusichi merisáaa!
Piiratoa chaanerepua waikao:
—¿Ihtana naꞌara iintokamesapua naajuo, ahkasi meripuawichiooo?
Nape muuwaria simiterepua chaachapakao:
—¡Kurusichi meꞌyáaa, kurusichi meꞌyáaa!
Waikao Piiratoa kaawe itipinariapa puꞌka muuwari ahjamao, Warawasikamera puhjerepua waikao. Waikao Piiratoa wepinurarepua Eesusio muuwari tetewachi, waꞌa ikisao Eesusio, ahpo soontarowao, kurusichi merimia iꞌtonurerepua.
Waikaopu soontaroa, keꞌchu kurusichi merimia iꞌtomiaio, yawichikarichi taꞌperachi iꞌtosaapua Eesusio, waꞌa napawinurarepua yomatiame soontarowa.
Waꞌaopua Eesusio, sehtamurame mopowakira chuhchéretupua, waꞌa ikisapapua moochio, wehcha mosokira netetiame yahcheretupua.
Waꞌa yorasaapa naꞌarekao, chaachaparepua siinakoka:
—¡Nee, neꞌneopu isaeri Yawichio!
Waꞌa chaachapakao, moochi weparepua kuhsie, akachupekao. Waꞌa nokisaapa, chopokorieka aajapekao, naꞌarerepua ahpo yawichi teewaka.
Neipapa waꞌa nokisapa naꞌarekao, puhjerepua wisasori sehtamurameo, waikao waꞌa ikisaopua, waꞌapi puꞌka wisasorira chuhcherepua eenechi. Waꞌasi waꞌa nokisapao, maꞌchiparepua waikao, kurusichi merimia iꞌtomiaopa.
Piiripi tijoe Siirene eenamea, Siimoni tewaniame eneriaipua. Ihji Siimoni tatanaraa, Arejantoro eneriaipua piiripia, piirea Ruujo tewaniame. Ihji Siimonia, wasachi tekipanai eenaka waꞌami uꞌmatoio, utewa yoraretupua, Eesusi kurusi mahtotoa, kuꞌika mahtotomichio.
Eesusia Ókota tewaniachi iꞌtoretupua, Wahjipakame Moꞌojoa, cheeka chaniwame rieko naewaniachio.
Waꞌao Eesusio, wiino ooweretupua miira naꞌpetiame, nape Eesusia ki nakirepua puꞌkao.
Puꞌka kurusichi chuchanioio, watani keenako enerepua.
Waꞌa kurusichioiopua, itapiti iyoteri chuhcheretupua, eee chiiame: “Iꞌisaeri Yawichira ihjia.”
Waꞌa Eesusi meriwachio, ooka ichikoame koꞌiretupua tiameo kurusichi chuhchakao, piiripi ahjamina, piirea owemina.
Ookapi ehkoriami Riosi iyotaperichio, iꞌka eee tiiame ikipuame nayewakao, eee chiiamepua: “Ki kaꞌkaruma tiꞌtijoechi tetewipuamepua.”
Waꞌami uꞌmatopamea moꞌrewakao, Eesusi naꞌarekao, chaachaparepua:
—Ehso muuua, tiopa ruꞌminamo tuukamekai, paika taawechi weramo tuukamekai eenechio,
¿achini iikai ki aamo Riosi utewarie tekika aamo newipanimua waꞌa kurusichio?
Neꞌneseriosi paꞌpamiratuameai, waꞌa ikisa iyoteri tiꞌtijoeai, waꞌami uꞌmatopaio, naꞌarerepua tiame chaachapaka:
—Kaawe newipaterepua wahjao, nape ahpo waꞌapio kaꞌchi iika ahpo newipateme eꞌramepua.
¡Riosie Weratiame enesaa, apoe waꞌapi ahpo tekipumetepua kurusichio, waꞌa iintosoopua puꞌkao, pichiwa iꞌisaeri Yawichirako, erakopuawichiopua puꞌkao!
Wahjachi ookaa kurusichi chuchukuameaa tiame, naꞌara chaachaparepua Eesusio.
Oowetawe enetoiopa, yomatiame weeechi tukapasiparepua, ahkasi paikachi keenakoosi.
Waꞌa keenako teetoio Eesusia, weeru sisinakao chaacharepua:
—Eloi, Eloi, ¿lama sabactani? —puuua cheeka cheerepua: Noꞌo Riosiwa, noꞌo Riosiwa, ¿achini iikai piineri noꞌo toanimua?
Wahjachi waꞌa mochikamea, waꞌa chiiame inamukapaopua Eesusio, ahpo chaachaparepua:
—Keepukao, ehkoriami Eeria paaechanipu, ehkoriami Riosi nayewatura.
Waikao piiripi puuu inamukamea, ikanati uꞌmasika ikanati aꞌpotiame uusaopua, wiino choꞌkoamechi saampatesaopua, kuhsichi chuchasa Eesusi ooweparepua waꞌapote, piꞌpimichio. Waꞌa iintosaopua cheerepua tiꞌtijoerio:
—Puuetariaopua pehjio, enamakoipu Eeriaa tekipumia.
Nape Eesusia weeru sisinakao, mukurepua waꞌasi.
Puꞌka waꞌapichioi, puuu wisasori teꞌta iꞌisaeri tiopara iyoriwachi toꞌpiamea, chaꞌrika siꞌparepua teꞌpasi oꞌinia teeresi.
Waikaopu rooma kapitaia, Eesusi tawemina weripakao, cheerepua:
—Pichiwa Riosichi eename eneriai ihji tijoea.
Wahjachi ooweruai waꞌachi ajariaipua mehka ajaka neꞌneka. Puuu piiripia, Maaria Maarena tewaniame eneriaipua, piire Maariaa, Saantiao epeche nuꞌutira poonira yeeyera enerepua, puuua waꞌapi Maariaa, Oose yeeyera enerepua tiame, Sarome yeeyera tiame.
Ihji oowerua, Arirea oꞌinia Eesusi ahjama eꞌenariame enerepua, Arirea kahtioi Eesusio, tísia kuꞌikame. Waꞌa nokarepua tiame wahjachi weeka ooweruai, Eesusi naꞌnaritoka eꞌenakame Eerusarenisio.
Semejenato pahkowichio kateweniachikoo, tukapasipachiopua waꞌasio, puꞌka meereopua resipuniame taawechikoopua waꞌasio,
Oose Arimatéa ohjoemea, naanaso eratoka Piiratochi eenakao, Eesusi weerewara itanerepua. Puuu Oosea Teꞌta Weruma Pirenatuwa tewaniamechi piiripia, weruma yooreniamechitia tetewiniame eneriaipua. Puuua tiameo, Riosi yeꞌkari puuyetoka yasitoame eneriai puuua.
Nape Piiratoa Oosee itanetiapa Eesusi weerewarao, tahpitika eraparepua Eesusio, ikanati mukuriopa. Pukaepa paaerepua ahpo kapitaio, Eesusi pichiwa mukuria iinatukenariapa.
Waikao Piiratoa, pichiwa mukurio tuuyetiapa kapitaieo, reesiserepua Ooseo, Eesusi weerewara tekipusa iꞌtomichioo.
Waikao ihji Oosea wisasori tohsaname tarisapaopua, simirepua Eesusi weerewara tekipumia. Waꞌa asisa tekipusa Eesusi weerewara ahpo kuꞌiwa ahjamao, puꞌka ahpo iꞌtoria wisasori tohsanamechi ikapisaapua, wahjipame toaniachi iꞌtokaopua, yooremina teekarepua. Waꞌa tekisaopua muirachio, weruma tehte rahpename chihturamee toꞌperepua.
Uꞌmatosoopa resipuniachi taawechio, Maaria Maarenaa, piirechi Maariaa Saantiao yeeyeraa, Sarome tewaniamea oowitiame tiame, peeniajuwa tararepua Eesusi weerewarachi chuhchemia.
Waikaopua puꞌka oowisari pahcha taawechio, Eesusi mukutekitiachi siimparepua puꞌka peeniajuwari chuhchemia.
Piari taaa machenoi waꞌa siimpakao ahpo chaachapasiriaipua:
—¿Aatana taamo wahjoneta Eesusi tekitiachi muirachio?
Nape ihji oowerua, ajasisaapa waꞌa Eesusi mukukatewetiachio, tehte waꞌa toꞌpiameo, ikichatiame tewarepua.
Iꞌkao, waꞌa muisoopua mukukatewechi yooremina neꞌnemiao, waꞌa yasarepua aaata Eesusi tekitiachi ahjamina, tepekuma tohsaname wakiraeme.
Puuu oowerua tísia majariaipua puꞌka tetewakao, nape puuu waꞌa kahtiamea Eesusi tekitiachi ahjaminao, chaanerepua ooweruo:
—Kaꞌte majakoo, eemea Eesusi Nasare ohjoeme iꞌyamepua kurusichi meritiame, nape puuua kiꞌtiamepua iꞌwao, oijenakame puuuapa waꞌasi.
Waꞌa cheesaapa Riosi kuꞌiwaria, chaanerepua tiameo:
—Yaapiti nonoraka Eesusi ajawaria tuuyemitiapua, Peerokamera pahcha, puꞌkao chaanepuapua: Eesusia Arirea ihsimeriko tuuyo, keꞌchu ahpo ajawaria waꞌa eꞌenoiopua, keꞌchu meriwaio ahpo ajawaria chaaneriachitia.
Waikao oowerua, uꞌmapaka puuyarepua mukukatewerachio, ahpo sasaweka tísia majakame. Pukaepa aawata tuuyerepua pooechi uꞌmapasiaio.
Piiripi puuu uꞌmasikamea Maaria Maarena enerepua, puꞌkao Eesusio oowisani nanaarari puuyaneria weerewachio.
Puuu Maariaa piirechi ooka ooweru ahjamao, riisaka eꞌenarepua Eesusi ajawaria mochikachi, Riosi kuꞌiwaria ahpo chaaneria tuuyemia. Waꞌa ajasisaapua, tísia yuuwesiame tewarepua Eesusi ajawariao, naarakoka mochikame. Waikaopua oowerua, chaachaparepua Eesusi ajawariao, eenechi oijenariame Eesusia, waꞌa cheeka tuuyetiame teemea Riosi kuꞌiwarieo, Eesusi tekitiachi yasariameeo.
Nape ihji Eesusi ajawariaa, waꞌa chaanetiaiopua oowerueo, kiisi pichiwako chaachapame tuurepua.
Neipatakiro Eesusia, ooka ahpo naꞌnaritoamera machejenerepua pooechi nokisinioio, nape sewina tiiame weritopa, ki machiriapua Eesusio.
Nape waikachuriami machisaapua Eesusikoo, ikanati siimparepua Eesusi oosa mariki aampa piiripi ajawaria mochikachi, tuuyemia puꞌkao. Nape puuu Eesusi ajawariaa, kiisi pichikerepua pichiwa tetewiko tuuyetiaipua.
Puꞌkachi meeriamio Eesusia, senawato yooma puꞌka ahpo oosa mariki aampa piiripi ajawaria mochikachi machejenerepua, aaata ohjoewachi meesamina mochikoi. Eesusia waꞌa machejenekao, teꞌyarepua ahpo ajawariaopua chaaneka:
—¿Achini iikai ki pichikeka eemea, noꞌo oijenario tuuyetiaio? Tísia peewame eemea iikachio, kiisi pichikekapa eemea aamo tuuyetiameeo, aaata amochisi eꞌenakameeo.
Neipa waꞌa chaanesapaopua Eesusia, ahjama koꞌkarepua. Koꞌkosepasaopua, keꞌchu machenaiopua waꞌa taꞌpechio, iꞌkao achini nokisimia kaawe tuuyerepua. Puꞌkao eee chaanerepua:
—Eemea ehpe oꞌiniao, yomachiami mochiwachiami siimpamitiapua, yooma ihta noꞌo iintoria nayewatumia, ihtana iintoriopua noꞌoo, yooma noochi paparakameo newipatepuawichioopua.
Kiisi pichikekamea iꞌka tuuyewario, kokosapuame puuua, Riosi nekarewaeo. Nape pichikekamea iꞌka noochi simiyame aamo nayewatiao, ahpo ki kaꞌkaruma nokaya toaka, ahpo paatokameapua tiameo, noꞌoe newipatepuamepua Riosi nekarewachio.
Neeea aamo nayewatusiachio, aamo ahjama inisimeripua neeea noꞌo utewarie aamo kuꞌisikao. Puꞌka noochi paparasiameopua, maꞌchiame tetewitesimania noꞌo utewario, aamo aaata noochi simiyame tuuyesiwachio. Puuu noochi paparakamea, iꞌka naaniatiwari aamo nokisiame tetewimeripua: Ahkaoi aamo asikoachiamio, noꞌo teewae puuyachame tiꞌtijoechi muikame naꞌarari; ahkaoi aamo ajasisiachiopua, puꞌka seesenu nayewachi nayewame aamo inamumeripua.
Puuu noochi paparasiamea, amochi tetewimeripua tiameo, sekae chapikoi sayaweo, kiꞌkioiopua, kaꞌchi aamo ikiyame; itapiti yerowaeme aamo iijikoiopua, ki mukuyame; aaata kokoriamechi aamo seekarepasoopua, sautiame aamo tetewimeripua puꞌkao.
Iꞌka nayewesaapua, neipatakiri taawechiopua, apoe Paamira Eesusia, tewekachi ahpo Noonoe apechunaretupua, waꞌasi.Waꞌa akipasaapa puuua, ahpo Noonomina yasiparepua yawichitumiao.
Waꞌa ikisoopua Eesusio, Eesusi ajawariaa, ahkaoi yomachi mochiwachiami puuyarepua, Riosi kaaweruma tuuyewari nayewatumiaopua, Eesusi iintorio tatakoriria cheriwepuawichiopua tuuyesikaopua. Waikao nayewatuka nokisinioio, ahkaoi Eesusichi simiyame nayewesinioiopua tiꞌtijoerio, Riosia puꞌka ahjama inisirepua kuꞌisikao, maꞌchiame tetewitesikaopua ahpo utewario, ahpo ajawariachi tísia peenia ihsiwa ki maaenari inisikaopua, ahpoo, cheeriachitia. Iꞌwasi kajuna ihji iyoteri chiiaa.
Kúíraa, weruma teerewaeme Tiiojiroo. Iꞌwa aamo nayewemane iꞌka iyoterichio, muuwaeme tiꞌtijoee Riosi iintoria iyoteka mochitoriaopua, muuwaeme itapiti Riosi iintoriaopua iꞌka weeechio, taamoo naneꞌreka mochitoapa puꞌkao, yooma tiꞌtijoeri tetewachi ikitiame.
Ihji tiꞌtijoe pukeri oꞌinia iyotekamea, Eesusi Riosie Weratiamechi simiyame, taamowichio toowerepua yooma Eesusi iintoria iyotetiame, pukeri oꞌiniachisi Riosie Weratiamee ahpo tetewiteretia, yooma pukeri oꞌiniachisi ahpo nayeweretiaopua tiame pukae.
Waꞌa tiiachipao neeeai, tehpe simitekapa iꞌyaeka iꞌka ikitiameo, aamoo Tiiojiroo, weruma tiiamekopa aamoo, aamo iyotepamio orapakania waikao, nape maꞌchiame chiiamepua iꞌkao,
aamoo, naneꞌremichiopua iꞌka Riosie Weratiamechio, yooma itapiti ikitiameopua, teꞌta pichiwa waꞌa tiiame ikitiamekoopua, aamo masiteriachitia.
Ihji Sakariaa uupimao, naꞌpahka kaawe teteiwame enerepua Riosieo, kaaweruma teetoka mochitoamekapa, teꞌta Riosi chiiachitia, Riosi yoorewao, ki seꞌwika mochitoapa.
Puuua, ki tatanaeme eneriaipua, puꞌka oowitiameopua ki tanayamekopa; oowitiamea, yaꞌwatiame enerepua waꞌasi, tijoeai oochetiame waꞌasi.
Piire taaweo, Sakaria ahpo pirenaturi neꞌneseriosichio, aaata pakimioiopua tiꞌtijoeriwichio iintomiaopua, iyoriwachio,
Sakariachi wichirepua pakimiao, teꞌta iyoriwachi choꞌi moorimiaopua Riosiwichioo.
Sakariao, yooremina ihsioio puꞌka choꞌi moorekao, waꞌapi maꞌchi itipikamea, Riosichi nayewarepua paparaka.
Waꞌa yooremina ihsioiopua Sakariao, senawato waꞌa weeriame tetewarepua Riosi kuꞌiwari, moorera chokichi weeriame ahjamina.
Sakariaa, waꞌa weeriame tewakapa moorera ahjaminao, tajinachurepua, tísia majakapa puꞌka tijoeo.
Nape Riosi kuꞌiwaria chaanerepua puꞌkao:
—Kaꞌte mahja muuua. Neeea, Apoe Teꞌpa Kahtiamee uhjuratiamenia aamo tuuyemichioopua, aamo Riosichi itariaopua inamutiamekopapua waꞌasi.Aamo uupia, taanaremerikatapua piiripi temarí, puꞌka temari aamo uupi taanaremerio, Waani tewamiatamua, waꞌa aamo noꞌo chaanenurekapu Riosia.
Puꞌka kuita naawasoo tisiwa peenia erakomeri eemea, ahkasi wahjachiai waꞌachitia erakomeripua.
Ihji kuita naawameria, ki oowera tijoe enemeripua Riosiwichioo. Kiisi iijiame enemeripua ihta utewaeme teekuchameoi. Ihji Waani tewapuamea, Riosi Riosiwari yahchame enemeripua, keꞌchu naawaio, pukaepa itapiti yoorame enemeripua Riosiwichioo.
Puuua, muuwaeme isaeri tiꞌtijoerio, ahpo Paamira Riosichi eꞌenapumeripua, pukachi paparaka mochitomichiopua puꞌkao.
Ihji Waania yooma tiꞌtijoerio, ehkoriami Eeriachitia Riosi utewarie nayewemeripua, Riosi Riosiwarie, keꞌchu eenoiopua puꞌka Paamirao, tiꞌtijoeri masitemiaopua. Ihji Waania, tiꞌtijoeri weeweruma tiiarieme erakoniameo, nuꞌnunti tiiarieme erapaniamewichio nayewemeripua puꞌkao, waꞌa erapakaopua, yooreka tetewimichiopua puꞌka Paamira enameriopua masitemia.
Sakariaa chaanerepua Riosi kuꞌiwario:
—¿Taanaetare teemea, noꞌo uupio yaꞌwatuamekoi, neeeai oochetiamepua waꞌasi?
Waikao, Riosi kuꞌiwaria chaanerepua:
—Apoe Kaurieri neeea, Riosi kahtiachi oꞌinia eename. Amochi uhjuratiame neeea, iꞌka peeniatiame tuuyepua, chaanemichio aamoo.
Nape ehpeo, ki ikanati pichikekapamua Riosi chiiao, niꞌo itipimamua, ahkasi yooma ikiyachisi iꞌka Riosi aamo chaaneriao.
Iꞌka waꞌa tiame ikiyoipua Sakariao Riosieo, maꞌchi itipikame tiꞌtijoeria, yaapi erakoka puuyerepua: “¿Aatia ki machenaniare Sakariaa?”, chaachapaka.
Sakariao ahkasi machenasoopa iyoriwachio, naneꞌrerepua itapiti ikiriopua waꞌa iyoriwachio, ki ijiyenopapua naewakao, sekaeche nayeopa puꞌkao, itapiti tepoena eename tetewiriameko maaerepua.
Waꞌa teekaopua, ahpo neeseriosi tehkiwa yorasao, noꞌrarepua ahpo taꞌpechi.
Neipa iꞌkao, Sakaria uupira Eerisawe tewaniamea, petetereparepua waikao. Peteterepasaapa, ki ahka oirepua mariki meecha. Ahpo iikachio eꞌrarepua:
“Iꞌka noꞌo yoorare Teꞌpa Kahtiamea Noꞌnoa, ki suuwe eramichiopua noꞌoo, ki tatanatapao, apoe cheeria ihjia, noochi ikimia.”
Puhsani mechachiopua Riosia, eenechi uhjurarepua Kaurierio, nape ehpeo, Arirea weeechi, Nasare tewaniame mochiwachi.
Waꞌa naewanurerepua oowitiame ahjama, Maaria tewaniame enerepua. Puuua ki neewiame eneriaipua pehjio, Oose ahjama neewimeri, ehkoriami Raawitaru tetejimarichi, naawakame.
Waꞌa asisaapa Riosi kuꞌiwari Kaurieria, puꞌka oowitiameo, chaaneka teepoterepua:
—¡Kúíra Maaria, Riosie kaawe yoratiameráa! ¡Aamo ahjama tiiame Riosía!
Riosi kuꞌiwarichio waꞌa tiiame inamukapa Maariaa, tahpitika eraparepua, ki pahtekapa waꞌa tiiame teepotario.
Nape Riosi kuꞌiwaria chaanerepua:
Ki maaeme tiiaiopua, peteterepameri muuua. Puꞌka temari naawasoopua, Eesúsi tewamerimua.
Puuua ki nuꞌuti enemeripua, ahkasioi puuua Teꞌta Werumara Riosio, Taanara tewapuamepua, apoe Paamira Riosia, ki nuꞌuti yeꞌkari kiameripua puꞌkao, ehkoriami Raawitaru teereriachitia yeꞌkari.
Yawichi enemeripua tiameo, yooma ahkasi Aakowo tetejimarisiwachisi yeꞌkarisiwachi, ahkasi ki seenampachisi ki wahjiame; ihji kuita yawichituniamea, ki seenampasi enemeripua, ki wahjiamesi.
Maariaa iinatukerepua waikao:
—¿Nape ihtana ikika waꞌa teereta neeea, ki kuunaemekai, ki neewikameai neeea?
Nape Riosi kuꞌiwaria nehjiarepua:
—Riosi Riosiwaria, amochi enameripua, Teꞌpa Kahtiameraai tewekachi, amochi yasipameripua. Pukaepa naawasaapa temaria, Riosika tiiame iinuemeripua, kihtaoi aꞌchi tiiame, Riosi Taanara tewapuamepua tiameo.
Aamo tejima Eerisaweai, kiisi maaepori tiiaio, taanaemeripua tiameo, piiripi temari. Puuua, ki tatanatameko tuuniameai, puhsani meecha iꞌtonapapua peteterekao.
Waꞌa ikikame puuua, kiꞌtiopa Riosiwichioo, ki kajume tiameo.
Waikao Maariaa, chaanerepua:
—Kaawepua. Riosi nuurewarachi kahtiame neeea. Waꞌa erasaa Riosia, waꞌa ikitemapua noochio, puꞌka aamo chiiao.
Ikaechepa Riosi kuꞌiwaria, noꞌarepua waikao.
Puꞌka taawechiamio Maaria, yaapi Uurea weeechiami akiparepua, piiripi mochiwachi roomosachiami.
Waꞌami simikaopua, Sakaria taꞌperachi eenarepua, waꞌa asiyaio taꞌpechio, teepotarepua Eerisaweo.
Eerisawea, wahka teepotame inamukapaopua Maariao, Eerisawe simaroraapua topachio, noonorepua. Puꞌka waꞌapichi Riosi Riosiwariai, Eerisawechi eenarepua.
Waꞌa iikapa puuua, ki nuꞌunti kaawe erapakao, chaacharepua:
—Yomachi ooweruchio, muuukamerapua uutiameapua Riosieo, amochi naawakameo, ki nuꞌuti uupuamepua Riosieo.
Tísia kaawe iintoremua eenakao, tísia kaawe eꞌrame neeea aamo tetewapao. Cheriwema aamo eenariawichioopua, nape neeekamera enameriaipua aamo kahtiachio, aamokamera kaawe eratemiao.
Aamokamera kiameri tiiai neeea kaawe eꞌrewao, noochi kahtiame simaroo aamo teepotachanioopua, káitisia peenia erapaka noochi noonorioopua.
Tísia kaawe yoratiame muuua Riosieo, pichikekapa muuua aamo chaanenuretiao.
Waꞌa chaanetiapa Maariaa, cheerepua:
Noochio neeea,
ki nuꞌutiko eꞌriamenia Paamirao,
pukachi kaawe erapasiame neeea noꞌo iikachio,
noꞌo Teꞌpa Kahtiamechi Paamira,
noꞌoo newipatiamechi;
Riosio noꞌoo, oowera ki weruma tiiamekoipua yorakiame,
noochi neꞌnepakamepua,
ahpo iintomeriopua noochi,
Ehpe waanamio yooma tiꞌtijoetusiamea,
Riosie noochi kaawe iintotia,
chaachapaka mochitomapua,
iꞌka Riosi yomachi aampa utewariemeopua,
ki nuꞌuti iintoriopa noochio.
Tísia kaawerumakotinia puꞌkao.
Apoe Riosia tesiwe eꞌriame aaatao,
ahpo kaawe eꞌreka yooriameopua, ahjachi paparakao;
puꞌka ahpo iyoriameo,
cheriwiamepua puꞌkao, ahkasi ihtori tijoetusiwachi.
Apoe Riosia ahpo ki nuꞌunti utewarieopua,
yooma ahpo weruma erakoame noonowinariao,
pihtuchamepua.
Ihji Riosia yaꞌyawichioio, puipamepua ahpo yasirachiopua,
waꞌa ikisaopua puꞌka yawichiwa yasirachio,
ki ahpo weruma erakoamerakamera mochiwamepua,
waꞌa weruma ahpo erakoame yawichi yasirachiopua,
weruma teꞌtereparichi apechunakaopua.
Choꞌchorowa eꞌraka ahpo iikachi Riosichi enapameopua,
kaawerukamera kiatiamepua Riosieo,
cheriwiamepua puꞌkao.
Wahjachiopua,
ki tesiwa erakoka enapameopua apochio,
waꞌatia noꞌrapuamepua puꞌkao,
kihta cheriwesa.
Apoe Riosia, kuꞌirepua iꞌisaeri tiꞌtijoerio,
ahpo seekaerachitia teꞌteriameopua tiameo,
ki natakepaka ahpo tesiwemiaopua.
Riosia, puꞌka iintomeri tuuriaipua taamo ehkoriamio,
yooma Auranisi oꞌinia tetejimarisiwichioopua,
ahkasi ki wahjiamesi.
Maariaa, paika meechahka yasisaa Eerisawe taꞌperachio, eenechi noꞌarepua ahpo petechio.
Neipao Eerisawea, puꞌka kuita naawameri asisoopua, saurepua puꞌka kuitao, temari enerepua.
Waikaopua, Eerisawe tetejimara waapi mochikameraa, eꞌenarepua waikao, kaawe eꞌremiaopua sauriao, tísia kaawe yooratiamekopua puꞌkao, apoe Paamiraeopua Riosio.
Osanao taawe iꞌtoiopua kohjao, siichitepumia iꞌtoretupua, teewara yahchepuawichioopua, tiopachi neeseriosieopua. Waꞌa teewatanioiopua neeseriosia, Sakaria tewamo oꞌrariaipua, waꞌa teewaekopa noonorao,
nape yeeyeraa chaanerepua neeseriosio:
—Kaꞌipua, ihjia Waani tewapuamepua.
Waꞌa chiiopa Eerisaweo, tetejimaraa chaachaparepua:
—¿Nape aatia? Kiꞌte aaataai waꞌa tewaniamea, taamo tetejimachio.
Waikao, sekae iinatukerepua noonorao, aachin tewapuamekoopua puꞌkao.
Waikao noonoraa iyositasaopua iyotepuachio, waꞌa iyoterepua teewarao, Waani tewapuameko tuuka. Waꞌa ikisoopua puꞌkao, ahpo neꞌnepakaopua, “naakona”, chaachaparepua.
Puꞌka waꞌapichi Sakariaai, iiyenarepua waikao naewasika. Waꞌa ikisaapua, ki nuꞌuti cheriwema kiꞌyarepua Riosio, yooma Riosi iintoriawichioopua.
Waikao puꞌka waꞌa ikitiameopua waꞌao kuitachi simiyameo, waapiami mochikamea, ki nuꞌuti erakorepua Riosichio, iꞌka iintoriaopua. Ahkaoi mehka ohjoemeoi Uurea weeechi tuuyeretupua iꞌka ikitiameo, ahka roomosachiami ohjoemeoi.
Yooma iꞌka naneꞌrekamea aatia tiiao, ahpo chaachaparepua:
—¿Ihtatia enemerijuare ihji kohja temaria?
Waꞌa erakore puuua, Apoe Paamira Riosio, weruma teereme tiiopa kuitachiopua.
Sakariaa, ki nuꞌunti erapaka Riosi Riosiwarieopua ahpo iikachio, chaacharepua:
Iꞌisaeri Paamirawa Riosio,
ki nuꞌuti paparawa chanipuapua puꞌkao,
yooma ahpo mochiwachiamiopua tiꞌtijoeri,
newipatemia eenariopa.
Apoe Riosia, taamowichio weerakamepua aaata,
taamoo, taamo newipatemeri tuuyemichio;
puuu newipatemeriaa,
ehkoriami Raawitaru tetejimarichi eenamepua.
Iꞌka newipatemeri nayewaka cheerepua ehkoriamio,
uhjuramio tuukao,
ahpo nayewaturachiopua, tiꞌtijoe.
taamo seepurawachio,
taamo nekumiamechiopua tiameo.
Iꞌka iintowachiopua ahpo cheeriao,
taamo ehkoriami cheeriaopua,
pichiwa iintokamepua;
kiisi natakepakamepua ahpo katewerio,
taamo ehkoriami Aurani ahjama kateweriao,
taamo seepurawachio,
naꞌsonamio tuuriaopua;
waꞌa iintosoopua puꞌkao tamochio,
kihta seeweka mochitopuawichiopua,
Riosichewichio yorakesikaopua.
Waꞌa teerekao Riosio,
kakupachi nokisimeri teemea,
taamo iikachio kihta aꞌchi tiiame ki kaaweruma inatatokao,
ahkasi ki seena aampasi.
Muuua, noꞌo taanaai,
Teꞌta Riosi Werumarawichioo, nayewatura enemerimua;
pahcha teetomerira puꞌkao,
katewesika pooeopua, tiꞌtijoeri iikachi,
apoe enasoopua teꞌta Paamira tewekachi oꞌinia enameriopua,
kaawe eꞌraka uupuaichiopua.
Iꞌka Paamirao naewameripua,
tatakori cheriwemio tuuka,
tiꞌtijoerio newipatemio tuuka,
ahpo nakiyae tesiwe eꞌriaopua.
Puꞌka Apoe Paamira enasoopua,
weemera maꞌchirepakameka teeremapua,
weemera taajenakamechitia apochio,
taajenamichiopua iikachio,
apochi paparaka enapameopua,
cheriweka,
Riosichio taꞌiria mochiwa teerepaka.
Puuu Waania simiterepua weripakao, epeche teetoka Riosichio, epeche teetokaopua paparaka. Ihjia, keꞌchu oꞌiniaiopua, isaeri tiꞌtijoerichio nayewatukao, poanachi ohjoere puuuapu ki tijoeekachiopua pehjio.
Puꞌka taawechiamio, Aauhto tewaniame eneriaipua teꞌta yawichi. Puuu iintokamepua yooma tiꞌtijoeri kehkiwa naneꞌrepua teewara iyopunurakaopua, yomatiame ahpo yeꞌkarichiopua.
Ihji tiꞌtijoeri kehkisa ihtetawa pukeri oꞌiniachio, Siirenio Siiria weeechi yawichikoi enerepua.
Pukaepa tiꞌtijoeria, yooma ahpo naawariachi eꞌenapuretupua, ahpo iyopumichiopua teewarao.
Oosea waikao machenarepua Nasare Arirea weeechio; waꞌa oꞌiniao Uurea weeechite mooenarepua Weereni muuwarichi, Raawitaru tetejimarichi naawakamekapa.
Waꞌa ahpo iyopure Oosea, Maaria ahpo uupi enemeri ahjamao, amori sauyamepa waꞌasi.
Waꞌao Weereni nokioio, asire Maariaa ahpo saumiachio.
Waꞌa saure Maariaa pahcha simiyame temariopua. Puꞌka naawasoopua, wisasorichi ikapisaapua, wakasi koiꞌrachi teekarepua. Ki karichi naawakame puuua, ki tewitiopa ahka cheꞌrepapuachio.
Waika tukaooi, waꞌami ahka cheꞌrepariaipua waapio, poꞌwa tepuyameaipua tiame.
Senawato waꞌa weeriame tetewarepua eekachi, aaata tewekachi eename, Riosi kuꞌiwari. Waikao iꞌka norikame cheꞌrepameo, ki nuꞌuti uutapatere Riosia, ahpo tísia peeniatiamee tisiwariopua. Puꞌka tetewakaopua, tísia majarepua.
Nape waꞌa tiiopao Riosi kuꞌiwaria, chaanerepua:
—Kaꞌte majako eemea. Kaaweruma aamo tuuyemia eenakamenia, yomatiame wehjoarichio tiꞌtijoeo ooweruopua tiameo, tisiwa peenia erakopuame.
Ehpe tukao Weereni mochiwarichio, waꞌao aamo newipatemeri naawakamepua, apoe Paamira Riosie Weerapuamea, waꞌa Weerenio, Raawitaru mochiwarichi tewaniamepua tiame.
Eee tiame teima eemeapu puꞌkao, wisasorichi ikapitiame enemapua, itapitichi kaanoachitia wakasi koꞌirachi tekitiame.
Puꞌka waꞌapichi waꞌa eekachio, Riosi kuꞌiwari weeriachiopua, ki ookapi ajaparepua ahjama wahjachi Riosi kuꞌiwari.Puuua Riosi kaꞌkaruma naewakao, chaachaparepua:
Ki nuꞌuti peenia tiame naewariii,
ki waapisi teꞌpa kahtiameoopuaaa,
weeechi mochikame tiꞌtijoe ooweru tiameoo,
tísia taꞌiria mochiwari puꞌkawichiooo,
Riosi teꞌta teꞌpa kahtiamee tesiwewaeooo.
Puꞌka tewekachi eꞌenameo nonorasoopua, poꞌwa tepuyamea chaachaparepua:
—Siimpataria waꞌa Weereni, waꞌa ikitiameo Riosi taamo tuuyeria neꞌnemia.
Waꞌa chaachapasaapa, yaapi teetoka siimparepua waꞌao. Waꞌa ajasisaapa puuua, kahtiame tewarepua Maariao, Ooseopua tiame. Kohjao, itapitichi kaanoachitia poꞌyame tewarepua, wakasi koiꞌrachi.
Waikao, waꞌa poꞌyame tetewisaapua pukeri naawakame kohjao, yooma tuurepua Maariao, puꞌka tepoena eꞌnakame Riosi kuꞌiwari ahpo chaaneriaopua, puꞌka kohjachi simiyameo.
Waikao yooma waꞌa inamukamea, tahpitika erapakaopua chaachaparepua: “¡Aa, naakónaa! ¡Itapiti ikipuamejuarepua naaju?”
Puuu poꞌwa tepuyamea, poanachi nokisire puuuapu chaachapasika, kaawe naewasika Riosio, puꞌka itapitio ahpoo, chaaneretia, tetewaria tiame.
Osanao taawe iꞌtoiopua kohjao, siichitepumia iꞌtoretupua teewatemia. Ihji kohja temaria, Eesusi teewaretupua, Riosi kuꞌiwario waꞌa cheeriopua Maariao, keꞌchu peteterepoiopua pehjio.
Maaria ahsepatesoopua ahpo sauria piipatepuachi taaweo, Eerusareni siimparepua Eesusi temari iꞌtokaopua tiame, Riosichi tetewipumiapua, Moisetaru nuurari chiiachitia.
Waꞌa noonoirepua, iꞌka Riosi Iyoterichio eee chiiamekopa: “Yooma pahcha naawakame tehtemaria, Riosiwichio teewepuamepua.”
Yayawaraa Eesusio, ahpo tatakoririawichioopua, Moise yoranura yoorarepua, puuua chiia: “Ooka chonoporo oowemitia, ooka piichonioi.”
Waika taawechiamioi, Eerusareni yasariaipua piiripi tijoe, Siimeoni tewaniame. Ihji tijoea, tísia kaaweruma eneriaipua, tísia paparame Riosichiopua tiameo, Riosichio, isaeri tiꞌtijoeri newipatewa tísia puuyetoka yasitoame. Ihji Siimeoni Riosi Riosiwarieo, eratetiame eneriaipua,
ki mukimerikopua pehjio, ki tetewaapua pehjio, Riosie Weratiameopua, tísia puuyeniameopua, yoomahka.
Ihji Siimeonia, Riosi eratewachi eenariaipua waꞌao, isaeri tiopachio. Waꞌachi eꞌenariopua Eesusi yayawarao, Moise nuurari yoramiao, Siimeonia tetewarepua kuitao.
Waꞌa ikisaopua, koomirepua kuitao, puꞌka koomikao, cheriwema kiꞌyakaopua Riosio, cheerepua:
Paamira, ehpeo muuua aamo cheeriao,
iintokame muuuapa,
Puꞌka aamo iintomia tetewikapao,
taꞌiria mukimerinia,
aamo uhjuraria newipatemerio,
tetewakapa.
Ihjia aamo iintoriaapua,
aamo tetewachi iintotiamepua,
yooma mochiwari tetewachi.
Ihji aamo weeechi enateriaa,
yomachi weeechi mochikamewichio, tahjewaripua,
yoomahka aamo inatariao, yoomahka pahtepuawichio,
yooma isaeri tiꞌtijoeriopua,
puꞌkao teꞌta kaawe tetewipuawichiopua.
Waikaopu kuita yeeyeraa noonoraapua tiame, tahpitika erapakaopua: “Naakónaa”, eraparepua.
Waikao Siimeónia, kaawerumari Riosie eꞌresaapua yayawarao, chaanerepua Maariao:
—Ihji aamo kohja temaria, ki ookapi tiꞌtijoe ooweru tiamee, ki nakika tetewipuamepua. Puuu iꞌka kohja weripaso waꞌa teeka tetewikamea, ahpo Noono tewekachi kahtiamechi simiyame nayewatuka oioioo, kiisi kaawe teꞌteremeripua iꞌka Noonora tewekachi kahtiamechio. Waꞌa teeremiaipua, wahjachi ki ookapi tiꞌtijoea ooweruapua tiame, kaꞌkaruma enepaka Riosichio, tísia kaawe teꞌterepakaopua Riosichio, tísia kaawe erakoka ahjachi paparamapua.
Ihjia nayewatuka oioi naneꞌrepuamepua, ihtana erakoameko tiꞌtijoerio pukachio, kaawe erakowao ki kaawe erakowaoi. Iꞌka tiꞌtijoerieo kiisi kaawe eꞌreniamekopao, tísia yuuwesimeri muuua aamo iikachio, ahkasioi nasimachetae aamo iikachi otopuniamechitia.
Waꞌapi tiopachio, waꞌa yasariaipua piiripi ooitiame, Aana tewaniame. Ihji oowitiamea, Riosi naewatura eneriaipua tiame, Aanueri maarara eneriaipua, Aasere tetejimari tetejimaeme. Yááꞌwatiame eneriaipua waꞌasio. Pukeri weripai neewisaapua, oowisani paamupariche ohjoeriaipua kuunaekao,
naao weerewa aampa oowisani paaumpari iꞌtoriaipua. Waika oꞌinia tiopachi ohjoeme eneriaipua waꞌao, senepi waꞌa ihsiame eneriaipua iꞌisaeri tioparachio, Riosichi naewaka tiꞌtijoeriwichio. Ki kuꞌitapisi weesa waꞌa iijisia Riosi naewakao, chorowaio ki teewiame eneriaipua.
Oosea Maariaa tiame yooma yorasaapua Riosi nuurari chiiaopua, Nasare nonowarepua peꞌku, ahpo mochiwachi Arirea weeechi.
Waꞌao nuꞌuti temaria, epeche epecheche weruma weripatorepua, epeche epecheche peenewarieme enepatoka, epeche utewasipaka Riosieopua, ahpo neesetowachio.
Eesusi yayawaraa senepi paaumparichio, Eerusareni siisimpame eneriaipua pahkochio, Semejenato pahko tewaniamechi.
Eesusio, oosa mariki aampa ooka paamuoiopua, eenechi siimparepua Eerusarenio, senepi paaumparichi, siisimpaniachitia.
Nape yooma kajusoopa pahkoo, nonowanioipua eenechio, Eerusareni itipiriai Eesusia, ahpo yayawae ki naneꞌreka.
Yayawaraa, waꞌa ihtoame maaerepua muuwarichio. Nape ahkasi piie taawe poorosimiai ki tetewapa puꞌkao, iꞌyasirepua waikao, tetejimarichiopua, muuwari nokisiwachi.
Ki tewakapa waꞌao Eesusio, peꞌku eꞌenarepua Eerusareni, waꞌa iꞌyamia.
Ahkasi paika taawechi neipa, tewarepua puꞌkao, iꞌisaeri tioparachi yooremina kahtiame, masitaria ahjama naewaka, iinatukekaopua puꞌkao, keepukaopua tiame.
Waꞌa mochikame maꞌmasitarie iinatukeniaapua, tísia peeneka nehjiarepua.Waꞌa chiiopua iꞌkao, maꞌmasitaria, tísia peenia eꞌraka inamurepua, tísia peeniopa.
Waꞌa tewakapa yayawaraa, tahpitika eraparepua, waꞌa tewakapa puꞌkao, nuꞌutikaiopua puꞌkao, tísia machiyame ahjama nayeopa. Waikao yeeyeraa, chaanerepua:
—Eesusi, ¿achiníii waꞌa iintoka muuua taamoo, ki tuuyesa taamoo? ¿Ki naneꞌriamemua taamoo, ki ahjame eꞌraka aamo iꞌyamekoo?
Waꞌa chaachapopa ahpo yayawao, Eesusia chaanerepua:
—¡Aa, waꞌa erakoka noꞌo iꞌyamekosa eemea? ¿Ki naneꞌriamekosa eemea, noꞌo Noono kariwarachi itapiti noꞌo Noonowichio yoramerikoo?
Nape yayawaraa waꞌa chiioi, ki pahterepua.
Waꞌa oꞌinia ahpo yayawae Nasareniko iꞌtotiaapua, Nasare eꞌenarepua ahpo ohjoewachi. Waꞌa ohjoekai Eesusia, ahpo yayawa eꞌwewachi weripatorepua. Yooma waꞌa ikiniameo, yeeyeraa, apoeche inataka yasitorepua.
Eesusia waꞌa oꞌiniao, oꞌinerepua weripakao ahkasi tijoe werumachitia inatapakao, epeche muuwepasika Eesusi nakiyameo, tísia kaawe ahpo tetewiniame, ahpo Noono tewekachi kahtiameeoi.
Tiiwerio teꞌta yawichio, oosa mariki aampa mariki paaumpari yomatiame Rooma weeechi yawichituka kahtioio, Poonsio Piiratoa, Uurea weeechi rooma yeꞌkarichiopua, ki teꞌta weruma yawichi eneriaipua. Eerore yawichia tiameo, Arirea weeechi ki teꞌta yawichi eneriaipua, rooma teꞌta yeꞌkarichi yawichituwachio. Eerore poonira Eeripea, Iturea weeechi ki teꞌta yawichi eneriaipua Tarakoni weeechiopua tiameo, rooma teꞌta yeꞌkarichi yawichituwachiopua. Riisiani ki teꞌta yawichia, Awirinia weeechi yasariaipua yawichitukao, rooma teꞌta yeꞌkarichi yawichituwachio.
Puꞌka taawechiami Eerusarenio, Aanasia, Kaijaa tiame, iꞌisaeri tioparachi neꞌneseriosio puuua, teꞌta neeseriosi eneriaipua. Puꞌka taawechiamioi Riosia, Waani nayewerepua, Sakaria taanara, ki tijoeekachi yaajatoiopua puꞌkao,
Riosia puꞌkao, ahpo kaaweruma tuuyewari nayewatumichio uuriame enerepua, tiꞌtijoerio, toinuremichiopua ahpo ki kaꞌkaruma nokayao, ahpo paatokaopua. Pukaepa Waania yooma ahpo ki kaꞌkaruma nokaya toinariameo, yooma Oorani akichiko oirepua paatokao, iꞌka ahpo tatakoriwa toinarekameopua ahpo paatokao, Riosie cheriwepuawichiopua tatakoririao.
Waꞌa iintore Waania, ehkoriami cheeriachitia Isaia. Ihjia eee cheeriaipua:
Wahka siinachani aaata tijoée,
mehka ooruchi ki tijoeekachi.
Puuua cheechaniamepua:
“Kaaweruma pooe katewemitia aamo iikachio,
Teꞌta Apoe Paamirao amochi enamichiopua iikachio,
Riosi Riosiwarirao.
Yooma aamo iikachi roomosameo,
yepotapuapua;
yooma aamo iikachi tekopameo,
nohkorameo pooe aamo iikachio,
riisatepuapuapua;
motochipua tiiameopua aamo iikachio,
ikichapuapua puꞌkao, mehka ipaka.
Yooma waꞌa iintokamea puꞌkao,
piipakame itipikamepua iikachio,
papakotiame tatakorio,
ki kokosapuamepua Riosieo.”
Pukaepa Waania, muuwaeme ahpo kahtiachi eꞌenarioiopua tiꞌtijoeri paꞌpamiratuameo, ki ahpo iikachi piipanariai ahpo paatojeriopaopua puꞌkao, chaanere puuua puꞌkao:
—¡Saꞌsayawe tiꞌtijoeturipua, tisiwa wiwisituame! ¿Aatanae noochi eꞌenaka paatonuretiame eemea, aamo newipamichioopua Riosie kokosapuameo?
Toipuapua naaju aamo tatakoriao, waikaope, aamo paatomania. Nape kaꞌte tatakorika mochitomitiapua naajuo, maꞌchiame aamo kaꞌkarumache erapakame iikachio. Eemea Riosichio ki kaawe teꞌtiameaio, kaꞌte aamo teꞌta piipakame maaemitiapua tatakorio: “Aurani tatanarakamera teemea” chaachapakao. Oowera waꞌa chaachapame nakiyame enesaa Riosia, ahkasi iꞌka tehteoi Aurani tatanara enepatemiipua. Teꞌta pichiwari Aurani tatanaraa, ki tiꞌtijoerichitia naawaniamepua, puuua Riosie piipatewae Riosichi naawakamepua, yooma ahpo tatakori ihsiwao toariamekapa.
Aamo neꞌnepuapua amochio, ki kaawe nokayame enesaa, waꞌa weeri tepuraapa aamo ahjaeo, tehpunapuame. Yooma kuuu ki taakiameo, chokichi meteka tehpunapuamepua, waꞌa yorasaapua naꞌichi ipapuame.
Waikao waꞌa chiiopa Waanio, muuwaeme tiꞌtijoeria, iinatukerepua Waanio, Paatomerao:
—¿Ihtana yorata naajuo teemea?
Waania nehjiarepua:
—Ooka iinuwaeme wakirao, aaata aamo piirechi kiapuapua piiripio; aaata eeme soparame iinuemea kooame, kipotepuapua aaata ki iinuemeo. Waꞌa nokaka aamo maꞌchitama eemea, aamo kaawerumachi erapariaopua iikachio.
Wahjachi tiꞌtijoe yawichiwichio koparoamea, Waani naaepakamea ahpo paatopuawichioo, iinatukerepua tiame:
—Masitari, teemepe, ¿ihtana yorata teemea, Riosichi kaawe teerepuawichioo?
Waania chaanerepua puꞌkao:
—Toinaria eemea aamo ki kaꞌkaruma nokiwao, kaꞌte uꞌmatoka koparoamitia eemea, aaata wikiriekao.
Soontaroai naaepaka iinatukerepua:
—Teemeape, ¿ihtana yorata teemea Riosichi kaawe teerepuawichoo?
Puꞌkao chaanerepua:
—Kaꞌte uꞌyemitiapua aaataoi, kihta ki kaaweruma iintokoi utewachi koparoakao. Aamo natetewaeche kaawe erapuapua.
Yooma isaeri tiꞌtijoeria, Riosie Weratiame enameri puuyeka mochitoamekapaopua, ahpo rurumurakao chaachaparepua: “¿Ki ihji ohjoarepu Riosie Weratiamea, Riosi uhjuramo tuuria?”
Nape Waania inamukapa waꞌa chaachapameo, chaanerepua yoomao:
—Kaꞌi, ki puuu neeea. Neeea, neeroie paatoame neeea, nape piirechi noꞌo pukamina ihtoamea, Riosi Riosiwarie paatomeripua aamoo, teꞌta piipari aamo yoorakaopua, oꞌro naꞌie kokoka piipatiamechitia. Neeea puꞌkao, kakajoyaraoi ki naꞌsopume tiamenia.
Sekachi makotoame puuuapa charejicherao, ahpo ahjae kasarapumiaopua tiirikoo, waꞌa iintosaopua ekasuaka mooapumiao. Waꞌa iintosaapua puꞌka tiiriko kuhsira kasarao, naꞌichi kosimapua, puꞌka naꞌio kaꞌchitia taawechi choipamechi, ki seena aampasi. Waꞌa yorapuamepua, kiisi piipakameopua ahpo tatakoriwaopua apochio. Puꞌka tiiriko pahchira kaꞌkarumaraopua, ahpo tiiriko oomawachi toamapua. Puuu tiiriko kaꞌkarumaraa, tiꞌtijoeri puuua, tatakoriria Riosie piipatetiamera.
Waania utewa chaaneka uunurarepua, Riosi kaaweruma tuuyewariopua, ahpo tatakoririaopua cheriwepuawichioo.
Pukaepa Eerorea, perekarichi yahcharepua Waanio, epeche teerepakaopua, ahpo ki kaawe ihsiao.
Nape keꞌchu peereso karichi yachanioiopua Waanio, Eesusia Waanie paatoretiamepua, piie taawe Waanio, tiꞌtijoeri paatoka ihsioiopua. Eesusia ahpo paatonioi ahpo Noonoma Teꞌpa Kahtiame naeyoio, wahjorepua teꞌpa tewekachio.
Waꞌa teꞌpa oꞌiniao, Eesusichi tekirepua kooroka tiame, Riosi Riosiwaria. Pukachi yasipasoopua puꞌkao, teꞌpa tewekachio teꞌteorepua, waꞌa oꞌinia chaacharepua:
—Muuua noꞌo Taanapua, noꞌoo teꞌta noꞌo nakiya; amochio neeea, taꞌiria yasitoame neeea.
Ihji Eesusia, ahpo Noono Riosi tehkiwa oꞌiniaio, piire weerewa aampa oosa mariki ahka paamuame eneriaipua. Eesusia, iꞌka tetejimarisiwachi oꞌinia eenamepua: Eesusi noonoratewaa, Oose enerepua,
Oose noonoraa, Eeri enerepua, ihji waanamio teꞌta teerekameraapua teꞌta ojochira: Maata, Reewi, Mereki, Ajanai, Oose,
Matatia, Aamosi, Naaumi, Ehri, Naakai,
Maaati, Matatia, Siimei, Oose, Uura,
Ooana, Reejesa, Soorowawe, Saratieri, Neeri,
Mereki, Aariri, Koosami, Emorami, Eeere,
Osuwe, Erieseri, Oorimi, Maatati,
Reewi, Simeoni, Uura, Oose, Oonami, Eriakími,
Meerea, Meena, Maatata, Naatani,
Raawi, Isai, Oowere, Wooosi, Saramoni, Naasoni,
Aaminara, Aremini, Arini, Ehroni, Aaresi, Uura,
Aakowo, Ihsa, Aurani, Taare, Naakori,
Seeruku, Raakau, Peereku, Eewere, Saraa,
Kainani, Arajasa, Seemi, Nooe, Raameke,
Maatusareni, Eenoko, Aarete, Majareeri, Kainani,
Eenosi, Seeti, ahkasi ehkoriamisiopua, Aarani, Riosi tijoe neteria, ahpoka tiiame taana.
Eesusia pochikamepa Riosi Riosiwarieo, noꞌrarepua Oorani akichi oꞌiniao. Waꞌa oꞌinia Riosi Riosiwaria,
ki tijoeekachi iꞌtorepua. Waꞌao riaorósia, iikachi noonoterepua Eesusio, ooka weerewa taawe waꞌa ihsika, neꞌnenariapa puꞌkao aatia tiiamekopua ahpo iikachio, tísia ahpo Noonochi Riosi iyoriwaopua. Puꞌka ooka weerewa taawechio tísia choroware Eesusia, kiisi koaka oiriamekapa.
Waꞌa tiiopa chorowakao, riaorósia, chaanerepua Eesusio:
—Riosi Taanara enesaa muuua, ¿achinikai ki paani enepatena muuua iꞌka tehté, koꞌkotai?
Waꞌa chiiopa riaorósio, Eesusia nehjiarepua:
—Ehkoriami Riosi Iyoterichio chaanipua: “Tiꞌtijoeria Riosichio, ki paaniche koaka ahjameripua, Riosi chiiakamerache teꞌta yooraka ahjatoniamepua.”
Waikao, teꞌpa apechunakaopua riaorósia, ikanati yomatiame neꞌnetesaopua iꞌka weeechi yeꞌkari mochiwao,
chaanerepua:
—Néé, yomatiame iꞌka yeꞌkari ki nuꞌuti mochiwari, aamo kiamania. Yooma ihjia, noꞌo iinuwapua, aaata noꞌo kianaria kiamania, kianaresaa.
Eesusia nehjiarepua puꞌkao:
—Ki yuumpamamu noꞌoo, Ehkoriami Iyoterichio chiiopa: “Aamoche Riosi paparapuapua, teꞌta aamo Paamirache; puꞌkache eꞌweka yasitopuapua.”
Waꞌa oꞌiniao ehjepao riaorósia, Eerusareni uꞌparepua. Waꞌa Eerusarenio, teꞌta teꞌpa tiopachi mooenapurepua, waꞌa moenapusapao chaanerepua:
—Aamo ihpao iꞌwa. Riosi Taanara enesaa, kaꞌchi ikimamua;
Ehkoriami Iyoterichio chiiopa:
Riosia uhjuramapua ahpo kuꞌiwario,
aamoo neesetomichio.
Aapoeo puuua, aamo inatetomapua,
ki tehtechi motochika wichipamichiopua.
Waꞌa chiiopa riaorósio, Eesusia chaanerepua:
—Nape Iyoterichio chaanipua tiame: “Kaꞌte oowera aatiata Riosio. Kaꞌte oowera aatiataka neꞌnemo oramitiamua Riosi utewario.”
Riaorósia ki tewakapa ahjae aatiatapao, toarepua waikao, ahkasi piire taawechi yorame tiiachisi.
Eesusia, Arirea weeechi eenarepua eenechi, ahpo Noonoe weratiameopua Noonora Riosiwarie, iꞌka weeechiopua, ahpo tehkiwa yoramia. Eesusia waikao, yomachi inamuretupua waꞌa weeechio.
Ahka ahpo asiyachiamio, iꞌisaeri napawikarichiami masitioio, tiꞌtijoea oowerua tiame, kaawe eꞌreka tetewarepua puꞌkao.
Waꞌa teetoka asirepua, ahpo weripariachiopua Nasare. Waꞌa asisaapua, napawikarichi pakirepua resipuniame taawechio, waꞌa ihsiamekapa, ahkaoi ahpo asiyachiamio. Waꞌa yooreminaopua, werisirepua Ehkoriami Iyoteri iyonamiao.
Eesusia werisisa weerioiopua, Isaia iyoteria kiaretu puuua, iyonamichioo. Waikaopua puꞌka iyotape wahjonaio, ahpo iyonamiachi iꞌyaiopua, iꞌka chiiame iyonarepua:
Riosia, ahpo Riosiwarie noꞌo weerakamepua,
tesiwa teꞌtiameopua Riosie cheriwepuao,
tuuyemichiopua iꞌkao,
ahpo kaꞌkaruma tuuyewariopua.
Neeea tatakorie chapitiameo,
puhjewa naewamichio, uhjuratiamenia.
Yooma puꞌka ki maꞌchiame tetewaopua,
Riosi iintonariaopua puꞌkawichioo,
maꞌchitamia eenakamenia.
Kaꞌchi ikime erakoameopua ahpo iintoriawichioo,
cheriwemia eenakamenia,
taꞌiria mochiwamia.
Neeea weratiamepua tiameo,
puꞌka enameri tuuyemichiopua tiꞌtijoerio.
Waikao iyonasaapa puꞌka Iyoterio, piꞌrinarepua puꞌkao, waꞌa ikisaopua, waꞌapi kuꞌyame kiꞌyarepua eenechi. Waꞌa ikisaopua, yasiparepua. Eesusi kahtioiopua, yooma waꞌa mochikameapua napawikarichio, ki wahjiame neꞌneka itipirepua.
Waꞌa teꞌtioiopua puꞌkao, waikao Eesusia eenechi werisikao chaanerepua:
—Ihji Iyoterichi ehkoriami oꞌinia cheesitiamea, ehpe taawechi ikiyamepua, noochi simiyamekaitepua aamo tetewachi weeriame.
Waꞌa chiiopa Eesusio, yoomahka kaaweruma nayewarepua puꞌkao, Eesusio peeniatiame nayeopa. Aapoeopua ahpoo, chaachaparepua:
—¡Naakona! ¡Ki Oose taanarapu ihji? ¡Puuukona enetapu Ehkoriami Iyoterichi chiiaa?
Waikao Eesusia cheerepua:
—Eemea piie taawechiamio, chaachapameripua: “Muuua ki ookapi sautekameai, ¿achinikai ki newipani muuu aamo waꞌapio tekika?” Ihta taawechi noꞌo chaanemeri eemea tiameo: “¿Achinikai iintoame muuua iꞌwa aamo mochiwachi waꞌapio, aamo Kapenau iintoria taamo inamuria?”
Puꞌkao Eesusia cheerepua waikao:
—Pichiwa chiiamenia iꞌkao: Aaataai Riosi nayewaturaa, aaataeoi ki nakiwamepua ahpo waꞌapi mochiwachio.
Kaꞌchi iika waꞌa iintomera iꞌwao, ehkoriami Eeria ikitiameka tiiopa iꞌwao, Eeria taawechiamio tísia tooretunioiopua paika paaumpari ki yukukopao, isaeri weeechio ki ookapi mochikoiopua kunamukukame tooremuame, ki waꞌao uhjuraretu Eeriaa kuꞌimichioo.
Saarepa mochiwachikamera uhjuraretupua seesenu weeechi, waapi Siironi weeechiami, waꞌa kuꞌimichioo, piiripi kunamukukame waꞌapi. Isaeri mochikamea, waꞌa yooraretupua, ki pichikeriopa Eeriao.
Eriseo taawechiamioi, ki ookapi repera kokoriame mochirioipua isaeri weeechio, ki sauteretupua piiripioipua waꞌao, Eriseoeo, naatiche sauteretupua piiripi, Naamani tewaniame, Siiria weeechi ohjoeme, seenu weeechi. ¿Ki waꞌa yooraretupu ihjia, ki pichikeriapa?
Waꞌa tiame inamukapa, yooma napawikarichi mochikamea, tísia nenekarepua, Eesusi ahjamao.
Waikao, tahpitika chaachapakaopua, chapisa maꞌchiparepua waꞌao, maꞌchi mochiwachi. Waꞌapi mochiwachi tekorata iꞌtore puuua, waꞌa ipamia.
Nape Eesusia, ki naaniai iikao, naasipami uꞌmatoka newirepua. Waꞌa ikisaopua waꞌao, sewinami akiparepua waꞌao.
Waꞌa newisaa Kapenau akiparepua, Arirea weeechi. Waikaopua waꞌa masiterepua, resipuniame taawechi.
Tiꞌtijoeria tísia peenia eꞌraka keepurepua waꞌao, ki teesa peeneka nayeopa.
Waꞌa napawikarichio, waꞌa yasariaipua tijoe, reemoniwari yahchame, puuua Eesusi tetewapao, ki kuꞌita sisinaka chaacharepua Eesusio:
—¿Ihtana yoramia teetonamua tamochio Eesusi Nasare ohjoeme? ¿Taamo koꞌimiakosa eename muuua? Neeea aamo machiyamepua aatanakoo, teꞌpa tewekachi oꞌinia tekikamekoo. Muuua, Teꞌta Kiꞌtiamerapua Ihtaoi Ki Kaawerumao, ihtaoi Kaꞌchi Tiiamera, teꞌta Riosichi eenámeramua.
Waikao Eesusia teꞌyarepua puꞌka reemonio, pukachi kahtiameo, puꞌkao chaanerepua:
—Ihchi yaasamua, yaapiti machenasa muuua, puꞌka tijoechio.
Waꞌa chaanetiapa riaorósi reemoniwaria, wichipaterepua puꞌka tijoeo, ahjachi machenakaopua weerewachio, kaꞌchi ikitekaopua tijoeo.
Waꞌa ikitiame tetewapao, ki inata erakorepua, peenia erapakao. Waꞌa teꞌtiapaopua chaachaparepua ahpoo:
—¿Ihtana iikame ihji tijoea, tísia utewariemekopua ahpo chiiao, ki kaꞌkaruma reemoniowarioi, yooreniame?
Ihji ikitiamea, yomachi waꞌa mochiwachiamio, yomachi chaachaparetupua iꞌka waꞌa ikitiameo.
Eesusia napawikarichio, werisika machenarepu waꞌao, waꞌa ikisaopua Siimoni taꞌperachi eenarepua. Waꞌaoi Siimoni waasirao tísia cheꞌyopao, Eesusia tesiwa chaachaparetupua, yachapatemichio.
Waikao Eesusia kokoriame poꞌyachi chukipakao, teꞌyarepua cheꞌerio. Waikaopu cheꞌyamea, ikanati yachaparepua. Yachapasaapua, ikanati oꞌinerepua itapiti yoorakao, Eesusi koꞌkotepuawichio, yooma waꞌa mochikame tiame.
Ehjepamio taaa pakioio, ihta kokoriame ijinuemeai ahpo petechio, waꞌa eꞌenarepua Eesusi uꞌyepakao, kokoriameo, yachapatemichiopua puꞌkao. Waikao puuua, yooma pipiripichi seekarepakao, yachapaterepua puꞌkao.
—¡Aa Muuua, Riosi Taanaramua!
Nape Eesusia waꞌa chaachapopao, teꞌyarepua puꞌkao, naneꞌriai chaachapopa puꞌkao, ahpoo, Riosie Weratiamekoo, ki waꞌa chaachapamichiopua puꞌkao, reemoniwari tiꞌtijoeturio.
Maꞌchirepasoopua, machenarepua waꞌa mochiwachi muuwarichio, ki aaata kiꞌtiachi yasinariapa. Nape waꞌaoi tiꞌtijoeria, tewarepua iꞌyasikao. Utewa yoorariaipua itipimichioo, ahpoche ahjama yasimichiopua. Taꞌomapuaipua itipimichioo, taꞌomamo orakoriai puuuapu ki ahka siimichio.
Nape Eesusia chaanerepua:
—Kaꞌchi iika iꞌwache itipimerinia. Wahjachi mochiwachi siimerinia tiameo, iꞌka kaaweruma Riosi tuuyeturi, tuuyemiao, puꞌkawichio uhjuratiamekapania, noꞌo Noonoe teꞌpa kahtiameeo.
Eesusia waꞌa inisika nayewatusirepua, yomachi Arireami iꞌisaeri napawikarichiopua, waꞌa ikisirepua tiame, Uurea weeechiamioi.
Seenepi simikame Eesusi Eenesare paꞌwesuwe ihsioiopua masitekao, tahchiame weririai muuwaeme tiꞌtijoeria, Eesusi keepunaria, Riosichi simiyame naawesari.
Waꞌa tiiopa Eesusia, ooka pawekakera tetewapa neerosuwe chuchukuameo, piiripi puuu tetekorao, tetekiriopa ahpo sochichaira papakomia,
waꞌa mooenare Eesusia waikao. Puuu pawekakera aaata Siimoni tewaniame enerepua. Waꞌa mooenasaapua chaanerepua Siimonio, puꞌka pawekakerao, epeche mekapi neerochi chuchapamichiopua. Waꞌa ikitioopua Eesusia, waꞌa oꞌinia yasaka masiterepua tiꞌtijoerio.
Eesusia, tiꞌtijoeri masiteka kajusaapa, chaanerepua Siimonio:
—Epeche waanami chuchapamitia iꞌka pawekakerao. Waꞌa ipasemitiamua puꞌka aamo sochichairao, waꞌaope chapitai soꞌchi.
Nape Siimonia nehjiarepua Eesusio:
—¿Waꞌá? ¿Ki waꞌa nokakame teeme yooma tukawari waꞌami ihpapaseka sochichaerao, oowera kihta chapikao? Nape aamo waꞌa chiioopao, waꞌa ipasemane.
Waikao waꞌa ipasesoopua sochichairao, ki ookapi chapirepua soꞌchí. Waikao panisuka maꞌchipanioiopua pawekakerachi moenapukaopua sochichairao, ahkasi tehpume teetorepua, ki ookapi chaiteriamekapapua soꞌchio.
Waꞌa teetopua sochichairao, wahjachi pirenachi pawekakerachi nokayame sisinamurepua, waꞌa eꞌenaka ahpo kuꞌimichio puꞌkao. Waꞌa eꞌenasaopua kuꞌimiao, ooka pawekakera pochiwarepua, ahkasi chuurame pochikame, ahkasi piwiteme tiiamesi.
Waikao Siimoni Peeroa, waꞌa ikitiame tetewapao, tawemina chokoporieka weripakaopua, chaanerepua Eesusio:
—Paamiraa, aamo poanatujeraninia noochio, kiisi noꞌo neꞌneme tiiamenia aamoeo, tísia tatakoriekapania noochio.
Waꞌa cheere Siimoni Peeroa, ki nuꞌuti iyoriwapakapapua Eesusio, tahpitika erapakaopua tiameo, puꞌka ki nuꞌuti ki maaepori iintoriopua Eesusio, ki ookapi soꞌchi puuyanateka.
Wahjachi Siimoni ahjama nokayameai, tahpitika erakorepua tiame iyoriwa Eesusichio, Saantiaoa, Waania tiame, puuua naꞌpa Sewereo tatanara. Waꞌa teꞌteriopao Eesusia, chaanerepua Siimonio:
—Kaꞌte teꞌta noꞌo peenia erapamua, iꞌka soꞌchi noꞌo aamo chapiteriao, neeea ehpe waanamio aamoo, tiꞌtijoeri Riosichi aamo eꞌenapatiame enepatemerikopua, Riosiwichio poꞌwachuamechitia tiꞌtijoeopua ooweruopua tiame waꞌachitia.
Waikao puuua, waꞌa nokayaipua soꞌchi chapika, waꞌapi toisa ahpo pawekakerao, toare puuua ahpo sochiero eneniameo. Waꞌa ikisaopua, yooma ahpo iinueka toisaopua tiameo, Eesusi ahjama nokisirepua waikao, ahjama tekipanasikao.
Piire taawechio, Eesusi piie mochiwachi ihsioio, waꞌa eenarepua piiripi tijoe, repera kokoriame. Puuua wehchisi koomorasipakao, tesiwa cheerepua Eesusio:
—Paamira, naneꞌrenania aamoo, noꞌo tesiwe eꞌresoo, noꞌoo yachapatemerikopua.
Waꞌa chiiopua Eesusia, ahjachi seekarepakaopua, chaanerepua:
—Ejeꞌé, waꞌa aamo eꞌriame neeea. Yachapakame itipisa naajú.
Waꞌa cheesoche Eesusio, yachapakame itipirepua, ahpo repera kokoriao. Teꞌta saukame itipirepua waꞌasi, puꞌka kokoriao, kiisi naania ikiteka waꞌasi.
Sautesaapa Eesusia, chaanerepua puꞌkao:
—Muuua, kaꞌte aaata tuumitia, iꞌka noꞌo aamo sauteriao, ohso kaawe iꞌisaeri tioparachi siimitiamua iꞌyetokao, waꞌa neeseriosio kiamia, puꞌka Moise nuurari chiia kianurawao, puꞌka Riosiwichio oowewario. Puꞌka kiariwa oowewaeo, yooma naneꞌremichiopua aamoo, yachapakamekoopua aamoopua waꞌasi.
Nape Eesusio ki mehtajerioipua ahpo iintoriao, ahkaoi yomachiami mehtarepua. Pukaepa Eesusi ahkaoi asiyoio, muuwaeme eꞌenaparepua keepumiao, ahpo kokoriame iꞌyetokaopua Eesusio, sautemichiopua puꞌkao.
Piie taawechi masiteka ihsioi Eesusio, parisero tiꞌtijoeai waꞌami ahka mochiparepua keepumia, ookapi Moise nuurari maꞌmasitari tiame. Ihji tiꞌtijoea, Eesusi ihsia neꞌnemia eꞌnariamepua, Riosi utewarie ihsia. Puuu yomachi eꞌenakame enerepua: Arirea weeechi, Uurea weeechi, waꞌa ikisa Eerusareni muuwarichi oꞌinia eꞌenakame tiame.
Waꞌachi eꞌenarepua tiameo, tuꞌikame uꞌpakame, eꞌtaparachi tekitoka. Muinareriai puuua Eesusi kahtichio,
nape ki ahka pakime tiiopa muuwaekapao. Ihjia waꞌa karichio, yomachi iꞌyai ki tewakapa pachapuachio, teꞌpa moꞌmoenaka wahjonerepua, karijampara wehchorieme netetiameo. Waꞌatipo wahjonasaapua, puꞌka tuꞌikameo, waꞌatipo tekipurepua eꞌtaparachio, teꞌta Eesusi kahtiachio.
Waikao Eesusia puꞌka uꞌpariao, ki nuꞌunti apochi paparariopao, chaanerepua kokoriameo:
—Saukame itipiame muuuapa, aamo tatakoriria cheriwetiame.
Waꞌa cheekopa Eesusio, Parisero tiꞌtijoea, nuurari maꞌmasitariaapua tiame, erakorepua: “¿Ihtana iikame ihjia chiia? ¿Ki ahpo Riosiko tuunapu? Riosiche puuua waꞌa iintomeria, tatakori cheriwemeria, waꞌasi waanamiopua, aaataai kaꞌi.”
Eesusia naneꞌriapa erakoao, chaanerepua:
—¿Achinikai waꞌa erakona eemea, ki tatakori noꞌo cheriwemia iinuekoo, maaeka?
Ehsoo, ¿ihtanakamera epeche tehkijuarepua neꞌnetewao, tatakori cheriweniame, yachapakame werisiteniamekosaoi iꞌka tuꞌikameo? Oowera waꞌa chaniwamea ki tetewitekao, ki tehki tiiame puuua. Teꞌta tehki tiiamea, teꞌta iintoka ikiteka, neꞌneteniamepua.
Pukaepa neee Tijoe Tijoetukamea, iinuekapa neeea noꞌo tatakori cheriwemiao, iintomania.
Waꞌa cheesaa chaanerepua tuꞌikameo:
—¡Yachapakame werisísaa, aamo chaanenane tuꞌikameoo! ¡Apechunasa ipetáa, noꞌrasa petechíí!
Waikao kokoriamea yooma tetewachi werisikao, ikanati apechunasa ahpo ipetao, noꞌrarepua ahpo petechi, pooechio, cheriwema kiasika Riosio, ahpo yachapariawichioo.
Waikao yooma waꞌa mochikamea, ki nuꞌuti tiiame tetewikapa Eesusichio, tahpitika eraparepua apochio, káátisia, peenia iintoriopua Eesusio. Waꞌa iikapa puuua, tísia kaawe nayewarepua Riosio. Puuua chaachaparepua ahpoo:
—Ki teesa tiiame, tetewakame teemea ehpe taawechio. Iꞌka taamo tetewariao, kaꞌchitia taawechi tetewikamekai teemea.
Ehjepao waꞌa taꞌpechi machenasaapa Eesusia, Maateo tewaniame tijoe tetewarepua, Rooma yawichiwichio koparoame, ahpo yooremina koparowachi kahtiame. Waꞌa kahtiame tetewaopua, chaanerepua puꞌkao:
—Nahpé, noꞌo ahjáma.
Waikao Maateoa, yooma waꞌapi toisaopua, naꞌnaritorepua Eesusio.
Ehjepao Maateoa ahpo taꞌpechio, weruma pahkotarepua Eesusiwichioo, weruma koiꞌwari yooreka. Waꞌao wahjachi eꞌenarepua tiame, rooma yawichiwichio koparoame, wahjachi tiame oowera tiꞌtijoeri. Yooma waꞌa mochirepua meesa chokichi.
Pukaepa parisero tiꞌtijoea, iyoteri tiꞌtijoeapua tiame, waꞌa oiꞌinia ki kaawe chaachapasirepua, Eesusi teꞌta yeeka oiya masiterao. Pukaepa piie taaweo, Eesusi ahpo yeeka oiya masitioio, paꞌparisero tiꞌtijoea iꞌiyoteri tiꞌtijoea tiame, naꞌara chaachapariaipua Eesusi yeeka oiyao. Puuua eee chaachapariaipua puꞌkao:
—¿Achinikai eemea yawichi koparoame ahjama koayamepua, wahjachi tatakoriame ahjama tiame?
Eesusia, waꞌa chaachapame inamukapao, chaanerepua puꞌkao:
—¿Ki kokoriamea sauteniamekosa nakiyamepua? ¿Ki kokoriamekosapu teꞌta ahpo sautepuame nakiyamea?
Pukaepa neeea, tatakoriamera paaemia eenakamenia, noochi eꞌenaka itamichiopua, ahpo tatakoriria cheriwepuawichioo, yooma toimo tuukaopua, ahpo tatakoririao. Ki ahpo tatakoriame maayameo, ki paayamenia puꞌkao.
Piirechi taawechiamio aaata tiꞌtijoeria, chaachaparepua Eesusio:
—Waani naꞌnaritoamea, parisero naꞌnaritoamea tiame, tísia iyoriamepua Riosio ki koaka. Nape aamo yeeka oiya masitiaa, ki waꞌachi nokayamepua. ¿Aatia?
Waꞌa chaachapopa puꞌka tiꞌtijoerio Eesusia, chaanerepua:
—¿Aiwatarepu tooree neewiwachi paajutetiamea, iiweta ahpo ahjama kahtioiopua neewikameo? Kaꞌii, neewiwachio, koꞌkomichio paajutetiamepua.
Noꞌo maꞌmasitiaapua noꞌoo ahjama kahtioiopua pehjio, ki iyorimetepua koiꞌwao, ahkasi noꞌo noꞌraka apechunaniachisi tewekachio, waikaope Riosi iyorimeripua ki koiꞌwao, kihta koakao, noꞌo Noonochi ahpo kuꞌiyeraka nokayaiopua, ihtaoi noochioi itapiti kuꞌiwa itayaiopua.
—Aaataai ki weemera wisasorie koyachiamepua oochetiame wisasorio. Waꞌa iintotioopua, waꞌatia naꞌatameripua weemera wisasorio. Puuu weemera wisasoria, iinya teeremeripua pukachio, oochetiamechiopua.
Cheerepua tiameo:
—Aaataai ki toꞌwamepua, weemera wiinoopua oochetiame wiꞌchijarichiopua. Waꞌa iintotioopua, puuu aari wiꞌchia tataka siꞌpamapua, waꞌa ikisoopua puꞌkao, waꞌatia naꞌitumapu wiinoai, wiꞌsukao.
Pukaepa wiino weemeraa, weemera wiꞌchijarichi toaniamepua. Waꞌachitia eemeai, kaawe teꞌterenariaa eemea aamo weemera teꞌterewaeo noꞌo Noono tewekachi kahtiamechio, kihta naꞌpemete eemea oochetiame teꞌterewaopua Moise nuuriwachi oochetiame nokisitiameopua, animari koꞌyaka Riosiwichio kohseka oowepaniameopua.
Waꞌatepua tiiao, nape eeme parisero paꞌpamiratuamea, oochetiame teꞌtereniakamera puꞌseriamepua, weemera Riosichi teꞌtereniakamera puꞌsereme tiioipua. Ihji noꞌo aamo tuuyeka chiiaa, ki wiinoka tiiame puuua, wiinoa, paamutetiamerakamera, tísia teꞌyamerapua. Nape Riosichi simiyamea, weemera Riosichi teꞌtereniakamera, teꞌta taꞌyameraa.
Piire taawechi Eesusia teꞌta ahpo masitera ahjama ihtoio, resipuniame taawechio, tiiriko echitiachiami uꞌmatoipua puꞌka ahjamao, Eesusi teꞌta masitewaraa, tiiriko muurara tehpuchasika koiꞌsiriaipua, okisikao.
Paꞌparisero tiꞌtijoea, waꞌa nokisiame tetewapao, chaanerepua:
—¿Achinikai waꞌa nooka eemea resipuniame taawechioi, taamoo ki reesiseniamekoipua waꞌa nokiwao?
Waikao Eesusia nehjiarepua:
—¿Kiisi iyonakamekosa eemea Raawitaru iintoriaopua, ahpo ahjama nokisia ki teesa choꞌchorowapasoopua?
¿Ki Riosi karichi pakika, Riosi toꞌwewa paani koꞌkakamepu, ahpo yeetoaopua kipoteka tiame, neeseriosiche koaya koꞌkometi?
Eesusi chaanerepua tiameo:
—Puuu resipuniame taawe yahchakao, neee Tijoe Tijoetukame, iintokamepua puꞌkao.
Piirechi taawechi resipuniame taawechio, Eesusio iꞌisaeri napawikarichi ihsioiopua masitekao, waꞌachi yasariaipua piiripi tijoe, sekachi chookopakame.
Ookapi paꞌparisero tiꞌtijoea, iꞌiyoteri tiꞌtijoea tiame, Eesusi ichipuka inateriaipua, itapiti ki reesisewa iintosoopua resipuniame taawechio, yawichichi wenejinariapa chapisa.
Nape Eesusia naneꞌriaipua ahpo chapinarewao, sekachi chookopakameo chaanerepua:
—Ehsoo enasao waꞌana, iꞌwa weripaomua naasipa.
Waikao sekachi chookopakamea, waꞌa iintorepua.
Waikao Eesusia waꞌa naasipa weripasoopua, chaanerepua ahpo norikame mochikameo:
—Aamo iinatuketaone: ¿Ihtanakamera reesiseripua resipuniame taawechio, kaawerumara yoraniame, ki kaaweruma yoraniamekosaoipua; aaata sauteniamera, ki aaata sauteniamekosaoipua?
Nape aapoeo kihta nehjiakopaopua, Eesusia ahpo norikame neꞌnepakaopua waikao, chaanerepua chookopakameo:
—Riisasipaomua aamo seekao.
Waꞌa iintorepua waikao sekachi chookopakamea. Waꞌa iintosochepua puꞌkao, saukame itipirepua, sekachio.
Nape waꞌa iintokopa Eesusio, paꞌpariseroa tísia nenekarepua Eesusichio. Waꞌa iikapa puuua, ihchi ahpo katewerepua, achini yorapuameopua Eesusio.
Puꞌka taawechiamio Eesusia, teewi roomosachite akiparepua, ahpo Noono tewekachi kahtiame ahjama nayewamia. Waꞌa simisaa Eesusia, yooma tukawari ihsirepua waꞌao.
Taaa machenasoopua piario, ahpo ahjama ohjosikameopua ahpo masitia keepusikao, ahpo kahtiachi waapi ajapanurerepua. Ahpo kahtiachi ajapasoopua puꞌkao, puꞌkao oosa mariki aampa ooka uusaopua, ahpo Noono tehkiwachi ahpo kuꞌika nokisimichio ajawarepua.
Ihji ajawatiamea naati enerepua: Siimoni, puuua Peero teewataniame tiame; Anteresi, Siimoni poonira; Saantiao; Waani; Eeripe; Waatorome;
Maateo, Reewi teewataniamepua tiame; Toomasi; Saantiao Arajeo taanara; Siimoni Weemuame teewataniame;
Uurasi Saantiao taanara; Uurasi Ihkarióte kuchitewaeme, puuua neipao Eesusi nehjakame noriwi.
Yooma ki kaaweruma tijoeturi yahchari aiwameoi, sauteretupua Eesusieo.
Eesusia ahpo utewarieo, seekarepakache yachapatiopaopua, yoomahka ahjachi ihchepakaoi, yachapanarerepua, waꞌa eꞌenakamea.
Waikao waꞌa iintosaapa sautekaopua Eesusia, masiteka oꞌinerepua waꞌao, ahkaoi oꞌinia ahpo keepumia eꞌenakameopua, tiꞌtijoeri. Puꞌkao yooma neꞌnepakaopua, chaanerepua:
—Eeme tesiwa erakoameopua iikachio, taꞌiria mochitomitia eemea, kiatiamekapa eemea, Riosi ahjama aamo mochipuaopua, Riosi yeꞌkarichio.
’Taꞌiria mochitomitia eemea, chorowachitia eꞌramea iikachio, aiwaka posatepuaite eemea, Riosieo.
’Taꞌiria mochitomitia eemea, ehpe taawechiami naarakoamea aamo tatakoriwichioo, enamitepua taawechio, aamo Riosie cheriwetiame tatakorio, taꞌiria achikomiachiopua.
’Taꞌiria mochitomitia eemea ohso kaawe, noꞌowichioo aamo nekamuchenioi, aamo waꞌineka mochinioi, aamo naꞌara chaanenioi, aamo ki kaaweruma tijoerichitia ipaka tetewinioiopua, noꞌo Eesusi Tijoe Tijoetukamechi teꞌteretopa.
Ohsotia eemea waꞌa yoraniaio, peenia erakopuapua puꞌkao. Eemea ohso kaaweo, kaawe erakopuapua, Riosio aamowichioo ki nuꞌuti kaawe erapuame aamo nuutekiopa, ki teesa taꞌiria mochipuame. Puuu ehkoriami Riosi nayewaturaai, amochitia naꞌaretiamepua tiameo, iꞌka ki kaꞌkaruma tiꞌtijoeeo, ehkoriami mochiriameeo.
’Nape ai eeme ki Riosichi erakoamea, aamo toomi tísia paarasatiachiche tahpitika erakoamea, eemea puꞌkao, kuꞌitapisi waꞌa teꞌtereka taꞌiria mochikamepua.
’Ai eeme Riosi toakamea, ki Riosie soparame ahpo erakoamea. Waꞌa erakoame eemea ehpiamiopua pehjio, nape asimiitepua piie taawechiamio, tísia aamo tesiwa erakomiachiopua Riosichio, tahpitika erakoka Riosie ahpo kuꞌipuawichioo.
’Ai eeme, ehpe taawechiami taꞌiria achikoameapua, kiisi kaawe teꞌtereka Riosichio, asimiitepua piie taawechiamio, aamoo tísia yuuwesika mochimiachio, Riosio tiꞌtijoerio, teꞌta kateweka ihsioio.
’Ai eeme aaata tísia kaawe nayewaniame tiꞌtijoerieo, ahpo tísia kaawe teꞌteriame erakoamea Riosichio, waꞌachitia teteiwame eneriai ehkoriami mochiriameai, ahpo ki kaꞌkaruma Riosi nayewaturiameo, kiisi pichiwaka chaachapakameo.
’Ohso kaawe noꞌo keepupuapua, noꞌo aamo chaanemia. Kaꞌkarumara teerewachiche teꞌteretopuapua. Aamo naꞌara yoorameo, ki nekaka tetewipuapua; aamo nekumiameo, kaꞌte nekumeka tetewimitiapua puꞌkao.
Aamo mukijeraka naꞌarameo, kaaweruma eꞌrepuapua puꞌkao. Naꞌara aamo chaaniameo, ohsotia kaaweruma itapuapua puꞌkawichioo.
Aamo nanarichi wewetioo, oowepuapua piire aamo nanarioi, wewepuaichio. Aaata aamo ampawakira uꞌyenaresoo, ohsotia aamo wakiraoi kiapuapua puꞌkao.
Aaata itapiti tesiwa tiiapa aamo itanesoo, kiapuapua puꞌkao. Itapiti uꞌyetiaimua, ki utewa yorapuapua, aamo noꞌrawemichioo.
Aaataoi muuua, aamo yorajerachitia, yorapuapua.
’Aamo nakika mochikameche nakiyame enesaamua, ¿teꞌtana kaawe ihsiame enetamua? Puꞌka waꞌa tiiameo, ahkasi ki Riosi nakiyameai, waꞌachi nokayamepua.
Aaata aamo kaawe yoorameche, kaawe yoresaamua, ¿ihtana peenia ihsiame enetamua waikao? Ahkasi ki kaawe teꞌtiameai Riosichio, waꞌachi nokayamepua puꞌkao.
Aaata aamo noꞌrawepo oꞌraka reweyameche enesaamu, ¿ihtatia peenia ihsiwa enetamua waikao, puꞌka tatakoriameoi waꞌachi nokayamekoo?
Kaawe uuka teteipuapua, aaata ki aamo nakiyoiopua. Aamo reweka itaniameo, rewepuapua puꞌkao, ki epeche aamo noꞌraweniame puuyeka. Waꞌa teꞌteriamea, teꞌpa kahtiame Noꞌnoeopua, ki nuꞌuti enemeripua kiapuamea. Waꞌa teꞌtereka mochitoamea, Riosi nakiyachitia mochitoamepua, tísiwa teꞌpa kahtiame tatanarachitia. Teꞌpa kahtiame Noonoeopua tiameo, aaata ki kaꞌkarumaoipua, kaaweruma itapiti kiapuamepua Riosieo, ahpo waꞌa iintowachio, ki cheriwema kianiaipua.
Eemea, tesiwe eꞌriame enepuapua, taamo Noonoopua aamoo, tesiwa eꞌriachitia.
’Kaꞌte ihta ki kaaweruma chaanemitiamua aaatao, kihta aꞌchi aamo chaanepuawichioopua aaataeo. Kaꞌte aaata itapiti iintoko tuumitiamua aaatao, ki waꞌachi aamo iintorio tuupuaichiopua. Eemea cheriwiame enepuapua aamo piirechio, aamo Noono tewekachi kahtiameo, aamo cheriwemichiopua tiameo.
Chuurame pochikame ihko nehjame enepuapua, puuu aamo ihkokiamea, epeche pochikame aamo ihkokemapua, wiꞌsuame, sasaweka pochiwatiame, pewatiame sasaweka. Aamo kaawe eꞌrariachitia ihko nehjaka, waꞌachi kaawe eꞌraka ihkokepuame muuuai.
Eesusia cheerepua tiame:
—¿Achini teeka aaata ki maꞌchiriamea, kaawe neesetotarepua aaata piirechio ki maꞌchiriameopua, ki maꞌchitiame enesaa? ¿Ki naꞌpa wahka tekopachi ruhjitarepua? Pukae eemea pipiripi, ki kakupachi ohjoame enesaa, kihta chaanemete muuua aaataoi.
Masiteniamea ki epeche pepeniamepua ahpo masitiachitiao. Ahkasi ahpo masitarichitia ahsepari penipasaape, waꞌachi ihsimeripua tiameo, ahpo masitarichitia. Waꞌachi teeremete eemeai, aaata chaanenariaa.
’¿Achini iikai kasarae pusiwekameko tuunamua piirechio, aamoo ki tetewamekaipua, kutemori teekaopua puichi? Pukaepa muuuai, ¿aachin teeka chaanetamua aaatao, muuu waꞌapi ki kaawerumachi oiyameai enesaa?
Waꞌa tiame teekame enesaa, ¿aatia chaanetaremua aamo poonio: “Ehsoo, aamo pusiweria maꞌchipasetaone kasara?” ¡Tísia wistuame muuua, aamo puichi teekai kutemori! Aamo puichi teeka kutemorio, aamo pusiwepupuapua pahchao. Kaawe maꞌchiriapa muuua waikao, kaawe pusiwepumamua waikao, aamo piirechi kasara pusiweriao.
—Kuuu kaꞌkarumaa, kiisi taakiamepua ki kaawerumao; kuuu ki kaꞌkaruma taakiamea, kaꞌchi iika kaꞌkaruma taakiamepua.
Yooma ihta kuuu taakiamea, ahpo taakiamechi machiwamepua. Wehchajurichiai, ki taakiamepua waurio. Panijuwariai, ki ihta uuyawichiooi, pujiniamepua.
Kaaweruma tijoea oowitiameai waꞌachitiao, ahpo iikachi kaaweruma tiiakamera, chaachapamepua; ki kaaweruma tijoea oowitiameoi, ahpo naꞌara tiiakamera iikachi chaachapamepua.
Eesusia eee cheeka masiterepua tiame:
—¿Achini iikai aaataa, noꞌo Paamira teewanipua, ki noꞌo chiia yoorai? Teꞌta noꞌo Paamira teewamea, ki waꞌa teeka yasitomeripua.
Aaata noꞌo Paamira teewamea, noꞌo chiia yooramea, eee tiiamekatepua:
Ihjia, teeresi wejisa kaari chokitetiamechitepua. Ihjia teere chokitesa weeramepua kaario, eꞌpechitia pewatiachi. Waikao aakia, tísia utewaeme eenakaiopua motaka, kiisi koꞌrimeripua, tísia pewatiame weeriapa puꞌkao.
Nape noꞌo keepuaio, ki yooramea noꞌo chiiao, setechi karitakameka tiiamepua, ki pewatiachi chokiteka. Iꞌka kaariopua, aaki utewaeme enasaopua, ahjachi motaka ruꞌminamapua pihtunaka. Waꞌachitia ruꞌmichaniame aaataa noochi paparao, ki pewatiame kahtiamea noochio, itapiti aiwaka yasitoapaopua.
Eesusia tiꞌtijoeri nayeweka kajusaapua, Kapenau eenarepua mochiwachi.
Waꞌa Kapenauo, waꞌa yasariaipua piiripi soontaro kapitai, rooma tijoe eneriaipua. Puuua ahpo taꞌpechio, ahpo tísia nakiya nuurewao, tísia kokoriame iinueriaipua, ki paparamepa.
Ihji kapitaia, Eesusi waꞌamahka oiyame inamukapao, paaenurerepua puꞌkao, ookapi iꞌisaeri tiꞌtijoee, oꞌochetiame pirenaturi tewaniamee. Puꞌkao kapitaia, ahpo cheriwenureka uhjurerepua Eesusio, eenaka sautejeraka ahpo taꞌpechi kokoriameo.
Waikao uhjuratiamea Eesusichi eꞌenakao, ahpo cheriwe nuurio tuurepua kapitaio, ahpo kahtiachi eenaka sautemichioopua, ahpo kokoriameo. Waꞌa chaanesaapua uhjuratiamea, chaachaparepua:
—Tísia kuꞌijerani teeme puꞌka kapitaio, tísia kaawe erakoma teemea amochio, puꞌka kuꞌiriao.
Puuu kapitaia tiameo, tísia taamo kuꞌikamepua, taamoo iꞌisaeri tiꞌtijoerio, taamo napawikarioi apoe waꞌapi weerakamepua puꞌkaoi.
Waꞌa chaanetiaapa Eesusia, ahjama simirepua, nape waapi taꞌpechi ihtoame tetewapa kapitaia Eesusio, wahjachi ahpo kaawe uuya uhjurerepua Eesusio, chaanemichioo: Eee chaani kapitaia:
—Kaꞌte aamo eerinamitiamua noꞌo taꞌpechisi asikao, ki aaata neeea noꞌo taꞌpechi pakipuaio.
Waꞌa eꞌrapa neeea, ki simikame neeea nooe aamo paaemiaoi, noꞌo cheriwejerakao, noꞌo kokoriame yachapatejerakao. Aamo cheesochepaoi, yachapatemioche eꞌrapaopua, noꞌo weripateria kokoriame iinuekaopua —chiiame uhjurerepua Eesusio ahpo nuurewaeo—.
Neeeai amochitia nuuramepua tiameai, noꞌo soontarowaa noꞌo nuurewachi mochitoamepua tiamé. Iꞌkao amochitia noꞌo chanisoche: “Waami siimitia”, waꞌache ikimapua; piirechio noꞌo chaanesooi: “Eenao noochi”, enamachepua noochioi. Noꞌo yorakiame mochikameoi, noꞌo chaanesoo: “Iꞌka yoramitia eemea”, yoramachepua puꞌkao —waꞌa chaachapare kapitaie uhjuratiamea.
Eesusia, yooma iꞌka kapitai ahpo chaania inamusaapa: “Aa, naakona waꞌa eꞌramemua”, eraparepua kapitaio. Waꞌa iikapa Eesusia, yooma neꞌnepakaopua ahpo naꞌnaritokameo, chaanerepua:
—Aaatachioi ki tewakamenia teꞌta iꞌka kapitaichitiao, teꞌta noochi paparameopua, ahkaoi isaeri tiꞌtijoechiopua. Waikao Eesusia ki pakika waꞌa taꞌpechio, yachapaterepua kapitai weripateriaopua kokoriame.
Waikaopu uhjuratiamea, kapitai taꞌpechi noonorasaapua, saukame tewarepua kokoriameo.
Waꞌa oꞌinia neipao Eesusia, Naaini mochiwachi akiparepua ahpo teꞌta masitera ahjama, muuwaeme ahpo naꞌnaritoa ahjama.
Waapi Naaini nokisiaio, mukukame iꞌtoame nateparepua, muuwaeme nokisiame. Ihji mukukame yeeyeraa, kunamukukame eneriaipua, púꞌkache taanaekaipua piiripi waꞌapi, kiterepatekame.
Waikao Eesusia puꞌka oowitiameo, tesiwe eꞌrepakaopua, chaanerepua:
—Kaꞌte naara oowitiame.
Waꞌa cheekao Eesusia, chapikerepua eꞌtaparao iꞌtoniachio. Waikao mooketoameai, ajaparepua. Ajapasoopua Eesusia, mukukameo chaanerepua:
—¡Werisisa temaríí! —aamo chaanenane temaríí.
Waikao temaria yasisirepua, nayewasirepua waikao. Waꞌa iintosaapa Eesusia, chaanerepua yeeyerao:
—Waꞌa kahti aamo taanaapa, kaaweruma.
—Ki nuꞌuti kaawerumapu Riosia, ki nuꞌuti taamo nayewatumeri uhjurekamepua tamochio.
Ahpoopua chaachaparepua tiameo:
—Riosi apoe ihjia, tamochi eenakame, ahpo ijinuwa kuꞌimia.
Ihji iꞌwa waꞌa ikitiamea, ki tehpe yomachi Uurea weeechi naneꞌreretupua, yooma norikameopua tiameo, Uurea weeechio.
Waani Paatoria, ahpo masiterae naneꞌrekapaopua, yooma itapiti Eesusi peenia inisiaopua,
ooka ahpo masitera uhjurerepua Eesusi iinatukemichioo, apoekosapua enamerio, aaata piirechikosakoiopua, taamo puuyemerikoopua enamerio, Ehkoriami Iyoterichi Riosi naꞌnayewatura chaachapariachitiao.
Waikao Waanie uhjuratiamea, Eesusichi eꞌenakao, chaachaparepua:
—Teemea aamo iinatukemichio uhjuratiamekapu, muuujuareko iinatukemichio Riosie uhjuratiame enameria, aaata piirechikosaoipua, puuyepuamea pehjio.
Puꞌka uhjuratiamea ajasioio, Eesusia, tiꞌtijoeri yachapateka ihsire puuua, muuwaeme naꞌarari yahchame sauteriaipua, yooma ihta koꞌkoame iinueme, ki mamachiriame tiame.
Waꞌa ihsiai sauteka Eesusia, chaanerepua Waani uhjurariao:
—Nonorakao, yooma iꞌka tuuyemitiapua Waanio, iꞌka noꞌo ihsia aamo tetewa, yooma iꞌwa aamo keepuria tiame. Chaanepuapua puꞌkao noꞌoo, ki mamachiriameo maꞌchirepatio —tuuyepuapua—; roꞌrojioi noꞌoo, ohjotio —tuupuapua—; repera kokoriameoi noꞌo sautio —tuuyepuapua tiameo—; naꞌnakapioi inamutio —tuuyepuapua—; mukukameoi ahjatio —tuuyepuapua tiamée—; aaata ahpo tatakoririoopa tesiwa erakoameopua iikachio, Riosi kaꞌkaruma tuuyewarie, noꞌo kaawe erapatio —tuuyepuapua—.
Aaataoi ki suuwe eꞌriameopua noochi paparakao, tísia taꞌiria yasitomeriko tuuyepuapua.
Waani uhjuraria nonorasoopua Eesusia, Waanichi simiyame nayewesirepua tiꞌtijoerio. Uwatiame nayewaka iinatukerepua:
—¿Ihtana neꞌnemia siimpakame eemea ooruchi weeechio? ¿Oowera paaka eekae nokayamekosa, tijoe chachapia ihsiame? ¿Aaata tijoe rooroikamekosaoi?
¿Naatikosaoipua, tijoe sosopatiame wakiraeme, tísia nayewame? Kaꞌi puuua, puuu waꞌa teꞌtiame wakiraemea, ahpoche taꞌiriache mochikamea, yaꞌyawichiche teꞌta kaarirachiche mochikamepua.
Ki waꞌatiame neꞌnemia siimpaka enesaa, ¿ihtana neꞌnemia siimpaka eemea naaju waꞌao? ¿Riosi nayewatuame tijoe? Ejeꞌe, puuu enerepua. Nape puuua, epeche tiiame, ki Riosi nayewaturachitia.
Ihji Waania, ehkoriami nayewatiame enerepua, Ehkoriami Iyoterichio, puꞌka Waani nayewakao iyoteria, chaanipua:
Waꞌa aamo uhjurenane piiripi nayewatura,
aamo nayewatumichio pahcha.
Neeea aamo chaanenapua, aaataai iꞌka weeechio, ki epeche tiamekopua Waanio, noꞌo enameriko tuuka ihsikamea; nape teꞌpa tewekachi Riosi yeꞌkarichio, aaata nuꞌuti tiiamekaipua, epeche weruma tiiamekaitepua ki Waanichitiao, weeechio ohjoemeo.
Yooma Waani keepukamea, Rooma teꞌta yawichiwichio koparoamea tiameo, pichikeka keepukame Waani chiiao, ahpo paatonurerepua Waanio, Riosia puꞌkao, teꞌta papakorepua tatakorio.
Nape paꞌpariseroa, Moise nuurari maꞌmasitaria tiame, ki nakikame puuua ahpo paatopuawichioo, ipaka tetewikamepua, iꞌka Riosi kaꞌkaruma tuuyewariopua, Riosio kaaweruma eꞌraka oowioiopua, ki ahpo tuunareriopa tatakorio, kiisi cheriwepuame Riosieo.
Eesusia simiteka naewakao, cheerepua:
—¿Ihtanaka tiiameko tuutane iꞌka ehpe taawechiami tiꞌtijoerio? ¿Aatia tiiame ohjoarepua?
Aa, puuu tiꞌtijoeria, kukuchi teꞌeka mochiriamekatepua, eee chaachapariaipua: “Taamoo pakapucherae peenia chaachatekoio, kiisi yawikame eemea; taamoo tísia yuuwesiwa tiiame chaachatekoio, kiisi naarakokame eemea.”
Waꞌachi teꞌterekame eemeai, ki yoorakapa Waani Paatori chiiao. Ohsotia eemea, reemoikame teewarepua Waanio, puꞌkao, ki tijoeekachi yaajatopa, ki paani koayamekopua puꞌkao, wiinooi ki iijiamekopua puꞌkao.
Noꞌooi Tijoe Tijoetukameoi, ki yooriame eemea noꞌo chiiao, noꞌoo aamo mochikachiami oiyoipua ahjama koaka, aamo ahjama iijika itapiti. Waꞌa tiiopa noꞌoo, oowera posaka noꞌo puꞌseriame teewanipua, iijika puꞌseriameopua tiame. Waꞌa chaachapakaopua tiame, noꞌo tatakoriame ahjama oiyo tuunapua, aaata Rooma yawichiwichio koparoame tiame.
Nape ehpe taawechiami tiꞌtijoerio waꞌa teꞌterioio, Riosi teꞌta kaꞌkaruma tuuyewaria taamo tiꞌtijoeri chaaniao, ki pichikenarerioiopua, Riosi peenewaria maꞌchiame tetewitemeripua, yooma aaata Riosi chiia pichikekameopua, Riosio teꞌta peenewariamekopaopua.
Piiripi parisero tijoe Siimoni tewaniamea, ahpo taꞌpechi yeetorepua Eesusio, koꞌkotemia. Eesusia kajena poipaka yasiparioiopua koꞌkomia,
Waꞌa eenakaopua, tarachi chukipaka nanararepua tísia oꞌkewataka, puꞌka oꞌkewae papakosaapua Eesusi tarachio, ahpo kupae wakipaterepua piꞌwekao. Waꞌa ikisaopua, tarachi chuchusaopua, pukae seewajuyae peeniajurepua tarachio, toꞌwepaka.
Waikapu pariseroa, ahpo taꞌpechi paajutekamea koꞌkotemiao, eꞌraka tetewarepua Eesusio: “Pichiwa Riosichi eename enesaa ihjia, naneꞌreka tetewimiipua iꞌka oowitiame apochi imachukameo, suwepori nokiwamechi tekipanamekopua.”
Nape Eesusia naneꞌriapa ahpo eꞌreniao, chaanerepua:
—Siimoni, aamo chaanemo oꞌrane itapiti.
Siimonia waikao nehjiarepua:
—Ehsoo noꞌo chaaneo masitari.
Waikao Eesusia oꞌinerepua chaanekao, waꞌachitarichi nayewekao:
—Ooka tiꞌtijoea, wikirieriataipua aaatao, aaata toomi reweyame. Piiripi puuua, mariki siiento taawe yowiniame wikirieriataipua, piirea ooka weerewa aampa oosa mariki taawe yowiniame.
Puꞌka ookao, ki nateteme teꞌtiopao, naꞌpa wikiriara choꞌweriatapua puꞌkao. Ehsoo, noꞌo chaanemitiao, ¿aatanakamera epeche nakiyame enerepua ahpo reweyameo?
Siimonia nehjiarepua:
—Epeche wikiria cheriwetiamera, maaenania.
Eesusia chaanerepua:
—Ejeꞌe, kaawe nehjiarumua.
Waikao puꞌka oowitiame neꞌnepakao Eesusia, chaanerepua Siimonio:
—¡Nee, neꞌneo iꞌka oowitiameo, achini iintorupua noochio! Nape muuua ki waꞌa iintorumua. Muuua, aamo taꞌpechi asikoiopua, neeroioi ki noꞌo kiꞌyakamepua, noꞌo tarachi papakopuamichoopua. Nape ihji oowitiamea, ahpo oꞌkewaeoi papakosaopua noꞌo tarachio, ahpo kupaeoi noꞌo wakipaterupua, piꞌwekao.
Muuua ki noꞌo chuchukamepua teepotaio, nape ihji oowitiamea noꞌo pakisoche aamo taꞌpechi, oꞌinekamepua noꞌo chuchuka taarachi.
Muuua noꞌo moochioi, kiisi noꞌo toꞌwekamemua ooriwo soowioi, waꞌa taamo nokayamekoi muuua. Nape ihji oowitiamea, yooma iintokamepua puꞌkao, ahpo uꞌparia seewajuyaoi, noꞌo tarachioi chuhchekamepua ohsotia.
Pukaepa aamo chaanenania, iꞌka oowitiameo ki ookapikoipua tatakorirao, cheriwetiame itipio tuunania tatakoririao, tísia nakiwari iintokaopua, ki nuꞌunti paparari iinuekapapua. Ihji ooitiamea, tísia weruma cheriwetiamepua, nape ki weruma cheriwepuame iinuemea, ki teꞌta ahpo nakiwari, tetewitiamepua.
Waꞌa chaanesaapua Siimonio, chaanere Eesusia oowitiameo:
—Aamo tatakoririao, yooma cheriwetiame itipitenania.
Waꞌa cheekopa Eesusio, wahjachi waꞌa paajutetiamea, chaachaparepua ahpoo:
—¿Ihtana iikame ihji tijoea, ahkasi tatakorioi cheriwio tuuyame?
Nape Eesusia oowitiamechi neꞌnepakaopua, cheerepua aampachi:
—Aamo tatakoririao, aamo paparariawichio, newikame itipikame muuua Riosie kokosapuameopua. Ehpeo aamo iikachio, taꞌiria teetoka noꞌrapuapua.
Kuꞌwetakiri neipao Eesusia, yomachi oiparepua mochiwachiamio, Riosi chiia ahpo yeꞌkarichi simiyame nayewesikaopua, tuuyesika, ahpo oosa mariki aampa ooka, ahpo ajawaria ahjama.
Waꞌachi nokisire ooweruai, Eesusi sauteria kokoriao, wahjachi ooweruai tiame, ki kaꞌkaruma tijoeturi puhjetiame. Piiripi ihji oowerua, Maaria enerepua, Maarena teewataniame, pukachio, oowisani reemo puuyanetiame.
Waꞌachi ihtore Uhwana tewaniameai, Kuusa tewaniame uupira. Kuusaa, Eerore yeꞌkarichi kuꞌyame eneriaipua. Waꞌachi inisire Suusana tewaniameaipua. Waꞌachi nokisiriai muuwaeme wahjachiai, Eesusi kuꞌikame itapiti ahpo iinuekae, yooma Eesusi ajawaria ahjama.
Piie taawechio, muuwaeme norikame ahpo mochiwachiami puuyakao, Eesusi neꞌnemia eꞌenarepua keepumia. Eesusia ahpo kahtiachi napawikopao, iꞌka waꞌachitarichi oꞌinerepua nayewekaopua cheeka:
—Piiripi echayamea oꞌineriataipua echakao. Ihjia echayaio, pooechi ruhjiteriataipua ookapi iimori. Puꞌkao tiꞌtijoeria waꞌa uꞌmatopamea, yooma tekeka uumatoriatapua. Tuchikiai waꞌa eꞌnakaopua, yooma pepeka koꞌkariatapua puꞌka iimorio.
Wahjachi iimoriai wehchajuritere ruhjiriatapua, pukaepa iꞌkao, wehchajuri weweripakao, wakipateriatapua siꞌrinaka.
Neipa waꞌasi iimori ruhjikamea, tunakame weeechi ruhjiriatapua, kaꞌkaruma weeechi.Pukaepa puuua weweripakao, piie siiento pahchira taakeriatapua, pipiripi iimoria.
Puꞌka kajusaapa Eesusia, puꞌka keepuameo, utewaeme nayewaka chaanerepua:
—Iꞌka waꞌachitari pahtenariamea, kaawe inataka iꞌyepuapua masitiao.
Ehjepamio Eesusi ajawariaa, iinatukerepua piineri kahtioio:
—¿Achini chanika chiiamua paꞌao, waꞌachitarichi nayewakao?
Waikao Eesusia, cheeka nehjiarepua:
—Eemea Riosichi noriwi tiiao, maꞌchitepuamepua, nape wahjachi ki Riosi chiia pichikiameopua, kaꞌi. Wahjachi tiꞌtijoeri ki Riosi chiia pichikenariameo, waꞌachitarichi nayewiamenia puꞌkao, inamuaio, ki maꞌchiame pahtepuawichiopua, neꞌniaio, ki pahteka tetewipuawichiopua.
Eesusia puꞌka waꞌachitarichi nayewaka kajusaapa, cheerepua ahpo keepuameo:
—Ihji iimori waꞌachitari noꞌo nayewiaa, eee chanika cheekamenia: Iimoria, Riosichi simiyamepua, kaaweruma tuuyewari.
Pooechi ruhjikame iimoriaa ikiriao, Riosichi simiyame nayewetiamepua, kaꞌkaruma tuuyewari, puꞌkao keepurioipua ki apochi uuriáa, apochi eenaka riaorósio uꞌyeriopua sewina erepateka, ki Riosichi paparaka newipamichiopua puꞌkáo.
Puuu iimori eꞌpechi ruhjikamea, weee waitiachio, Riosi tuuyewari pichiketiamepua, nape puuua, ki teeresi naawaekapa ahpo pichikeriao, kokosa tiiame aiwapa Riosichio, toakame ahpo pichikeriao.
Puuu iimori wehchajuritere ruhjikamea, Riosi tuuyewari pichiketiamepua, nape paarasari weemuniamee, itapiti ki kaꞌkaruma eraniameeopua tiameo, itapiti ki kaꞌkaruma puꞌserewaeopua, kihta iintokame taakewachitiaopua, teesa teesache siꞌrikame.
Nape puuu iimori tunakame weeechi ruhjikamea, pichiwaka kaaweruma iikaeka pichikekamepua ahpo nayeweretiao. Puuua pewatiame uukamepua ahpo tuuyeretia pichikeriao, aꞌchikoitia tísia aiwaiopua Riosichi teetoapao, tísia anachakame puuua. Puuu waꞌa teeka tísia anachakamea, tísia kaawe taakekamepua Riosichi teꞌteretowachiopua.
’Puuu iimori taakeniameka tiiame puuua, tiꞌtijoeri tahjeraka teꞌteriame. Ihtaoi tahjeraa, ki noriwi weraniamepua, sikori yakana chuhcheka toꞌpekao, eꞌtaparatereoi ki weraniamepua noriwio. Puuua ohso kaawe uutapamichioo, teꞌpa weraniamepua tepatetiachi, waꞌa enapameoopua, uutapemichio.
Ihji tiꞌtijoe ooweru tiame tahjeraa, ki noriwi teꞌteremetepua ahpo tahjera teꞌteriao, yooma apochi enapameopua ahpo uutapachi eꞌenamichiopua, Riosichi paparamiao. Asimitepua piie taaweo, Riosio, yomatiame ki kaꞌkaruma noriwi noonoitiameo, maꞌchitamiachiopua.
’Kaawe inataka inamumitiapua iꞌka noꞌo chiiao. Teꞌta iinuemea Riosie cheriwetiameo, Riosia kajuyachi taawechi enasaopua, epeche iinuemeripua Riosie ahpo kiapuao, Riosieo ahpowichio nuutekeka kahtiao. Nape kihta iinuemea Riosie cheriwetiameo, kihta ahpo kiapua teeremeripua Riosieo, ohsotia puuua ahkasi ahpo teesa iinueka erakoaoipua, uꞌyepuamepua Riosieo. Waꞌa teeremeri Riosia, teꞌta katewetiachi taawechio.
Seenepi simikame Eesusi aaata taꞌperachi ihsioio, waꞌa eenare Eesusi yeeyeraa, Eesusi poponira yeeka, nape ihjia tahchiame weeriopa tiꞌtijoeri muirachio, kaꞌchi iika muime erakorepua Eesusi ihsiachio.
Eesusi yeeyera maꞌchi weerioio Eesusi poponira ahjama, aaataa chaanerepua Eesusio:
—Aamo paaechani aamo yeeyea, aamo poponia tiame waami maꞌchi.
Waꞌa chaanetiaapa Eesusia, cheerepua ahpo norikame ajaka keepuameo:
—Áaa, ¿Aatanakamerajuare noꞌo yeeyea noꞌo poponiaio tiame, noꞌo tetejimaria tiameo? Noꞌo teꞌta yeeyea, noꞌo teꞌta poponia, noꞌo teꞌta tetejimaa tiame, yooma aaata Riosi chiiakamera keepuamepua, teꞌta Riosi chiiakamera yoorame, Riosikamera eꞌwaka.
Piie taawechi Eesusia, pawekakerachi pakisaapua ahpo teꞌta masitia ahjamao, chaanerepua puꞌkao:
—Nahpe, paonamina iꞌka weruma neerochio.
Waꞌa siimparepua waikao.
Eesusia paꞌwechi nokisinioio, waꞌa poitoka kochipariaipua. Waꞌa teetoiopua Eesusio, waꞌa paꞌwechio, ki nuꞌunti yukurepua, tísia eejeka. Waꞌa ikitiopa pawekakeraa, maapori inisirepua, neeroie pochisika piwiteme teetoka.
Waꞌa ikiniopa Eesusi masiteraa, yaapiti pusitesa chaachaparepua Eesusio:
—¡Masitari, masitari, yaapiti pusasáaa! ¡Piwitepani teeméee! —chaachaparepua siinakokao.
Waikao Eesusia werisikao, teeweterepua eekao, paꞌwe peꞌkoniraoi. Eesusia, teewetesoopua eekao, teewere paꞌwe peꞌkoniraai. Waikao, yooma yúúweeme itipirepua.
—¿Achini ijikikame eemea, aamo noochi paparao?
Nape aapoeo tahpitika erapakamekapapua, poanachi ahpo chaachaparepua:
—¿Ihtana iikame ihji tijoea, eekaoi teewetiame, paꞌweeoi yooreniame?
Ehjepa waꞌa tiame ikisaapua paꞌwechio, Kaarara weeechi paonarepua, Arirea weruma neerochiopua.
Waꞌa weeechi tekikoiopua Eesusio, waꞌa machejenarepua piiripi tijoe, naꞌarari tijoeturi yahchame. Puuua waꞌa mochiwachi ohjoeme eneriaipua, nape neipao, wahjipame toaniachi yaajatoame, ki chuhchaka wisasori oiyame, poiyame. Ki kuꞌitapi waꞌa teeka, yaajatoame eneriaipua.
Weesa kaarenae oꞌyaeka, yaꞌyachatiame enerepua soontaroeo, nape puuua, tehpunasa kuhsitere uujumame eneriaipua, puꞌka naꞌarari tijoeturie iꞌtoniapa.
Puuua Eesusi machikapa aatanakoo, chopokorieka weripaka cheerepua sisinaka:
—Eesúsiii, ¿ihtana yoramia teetonamua noochio, muuu Teꞌta Teꞌpa Kahtiame Taanáraaa?
Nape Eesusia waꞌa chiiopa naꞌarari tijoeturio, teꞌyarepua puꞌkao chaaneka:
—Yaapi machenasa muuua puꞌka tijoechio.
Waꞌa chaanetiapa naꞌararia tijoeturi, chaanerepua Eesusio:
—Noꞌo tesiwe eꞌrésaa, ki noꞌo kokosájeraniniaa.
Waikao Eesusia iinatukerepua:
—¿Achini tewania muuua?
—Piie Siento tewaniame neeea —nehjiare reemoa.
Waꞌa cheere puuua, ki ookapi muitekamekapa nanaarari reemoniwario.
Waikaopu tijoechi mochikamea naꞌararia, tesiwa chaachaparepua Eesusichio:
—Kaꞌte taamo kokosamitia taamoo, ki waapisi wichiwachi tísia aiwateniachi taamo ihpapakao.
Waꞌapi waapi kahjenakooi, muuwaeme ohjopaopua koowi, pukachi ahpo uhjuranurarepua. Waikao Eesusia, pukachi reesiserepua muimichioo.
Waikao tijoechi puuyasaopua, koowichi muirepua. Waikao koowia ahjachi muitiao, tahpitika noonowirepua ujumaka. Kai muuenati ujumakaopua waatachituo, neerochi ruhjirepua siꞌrika.
Waꞌa iikopa koowio, koowi inatiamea, ahpo mochiwachi eꞌenarepua tuumia, tísia majakame. Waꞌa ajasisaapa, yooma tuurepua mochiwachio, yooma ihta ahpo ikiriao, ihtana ikirio ahpo tepuya koowio.
Waikao yooma waꞌa mochiwachi mochikamea, yooma waꞌami mochikameapua tiameo, waꞌa ikitiachi eꞌenarepua neꞌnemia. Waꞌa eꞌenatioopua Eesusi ihsiachio, naꞌarari tijoeturi iinuekamea, waꞌa kahtiame tetewiretupua, kaawéruma, yachapakamepua waꞌasi. Wakiratakame yasarepua waꞌao, kaawerumapua ki roorowiame. Nape tiꞌtijoeria waꞌa iintokame tetewapa Eesusio, tísia majawerepua puꞌkao, chachapia nokaka.
Puuu yooma tetewikamea, yooma tuuyerepua puꞌkao, Kaararami eꞌnakameopua neꞌnemia.
Waikaopua yooma naneꞌresaapa, Eesusi iintoria ahpo utewarieo, tísia seewepakaopua Eesusio, tesiwa chaachaperepua Eesusio, ahpo weewachio, machenajeraka Eesusio. Waikao Eesusia, noꞌrarepua pawekakerachi chuhkuachio. Waꞌa mooenamioiopua pawekakerachio,
puuu ki ookapi naꞌarari tijoeturi puuyanetiamea, tesiwa cheeriaipua Eesusio ahpo yeetojerao, nape Eesusia chaanerepua puꞌkao:
—Ohso kaawe muuua, iꞌwa aamo mochiwachi itipimitia muuua, yooma tuuyemia aamo mochiwachio, Riosi iintoriaopua amochio.
Waikaopu ihji tijoea, ahpo mochiwachi noꞌrasaopua, yooma tuuyerepua ahpo mochiwachio, ihtana iintorio Eesusiopua apochio.
Waikao Eesusio eenechi noꞌrakao, Arirea weeechi paonasoopua, muuwaeme napawikame tewarepua waꞌa, kaawe eꞌraka puuyeka mochiriame.
Waꞌa tekisoopua Eesusio, waꞌachi eenarepua aaata piiripi, Airo tewaniame. Puuu tijoea waꞌa napawikarichi paamiratuame enerepua, kokoriame iinueme. Ihjia chopokorieka weripakao, tesiwa chaacharepua Eesusio, ahpo taꞌpechi enajeraka.
Waꞌa muuwari nokisiniachio, waꞌachi ihtoriaipua piiripi oowitiame, oosa mariki aampa ooka paaumpari iꞌtoame, erayena kokoreka. Puuua meꞌmerikochi iꞌyowakao, ki ookapi naꞌatakame eneriaipua toomio, kiisi yachapaka.
Ihji oowitiamea pukamina eenaka naaepakao, Eesusi wisasoriwarachi ihcheparepua teesa. Waikaopua, ahjachi ihchepasache ahpo erajenao teewekame saaerepua.
Waikao Eesusia, apochi ihchepatiame saaesao, cheerepua:
—¿Aatana noochi ihcheparu?
Nape aaataai ki noonorio tuuyopao, Peeroa chaanerepua Eesusio:
—Masitari, ¿naneꞌretare teemea, taamo tahchitoka teetoachio motasikao? Waꞌa teetoi taamoo: “¿Aatana noochi ihcheparu”, iinatukiamemua?
Waikao Eesusia cheerepua:
—Nape noochi ihchepakamea, ki oowera noochi ihchepakamepua, noochi machenakame saaekame neeea, noꞌo Riosi utewari.
Waikao oowitiamea ki newime tiiapa ahpo iintoriao, chopokorieka weripaka Eesusio, yooma tetewachi apoe ihsirio tuurepua Eesusio, chachapia ihsika seewiapa. Waikao puuua cheerepua tiame, aatia tiiachipa ahjachi ihchepario, waꞌa iintosacheopua, ikanati saukame itipirio tuurepua.
Waikao Eesusia kaawe eꞌrekao chaanerepua:
—Noꞌo kutewée, noochi paparakapa, saukame itipikamemua. Noꞌraka ehpeo aamo taꞌpechi, kaawe eratoka.
Eesusi waꞌa chaanioipua oowitiameo, waꞌa eenare piiripi kooriaa, Airo ohjirachi oꞌinia eename, puuua chaanerepua Airoo:
—Aamo maaraapa, kiterepakame puuuapa. Kihtawichio noonotepuame Paamiraapa.
Iꞌka inamuka Eesusia, chaanerepua Airoo:
—Kaꞌte yuuwesi muuua. Noochiche oowe eꞌrepuapua, aamo maaraa, saumitepua.
Eesusia asisaapa waꞌa taꞌpechiopua, ki aaata pakinurerepua wahjao, naatiche yeetoka pakimio tuurepua waꞌao, Peero, Waani, Saantiao, puꞌka kuita yeeyera tiame, noonora waꞌachi, wahjaopua kaꞌi.
Waꞌa taꞌpechi tísia naarakopao, Eesusia chaanerepua puꞌkao:
—Kaꞌte naarako eemea. Ihji kuita kutewea, ki mukukamekaitepua, oowera kohchiaitepua.
Waꞌa chiiopa Eesusio tiꞌtijoeria, aꞌacherepua naꞌarekao, puuua puꞌka kuteweo pichiwa mukukameko naneꞌriamekapa.
Waikao yooreko pakisao Eesusia, sekachi chapikaopua, utewaeme chaanerepua puꞌka kuita kuteweo:
—¡Kutewéee, yasisísaaa!
Waikao kuita kutewea, eenechi eenaka iikarao, eenechi ahjarepua oijenakao. Waꞌa ikisaopua, yasisisoopua kuitao, koꞌkotenurare Eesusia.
Waikao yayawaraa, ki teesa kaawe erakorepua, tahpitika eꞌrakao Eesusi iintoriao. Nape Eesusia chaanerepua puꞌkao, kaꞌte tuumitiapua iꞌkao, aawataoi.
Seenepi simikame tiameopua, Eesusia paaesapa ahpo oosa mariki aampa ooka ahpo ajawariopua, yooma pipiripi yahcherepua utewario, ahjae sautemichiopua kokoriameo, ahjae puuyanamichiopua tiame ihtaoi reemoniwari nanaarariopua.
Yooma waꞌa iintosaopua, nayewatumia siimpanurerepua, iꞌka kaaweruma Riosichi simiyame tuuyewariopua, yooma ihta koꞌkoameoiopua yachapatemichio.
Eesusia puꞌkao, chaanesa uhjurarepua:
—Waꞌatia siimpamitia eemea, kihta iꞌtoka teesorao, kihta iꞌtoka mokewarioi, nutukaoi kihta iꞌtoka, toomioi kihta kahcheka, wakiraoipua, ahpoche chuchatoa iꞌtoka.
Ahkaoi mochiwachi aamo cheꞌrepachioi, waꞌache mochisa uumatopuapua, pirenachi mochiwachiamio.
Ahka ki aamo nakiwachi eꞌenasaa, aamo kaaka pechichisa uumatopuapua waꞌao, kihta Riosi tuuyewari nakiriopa.
Puꞌka taawechiamioi Eerore yawichiai, Eesusi ihsiame inamukapaopua, wekana eꞌrarepua, aaata ookapia Waaniko tuuopa eenechi ahjakame.
Wahjachi aaataa, Eeriako tuurepua, eenechi ahjakame. Wahjachi piirechia tiame, ehkoriami Riosi nayewatura, oijenakameko tuurepua, eenechi ahjakame.
Nape Eerorea cheerepua:
—Nape neeea Waanio, meꞌyakamenia puꞌkao, moꞌora tehpunakao. ¿Aatanapu naaju puuua, ki ookapi itapiti ihsia tuuwamea?
Pukaepa Eerorea naneꞌrenariapa puꞌkao aatanakoo, iꞌyasirepua, aachin teeka ahpo tetewimia puꞌkao, machinariapa.
Eesusie ajawatiame uhjuratiamea eenechi eꞌenasaapa, yooma tuuyerepua Eesusio, yooma ahpo ohjoriaopua tuuyesikao, mochiwachiamio. Eesusia waikao eꞌenariopaopua puꞌkao, poanachi ooruchi iꞌtomo oꞌrariaipua puꞌkao, Weꞌsaira muuwarichi waapi, waꞌa resipupuamichioopua ahjama.
Nape muuwaeme naneꞌrekamea akanamina uumpariameo, waꞌamina naꞌnaritorepua. Eesusia ahka ahpo akipariachi ahsepatiaopua, puꞌka muuwari ahpo naꞌnaritoka ahsepakameo, kaawe eꞌreka uurepua. Waꞌa ikisaapa Eesusia, Riosi yeꞌkarichi simiyame nayewerepua, masitekao. Waꞌaopua tiameo, ahpo sautejererameopua ahpo kokoriame uꞌuyepariao, sautekerepua puꞌkao.
Aarikopao waꞌasio Eesusi ajawariaa, naaepaka chaanerepua Eesusio:
—¿Ki kaawejoarepa tiꞌtijoerio uhjurania, waꞌami ahka cheꞌrepamichiopua mochiwachiami, kooame iꞌyamichiopua tiame? Ooruchi iꞌwao, ki ahka iꞌyamete kooamea.
Eesusia chaanerepu puꞌkao:
—Eeme koꞌkote puꞌkao.
Waꞌa chaanetiapa Eesusie ajawatiamea, chaachaparepua:
—Nape iꞌwao mariki paani waꞌapi maaniamepua, ooka soꞌchi waꞌapi tiame. Nape ¿ahsepamanapua yooma koꞌkotepuamewichioo? Aamo ehpeche tarijenuresoope kooame, ahsepameripua.
Tiꞌtijoeria mochikame waꞌao ooweru tiame kukuchimao, uꞌmatoame enerepu mariki miiri. Waikao Eesusia chaanerepua ahpo ajawariao:
—Ooka weerewa aampa oosa mariki ahka, mochipanuramitiapua piꞌpirenapio.
Waikao ajawatiamea, waꞌa kehkiche mochipanurepua, piꞌpirenapio, tiꞌtijoeria waꞌa noonoirepua waikao.
Waꞌa ikitioopua Eesusia, puꞌka mariki paani uusaopua, puꞌka ooka soꞌchiopua tiameo, teꞌpa tewekachi neꞌnepakaopua ahpo Noonochio, cheerepua:
—Noꞌnoo, aamo utewarie muuwetejeraninia iꞌka kooameo.
Waꞌa cheekaopua nuꞌnunti chiꞌwanasao, ahpo ajawaria kiꞌyarepua, yooma tiꞌtijoeri naachutamichio.
Waikao muuwari mochipakamea, ahkasi ahpo aiwachisi koꞌkarepua. Iꞌka sopakameopua chiꞌwapameo, oosa mariki aampa ooka weeweruma waari, popochiame apechunarepua.
Piirechi taawechiopua Eesusio, poanachi ooruchi ihsioio, ahpo Noonoma nayewakao, waꞌachi mochiriai Eesusi teꞌta masitiaapua ahjama. Waꞌa mochiniaoi Eesusia, iinatukerepua ahpo teꞌta masitiao:
—¿Aatanakata neeea, chaachapani tiꞌtijoeria?
Eesusie teꞌta maꞌmasiteniamea nehjiarepua:
—Ookapia, Waani Paatoriko tuunapua aamoo; ookapi wahjachia, Eeriataruko tuunapua aamoo; nape epeche wahjachia tiameo, piirechi ahkako tuunapua aamoo, ehkoriami Riosi nayewatura, eenechi ahjasa eenakame.
Waꞌa cheesaopua Eesusia, ahpo ajawaria iinatukerepua:
—Eemepe, ¿aatanakotipua noꞌoo? —iinatukerepua puꞌkao.
Peeroa nehjiarepua cheeka:
—Muuua, Riosie Weratiamepua, Riosi tijoe enepakame.
Waꞌa cheeka ahpo maꞌchitakopa Peeroo, Eesusia chaanerepua:
Neee Tijoe Naawakamea, tísia aiwamerikaitepua pehjio, kiisi nakika teteipuamepua iꞌisaeri tiꞌtijoeeo, isaeri paꞌpamiratuameeopua tiame, waꞌa ikisaopua tiameo, neꞌneseriosi paꞌpamiratuamee, Moise nuurari neesetoameeopua tiame. Ihji neee Tijoe Naawakamea, yooma pukae meripuamepua meꞌyao, nape neeea, paika taawechi teetoiopua, eenechi ahjakame werisimeri neeea, oijenaka.
Aaata noꞌo naꞌnaritonariamea, ahpo kiapuaichiopua weemera ahjario, ki ahpochewichio inataka yasitomeripua, senepi noochi teetoka yasitomeripua, aiwaiopua.
Aaata ahpo inatiamea, ki noochi teeretoka aiwanarekao, wekatemeripua ahpo kiapuameo, weemera ahjario. Nape ki suuwe erapamea noochi tiiapao, aꞌchi chaaneniaipua, uumeripua weemera ahjario.
¿Ihtanawichio kaawe enetapu, yooma iinueniaiopua iꞌka weeechi iintuameopua, yooma wekapuame enesaapua, ahpo weemera ahjarichiopua Riosichio?
Aaataeoi ki noꞌo suuwe erapaka noochi teetokameo, neee Tijoe Naawakameai, ¿ki waꞌachi teeretare neeeai suuwe eꞌrekao, eenechi taawechi noꞌo eenoiopua? Ejeꞌe, waꞌachi teerema neeeai eenechi eenaka tekisao, waika teꞌta peenia tiiachi taawechi noꞌo Noonowichioo, teꞌpa noꞌo Noono kuꞌiwariwichioopua tiame, noꞌo Noonochio tísia iyoriwamewichioopua.
Pichiwa chaaninia ookapi iꞌka ajakameo, ki wahjipama puuua, ki tetewaiopua pehjio Riosi yeꞌkariwao.
Osanao taawe neipao, teꞌpa mooenare Eesusia, roomosachi ahpo Noono tewekachi kahtiame ahjama nayewemia. Waani yeetoka simirepua waꞌao, Peero tiame, Saantiao waꞌachi.
Eesusia ahpo Noono ahjama nayewaio, sewina ikirepua nanarirao, ihji Eesusi wisasoriraai, ki teesa tiame tohsaname eneparepua, nape tisiwa tohsaname, tajayame.
Waꞌa ajarepua tiame, ooka tijoe Eesusi ahjama nayewakao. Puuu piiripia, ehkoriami Moisetaru enerepua, piirea, ehkoriami Eeriataru yasariame.
Ihji ooka Eesusi ahjama ajakameaio, tahpitika tiiame tajayame ajakaopua tiameo, Eesusi tewekachi noꞌramia, tehpe nayewarepua Eesusi ahjamao, Eerusareni meripuaopua.
Peeroa, ahpo ahjama mochikameapua tiame, tísia kokochinariaipua, anachaka mochirepua neꞌnekao. Waꞌa teꞌteriapa puuua, tetewarepua Eesusi waꞌa ikiyame tísia tisiwariraeo, nape ki teesa tiiame tajayáme, waꞌachi teꞌtereka tajayamekoopua, puuu ooka Eesusi ahjama ajariameai.
Puuu ooka tiꞌtijoeo, Eesusio piineri toakoioopua, Peeroa kihta naneꞌriapa ahpo chanimiao, oowera waꞌa chaanekapua Eesusio:
—¡Masitari, kaawechupena iꞌwa nooka teemeai! Paika ekapora ajawama teemea, piiripi aamowichio, piirea Moisewichio, waꞌa ikisa Eeriawichio tiame. Nape Peeroa kihta inatapa ahpo chanimiao.
Peeroo waꞌa chanioipua Eesusio, toomari yasiparepua waꞌao, moꞌporepaka. Waꞌa iikopa toomario, majapochire Peeroa, wahjachi ooka mochikameapua tiame.
Waꞌa ikisoo toomario, waꞌa toomaritereo, chiiame inamurepua:
—Noꞌo Taana puuua, noꞌo weeraria, noꞌo uuria. Eemea puꞌkao, eꞌweka mochipuapua.
Iꞌka ihkepameo, nayewaka kajusoopua, toomari apechusoopua, Eesusiche weeriame tetewiretupua. Nape aapoeo iꞌka ahpo tetewariao, ihchi teewerepua puꞌka taawechiamio, aawataoi ki tuuyerepua puꞌkao.
Meereopua, kaawitiachi tetekiaio waꞌasio, muuwaeme nokisiame tetewarepua ahpo natepameri.
Waꞌa muuwarichi inisiame piiripi tijoea, utewaeme sisinamurepua Eesusio:
—Masitári, noꞌo tesiwe eꞌremitia noꞌo taanao. Piiripi waꞌapi taanaemekane.
Nape naꞌararia, tísia chachapia ihsitiamekapua. Senawato ki kuꞌita sisinatekaopua puꞌkao, muumukipatiapua puꞌkao, chuꞌwachiopua toonewateka. Puꞌkao chapisaopua, ki toinariamekapua puꞌkao, ahkasioi weerewaraopua, yooma saasawetiapua.
Aamo teꞌta maꞌmasitiao utewa yoorakaine maꞌchipamichioopua, nape aapoeo ki kajukamekapua maꞌchipakao.
Waikao Eesusia chaanerepua yooma waꞌa ajakameo:
—Ai eeme, kiiisí ahjachi erakoame Riosichio, oowera yooma wewekakame tiꞌtijoeri. ¿Ahkasi achinitio waꞌa teeretania aamo ahjamao, aamo anachakao aamo waꞌa teꞌtia? Ehsoopua puꞌka temario, noꞌo iꞌyetosaopua waꞌana.
Puꞌka temario Eesusichi upatioopua, reemoniwari ahjachi kahtiamea, eenechi kai muenati puiparepua puꞌka temario, tísia kokosa yooraka mumukipateka. Nape puꞌka reemoniwario waꞌa yooroiopua puꞌka temario, tísia teꞌyaka maꞌchipakesaopua puꞌka reemoniwari mumukipatiao, saukame kiꞌyarepua puꞌka noonorao.
Waꞌa ikitiopua Eesusieo, tiꞌtijoeria, ki nuꞌuti ihsiame eraparepua Riosichio.
Iꞌka tiꞌtijoerio ki nuꞌuti erakoiopua Eesusi iintoriao, Eesusia chaanerepua ahpo teꞌta masitiao:
—Tísia kaawe keepukao, iꞌka tiꞌtijoeri chaachapao, waꞌa chaachapanioi noꞌoo, neee Tijoe Naawakamea, wahjachi ki kaꞌkaruma tiꞌtijoechi, nehjipuamepua.
Nape aapoeo ki pahteka inamurepua puꞌkao, waꞌa chiioio. Kaꞌchi iika chapime erakorepua, pahtewakao, puꞌka iinatukemiaoi suuwe eraparepua.
Nape Eesusia, naneꞌriapa ahpo ajawaria inatao, piiripi kuita uukaopua ahpo chokichi werapakao, chaanerepua puꞌkao:
—Noochitia kaawe eꞌreka uuka tetewamea kuitao, ki weruma ahpo eꞌrakao, noochi kaawe teereniameapua. Noochi kaawe teereniamepua, waꞌachitia kaawe teereniamepua, noꞌo Noonochioi. Waꞌa teesoo, puuu kiisi weruma ahpo tetewamea, epeche weruma tiiamekaitepua.
Waꞌa cheesoopua Eesusio, Waania chaanerepua:
—Muuua taamoo, taamo paaeriamemua aamo naꞌnaritomichio, aamo tehkiwachi kuꞌimichio tiame, nape teemea tapanara nayewatuka ohjoaio, aaata tetewaka teemea ki taamo ijinuwa, aamo teewarachi cheeka maꞌchipayame nanaarame reemoniwario. Taꞌomaka teemea puꞌkao, ki taamo ijinuwakopa.
Waꞌa chiiopa Waanio, Eesusia chaanerepua:
—Peꞌyachipua puꞌkao, ki taamo ahjama nokayai puuua, ki taamo naꞌara nokayamepua, ohsotia puuua taamo kuꞌyamepua.
Paikapi taawe toioiopua, Eesusi tewekachi mooenamiachio, Eesusia oisa teetoka mooenarepua Eerusarenio.
Nape pahchao, ahpo ajawaria uhjurarepua, ahpo cheꞌrepapuachi iꞌyamichioo, nuꞌuti mochiwachio, Saamaria weeechio.
Nape Eesusi ajawaria waꞌa mochiwachi eꞌenatioio uhjuratiaio, ki kaawe uuka tetewiretupua, Eerusarenichi siimpameko naneꞌrekapa. (Saamaria ohjoemea waꞌa teeka tetewirepua Eesusi uhjurariáo, ki ahpo kaawe uuka tetewamekapapua, Eerusareni tiꞌtijoerio.)
Waꞌa ikisaopua Saantiaoa Waania tiame, iꞌka inamusaa, chaachaparepua Eesusio:
—¿Ihtana iintotariapua puꞌkao Masitari, tewekachi naꞌi itatariarepua, ahjae kosimichiopua puꞌkao, Eeria Riosi nayewatura iintoriachitia waika ehkoriami taawechiamio?
Nape Eesusia waꞌa chaachapopao, kuꞌrika kaawe neꞌnepaka, teꞌyarepua puꞌkao chaaneka:
—¿Aaataai Riosichi paparamea, waꞌana erakometepua? ¿Kikosa aaata aamo naꞌara yoora, waꞌachi yoranare eemeai?
Waikao uumatorepua pirena mochiwachi cheꞌrepapuachi iꞌyamia.
Pooechi siimpoio aaataa, Eesusi naaepakao, chaanerepua:
—Paamira Eesusi, aamo ahjama siminare neeeai, ahkaoi aamo simiyachi.
Nape Eesusia chaanerepua:
—¿Kaawe inatakame muuua aamo chiiao? Keeochia, keeochikai iinuemepua ahpo kochimiachio, tuchikia tuchikikaio iinuemechi puai ahpo taꞌsowao, nape neee Tijoe Tijoetukamea, kihta iinuemenia ahkaoi noꞌo kochimiachio. Waꞌa tiiamekoio, ¿noꞌo ahjama siminariame muuua?
Piirechiopua tiame Eesusia, ahpo ahjama nokisiame inisiameo, chaanerepua:
—Noꞌo ahjama ihsiame enemitiapua, noꞌo Noonochi tehkiwa kuꞌisika.
Nape tijoea nehjiarepua Eesusio:
—Ejeꞌe waꞌa ikimane Paamira, nape iiweta pahchao, noꞌo noono kiterepakame, noꞌo toimitiapua wetemajimichioopua pehjio —cheerepua oowera waꞌa chaanekao.
Eesusia naneꞌriapa oowera waꞌa chiioopua puꞌkao, chaanerepua:
—Toipuapua puꞌka Riosiwichio wahjipakameka teꞌtiameo, aapoe nokimichiopua ahpo wahjipakame wetemajikao. Muuua ohso kaawe, pichiwa noꞌo Noono tehkiwachi teetonaresaa, noochitia teetomitiapua ohso kaawe, Riosi kaaweruma tuuyewarikamera tuuyetopuapua tiꞌtijoerio.
Piirechi tijoe pooechi nokisinioi natepatiamea, chaanerepua Eesusio:
—Paamiraa, siima neeeai aamo ahjama, ahkaoi aamo inisiachi kuꞌisimia, nape noꞌo puuyepuapua pehjio, noꞌo taꞌpechi aamo ahjama siimio, tuuyemichiopua pehjio.
Nape Eesusia oowera naneꞌriamekapa puuua, oowera waꞌa chiiamekopa puꞌkao, chaanerepua:
—Oowera waꞌa chiiame muuua, ki teꞌta noꞌo ahjama siminariaio. Muuua aaata yoomuameka tiiamepua, yoomoka ihtoai pukamina neꞌnepame, ahka aamo asimiachiche neꞌnetomitiapua ohso kaawe. Waꞌa tiiamea ki teꞌta neꞌnetoamepua ahpo asimichiopua inatariachi. Muuua pichiwa noꞌo naꞌnaritonariame enesaa, ki wekana erametemua aamo noꞌo ahjama simiao, waꞌa erasaa muuua, aamo pukamina neꞌnepameka tiiamepua. Waꞌa ikisaamua kaꞌchi iika noꞌo Noonochi teetomerimua, noꞌo Noono tehki yorakesikaopua.
Neipa piirechi taawechio, Apoe Eesusi Paamiraa, pahcha pukeri simiyachi ajawakaipua uhjurawa, eenechi uurepua neipamio, wahjachi tiꞌtijoe uhjurapuameo. Puuua, paika weerewa aampa oosa mariki tiꞌtijoe enerepua. Puuua puꞌkao, chaaneriaipua:
Waꞌa chaanesapaopua, oꞌokache uhjurarepua yooma mochiwachiamio, ahpo asimiachiamiopua, nape aampachi chaanesapa pehji:
—Kaawe aamo neesetoka naaju. Poꞌwachitia teꞌteretoame eemea, sapoorika teꞌteriame tiꞌtijoerichio.
Kihta iꞌtomeri eemea naatio: mokewario, toomioi, kaakaoi. Kaꞌte tehpe weripamitia pooechioi, teepotakaio.
Wahka taꞌpechi ajasisaai: “Kúíraaa, Riosichi paparame tiꞌtijoeri”, chaachapaka teepotapuapua waꞌao.
Riosi tiꞌtijoeri enesaa, kaaweruma aamo teepoteka aamo asipumapua. Ki waꞌa tiame enesaa, ki aamo nehjiamapua.
Aaata taꞌpechi ajasitetiai, waꞌache mochisa checherepasa uumatopuapua waꞌao. Kooameoi, kihta chanika koꞌkopuapua, koꞌkosa iijiwa kiatiaio, ihchi iijipuapua. Tekipanaka oiyamea, koꞌkoteniamepua.
Wahka mochiwachi ajasisaa, ihta kooame kiatiaa koꞌkopuapua.
Waꞌa kokoriame mochisoo, sautesaapua, chaanepuapua: “Riosi yeꞌkaria epeche waapi enetoamepua, Apoe Teꞌta Yawichi aamo sautena.”
Nape ahka mochiwachi ajasitioi ki nakitiaa, maꞌchi puuyasapa uumatopuachio waꞌasi, ahpo tarachi pechichisaopua kaakao, chaachapasa uumatopuapua:
“Aamoo taamo waꞌinekopao, weꞌe moorewaraoi taamo kaakachi chukipakame, taamo pechichisa uumatoma teemea. Nape naneꞌremitia eemea, taamo Riosi kaaweruma tuuyewario, amochi uꞌparia aamo nayewetioopua, Riosie newipameriko enerio eemea, ahpo yawichituwachi mochimeri enerioiopua.”
Iꞌkao, kajusaapa tuuyekao, chaanerepua ahpo uhjurapuameo tiame:
—Puꞌka taawechi Riosi katewiachio, puꞌka mochiwachio ki aamo nahkeriopao, Riosi kokosaria, epeche teeremiitepua puꞌkawichioo, ki Sooroma mochiwari ikiriachitia.
Waikao Eesusia, ki eꞌwaka mochiwachi mochikame inatepakao, cheerepua puꞌkao: “¡Áii muuu Korasini mochiwachi mochikame! ¡Áii muuu Weꞌsaira mochiwachi mochikame tiame! Yooma puuu amochi peenia tiame noꞌo iintoriao, Tiiro mochiwachi iintokame enesoopua Siironi mochiwachiopua tiame, ki ehpesi suuwe erapamii puuua, napisochi yasipamii puuua, sosotiame wisasori wakirataka, ahpo tatakoririao, suuwe erapakapa.
Nape aamo waꞌa noonoriawichioo ki kaꞌkarumao, epeche weruma enemera Riosi kokosariopua, ki Tiiro mochiwachitia, ki Siironi mochiwachitia tiamea.
Muuu Kapenau mochikameai, ¿tewekachi uumpameri maaena eemea Riosieo? Kaꞌii. Ohsotia ki wahjiame ruhjiniachi ihpapapuame eemea, ki teesa aiwaniachi.”
Eesusia eenechi naewaka puꞌka paika weerewa aampa oosa mariki ooka ahpo uhjurameri, chaanerepua:
—Aamo noꞌo uhjurari keepuamea, noꞌo keepuamepua; ki aamo nahkiekamea keepukao, ki noꞌo nahkiekamea keepukao; puuu ki noꞌo nahkiekamea keepunarekao, noꞌo Noono iꞌka weeechi noꞌo uhjuraria, ki nahkiekamepua keepunarekao.
Neipaopua eenechi eꞌenasaapua puuu paika weerewa oosa mariki aampa ookaa uhjuratiame, tisiwa kaawe erakokaopua, chaachaparepua Eesusio:
—¡Paamira, ki teesa peenia teerekapua tamochio, reemonioai aamo teewarachiche cheesochepa, taamo eꞌwekamepua puuyachaniaa tiꞌtijoechio!
—Ejeꞌe —cheere Eesusia—, pichiwapua teware eemea Satanasi kuꞌkuyao, Satanasionia, tetewakamenia tewekachi oꞌinia ipatiameo, suꞌwerichitia wichikameo. Puuu kuꞌiwaripua, iꞌwa weeechi ohjoamea.
Neeea aamoo, utewari kiꞌyakamepua kiꞌyao, pukaeo, puꞌka seepurawa Satanasi utewari newitomichiopua; sayaweoi aamo kiꞌkitioio, kaꞌchi aamo ikimichiopua, machirie kiꞌkitiaiopua, kihta saaemichiopua koꞌkoameo.
Nape waꞌa teꞌtiai noꞌo utewari yahcheriaieo, kaꞌte pukaekamera aamoo oijeramitiapua, ohso kaawekamera aamo kaawe erakopuapua tewekachi mochimerikapapua Riosi yeꞌkarichi, aamoopua teewarao, Riosi iyotaperichi iyotetiamekapa waꞌasi. Puuukamerapu, epeche nateyameraa, aamowichioo.
Puꞌka waꞌapichio Eesusia, tísia peenia erapaka Riosi Riosiwarieo, cheerepua ahpo Noono tewekachi kahtiameo:
—Cheriwema Noꞌnooo, yomatiame itapiti iintuame teekorao, yooma tewekachi iintuameopua, yoomatiame weeechi iintuameopua tiameo, tísia kaawe iintoriopa aamoo, yooma aamo yeꞌkarichi muiniamechi simiyameo, aamo noriwi teeweriopa aapoe ahpo pepeniwachichee pahtenariameoopua; nape nuꞌnuntika teꞌtereriame amochi itaka, aamo yeꞌkariwachi simiyame pahtenarewao, kawiyame maꞌchitakamemua puꞌkawichioo. Ejeꞌe Noꞌnoo, waꞌa iintokame muuua, waꞌa tiiame inatakamekapa.
Ahpo Noono ahjama nayewasaapa, yooma ahpo keepuameo, chaanerepua:
—Yooma ihta itapiti iintuameo, yooma kiatiamenia noꞌo Noonoeo. Noꞌo tiiao, aaataai ki noꞌo machiyamepua, noꞌo Noonoche teꞌpa kahtiame. Noꞌo Noono tiiaoi tewekachi kahtiameo, neeeche naneꞌriamepua puꞌkao, apoe teꞌta Taanarache, ki aaata piirechi. Neeeche puuua tiameo, noꞌo Noono machinariameo, machitiameraa.
Waꞌa cheesaapa ahpo ajawariamechi kuꞌrikao, chaanerepua, aapoechewichioo:
—Kaawechupena eemea, tetewani eemea ehpe noꞌo ihsiao.
Muuwaeme ehkoriami Riosi nayewaturaa, iꞌka aamo tetewa tetewisaapua, tísia kaawe erakomiipua, aapoe tetewapa iꞌkao, aapoe inamuapua tiame iꞌkao, nape waꞌatia ki tetewarepua.
—Masitari, ¿ihtana yoratania ahsepanariaa, ki wahjiame ahjaniameo?
Eesusia nehjiarepua:
—¿Achini cheeka iyotetiamepu naaju, Moise nuurariaa? ¿Ihtana pahtena muuua puꞌkao?
Moise nuurari masitaria, nehjiarepua:
—Waꞌao chaanipua: “Apoe Teꞌta Paamirao, nakika tetewipuapua, yooma aamo iikae, yooma aamo utewaeopua, yooma aamo inatarie; aamo piirechiopua, aamo waꞌapi nakiyachitia, waꞌachitia nakipuapua puꞌkao.”
—Waꞌatepua, kaawe nehjiakamemua —chaanere Eesusia—. Puꞌka teresaamua, ki wahjiame ahjamamua —chaanere Eesusia.
Waikao, masitari tijoea puꞌkao, waꞌa ihsiame eꞌrapaopua, kaawe iinatukerepua Eesusio eenechi:
—Puuu noꞌo piirechia, ¿aatanajuarepua?
—Keepusao naaju —chaanerepu Eesusia—. Nee. Aaata tijoea Eriko simiriataipua, Eerusareni pooechitu, nape pooechi ihtoaiopua, aaata nanaaramee wepiretiatapua, kiiya mukukame toaka. Waꞌa yorasaapu, yooma ichikoneretiatapua, ahkasioi wisasori ahpo chuchatoaoi.
Ehjepamio, aaata neeseriosiai puꞌka waꞌapichi pooechi ihtoriataipua, nape waꞌa poꞌyame tewakaiopua, ikicha uꞌmatoriatapua, kiisi kuꞌipasa.
Reewi tijoeai waꞌami uꞌmatoaio, waꞌachi iintoriatapua tiame ikicha uꞌmatoka.
Nape piirechi tijoe Saamaria eenamea, waꞌami uꞌmatoaio, waꞌa poꞌyame tewakapaopua, tesiwa eꞌrepariatapua.
Ihjia, apechunaka sowijiyoi chuhcheka iꞌyowesaapua, itapiti aakorieme chuhchekaopua tiameo, puureriatapua puꞌkao naꞌituriachio. Waꞌa ikisaopua ahpo yaasetoachi tekitokao, mochiwachi iꞌtoriatapua, cheꞌcherepaniachio, waꞌa cheꞌrepariatapua inatekao.
Puꞌka meereo, ooka toomi maꞌchipasao, waꞌa cheꞌrepaniachi teekorao, kiꞌyariatapua cheekao: “Ía, epeche nateyame enesoo aamo inateriao iꞌka tijoe, eenechi eenaio aamo natetemane. Waꞌa cheesaa, uꞌmatoriatapua.”
Waꞌa tiame nayewesaapa Eesusia, puꞌka tijoe masitario, iinatukerepua:
—¿Achini tiamera ihji paika uumatokamea, kaawe iintorepua ahpo piirechio?
Waikao masitaria, cheeka nehjiarepua:
—Wee, neeea tesiwa eꞌreka kuꞌikamera maayamenia —cheerépua.
—Ejeꞌé —chaanere Eesusia.
Waꞌa cheesaopua:
—Waꞌachi iintomitia muuuai —chaanerepua.
Piie taawechi Eesusio, Eerusareni simiyoiopua ahpo ajawaria ahjamao, paikapi mochiwachi asisisoopua, aaata Marata tewaniamee tetewiretupua. Puuu oowitiamea, ahpo taꞌpechi paajuterepua puꞌkao, Eesusi ajawaria ahjama, ahpo taꞌpechio koꞌkomichiopua.
Marataa ahpo taꞌpechio, ahpo piini ahjama ohjoeme eneriaipua, Maaria tewaniame. Puuu Maariaa, Eesusi chokichi yasiparepua, Eesusi nayewa keepunaria.
Nape Marataa, tísia eerina ihsiapapua weeka itapiti yoorakao, chaacharepua Eesusio:
—¿Kaꞌchi eꞌranimua noꞌo piinio ki noꞌo kuꞌioio, piineri noꞌo tehki ihsioio kooame yorakao? ¿Ki noꞌo kuꞌinuretaremua noꞌo Paamira?
Nape Apoe Paamiraa, nehjiarepua:
—¡Aa Muuu Marataa! ¿Tahpitika eꞌramemua itapitichio?
Piiripi waꞌapipua, itapiti tísia tahpitika erapuamea. Maariaa, puꞌkakamera uunarerepua puꞌkao, puꞌkao, aaatae ki uꞌyemetepua.
Seenepi simikame Eesusio, tewekachi kahtiame ahpo Noonoma nayeoio, iꞌka kajusoopa nayewakao, ihji teꞌta Eesusi masitiaa chaachaparepua Eesusio:
Eesusia chaanerepua waikao:
—Aamo Noono nayewenariaa, eee chaachapapuapua:
Muuu teꞌpa kahtiame Noꞌnoo, aamo teewaa, teꞌta tísia iyoriniame enemitiapua.
Iꞌwa weeechi enamitia muuua, aamo yeꞌkari yasipatemiao.
Aamo eꞌra ikimitia weeechioi, teꞌpa tewekachichitia.
Soparame taamo kiamitia kooame senepi taawechi.
Taamo tatakoririao cheriwepuapua,
taamo cheriwiachitia taamo naꞌara yoorameo.
Kaꞌte taamo tooa ki kaawerumachi taamo ruhjimichioo,
taamo newipatemitiamua pukachio.
Waꞌa cheesaapa Eesusia, cheerepua tiame Riosichi itaniameopua, iꞌka waꞌachitarichi aaata iintoriachitia nayewaka, eee cheere Eesusia:
—Aaataa, aaata ahpo piirechi taꞌperachi eenariataipua naasipa tukaomiahka. Puuua waꞌa eenakao, chaaneriataipua puꞌkao: “Noꞌo reewemitia ookapioi paani.
Noꞌo taꞌpechi eenakapu aaata poorosimiame, koꞌkotemo oꞌrane puꞌkao noꞌo taꞌpechi cheꞌrepamiopa, nape kihta iinuekane noꞌo koꞌkotemiao.”
Taꞌpechi reweniamea, pichiwa nehjiatarepua nehjiao, nape eee cheeka: “Kaꞌi, ki werisime eꞌrani neeeapa, yooma yeetepakame teemeapa waꞌasi, kukuchiai, yooma kokochika peꞌtiamepua waꞌasi. Ki werisinare neeea, aamo kiamiaio.”
Nape reweka itayameo utewa chiiopao, ki kichiwa cheemichioopua, rewemapua ohso kaawe, ki suuwe eꞌraka eꞌrarioipua, tísia tukao eenakao.
Nape Riosia ki aaata nahsinepameaapapua, aꞌchitia keenakooi aamo apochi eenakoiopua itapiti itanemiaopua, naasipa tukaokooipua, aamo kaawe eꞌreka kiamapua. Iꞌyamitiapua, teimapua waikao. Yeetarachi chochoka sisinamupuapua, wahjonepuamemua waikao.
Yooma waꞌa teeka ihta keenakooi itayamea Riosichio, uutepuamepua. Riosichi itasaa, kiapuamemua. Riosichi iꞌyasaa, teimamua. Riosi yeetarachi aamo sisinamusoo, aamo yeetapumapua.
’¿Naakona aaata noonoraa ahpo taana paani itasoo, tehtena kiamapua? ¿soꞌchioi itasoopua ahpo taanao, siinoioi kiamanapua?
¿kaꞌwaoi itasoo ahpo taana, machirioi kiamanapua?
Weeh, aamoo tatakoriamekoi kaaweruma kiꞌyame enesoopua aamo tatanao, ¿ki kehkisa epeche kaawe eꞌraka amochi enanaretare Riosia, amochi yasipamiaopua Riosiwarie? Waꞌa iintomeri aamo Noono tewekachi kahtiámea, yooma aaataoi apochi yasipamichio ahpo Riosiwarie, apochi enapaka itaniamechio.
Senepi simikame Eesusia, tijoe yachapate puuua, reemonie niꞌopakame. Ihji reemonieme niꞌopakamea yachapasaapa, maꞌchipasetiaopua reemoniwario, nayewasirepua. Iꞌka waꞌa iikame tetewakame tiꞌtijoeria, tísia peenia eraparepua Eesusichio, waꞌa iintokopa.
Nape ookapi puuu tetewikamea, chaachaparepua:
—Áaa, Weseu yahchamekapa apochi, waꞌa ihsiamepua, puꞌka waꞌapi reemo noonora utewarie.
Nape wahjachi tiꞌtijoe tiamea, ki pichiwa utewarieme maayameopua Eesusio, puꞌka ahpo iintoriaopua reemo maꞌchipaka, itapiti ki maaenari itarepua iintomichioo, teꞌpa eekachi teteipua tiiame.
Nape Eesusia, naneꞌriapao, Weseu utewarie ihsiame maaeniao, chaanerepua:
—¿Achini teeka nasiwata Satanasia ahpo waꞌapi? Aaata ahpo ijinuwa ahjama nasiwasaa, ¿ki yooma ahpo waꞌapi soopatarepua? Aaata taꞌpechioi, ahpo tatanachi waꞌapi nasiwasaa, ¿ki ahpo waꞌapi taꞌpechio, yooma ahpo koꞌitarepua?
Satanasiai, ahpo waꞌapi ahjama ijinuwa nasiwasaa, waꞌachitia ahpo waꞌapi soopamapua.
Eeme waꞌapiai, tiꞌtijoeri puuyacho tuusaa reemonio, ¿ihtana utewarie puuyachame eemea? Riosi utewarie chaachapasaa, ki pichiwaniamea noꞌo chaachapao.
Nape noꞌoo, Riosi utewarie puuyachame enesoopua Satanasi reemoniwarioo, Riosi utewarirakamera ihsiamepua. Waꞌatiao neeea, Riosi utewarie Riosi yeꞌkari iintapame neeea, pukae inisikao, Satanasio newitopakaopua.
Nape piirechi tijoe epeche utewaeme enasoopua ki ookapi aataekao, puꞌka taꞌperachi iinueka uꞌyemiao, newitoka yooma uꞌyemapua puꞌkao. Waꞌa iintosaapa puuua puꞌka newitoka uꞌyeriao, ahpo iintonaria iintomapua pukaeo. Weeh, neee Riosie Tijoe Tijoetutetiamea, puꞌka Riosi teꞌta utewarie eenakamenia, Satanasi yeꞌkari utewarira puipamia.
’Yomatiame aaataa ki noochi ahjama teꞌteriamea, noꞌo seepurawapua. Ki noꞌo kuꞌika Riosimina upapameaapua tiꞌtijoerio, noꞌo mamajochakiame puuua, ki noochi enepamichio, puꞌkao ki noꞌoeo chiꞌrípamichio.
’Aamo inateka mochitomitia eemea, puꞌka Satanasi reemoniwachio. Ihji Satanasi reemoniwaraa, tijoechio machenasaapua, oowera wahka ooruchi oiyaipua aaatachi ahpo pakimiachi iꞌyakao; ki ahka tewisaapua pakipuachio, erapamapua: “Noꞌo yasariachio kakupakaipua, ohso kaawe waꞌakamera siimania eenechio.”
Waꞌao waꞌapitia kakupa tiio tewisaapua, ki waꞌa Riosi Riosiwarie eina teeresoopua ahpowichio waꞌao,
ehpeche oowisani epeche ki ahpochitia nanaarame Satanasi reꞌremoniwa paajutesaapua, eenechi waꞌa pakimapua. Waikao puuu tijoea oowitiameoiopua, epeche ki kaaweruma enepameripua, ki keꞌchu ahpo teereriachitia.
Iꞌka waꞌa tiame nayeoio Eesusio, piiripi oowitiame waꞌachi ihsiameai keepukao, sisinarepua cheeka:
—¡Aamo naawatekamea, tísia kaawe eꞌramejuarepua, puuu aamo chiiteka weripatekamea!
Eesusia chaanerepua puꞌkao:
—¡Teꞌta kaawe erakoamea, naati puuúa, Riosikamera eꞌweka mochitoamera, puꞌka chiiakamera keepuamera!
Waꞌa ihsioi Eesusio masitekaopua pehjio, tiꞌtijoeria epeche epecheche enetorepua napawikao, tísia muuwepakaopua Eesusi norikameo. Waꞌa iikopa waꞌao, Eesusia, oꞌinerepua masitekao. Puuua chaanerepua:
—Ehpe taawechiami tiꞌtijoeria, teꞌta noꞌo peenia ihsiwae itayamepua noꞌo naaniatiwao. Nape ki tetewitepuamepua waꞌasio noꞌo naaniatiwaopua noꞌo peeniasiwaeo, naatiche enemeripua noꞌo naaniatiwaa, Oonasi ikiriaka tiiame, enemeripua puꞌkawichioo, noꞌo naaniatiwaria.
Waꞌachitiao ehkoriami Oonasi ikiriaa, ehkoriami Níniwe taawechiamiwichio eneriamepua naaniatiwario, Riosie waꞌapi uhjuraria ahpo maꞌchitameopua, waꞌachitia ehpiami taawechiami neeeai apoe waꞌapi Riosie uhjurakamepua ahpo maꞌchitario, ehpiamiwichio noꞌoo tiꞌtijoeri nayewemichioopua. Puuu enemeripua naaniatiwaria, aatanakoo teꞌta noꞌo maꞌchitamea, noꞌo Noonoo noꞌo mukukoio, eenechi noꞌo ahjaterioio.
Wahka ihtoriachi Riosi tiꞌtijoeri teꞌta katewiachio, puuu yawichi oowitiame Tetuyachi oꞌinia eenakamea, Saromoni teꞌta peenewari machiwari neꞌnemia eenakamea, teꞌta wenejimeripua aamoo, ehpe taawechiami mochiriameoo. Waꞌa iintomeri puuua, kai waapi oꞌinia eenakamekapa Saromoni tísia peenewari keepumiao, eemeo ki ahpo iintoriachitia teꞌteriopa, noꞌoo epeche weruma tiiariemekoio ki Saromonichitiao, noꞌoo tísia aamo chokichi oioiopua, kiisi noꞌo ewakoamekopua noꞌo aamo masitiao, kiisikoio, noꞌo keepunarekao.
Waꞌachitia Níniwe ohjoekameai, aamo wenejimapua tiameo, Riosi teꞌte tiꞌtijoeri katewechio. Waꞌa noonoimapua aamoo, tísia pichikeriapa Oonasi cheeriaopua, aamoo, kiisi noꞌo pichikeriamekopa noꞌo masitiao, noꞌo epeche tísia weruma tiiariemekoipua, ki Oonasichitia.
Waikao Oonasi ikiria teereria nayewasaopua, taamo weerewarachi tiia nayewakapua iꞌka waꞌachitarichio, eee cheekao:
—Tahjeraa, ki noriwi weraniamepua itapiti teereo, teꞌpa weraniame ohso kaawe, weeresi uutapamichiopua, waꞌa enapameopua uutapemichiopua.
Puusia, tahjeraka tiiamepua taamo weerewachio, pukae tetewiniamepua teꞌta kaawerumara pahtewario. Kaawerumache aamo inatame enesoo, puuu tahjewaa amochi tajimeripua, kaawerumachiche aamo oiteka. Nape ki iꞌka masitewa kaaweruma pahtewari uusaamua, ki kakupachi oimamua, tukapachikamera.
Waꞌa teesoo, kakupachi mochitonariaa, ki toipuapua choipamichioo, puꞌka kaaweruma pahteriaopua, amochi uuriao. Ki waꞌa teeresaamua, tukapari enemamua amochio.
Yomachi amochi uutapame enesaamua, kihta kiꞌtiameomua noriwi ihsitiameo, kaawerumache enemamua waikao amochio, yooreminao, aamo itapiti tahjerae, uutapaniamechitia.
Eesusia kajusoopa waꞌa naewakao, aaata parisero tijoe ahpo taꞌpechi paajuterepua, ahpo taꞌpechi koꞌkomichioopua. Eesusia, puꞌka parisero taꞌperachi asisaapapua, chitokae poiparepua koꞌkomiao, wahjachi ahjama koꞌkomiao.
Nape pariseroa, ki paanikoriamekopua Eesusio koꞌkomia, Moise nuurari nokiwachitiao, iinatukerepua: “Achina tiiachipa ki paanikokamua koꞌkomiao?”
Waꞌa chiiopa puꞌkao Eesusia chaanerepua:
—Eeme parisero tiꞌtijoea, aampache kaawe pakoyamepua pehtorio, nape yooreminao waꞌatia toayai, ki papakotiame. Waꞌache teꞌtiame eemea yooreminao, ki papakotiamechitia, aamo yooreminao eemea, pochikame kahtiame eemea, ki kaawe noonoitiame ichikoka, yooma ihta ki kaꞌkaruma tiame.
¡Ki ijinatame eemea! ¿Ki naneꞌriame eemea, maꞌchi weerewa netekameo, yooremina tiame neteriamekopua? ¿Ki naneꞌriamekosa eemea, maꞌchi ahpo weerewachi papakoamea, ahpo yooremina tiame papakomerikopua?
Pukaepa eemea, tiopachiwichio toomio nehjaio, iikachi kaaweruma eꞌraka kiapuapua, ki tiꞌtijoerikamera, aamo kaawe eꞌremichiopua. Waꞌa nokisao eemea, yooma piipateka enemii eemea, yooreminao, maꞌchio tiameo.
’¡Áii eeme parisero tiꞌtijoea! Eeme oosa mariki simiyame poanatakiame Riosiwichioo, yooma ihta aamo echaria iꞌipaopua, meenta saawaraopua tiame, ruura iꞌyowiopua tiame, yooma ihta rahtatiame koiꞌwameopua tiame, nape waꞌa nokakai eemea, ki tesiwe eꞌriame eemea tiꞌtijoeri ichikoekao. Waꞌa teꞌtiapa eemea, maꞌchiame tiiame eemea, ki pichiwa nakiyamekopua Riosio. Ki ichikoka mochitomete eemea tiꞌtijoerio, puꞌka Riosiwichio poanatakia kiꞌyariwaoi, ki toaka kiatoka.
’¡Áii eeme parisero tiꞌtijoea! Eemea napawikarichio, teꞌta weruma teerewame mochipachi moomochikonariame, ahpo yooreka teteipuawichiopua tiꞌtijoerieo. Pooechi ohjoiopua eemea, yooreka teepotejeranipua.
’¡Áii eeme wahjipame toaniachika teꞌtiame, waꞌami uumatoame tiꞌtijoeria, tísia eiwepuatiachi tekeyame ki waꞌa tiame maaekaopua teereo.
Waꞌa chiiopa Eesusio, piiripi puuu Moise nuurari masitaria, chaanerepua Eesusio:
Nape puꞌkao tiame Eesusia, chaanerepua:
—¡Áii eeme iyoteri tiꞌtijoeai! Uꞌmatoka pehtiame iyoriwa yorapuameopua tiꞌtijoerio, Moisetaru nuurari chiia naꞌroakao, aamo waꞌapioi, kiisi kajume tiiaopua iyorikao.
’¡Ai eeme!, ehkoriami Riosi nayewatura wahjipakame toatiachi tosawiamea, teꞌta nakiriamechitiapua puꞌkao. Nape puꞌka Riosi nayewaturao aamo waꞌapi ehkoriami mochiriame koꞌyakamekoipua puꞌkao.
Waꞌa teꞌterekao eemea, kaawe eꞌriameka nooka eemea puꞌkao, puꞌka koꞌyariopua, ehkoriami Riosi nayewatukameopua, puꞌka wahjipakame toatiachiopua, senepi paaumparichi tosawesikaopua.
’Pukaepa Teꞌpa Kahtiame Noꞌnoa, naneꞌriapa puuua ehkoriamio, cheerepua: “Waꞌa uhjurenane noꞌo nayewatura, neipa noꞌo ajawariaopua tiame, tuuyetumeri. Puuua, koꞌipuamepua ookapio, wahjachio naꞌara yoramia, naanaripuame.”
Waꞌa nokayamekapa eemea, waꞌachitia ki kaawe noonokame eemeai, aamo ehkoriami noonowiriachitia. Yooma ehkoriamisi oꞌinia Riosi nayewatura koꞌitiameopua,
Aaweri yasaria taawechi oꞌinia, ahkasi Sakaria ooka Riosi iyoriwa tepawetiachiami uꞌmatoi meritiachisi koꞌitiameo, yooma eeme iꞌka ikitiamewichioo, teꞌta Riosi kokosariraa, amochi wichimeripua.
’¡Áii eeme Moise nuurari maꞌmasitari! Tísia kaawe naneꞌriai eemea, achini teeka kaawe mochitopuame Riosichio, ki waꞌa teꞌtereka mochitoamepua. Waꞌa teꞌteriameai eemea, ki toani eeme wahjachioi, kaawe teꞌtereka mochitomichioopua puꞌkao, Riosichio.
Waikao oꞌinia, parisero tiꞌtijoea, Moise nuurari maꞌmasitaria tiame, nekaweka tetewarepua Eesusio. Waikao oꞌinia waꞌanao, ki taꞌiria yahcharepua Eesusio, muuwaeme itapiti iinatukeka,
ki kaawe chaachasoopua puꞌkao, chapisa wenejimiipua teꞌta isaeri paꞌpamirachiopua.
Piie taawechio ki ookapi napawioiopua, ahkasi apochi momotochikao, Eesusia waꞌa eꞌnakameo, oꞌinerepua masitekao. Pahchao oꞌinerepua cheekao:
—Eemea aamo inateka mochitopuapua, puꞌka parisero tiꞌtijoe masitiao, kaꞌkaruma masitiameka chaachapameopua ki kaꞌkaruma erakoka masitiaio. Puuu masitiaa, rewaruraka ikiyamepua, tiꞌtijoechi muꞌipakao.
Puꞌka ahpo masitiai ki yooreka mochitoaa, noriwi noonowiriaopua tiame, teꞌta Riosi katewiachi taawechiopua, yooma maꞌchitapuaitemeripua. Kihta waꞌatia itipipuaitepua, ki naneꞌrekao Riosieo.
Waꞌachita eemeai waꞌachi teꞌteriame enesaa, yooma noriwi aamo nayewariaa, yooma noriwi aamo noonowiriaopua tiameo, maꞌchiachi toapapuamepua puuua maꞌchitakao, taajenachi. Waꞌachitia puuu, yooremina yeetaeka ihchi naewatiameai, karijampa weripaka, maꞌchitaka sisinamuniameka teeremapua.
’Pukaepa neeea aamoo, noꞌo kaawe eꞌriao, aamo chaanenane, kaꞌte seeweka tetewamua ihta tiꞌtijoerio, aamoo naꞌara yooroiopua, aamoo ahkasi merinarioiopua, aamo waꞌa chaachapaiopua, kaꞌchi yorameripua aamo iikao.
Nape neeea aamo chaanenapua aatanakamera seewemerio: puuua Riosipua, Apoe taamo Noonokamera tewekachi kahtiame. Puꞌkakamera seewemeri ki kaawe noonoikamea, puꞌkao Apoe kokosariao, taamo iikachikamera kokosamekopua puꞌkao, teꞌta kokosarichi ihpapamaopua, ki wahjiamesi tajayachiopua naꞌi, waꞌa ki wahjiamesi aiwaniame teeremiachi. Pukaepa Riosichikamera iyorika mochitopuapua, ki waꞌa tiiame Riosi kokosari ikimichiopua amochio.
’¿Tuchikina kehki nateyame eemea? ¿Ki ooka toomichi waꞌapi nehjiwamepu mariki tuchiki? Nape kuꞌita kehki nateyoi Riosia, ki natakepamepua puꞌkao. Ki kuꞌita epeche nateyame eemea Riosiwichio.
Eemea ki teesa nakiwamepua Riosieo, ahkasi aamo kuupaoi kehkitaka neꞌneka.
’Kaꞌte suuwe erapa noochio, aaata tiꞌtijoerichioi. Aaata noomina ahpo maꞌchitame tiꞌtijoerichio, neeeai Tijoe Tijoetukamea, noomina teꞌterio maꞌchitamania puꞌkao, noꞌo Noonochi tewekachi kahtiamechiopua, yooma noꞌo Noono tewekachi kuꞌiwari, tetewachiopua tiame.
Nape ahpo waꞌiname tiꞌtijoerio, ki noomina teꞌterio tuukao, waꞌachitia neeeai, noꞌo waꞌinemapua pukachio noꞌo ahjama teerewao, yooma noꞌo Noono tewekachi kuꞌiwari tetewachio.
’Noꞌo chiia naꞌarekamea, Riosieo cheriweme tiiamepua pehjio, nape aaata Riosi Riosiwarie ahpo nayewenia ki eꞌwiame enesaa, kiisi cheriwepuame puuua Riosieo, kiisi eꞌwekapa ahpo nayewia Riosiwario.
’Nape noꞌo ahjama teꞌtiamea, wahka iꞌtotiaipua isaeri napawikarichi wenejikao, kaꞌchi eramitia eemea, aamo nehpupaka nehjiamiao,
puuu waꞌapi Riosi Riosiwari amochi yasitoame, ihsimeripua aamo kuꞌika nehjiatekao, aamo wenejiwa iinatukewao.
Eesusi masitioio, piiripi waꞌachi keepuamea, senawato chaacharepua Eesusio peyachi, eee cheeka:
—Masitari, noꞌo kuꞌika chaanemitia noꞌo paꞌchio, taamo noono tooeria mukukao, naachutamichio.
Nape Eesusia puꞌkao, nehjiarepua:
—¿Aaataekona weratiamenia puꞌkawichio aaata nayewemichioo?
Waꞌa cheeriopua puꞌkao, Eesusia cheerepua yoomao:
—Aamo inateka mochitopuapua, teꞌta ikotuwachi simiyameo; taꞌiria mochiniamea, ki itapiti teꞌta iinueniamepua.
—Aaata tijoe ahpo echariachio, ki ookapi paarasatiamea, ki ookapi apechunamiapa iꞌipario,
eꞌrariatapua: “¿Akatia katewetane iꞌkao? Ki iinuene ahkao.”
Ehjepao erapariatapua: “¡Aa! Naꞌsonamane naaju noꞌo iꞌipari toaniachio, epeche weruma ajawamane ihsisao, puꞌka noꞌo iꞌipamiao, yooma ojowimichiopua waꞌao.
Waꞌa iintosapaonia, chaanemania noꞌoo: Nee, tisiwá paarasatiame muuua, ki kuꞌitapisiwichio. Resipusa ehpeo, taꞌiria koꞌkósa, taꞌiria iijísa, pahkoteka puꞌséresa.” Waꞌasa chaniriatapua.
Nape waꞌa eꞌrariopua puꞌkao, Apoe Riosia chaaneriatapua puꞌkao: “Kiisi inatame muuua. Waꞌa eꞌrakamekapa muuua, ehpe tukao mukima muuua. Puuu aamo paarasatiaa, piirechi aaataoi, kiapuame puuua”, chaaneriata Riosia.
Waika ahpo keepuameo, chaanere Eesusia:
—Waꞌa ikiyame puꞌka tijoechi oowitiamechi tiame ahpochewichio erakoamechio, ki nakika mochitoamechiopua, Riosichikamera paarasario.
’Pukaepa aamo chaanena neeea, kaꞌte epeche erako eemea, aamo koꞌkometiowichioo, aamo chuchamiaoi wisasorio.
Teꞌta pichiwa ahjaniamea, ki kooamee ahjaniamepua, wisasoriai, chuchaniameo.
Tetewame eemea kaarachio, ki echayameaipua, ki iꞌipameoipua, ki nuutiameaipua koꞌkopuameo, tewiteniamepua Riosieo koꞌkopuameo. Riosiwichioo eemea, epeche nateyamepua, ki ihta tuchikichitia.
¿Aatana eemea tahpitika eꞌrai iintonaria, aamoe waminatamua aamo ahjario, piire taaweoi ehpecheo?
Kaꞌchi iika waminame teeresaamua aamo ahjario piie taaweoi, ¿achini iika puꞌka aamo tahpitika eꞌrarieo, kiamamua ihta aamo ahjariwachi nakisimiaopua, ihtoriachisi taawewichio? Ohso kaawe Riosichi paparapuapua puꞌkao, aamo nakika yasitoao.
’Neꞌnemitia toꞌiwe seewarao, tísia peeniatiamekopua puꞌkao, kihta tekipanameaipua, kihta ikutamekoiopua ahpo peeniatiame teerepuawichioopua. Waꞌa tiiamepua. Saromoniai yawichikaipua, ki epeche peeniatiame wakiratakamepua, ki puꞌka seewa tísia peeniatiamechitiao.
Riosio, toꞌiwekoipua puꞌkao, tísia peenia tiame teewiame enesoopua puꞌkao, ¿kehkisa epeche aamo wakiratetarepua, yooma kiatarepua itapiti aamo nakiwiaoi?
Pukaepa ki teꞌta erakomete eemea, aamo koꞌkomiawichioo, aamo iijimiawichiooi.
Puꞌka waꞌa tiiameo, ki Riosichi teꞌteriameche waꞌa erakoamepua. Nape aamoo, Riosi taamo Noono tewekachi kahtiame naneꞌriamepua aamo itapiti nakiweka mochitoao, apoe aamo ihsiamepua aamo kuꞌikao.
Waꞌa teeso eemea, Riosi neesetowachi mochitonarepuapua, puꞌkakamera nakika yooraka mochitoka, apoe ihsiamekopua yooma ihta aamo nakiwia kiꞌyakao.
’Aamoo noochi paparaka mochitoameo, tísia nakika yasitoamenia, noꞌo pupuku poꞌwachitia neesetoka tetewamekopao, kaꞌte seeweka mochitomitia eemea Satanasio, ihtaoi ki kaaweruma aamo naꞌara yoranarewao. Aamo Noono tewekachi kahtiamea, tísia kaawe aamo neesetonariamepua ahpo yeꞌkarichi mochipuawichioo, tísia puꞌsereka waꞌa tiiame eꞌrariapa.
Nehjitiame maaemitiamua yooma aamo iinuekaopapua. Riosi tooemitia puꞌkao, ahjae ihsimichiopua puꞌkao, aaata kiamichiopua ahpo kianariao, kuꞌipuame nakiyameo. Waꞌatiaomua, tewekachi nuutepanimua, kakupa, kaꞌchi ikiyachi, ki yemipachi, kiꞌtiachioipua ichikoameo.
Aamo maayachi aamowichio nateyame iinuwao, waꞌa yasima muuuapu aamo inatario, waꞌa kahtiachitia aamo iikaopua.
’Kaꞌte kochika mochimitia eemea, ohso kaawe pusakame mochipuapua,
aaata ahpo teeko neewiwachi enameri puuyamechitia teꞌterepuapua, enasoche yeetapukepuawichiopua pakimichioo.
Tísia peenia erakotariare ahpo teeko yorakiamea, waꞌa teꞌteriame tewitiapua ahpo teekoeo. Teekoraai tísia kaawe eratarepua tewisaa, teekoraai tísia kaawe eꞌreka ajawemeripua kooameo, koꞌkopuawichioo.
Ahpo teeko naasipa tukaomi ahka eenakoio, tísia kaawe erakotarepu ahpo teeko yorakiamea, paꞌa marikarowa ahka eenakoio.
Eesusia iꞌka waꞌachitari masitewari chaanerepua tiameo: “Aaata petechi teekora naneꞌriame enesaa, achini keenako ahpo ichikuepuameo, puꞌka keenako ki kochika yasimiipua, ki ahpo ichikuepuawichioo.”
Waꞌachitia eemeai, puꞌpusame mochitopuapua ohso kaawe, senawato enamaoi neeea, aꞌchitia keenakooi.
Waikao Peeroa iinatukerepua Eesusio:
—Masitari, ¿taamochewichio ohjoarepu, puuu waꞌachitari aamo cheeriaa, ki wahjachiwichioopua tiame?
Eesusia chaanerepua waikao:
Puꞌka ahpo teeko kaarira kaawe neesetoka mochiriamea, tísia kaawe erakomeripua ahpo teeko enasoopua, puꞌka ahpo teekoeo tísia kaawe eꞌreretiapaopua, ahpo tísia kaawe neesetoriaopua, ahpo teeko taꞌperao.
Pichiwa chaaninia puꞌka teekorao, tísia kaawe iintomerikopua puꞌkawichioo, epeche weruma neesetori kiameripua puꞌkao, ahkasi yooma ahpo iinuwaoi. Neeeai waꞌachitia iintomeripua eenechi enasaa, tísia kaawe noonoikameopua noꞌowichioo, noꞌo neesetokeriaopua tísia kaawe yooraka inateriopao.
Nape aaata ahpo teeko seekaerewao, ki enameri maaeka ahpo teeko ki kaawe noonoikameo, ki ihkokekaopua ahpo wahjachio, ahpoche kaawe koꞌkomia inatakameopua, nawajikache yasaka puꞌserekameopua,
apoe teekoraa senawato enasaopua, waꞌa nokayame tewisaopua, kiisi cheriweka tísia kokosameripua puꞌkao, yooma ahpo seekaerewa ahjamaopua, ki ahpo eꞌwaka mochiriameopua.
’Aaataai ahpo teeko seekarewachitia tiiameo, naneꞌriameai tísia iyoripua ahpo teeko iyorikameo, oowera yasakameopua kihta yooraka ahpo nuureretiao, epeche weruma kokosari nakiyamepua.
Nape kihta naneꞌriapa ki yoorakamea ahpo teekora nuurariao, ki teꞌta kokosapua nakiyamepua. Epeche machiyame ahpo nuurewao, epeche iyorimete puuua ahpo nuurewao. Epeche kianiamea neesetomichioo, epeche iyoriwa itaneniamepua ahpo neesetopuaichio tooweretiao.
Eesusia, simiteka masitekao cheerepua:
—Neeea, noochi kaaweruma paparawa tajenatemia eenakamenia amochio. Tísia puꞌseriamii neeea, amochi tiꞌtijoechi ooweruochiopua tiameo, tajenakame enesoo noochi paparario.
Neeea, ki nuꞌuti aiwarichi uꞌmatomeripua, tiꞌtijoeo ooweruopua tiameo, teꞌta piipakame itipimichio tatakoririao. Ahkasi kajuyachisi iintosaapua tatakori natetekao, tísia aiwamerimua noochio, ki ahjame eraniameo, ahkasi kujuyachisi yoranariapa aamo tatakoriria natetekao.
¿Taꞌiria yoomahka mochitemia noꞌo eenakame maayame eemea, napati inatakaopua noochio? Kaꞌi ki waꞌa teeremeripua. Neeea tiꞌtijoeo ooweruopua tiameo, napati yoomahka paajutemia eenakamenia noochio, noochi paparaka mochitomichiopua. Nape tiꞌtijoeria, ki yoomahka napati paparaka mochitomeripua noochio, ki yoomahka napati noꞌo chiia pichikemeirikapapua. Waꞌa teꞌtiapa tiꞌtijoeria, ki napati ahpo kaawe eꞌreka mochitomeripua, ahkasioi tísia nekakomeripua apochio. Apochi nekakoapa puuua, ahkasioi poanatumeripua apochio.
Waꞌa iikaopua, mariki mochikachio piiripi taꞌpechio, ooka waꞌapi noꞌo nakitarepu waꞌao, wahjachi paikaa kaꞌikoio. Waꞌa tiiapao, ahpo poanatumapua ahpo poponiemea pipiniemeopua tiameo.
Yayawaraa, ahpo tatanachitiaoi, ki napati noochi paparamapua; tatanaraai, ahpo yayawachitiao, ki napati noochi paparameripua; waasiraai, ahpo moniawachioi oowitiameo ki kaawe nakika tetewimapua puꞌkao noochi paparamekopapua puꞌkao; moniawaraa, ahpo waasichio, waꞌachi teeremeripua pukachio, ki noochi paparemekopua puꞌkao.
Eesusia muuwari simiteka naewakaopua pehjio, cheerepu tiꞌtijoerio:
—Eemea, ariyachi toomaritame tetewapao, yukimio tuusoo, yuyukuamepua pichiwa.
Iꞌka weee tekiyanatikia eejesoopua, tataremeri asimeriko aamo tuusoo, pichiwa waꞌa teeremeripua.
Yooma puꞌkao machiyame enesaa eemea, ¿achini iikai ki pahteka tetewame eemea ehpe taawechiami amochi ikiyao, yooma noꞌo yooraka inisiao, amoe pusie tetewaio? Waꞌa teesoo, ki pichiwa naneꞌriai chaachapame eemea itapiti ikimiao. Waꞌa tiiapao eemea, oowera wihkuaka chaachapame eemea, aamoe waꞌapioi.
Waꞌa cheesaa Eesusia, cheerepua tiameo:
—¿Achini iikai ki aamoe waꞌapi ahpo katewena eemea, ahpo kaawe teerepuawichioopua ki kaawe ahpo nokariao, teꞌta Riosi nakiyachitia?
Aaata peereichi aamo iꞌtonaresoo, ohso kaawe keꞌchu peereichi aamo iꞌtonioi, katewepuapua aamo wenejiame ahjamao.
Waꞌa iꞌtotiame enesaapamua, ki machenama muuua waꞌao, ahkasi aamo ki kaawe iintoria yooma natetesapa. Pukaepa neeea aamoo, chaaniamepua: Keꞌchu asioi kajuyachi Riosi teꞌta peereio, Riosi ahjama aamo katewepuapua yooma aamo ki kaawe iintoriopua natetepuameo, kihta kokosari amochi teerepuawichiopua Riosi peereirachio.
Puꞌka taawechiami tiameo, Eesusichi eꞌenarepua kooria Eerusareni oꞌinia, Eesusio ahka kahtiachiami. Puuua chaachaparepua Eesusio, Piirato ahpo soontaroeo, Arirea eꞌenakame koꞌyakapua, Riosiwichio mananioiopua animari koꞌitiame, iꞌisaeri tioparachiopua.
Waꞌa tiiame tuuyetiapa Eesusia, cheeka iinatukerepua ahpo masiteka ihsiaopua:
—¿Aatia tiiachipa koꞌiretiarepua? ¿Epeche tatakoririapa, ki wahjachi Arirea mochikamechitia? ¿Riosi kokosari iintokame maaena eemea Piiratoo?
Kaꞌi puuua. Riosia teꞌta kokosamepua nape waꞌatia, yooma ki apochi eꞌenakameopua, wahjipakameka teewiamepua puꞌkao apochiopua poana, ki seenampasi waꞌasi.
¿Ihtana erakona eemea, puꞌka oosa mariki osanao mesuka wahjipakameopua Siroe chupakarichio, epeche tatakorikapa ki Eerusareni mochikamechitia, waꞌa iikame maaena eemea?
Kaꞌi puuua. Ki waꞌa teꞌtereriapa waꞌa iikamepua. Nape aaata eemea, ahjame ohjoaiopua pehjio, ki Riosichi paparaka aamo tatakoriwa toinaresaa, wahjipakameka tiiame eemeapa Riosiwichioo.
Eesusia waikao, tiꞌtijoeo ooweruopua tiameo, eechichuna echiwamechitiaka nayewerepua:
—Aaata tijoea, piiripi eechichuna echiwa echariataipua, taaketaoipu eꞌraka. Tehpe neipamio, taakerio oꞌraka simiriataipua neꞌnemia. Nape neꞌnioio, piiripioi ki taakeriatapua.
Waꞌa tiioopa puꞌkao, chaaneriatapua ahpo moromatuao: “Paika paaumpari iꞌtonanepa ejenakao, ki tewaka piiirípioi iꞌka wauri taakeriao. Poꞌtanapuapua ohso kaawe, kihtawichio eina teeremichiopua waꞌao.”
Taakesoo eenechi paaumparichio, waꞌatia toipuapu. Ki taakesoopua waikamio, poꞌtanapuapu.”
Piie taawe resipuniame taawechio, Eesusia napawikarichi ihsiriaipua masiteka,
waꞌachi yasariaipua piiripi oowitiame, tuumuwari kokoriame. Waꞌa ikiteriaipu naꞌarari tijoeturia, oosa mariki aampa osanao paaumpari iꞌtoriaipua, ki werisika riisakao.
Eesusia waꞌa kahtiame tetewapao, apochi enanuresaopua, chaanerepua:
—Oowitiame, saukame itipiamemua, aamo kokoriao.
Waꞌa cheeka ahjachi seekarepasoopua, yachapakame itipire ooitiamea, kaawe oisirepua waikao, riisasipakao. Waꞌa ikikapa oowitiamea saukao, tísia kaawe eꞌreka nayewerepua, cheriwema Riosio.
Nape waꞌa napawikarichi paamiratuamea, tísia nekarepua, Eesusi iintoriawichioopua resipuniachi taawechio, puꞌka oowitiame sautekao. Waꞌa iikapa puuua, chaanerepua waꞌao yooma tiꞌtijoerio:
—Tekipananiamea, puhsani taawechepua, puꞌkache taawechiami eꞌenamete eemea, aamo sautemiawichioo, ki resipuniame taawechi.
Eesusia waikao chaanerepua:
—¡Wisikuame eemea! ¿Ki nerojimia iꞌtoamekosa eemea animari koꞌrerachi maꞌchipasaopua, aamo oisiwao, aamo uuruoikosaoiopuá, resipuniame taawechikooikoopua?
Waꞌa nokiwachi enesoo, ¿aatia ki sautepuame ohjoare ihji ooitiamea, resipuniame taawechikoopua, iꞌka ooitiameo ehkoriami Aurani tetejimarichi eenamekoopua, ki ehpesi kokoretetiameopua Satanasieo?
Waꞌa chiiopa Eesusio, puuu aꞌchi chaachapamea, ahpo newitotio eraparepua, nape wahjachi tiꞌtijoeria, ohsotia peenia erakorepua, yooma waꞌa, itapiti peeniatiame iintoriawichioopua.
Eesusia simitekaopua masitekao, cheerepua:
—¿Ihtanaka tiametatane Riosi yeꞌkarichi simiyameo? ¿Aatia chanika naewatane puꞌkao?
Puuu yeꞌkaria, wacherai kuuu pahchiraka tiiamepua. Núúꞌutikoipua pahchirao, echitiaopua ki nuꞌuti weripame, ahkasi tuchikioi ahjachi taꞌsotachi. Waꞌa tiiame Riosi yeꞌkaria, ki weruma oꞌinetiaipua, ki kuꞌwichisi enepame, ki ookapi tiꞌtijoeri ohjorepuachi.
Eesusia cheerepua tiameo:
—¿Ihtanaka tiameko tuutania tiameo, Riosi yeꞌkario?
Ihjia, rewaruraka tiamepua, ooweru paanitameo, paatusi yahchia aꞌpomichiopua, muuenati muꞌika. Waꞌa iika weruma mehtamepua, Riosi yeꞌkaria.
Eerusareni simiyai Eesusia, muuwaeme mochiwachiami masitesirepua, oꞌokapi mochiwachiami tiame.
Waꞌami simika masitioiopua, aaataa iinatukerepua:
—¿Paamira, páikapijoarepu, tatakorichi newipameria?
Eesusia chaanerepua:
—Riosi yeꞌkarichi muirachia, ki weeresi puuua. Waꞌa muiniamea ki oowera aaata pakime tiiachipua ki Riosi reesiseri iinuesaa, waꞌa tiiachipa waꞌao muuwaeme muinariaiopua, kaꞌchi iika muiyamepua.
Nape taamo Noono tewekachi kahtiame yeetepasaapua waꞌao, aaataoi ki reesisemapua muimichioopua waꞌasi. Puꞌka taawechiamio muuwaeme enapoiopua chaachapakao: “¡Paamíra, taamo yeetapukesaaa!” Waꞌa chaachapoipua paamiraa, chaanemapua: “Kaꞌi, kiisi aamo macheyamenia aamoo, ahka eꞌnameo.”
Nape aapoea, chaachapamapua: “¿Nape Paamira, ki pirena koꞌkakame teeme, aamo pooechi ihtoai taamo masiterioio?”
Nape neee Paamiraa puꞌka taawechio chaanemania puꞌkao: “Kaꞌi, kiisi aamo maachinia, seesenu eemea noochio. Yaapi seꞌwisa eemea noochio, ki kaꞌkaruma iintosiame tiꞌtijoeri.”
Waꞌa teeremera kajuyachiopua, noꞌo eenechi enasoo. Waika taawechio eemea, ki sewina erapakamea iikachio tatakori toakao, naarakoma eemea, puꞌka aamo ehkoriami Riosi nayewatura tetewapaopua, waꞌa mochikame yooremina, Auraniopua, Ihsaopua, Aakowoopua tiame, kaꞌchi ikime eꞌrapa eemea, puꞌka mochikachi muinariaio.
Waꞌao waika taawechio waꞌao, yomatiame iꞌka weeechi tiꞌtijoe ooweru tiame eꞌenameripua, iꞌka weeechi kapoyachikia, tetuyachitikia, cherayachitepa, ariyachitikia.
Puꞌka taawechio, muuwaeme teꞌta ahpo muime teꞌterekai, ki muimapua, ki tatakori papakotiame enesaa; nape, ki muime teꞌterekameai, nape papakotiamea ahpo tatakoriwa toakao, muimeriai teeremapua.
—¡Masitári! Yaapiti machenamitia iꞌwao, aamo merinariapu Eerore.
Nape Eesusia chaanerepua puꞌkao:
—Nonorakao chaanemitia eemea puꞌka keeochi tísia wihkuameo: “Nee, ehpeo meere tiameo, iiweta pehji iꞌwa noꞌo ihsimio” —tuuyemitiapua—, “tiꞌtijoeri naꞌarari pakitekame puuyachekaopua, tiꞌtijoeri kokoriame sautekaopua tiame. Meerekachiopua kajusaapa, waꞌa noꞌo enamio” —tuuyemitiapua puꞌkao—.
Ooka taawe toitena neeeapa, noꞌo asiyachio waꞌa Eerusareni. Waꞌa asinariame neeea, aaata Riosi nayewaturao, ki maꞌchi Eerusareni mukimerikopua.
Waikao Eesusia Eerusareni inatakao, chaanerepua puꞌka muuwario:
—¡Áii muuu Eerusarenia! Muuu Riosi naꞌnayewatura koꞌyamera, papaka koꞌyame amochi nayewatumeri uhjureretiaopua. Kehkinasa aamo naꞌpoakame neeea noochi pirenatumichioo, totori yeeyerachitia ahpo masatere toapanariamechitia, nape kiisi nakikame eemea.
Ehpeo muuu Eerusarenia, ooruchi itipimerimua aamo taꞌperao, waꞌa teeka itipimerimua, ahkasi noꞌo eenachisi eenechi, waikao chaachapapuameo: “Kaawechupena eenakame muuua, teꞌta Amoe Paamira Riosichi eename.”
Piie taawechio, Eesusio koꞌkomia yeetotioiopua, aaata parisero paamiratuame taꞌperachio, waꞌachi mochiriaipua tiame wahjachi paꞌparisero. Puuu wahjachi paꞌpariseroa, inateriai puuua Eesusio, aatia iintotarepu erakoka.
Waꞌachi yasariai piirechi tijoeai, aꞌpopari kokoriame.
Eesusia Moise nuurari maꞌmasitario, parisero tiꞌtijoeopua tiame, iinatukerepua:
—¿Reesiseniamejuarepua resipuniame taawechio, kokoriame sautewao? ¿Ejeꞌé, kaꞌikosaoi?
Nape aapoeo, kiisi chaachaparepua. Waikao ki chaachapakopa puꞌkao, apochi uukaopua kokoriameo, sauterepua. Waꞌa ikisaopua, uhjurarepua noꞌramichio.
Puꞌka tijoe sautesaapa Eesusia, chaanerepua yooma wahjao:
—¿Aatana eemea ki maꞌchipata aamo oisio, aamo taanaoiopua tekorichi wichisoopua neeropairachi, peꞌyachi resipuniame taawechikoio?
Nape aapoeo, kihta nehjianarere puuua.
Eesusia, koꞌkomia mochipuapuachio, epeche weruma teꞌteriame mochipamiachi uuyopua puꞌkao, iꞌka waꞌachitaka nayewarepua:
—Wahka nenewiwachi paajutetiaa koꞌkomichioo, kaꞌte teꞌta iyoriwachi yasipamitiamua, seenekachi epeche weruma tiiame paajutetiame enasoo,
ki aamo werisipuka, sewina yachapamichioopua. Waꞌa yoratiaamua, tísia suuwe eꞌraka, sewina yasipamamua.
Ohso kaawe muuua wahka paajutetiaa, mehka iyoriwa mochipamiachi yasipapuapua. Waꞌa tiiaopu aamo paajutekame enasaa, ahpo chokichi yasipatemaoipua, epeche iyoriwa mochikachio. Waꞌa aamo yoratioopua wahjachi aamo ahjama napawikamea, teꞌta iyorika aamo tetewimapua.
Apoe waꞌapi ahpo weruma iintamia, suuwe erapatepuamepua; nape ki ahpo weruma uuyamea, weruma teewepuamepua Riosieo, ahpo teꞌta katewiachi taawechio.
Ahpo paajutekameo chaanerepu tiame:
—Itapiti kooame pahkotasaamua, kaꞌte totomiwaemeche paajutemitiamua, aamo tetejimacheoi, aamo waꞌachi yorame teꞌtiameopua.
Ohso kaawe ihtaoi kooame pahkotasaa, naatikamera paajutepapua, ki totomiwaemera tiꞌtijoe ooweru tiame, aꞌchi iika kahpokame tiꞌtijoe ooweru tiame, rojowi tiꞌtijoe ooweru tiame, ki mamachiriame tiame.
Puꞌkakamera paajutepuapua, kaꞌchi iika nateteme tiiopa puꞌkao, aamo noꞌrarewa paajutewao. Nape aapoeo ki aamo noꞌraweme teererioipua paajutewao, aamo Noono tewekachi kahtiamea, ki teesa aamo kaawe ikitema puuua, kaꞌkaruma tiꞌtijoe ooweru tiame oijenatiaio.
Piiripi waꞌa kahtiamea meesa chokichio, waꞌa chiiopa Eesusio, chaacharepua:
—Waꞌa teeresoo waika taawechio, ¿ki teesa taꞌiria koꞌkomerijoarepua waꞌa, Riosi ahjamao?
Nape Eesusia, chaanerepua puꞌkao:
—Waꞌatepua tiiao, nape siimerichemua, Riosie paajutetiachio. Waꞌa cheesaapua oꞌinere cheekao:
—Piie taawechio piiripi tijoea, weruma kooame yoorariataipua paajutewa. Waꞌa ikisaopua, muuwaeme paajuteriataipua waꞌao.
Nape puuua, aꞌchikoi chaachaparepu ki eꞌnanariapa. Piiripia cheeriatapua: “Kaꞌchi eranurepuapua ki noꞌo siinkoi, weꞌe noꞌo tararia neꞌnemia simiyo tuupuapua”, cheeriatapua.
Piirechia cheeriatapua: “Mariki maakurawa oisi noꞌo tarario tuupuapua, kaꞌchi noꞌo eꞌrepo tuupuapua ki noꞌo simikoi, puꞌka oisi neꞌnemia noꞌo simiyo tuupuapua.”
Ehpeche piirechia cheeriatapua: “Kaꞌi, pukeri neewikame neeea, ki siima neeea. Noꞌo cheriwenurepuapua puꞌkao, ki noꞌo simikoi”, cheeriatapua.
Ehjepao, uhjuratiame enasaapa: “Ki eꞌenanarekapu”, chaaneriatapua ahpo teekoo. Waꞌa chaanetiapa teekoraa, tísia nekariatapua. Waꞌa ikisaopua eenechio, cheeriatapua: “Ehpeo yaapi siinka, yooma paajutemitiapua, kihta paarasatiameoi, pooechiami aamo tewaya, yooma sihkochiami aamo tewaya tiame. Teꞌta tesiwa teꞌtiamera paajutemitia: rojowika ohjoame, panaka ohjoniame ki maꞌchiriapa, waꞌa mahka ruhjika kahpokame.”
“Paamira, yooma yoorakameniapa aamo cheeriao, nape itipina pehji mochipuapuachio, koꞌkomia”, cheeriata uhjuratiamea.
Waikao teekoraa chaaneriatapua: “Wahka epeche mehka pooechiami iꞌyasaopua, utewa yorasaopua eꞌenamichioo, mochiwapuapua waꞌao. Yooma koꞌre chokichiami, aamo tewariaoi, muinurepuapua noꞌo taꞌpechi, pochimichiopua iꞌwa.
Aaataai ki nakikamea noꞌoe paajutetiaio, kiisi koꞌkomeripua noꞌo kooameo.” Waꞌa teeremeri Riosia, tiꞌtijoerichio.
Piirechi taawechio, seenepi simikame Eesusia, muuwaeme nokisioiopua ahpo ahjamao, kuꞌrikao chaacharepua:
—Noꞌo pichiwa naꞌnaritonariamea, epeche noꞌo nakimeripua ki ahpo yayawachitia, epeche ki ahpo poponichitia, ahpo pipinioi, epeche ki ahpo uupichitia, epeche ki ahpo ahjarichitia. Ki waꞌa teeka noꞌo nakiyame enesaa, kaꞌchi iika noꞌo naꞌnaritomerimua.
Ki ahpo maaporichi teetonariamea noꞌowichioo, kaꞌchi iika noꞌo naꞌnaritome enemeripua. Kaawe ahpo inataniamepua keꞌchu noꞌo naꞌnaritoaio.
Keꞌchu noꞌo naꞌnaritoaio, kaawe aamo neꞌnepuapua amochio, ihtanakamera ehpeche nateyamerakoopua, aamo iintomiao. ¿Ki aaata karitameai, pahcha neꞌnesapa ahpo wekatemiaopua toomio, oꞌichamepua?
Ki waꞌa iintokame enesoo, ahpo kaari oꞌinekai ki kajusoo, suuwe erapori chaanepuamepua waikao, waꞌami uꞌmatopamee, aꞌacheka puꞌkao.
Waikao tiꞌtijoeria, puꞌka ki kajukame neꞌnekao, chaachapamapua: “Nee, ¿kiisi kajurepu tiame?”
Yawichiai, ki nasiwameripua aaata piirechi yawichichio, ki newitomeri enesaa, ahpo oosa mariki miiri soontaroeopua, piirechi yawichichi, piire weerewa miiri iinuemechiopua soontaroo.
Ki newitomeri teeresaapua, uhjuramapua waikao katewemichio, kehkioi kiamio tuuka, ki nasiwapuawichio.
Pukaepa muuua, kaawe inatapuapua pahchao, noochi enanariaa. Aamo iinueka kahtia, epeche nateyamera maaesaamua ki noochi enaniamechitia, kaꞌchi iika enamerimua noominao, noochi teꞌteretomiao.
Waꞌa cheesapa Eesusia, oonachi simiyame naewarepua waꞌachitarichio. Puuua cheerepua tiꞌtijoerio:
—Eemea, oonachitiapua. Oonaa, tísia nakiwamepua, onachariesaapua pehjio. Nape ahpo onachari wekatesaapua, ¿achini iika eenechi onataparetapua?
Ki kaawe ihsiamepua toꞌiwe wasachi wakipatewawichiooi, itapiti kasaraoi echipuamewichio onawepuaoi, ipapuamepua waꞌasi. Pahteka inamumitia iꞌka noꞌo cheeriao, ki waꞌa ikipuaichio aamoo.
Yooma yawichiwichio koparoamea, wahjachi tiꞌtijoeria tiame tatakoriwaeme, Eesusi waapi eꞌenarepua keepumia.
Parisero tiꞌtijoea waꞌa noonoikopa puꞌkao, ahpo chaachaparepua Eesusio, paꞌparisero tiꞌtijoea:
—Nee, achini ihsiamepua. Ihji tijoea, yooma tatakoriameoi, toayamepua ahpo naaepamichioo, ahjama koayamepua tiameo.
Waꞌa chaachapopa iꞌkao, Eesusia iꞌka waꞌachitarichi nayewerepua:
—¿Aatana eemea piie siento puhkuemea poꞌwa, piiripi wekatesaa, ki simiyamepua iꞌyamiao, piiripi toiyameopua siento?
Ihjia iꞌyai tewesaapa, mooketoka noꞌrasaapa ahpo taꞌpechio, kaawe eꞌraka chanimapua waapi ohjoemeo:
“¡Uꞌmasio neꞌnemia! Tewakasai neeeapa noꞌo wekateria poꞌwao. Pahkotamane puꞌka noꞌo tewariawichioo.”
Iꞌka waꞌachi tiiame, epeche kaawe erapuame teꞌpa tewekachi mochikame Riosi kuꞌiwarieeopua waꞌasi, aaataoi weꞌwemerakamera ahpo tatakoria toimo tuukameopua Riosio, ki wahjachitia tiꞌtijoeo ooweru tiamechitia, ahpo tatakoria ki toinareriachitiaopua waꞌasi.
Waikao tepuyame nayewasaopua Eesusia, toomi wekatetiame nayewarepua waikao waꞌachitarichio. Puuua cheerepua:
—¿Aatana oowitiame, oosa mariki toomi oosa mariki taawechi yowiwame iinuekai piiripi wekatesaapua, ki chichika iꞌyatarepua ahkasi ahpo tewayachisio, tukapachi enesoo tahjekaoioopua?
Waꞌachitia Riosiai, tísia kaawe eramapua ahpo tewekachi kuꞌkuiwara ahjamao, aaata tísia tatakorichi wekakameoio, apochikamera eenariopao paparamiao, tatakoriria chewipuawichioo, aaataoi apochi paparamia eenariopao, ahpo tatakoriria cheriwepuawichioo.
Eesusia naewarepua tiameo, cheeka:
—Aaata tijoea ooka tatanaeriataipua.
Piie taawechi neipa weeriamea, chaaneriataipua ahpo noonoo: “Noꞌnoo, noꞌo kiajeraninia aamo mukusa tooemio.” Waꞌachiopa ahpo taanao noonoraa, yooma ahpo tatana naachuterepua iyosichi iyopusapua, yooma pipiripi weewara iinueka itipiniameopua.
Waikao ehjepamio pooniraa, yooma ahpo weewa nehjisaopua, wahka akipariatapua waikao, méhka pirenachi weeechi. Waꞌa asisaopua, oꞌineriatapua ahpo toomi naꞌataka, itapiti suwepori ihsiwachi.
Ahpo tomiwa sopasoopua, ki nuꞌuti toorewi eenariatapua waꞌa weeechio. Waikao puuua tísia toore aiwapao,
tehki iꞌyasiriatapua puꞌka weeechio. Ehjepamio tewisaapa tehkio, oꞌineriatapua tekipanakao, koowi inateka, waꞌapi ohjoeme tijoe, puhkura.
Waikao ihjia tekipanaio, tísia chorowapaopua, koowi koiꞌteniameoi koꞌkonareriataipua, nape ki kiatiapaopua puꞌkaoi, waꞌatia itipiriatapua.
Waikao tísia aiwapa tooreo, eꞌrariatapua: “Noꞌo noono kahtiachio ki aiwaniachi tooreo, paarasanipua waꞌao. Muuwaeme noꞌo noono ahjama tekipanamea, ki aiwanipua tooreo. Nape neeea iꞌwao, amori mukuyame kahtinia toore.
Noꞌramane ohso kaawe, noꞌo noono kahtiachi. Waꞌa asisaa chaanemane: Noꞌno, iinya iintokame neeea. Taamo Noono teꞌpa kahtiamechio, tatakorikame neeea noochio, amochiopua tiame.
Kiisi aamo taana enemetekoinia ehpeo, nape waꞌatioi, aamo noꞌo cheriwesoo, oowera tekipanamechitia, uupuapua. Waꞌa chaanemane noꞌo noonoo, asisaa.”
Waikao waꞌa erasaopua, noꞌariatapua ahpo noonochio.
’Noonoraa iꞌka asioiopua taꞌpechio, waꞌa ihtoame tetewapaopua mehka oꞌinia ihtoiopua pehjio, tísia tesiwa teetopa ahpo taanao, uꞌmasiriatapua natepamiao. Natepasaapa noonoraa, koorepaka chuchuriatapua puꞌkao.
Waikao taanaraa, chaaneriatapua ahpo noonoo: “Noꞌnoo, tísia tatakorikame neeea, teꞌpa kahtiame Noonochiopua, amochiopua tiame. Kiisi aamo taana enemete neeea.”
Waꞌa chiiopa ahpo taanao noonoraa, yaapiti sisinamuriatapua ahpo taꞌpechi mochikameopua chaaneka: “Yaapiti. Uꞌyepake wisasori, epeche kaꞌkarumara, chuhchepuapu. Aanio tiame uꞌyepamitia, sutuchi chuhchepuame, waꞌa ikisa kaaka weꞌwemera.
Waꞌa ikisaopua tiameo, weesero iꞌnoramitiapua, epeche wiiyamera. Pahkotapuapu merisa, taꞌiria koꞌkopuawichio, tísia kaawe erakoka.
Pahkotemane iꞌka noꞌo taanao, mukukameka teererioipua puꞌkao, eenariopa. Ihjia eenakao, eenechi oijenakamekatepua. Iꞌka noꞌo noorao, wekatekai neeea, eenechi tewakamepua.” Waikao oꞌineriata pahkoa, yoomahka puꞌsereka.
’Nape pahcha naawakamea paꞌchira, wasachi ihsiriatapua tekipanakao. Ihjia eenaiopua, keꞌchu asiyaiopua ahpo taꞌpechio, weeru chiiame inamuriatapua, sooni cheeteniame yawika.
Waikaopua asisaapa ahpo taꞌpechio, aaata ahpo taꞌpechi mochikame iinatukeriatapua cheeka: “¿Ihtana pahkotania iꞌwao?”
Waꞌa tekipanamea, nehjiariatapua: “Aamo pooni pahkoteniapua. Aamo noonoa, aamo pooni pahkotiapua eenechi eenariopa wahka oiyai, puꞌkawichioopua, weesero meꞌyeriapua epeche sowiyamera, eenario tuukaopua kaaweruma.”
Waikao paꞌchiraa tísia nekakao, kiisi pakinareriataipua waꞌao. Nape noonoraa kahtiachi eenakao, cheriweka nayewekaopua, pakinureriatapua.
Nape taanara paꞌchiraa, chaaneriatapua ahpo noonoo: “Nape muuua, ki ehpesi noꞌo tekipanaoiopua aamo eꞌweka, seenepioi ki eꞌwekao, seenepioi ki noꞌo pahkotiamemua, noꞌo taaenarichio, noꞌo kaawe eꞌria ahjama koꞌkomichioopua, puꞌsereka.
Nape muuua iꞌka aamo taana enasoopua, oowera suweporichi oika naꞌatakameoipua toomio, ikanati meꞌyamemua epeche wiiyame weeseroo, noꞌowichioo ki waꞌa iintokameai.”
Waikao noonoraa chaaneriatapua: “Nape noꞌo nooláá, muuua senepi taawechi noꞌo ahjama kahtiamepua, yooma noꞌo iinueka kahtiaopua, yooma aamo iinuwapua tiame.
Nape iꞌka aamo poonio, mukukameka teereriopua puꞌkao, eenechi eenakaopua, oijenameka ikiriopa puꞌkao; wekakameka teererioipua tiameo, eenechi tewitiameka ikiriopa puꞌkao. Pukaepa kaawepua, kaawe eꞌraka pahkoteniamepua.”
Waikao Eesusia, kajusapa puꞌka noonora ahpo taana cheriwetiameo nayewakao, chaanerepua yooma ahpo masitia keepuameo:
—Waꞌachi teeka cheriwiame teꞌpa kahtiame taamo Noonoa, ahpo tatakoriwa tuuka enapameo apochiopua, ahpo tatanachitia uuka.
Eesusia ahpo masitiachi keepuameo, iꞌka piirechi waꞌachitarichi nayewerepua:
—Aaata tijoe tísia paarastiame weeechio, ahpo paarasatia neesetokiameo, yooma ahpo paarasatia, naꞌatame inamuriatapua.
Waikao ahpo teeko tehkiwa neesetoamea, eꞌrariatapua: “¿Ihtana yoratarene ehpeo?, noꞌo teeko uꞌyesoopua tehkio. Ki utewaemenia waꞌasi wasachi tekipanamiao, ihkorewa itakaio, tísia suuwe eꞌramenia.
Aa, inatepane noꞌo iintomiao, aachin teeka noꞌo kuꞌipuaichiopua, ki tehkiekoio.”
Waikao yooma ahpo teeko wikirieme paaesapao, iinatukeriatapua. Pahcha simiyameo, chaaneriatapua: “¿Ihkina wikiriemua taamo teekoo?”, chaaneriatapua.
Puuu tekipanamea, cheeriatapua puꞌkao: “Neeea, piie siento piire weerewa aampa oosa mariki weeweruma sikori, waariri tewaniame, ooriwo nerosowi koiꞌwame wikirienia. Puuu waariria, piire weerewa aampa mariki riꞌritoro toꞌwame enerepua pipiripio.” Waikao tehki paamiratuamea, chaaneriatapua puꞌkao: “Nee, tamochiche naneꞌrewa itipimeri ihjia. Aamo wikiriao, naasipasi choꞌwemane, ooka weerewa oosa mariki waariri waꞌapi, wikirieka itipimerimua.”
Piirechi tekipanameo iinatukeriataipua tiameo: “¿Kehkinapu aamo wikiriaa?” “Neeea, piie siento aaneka wikiriemenia tiirikoo”, cheeriatapu wikiriemea. Waikao tehki paamiratuamea, chaaneriatapua puꞌkaoi: “Nee, kaꞌte tuumitia naaju aaataoi, neeea, naao weerewa aaneka, wikirieka itipitemania aamoo”, chaaneriatapua.
Teekoraa naneꞌresaapa iꞌka iintoriao, eꞌrariatapua: “¿Ki teesa inatame puuua?”, eꞌrariatapua.
Puꞌka waꞌachitari kajusapa Eesusia, chaanerepua ahpo keepuameo:
—Tísia pichiwa ihjia: Tukapachi ohjoamea, teꞌta aꞌchikoi nokaka pepeniamepua ahpo ihsimiao, ki Riosichi paparaka mochitoamerakamerachitia, ki Riosi taajenarichi ohjoamechitiao.
’Pukaepa aamo chaanenania, kaꞌte waꞌachi noonoimitia eemea, puꞌka tehki paamiratuameo, ki kaawe iintoriachitia. Ohso kaawe eemea, paikapioi iinuekaio, ookapieoi kuꞌika mochitopuapua aaata tísia tooremuka mochikameo. Waꞌa nokayame enesaa eemea, tewekachikamera ohjorewachi teꞌta paarasarikamera iinuemeripua.
’Kaawe iintokame enesaamua paikaoi aamo Riosie kianiao, kaawe iintomerimua, epeche kiatiai Riosieo neesetomichioo. Nape ki kaawe neesetosaamua, paikapioi Riosie aamo neesetotetiao, ¿ihtana aamo kiatare Riosia, ehpeche aamo itapiti neesetomichio?
Aamo iinueka paikapioi ki kaawe neesetoka yasitokame enesoo, ¿kiapua tiiamejuarepua Riosieo, itapiti neesetokepuawichioo ahpo kehkiwachi?
Aaata kiisi peeniame enesoo, ahpo waꞌapi iinuwaoi neesetokao, ¿kiatariamejoarepua aaataeo, ahpo iinueka neesetokemichioo?
Eesusi waꞌa tiiame masitesaapa, eee cheerepua:
—Aaataai kaꞌchi iika yorakemetepua ooka teekoo waꞌapi keenakoo, eee tiiamekopa: piiripi ahpo teeko yorakioio, piire ahpo teekoai waꞌapichi keenako ahpo yorakejemerikopua. Puuua waikao, piiripi teekokamera yorakiopaopua, piire teekoa nekamapua; piiripi teekokamera ahsieme yorakepuamepua, piie ahpo teekoo toaka. Waꞌa tiiachiopua aaataai, Riosikamera teꞌta nakiyamea, kaꞌchi iika weemumetepua toomichio.
Paꞌparisero tiꞌtijoea, puꞌka inamukapaopua, aꞌachere puuua, toomikamera puꞌseriapapua.
Waikao Eesusia chaanerepua:
—Nape Riosia naneꞌriamepua aamoo, toomichikamera teꞌta paparamekopua, ki ahpokamerachi. Eeme paꞌpariseroa, teꞌta aamo yooreka tetewijeranipua tiꞌtijoerieo, nape aamo iikachio eemea, aamo wahjachi tiꞌtijoerichio, kiisi kaaweruma ijinatamepua. Iꞌka weeechi mochikame teꞌta nateyamechitia tetewao, Riosiwichioo, tísia iinya tiiame teerewa tetewamepua.
Puꞌka nayewaka kajusaapa Eesusia, iꞌka eeetiame simiterepua masitekao:
—Keꞌchu eenoi Waani Paatorio, tiꞌtijoeria, ehkoriami nokiwa yooraka mochitoriaipua, ahpo ehkoriami Riosi naꞌnayewatura masiteriachitia. Nape puuu Waani Paatori enasaapua, weemera nokiwa masiterepua tiꞌtijoerio, Riosi yeꞌkarichi muimichiopua puꞌkao. Pukaepa ki ookapi Riosi yawichituwachi mochirachi tísia muinarerepua waꞌao.
’Puꞌka Waani Paatorichi simiyame waꞌa tiiame teꞌta pichiwa ikirepua, teꞌta waꞌa tiiame ikimeriko tuutiamekopua Ehkoriami Iyoterichio Riosieo. Yomatiame Riosi cheeria ikikache itipimerikai teererepua, ahkasi nuꞌnuti naawesari chanitiameoipua, teꞌta nateyame tetewaka, teꞌta nuꞌnuntiraoipua iyoti. Ihji weeea, ihji tewekaai, pahcha ki naania ikitarepua, nape Riosi cheeriaa kaꞌi, waꞌapi teeremeripua.
’Kaawe inatamitia iꞌkao: Aaata ahpo uupi toisaa, piirechi ahjama neewikameka ikiyameopua, suwepori iintowa. Waꞌachi teekao, aaata Riosichi chiia toisaa, piirechi masitewa pichikemichio, suweporika iintokame Riosimina. Aaata tijoe ooitiame toitiame ahjama neewisaa, suwepori iintokamepua tiame Riosi neꞌniachio. Waꞌachi teekao, aaata piirechi masitewa pichikesaa ki Riosi taamo chiia, suwepori iintokamepua Riosichio, toakame puuuapa Riosio.
Eesusia tiameo, Riosi chiia Ehkoriami Iyotetiame nateyarachi nayewakao, iꞌka waꞌachitarichi nayewerepua tiꞌtijoerio. Eesusia oꞌinekao cheerepua:
—Aaata tijoe eneriataipua, tísia tomiwaeme, tísia nateyame wisasori chuhchame eneriataipua, teꞌta toꞌtotomiwaeme koaya koayame, ihtaoi ki tooremuame eneriataipua ahpo taꞌpechio.
Waꞌachi ohjoeriataipua tiame, aaata Rasaro tewaniame. Ihji Rasaroa, pochikame ehchaeme weerewachio enerepua, puꞌka paarasatiame taꞌperachi, yayasariataipua, muirachi.
Ihjia puꞌka paarasatiame taꞌpera muirachi yayasariataipua, koꞌkotiame wehchi ruhjikameoi, ahpo ihkokepuaichio. Chuhchuriai waꞌa kahtioio, waꞌa enapaka saasaeriataipua ehcharao.
Puꞌka ihkoriame mukisoopua, Riosi kuꞌiwaria, Aurani kahtiachi iꞌtoriatapua, Riosichi kaꞌkaruma enekame mochikachi. Puuu tijoe paarasatiame mukisoopua, wetemajiretiatapua.
Waꞌa ahpo upatiachi kahtiaiopua, ki kaꞌkaruma wahjipame mochikachiopua, ki teesa aiwapaopua waꞌao, Aurani Rasaro ahjama kahtiachi neꞌnepariatapua, teꞌpa.
Waikaopu teꞌta paarasatekamea, tísia aiwapa ahpo upatiachio, sisinamuriatapua Auranio, cheeka: “¡Noꞌnó Auráni, noꞌo tesiwéee! Uhjura puꞌka Rasaroo, piiripi suhturaoi saampatesa, noꞌo yenichioi seipatemane teesa. Tahpitika eꞌranine parae iꞌwa naꞌichio.”
Nape Aurania chaaneriatapua: “Nape, ¿ki naneꞌrena muuua, weeechi kahtiaiopua tísia tomiwaekao, tísia aamo taꞌiria yasariopua ki Riosichi inataka? Nape Rasaroa tísia aiwaio weeechio, tísia kaaweruma enepakamepua Riosichio, pukaepa iꞌwa kahtiamepua noꞌo ahjamao tísia taꞌiria, muuua waꞌa.
Waikao paaresatekamea chaanerepua Auranio: “Waꞌa teeresoo muuu noꞌno Aurania, puꞌka Rasaroo, noꞌo noono taꞌpechi uhjuramitiapua, weeechi kahtiame.
Waꞌao mariki noꞌo poponiekao, tísia utewaeme chaanenurapuapua puꞌkao, Riosi chiiakamera pichikenuraka, ki iꞌwa teꞌta aiwaniachi upapuaichiopua puꞌkao.”
Nape Aurania, nehjiariatapua puꞌkao: “Nape aapoeo puuua, iinueme puuuapa Riosi cheeriao, ehkoriami nayewatura iyoteria, ehkoriami Moise iyoteria kiaretiaopua tiame. Puꞌka eꞌweka mochimeri puuua. Ki Moise eꞌwesaa tooweretiao nuurari, aaataoi wahjipakame oijenaka waꞌa eenakoipua aamo chiia tuuyemiao, oijenakao, ki pichikemapua.”
Nape paarasatekamea nehjiariatapua: “Ejeꞌe, waꞌatepua tiiao, nape ki eꞌwekameai Riosi nayewatura iyoteriao, iꞌwa oꞌinia oijenakame waꞌa enasoo, yooma nayewesoo achini tiio iꞌwao, pichikemapua puꞌkao. Waꞌa iikapa puuua Riosio, yooma ahpo toimio tuumapua ahpo tatakoriwao.”
Nape waikao Aurania, chaaneriatapua: “Kaꞌi. Ki eꞌwiame enesaa puꞌka Riosi Ehkoriami Iyoterichi chiiao, aaata waꞌa eenakoipua iꞌwa oꞌinia oijenakameo, kaꞌchitia pichikemapua puꞌkaoi.”
Eesusia, ahpo teꞌta masitiao chaanérepua:
—Aaata tatakorimichio ihsiamea, waꞌapi iintumeripua, naꞌara yorapuaichio ihsiamea; nape ¡wéii!, waꞌa iintokamewichioo.
Ohso kaawe eneriaipua puꞌkao, moorino matasuraraa tehte, kutachi oꞌyesao, paꞌwechi ipatiaa, kátisia teeresi akipamichio paꞌwechi, ki tatakorichi ruhjinamichioopua, iꞌka nuꞌnuntichitia noochi paparakame oꞌiniameoopua. Pukaepa eemea waꞌa aamo noonoimiao, tisiwá aamo neesetopuapua, aamo inateka eemea, puꞌkao.
Waꞌa cheesapa Eesusia cheerepua tiame:
—Kaawe keepusao. Aaata piire aamo naꞌaresoo, teripuapua puꞌkao; nape ahpo cheriwenuresoo, cheriwepuapua puꞌkao.
Oowisanisa simiyame aamo naꞌaresoo, waꞌa iintokai ahpo cheriwenuresoopua pehjio, waꞌapichi kehki cheriwepuapua, oowisanisa.
Piie taawechi Eesusi ajawariaa chaanerepua Eesusio:
—Paamira, taamo kuꞌimitiapua tamochio, epeche taamo ahjachi eramichiopua amochio.
Waikao Eesusia waꞌachitarichi naewakao, chaanerepua ahpo teꞌta masitiao:
—Weruma kehki noꞌo ahjachi erakowa ki nakiniamepua. Kuꞌita kehkioi noꞌo ahjachi erakoame enesaa eemea, wacherai kuuu pahchira nuꞌutikoichitiao, iꞌka aoso aamoo chaanesoopua: “Poꞌtaka wiitu weripa neeroi paꞌwechi”, waꞌa weripamii puuua. Noochiche ahjachi eꞌrakaimua, soparamepua noochio.
’Nape kaꞌte weruma aamo maayame eemea, noꞌowichio yoorakawichio itapiti noochi ahjachi eꞌrakao. Keepuka iꞌka waꞌachitari: Aaataai ahpo yorakiame teekoraa, ahpo yorakiao wahka oirioipua wasachi tekipanakao, resipakame eenakoipua tekipanakao, ki chaanemapua: “Koiꞌwachi yasipasa. Aamo weeremane kooame.”
Ohsotia teekoraa chaanemapua: “Noꞌo weere kooame, noꞌo neesetopuapua ahkasi noꞌo aiwaka koayachisi. Noꞌo koꞌkosopa koꞌkopua muuua.”
Teekoraa, cheriwemaoi ki kiatarepua ahpo nuurewa yoorariawichioopua.
Waꞌachitia eemeai, teꞌta Riosi chiia yooraka mochitoaiopua, kihta aamo wikirieko eramete eemea Riosio. Ohsotia eemea amochio erakopuapua: “Teemea, taamo Riosi yorakemeriche yooraka mochitoamepua.”
Piie taawechi Eerusareni simiyai Eesusia, Arirea weeechiami Saamaria weeechiami tiame uꞌmatorepua.
Waꞌami ihtoiopua pooechio, piiripi mochiwachi asiyoio, oosa mariki tiꞌtijoe machejenarepua, repera kokoriame. Ihji kokoriamea, mehka ajapaka
sisinamurepua:
—¡Eesúsi masitárii! ¡Taamo tesiwe eꞌrésaaa!
Eesusia waꞌa chaachapameo tetewapao, chaanerepua:
—Neꞌneseriosichi siimpamitia eemea, puꞌka napawikarichi neeseriosi mochikachi, aamo tetewimichio puꞌkaopua, aamo yachapakamekopa waꞌasi.
Waꞌa siimpaiopua waikao, saukame itipirepua.
Waꞌa iikapa piiripi puuua, saukame itipikapao, Eesusi ihtoachi noꞌarepu eenechi, cheriwema kiamia. Noꞌraiopua, weweru cheesika cheriwema kiasirepua Riosio, kaaweruma naewaka puꞌkao.
Eesusi natepasaapa, wehchisi koomorasipakao, cheriwema kiꞌyarepua Eesusio. Ihji tijoea, Saamaria tijoe enerepua.
Waikao Eesusia cheerepua ahpo ahjama nokisiameo:
¿Ihji seenu tijoeche eenarepua Riosi cheriwema kiamiao?
Eesusia waikao seenu tijoeo, chaanerepua:
—Werika noꞌrasa ehpeo, noochi paparakapa saukamemua.
Piie taawechi Eesusi masitioio, paꞌparisero tiꞌtijoea utewaeme iinatukeriaipua Eesusio, achinitio enamio Riosi yeꞌkariwao. Waꞌa tiiame iinatuketiaapa Eesusia, chaaneka nehjiarepua:
—Riosi yeꞌkaria amochi tiiaitepua waꞌasi, ki pusie tetewiwame. Puꞌka yeꞌkarichi eenepatiameo, amochio eenariamekopua waꞌasi.
Puꞌkao ki pusie tetewiniamekapao, kaꞌchi iika cheepuamepua: “Nee, iꞌwane weeri”, “waꞌane kahti”, yooremina aamo iikachi kahtiamekopaopua, puuua aamo kaawe teꞌta tiiamepua Riosichio.
Eesusia simiteka ahpo masitiao, chaanerepua ahpo masiteka ihsiao:
—Asimitepua piie taaweo, aamoo piie taaweoi, noꞌo tísia tetewinaremiachio, nape waꞌa erakoai kaꞌchi iika noꞌo tetewimeri eemea.
Puꞌka taawechiamio, tiꞌtijoeria chaachapameripua: “Uꞌmasi neꞌneo, iꞌwa kahti.” Wahjachia chaachapamapua: “Waami tetewika teemea puꞌkao, neꞌnetaria.” Nape waꞌa chaaneniai, kaꞌte siimpamitiapua ahjamao.
Neeea, waika taawechio ki waꞌa chaachapamechi enameripua. Neee Tijoe Tijoetukame eenaio, kuhjiparichitia maꞌchiame enameri neeea, yooma maꞌchiame tetewachi.
Nape ehpe taawechiami pehjio, ki noꞌo nakiyame tiꞌtijoerieo, weeka itapiti ikimeri neeea, tísia kokosa tiiame.
Puꞌka yooma uꞌmatoso eenechi noꞌo eenoio, naatika teeremeripua, Nooe tewaniame tijoe taawechiami, teꞌtereka mochitiachitia.
Ihji Nooea itapiti yooraka mochiriaipua, tekipanaka koakache, nenewikaoipua tiameo, ahkasi Nooeo pawekakerachi pakiriachisiopua, iꞌka yomatiame weeechi siꞌririnioiopua, teꞌta werumara siꞌriri, yuꞌkie.
Rooti tewaniame taawechiamioi, waꞌachi teꞌtereriaipua, ahpo wahjipoiopua. Iꞌka tiꞌtijoerio waꞌachi nokaka mochikoiopua Nooe taawechitia, oowera koakaopua, oowera tarakaopua tiame, itapiti nehjakaopua, echakaopua, karitakaopua tiame.
Rooti machenoiopua Sooroma mochiwachi muuwarichio, senawato ki kuꞌita naꞌi yukurepua Sooroma mochiwachio, yooma wahjiparepua pukaeo, choochoka.
Waꞌachitia senawato enamania waika taawechio, neee Tijoe Tijoetukamea, eenechi iꞌka weee eenaiopua.
’Puꞌka taawechio, karijampa ihsiamea itapiti yoorakaoi, kihtawichio inatametepua ahpo tekimiao, yooremina ahpo karichi iinueka maꞌchipamiao. Wahka ihsiameai kuhsitereo, kihta inatameripua ahpo noꞌramiaopua petechio, ahpo itapiti maꞌchipasa iꞌtomiao.
Naneꞌriame eemea, Rooti uupirao, itapiti ahpo toaria iꞌnoranaria ukana neꞌnepariopaopua, oona enepariopua.
Aaata iꞌwa weeechi ohjoewache epeche nateyame maayamea, ki Riosi weemera ahjarichi ohjoewachitiao, wekatemeripua teꞌta ahjario, ki wahjiamesi ahjaniameo. Nape aaata iꞌwa weeechi ohjoewa ki epeche nateyame maayamea, ki Riosi weemera ahjarichi mochiwao, puuua teimeripua teꞌta pichiwari ahjario, ki wahjiamesi ahjaniameo.
’Puꞌka taawechi tukao noꞌo eenoio, aamoo chaanenania, ooka peꞌtiamea kokochikao, apechunapuamepua piiripio, piireo toaka.
Ooka ooweru nokayamea tusukao, iꞌtopuamepua piiripio Riosieo, piirea toaka.
Ooka tijoe nokayamea wasachio, piiripi waꞌapi iꞌtopuamechepua Riosieo, piireo toaka.
Waikao keepuameraa, iinatukerepua Eesusio:
—Nape ¿akana waꞌa ikimeri puuua?
Waikao Eesusia chaanerepua:
—Waꞌachitia itapiti mukukame poꞌyachio, naania tiiatachiatia oonori weeru nokiwao, noꞌo aamo ikipo tuuriao, naania teeremeripua achinitio ikipuamekoopua puꞌkao.
Piie taawechio Eesusia, tiꞌtijoerio, ki toaka paparapuawichioopua Riosichio, eee cheeka nayewerepua waꞌachitarichio:
—Wahka muuwari mochiwachio, yasariataipua piiripi tijoe peereira, kiisi iyoriame eneriataipua Riosio, tiꞌtijoerioi, ki tesiwa eꞌriame.
Waꞌachi ohjoeriataipua tiame piiripi oowitiame kunamukukame, aaatae naꞌara yoraniame eneriataipua. Waꞌa yoraniapa ihji ooitiamea, peerei kahtiachi simiriatapua ahpo katewepuaichio.
ikanati katewekemane iꞌka ooitiame, tísia kichiwa chiiopua puꞌkao, noochi ejenaka.”
Waꞌa cheesapa Eesusia, ahpo masiteka ihsiao chaanerepua:
—Kaawe inatamitia iꞌka peereira tijoe iintoriao, ki pichikiamekaipua Riosi kaaweruma tuuyewari chiiao.
Ihji tijoe Riosi chiia ki pichikiameaipua, kaawe iintokame enesoo, ¿ki epeche kaawe iintomerijoare Riosia ahpowichio poanatariopua ijinuwaopua, apochikamera paparameopua? ¿Ki ikanati nehpupatarepua teꞌta ahpo ijinuwao?
Riosia, kiisi puuyeka cheriwemeri puuua, aaata apochi enasoopua ahpo tatakori cheriwepuawichioo. Nape neeea noꞌo iinatukiamepua, neee Tijoe Tijoetukame eenaio, ¿tewimerijoarenia pehjio, aaata noochi paparameopua?
Eesusia iꞌka waꞌachitari nayewerepua, ahpoche kaawe nokayame maaeka Riosichio, wahjachio ki kaawe nokayame maaerepua:
—Ooka tiꞌtijoea iꞌisaeri tiopachi eꞌenariataipua, Riosi ahjama nayewamia. Piiripia, parisero tijoe eneriataipua, tísia ahpo iyoriame maaetame Riosichi. Piirea, yawichi koparoari ichikoame eneriataipua.
Parisero tijoea, werisikaopua eee cheeka nayewariatapua Riosio: “Noꞌno Riosi, cheriwema kiꞌyaninia ki waꞌachitia tiiamekapa wahjachi teꞌteriamechitiao: aaata ichikoame; ki kaaweruma yoorame wahjachiwichioo; suwepori ihsiwa yoorame; ki waami weeriame aamo ahjama nayewame, yawichiwichio koparoame.
Neeea oosa iyoriame neeea chorowario, oowisari taawechisiopua. Neeea noꞌo yowiyao, senepi oosa mariki toomi iinuekaionia, aamo poanatakiamenia piiripio.”
Nape puuu yawichiwichio koparoamea, ahpo muripa sonikao, chiiatapua mekapi werikao: “Noꞌo tewekachi kahtiame Noꞌnóo, noꞌo tesiwe eꞌremitia muuua, noꞌoo tatakoriamekopa.”
Puꞌka cheesaapa, Eesusia cheerepua:
—Neeea aamo chaanenapua, ihji yawichiwichio koparoamea, cheriwetiame noꞌrarepua ahpo taꞌpechio, nape piirea kaꞌi. Riosia ki keepuamepua aaataoi, ahpo waꞌapi werumataka naewameopua. Nape tesiwa cheeka nayewameopua, cheriwiame Riosia puꞌkao, tatakoririao.
Eesusi masiteka ihsioio, waꞌa eꞌenariaipua ooweru kukuchi iꞌtoka, Eesusi kahtiachisi upanariapa, Eesusio ahjachi seekarepaka ahpo kaawerumari yahchemichio. Nape Eesusi teꞌta masitewaraa waꞌa uparetioopua, waꞌineriaipua ooweruo, puꞌka kukuchi Eesusichi asitepuawichioo.
Nape Eesusia ki reesiseniopa puꞌka kukuchi, apochi asitepuawichioo, chaanerepua:
—Tooa puꞌka kukuchio noochi eꞌenamichio. ¿Ki naneꞌriame eemea puꞌka kukuchika teꞌtiamekopua Riosi yeꞌkarichi muimeria? —cheere Eesusia. Simitekaopua cheekao, Eesusia cheerepua:
—Pichiwapua noꞌo chiia: Ki kukuchichitia uukamea Riosi paajutewao, ahpo yeꞌkari muimichioo, kiisi reesisepuamepua Riosieo, ahpo yeꞌkarichi pakimichioo.
Piiripi tijoe itapiti paamiratuamea, iinatukerepua Eesusio:
—Kaaweruma Masitari, ¿aachin iintotania ahsepanariaa, ki wahjiame ahjaniameo?
Eesusia chaanerepua:
—¿Achini noꞌo kaaweruma teewamemua? Teꞌta Kaawerumaa, Riosichepua, ki aaata waꞌasi.
¿Kikosa naneꞌriamemua Moise nuurari chiio? ¿Ki eeekosa chiiamepua?: “Kaꞌte suwepori nokimitia eemea, kaꞌte merimitiapua aaataoi, kaꞌte ichikoemitiapua aaataoi, kaꞌte wihtuka wenejimitia aaataoi, aamo yayawao muuua, yoorekache tetewipuapua.”
—Wee Masitari, nape neeea puꞌkao, yooma yooraka yasitokamenia puꞌkao, temariai oꞌinia —chaanere iinatukeniamea.
Eesusia waꞌa chiiopao, chaanerepua puꞌkao:
—Nape toitiame muuua aamo iintomiaopua pehjio. Nehjimitiaopua naaju, yooma aamo paarasatiao, waꞌa iintosaapa muuua, yooma ihkokemitiapua puꞌkao yooma aaata tooremuka mochikameo. Waꞌa iintosaamua, teꞌpa Riosi kahtiachi iinuemamua aamo paarasario. Yooma waꞌa iintosaapamua waikao, noochi enepuapua noꞌo kuꞌisimiao.
Iꞌka inamukapa paamiratuame tijoea, iiyana eraparepua Eesusi waꞌa chiiao, ki ookapi itapiti paarasatiamekapapua.
Waikao Eesusia waꞌa iikopa puꞌkao, yooma waꞌa keepuka ajakameo chaanerepua:
—¡Ki teesa tehki tiamepua, paarasatiamewichioo, Riosi yeꞌkarichi pakipuameopua!
Animari tumusaria epeche ki tehki enemiipua, iꞌikia puusirachiami uꞌmatoteniaapua, ki puuu tijoe paarasatiamechitiaopua, Riosi yeꞌkarichi pakimichioo.
Inamukamea chaachaparepua waikao:
Eesusia waikao chaanerepua:
—Tiꞌtijoeriwichioo, kaꞌchi iika iintome tiiamekoio, nape Riosiwichioo, kihta tehki tiiamekaitepua. Nape Riosia aaata ahpo teꞌta paarasarichi weemuwa toisoo, apochikamera teꞌta weemusoopua waikao, reesisemapua puꞌkaoi, ahpo yeꞌkarichi pakimichioopua.
Waikao Peeroa muuwaeniachio, chaacharepua:
—Waꞌa teeresoo teemea, kaawe teꞌtiamepua aamo ajawariaa, aamo ahjama ohjomiaopua yooma toakamekapao, taamo iinueriaopua itapiti.
Eesusia chaanerepua:
—Pichiwa puuua, yooma aaataa ahpo taꞌpe toikamea, ahpo uupioi, ahpo poponioipua, ahpo tetejimaoi, ahpo tatanaoipua, Riosi yeꞌkariwichio ikimiapa ahpoo,
ehpe oꞌinia iꞌka weeechio epeche nateyame tewimeripua Riosichio, Riosie ahpo kiapuameopua, waꞌasi kajuyachi taawechio, weemera mochiwachiopua tiameo, weemera ahjari kiapuamepua tiameo, ki wahjiame.
Eesusia poanachi iꞌtoka ahpo ajawariao, chaanerepua:
—Ehpeo Eerusareni moꞌmoenama teemea, waꞌao, yooma ikimiachipua waꞌasio, puꞌka ehkoriami nayewatura iyoteriaopua, noꞌo Tijoe Tijoetukamechi simiyameopua.
Waꞌao seesenu tiꞌtijoeria noꞌo Tijoe Tijoetukameo, naꞌara yorapuamepua, naꞌara chaanepuamepua tiameo, akachupepuamepua tiame;
puꞌka nanaarame tiꞌtijoeeo wepipuamepua, waꞌa yorasaopua meripuamepua, nape neeea meritiaio, paika taawe simiyachio, ahjaka oijenamania.
Nape Eesusie ajawatiamea, kihta pahterepua puꞌkao, waꞌa chiioio; kaꞌchi iika pahteme tiame enerepua.
Eesusia amori asiyai Erikoo, aaata ki maꞌchiriame pooechi kahtiame tetewarepua, ihko itaka kahtiame.
Ihji ki maꞌchiriamea, weeru cheetoame inamukapa pooechi nokisiameo, iinatukerepua:
—¿Ihtana yooramepu waꞌa cheetoamea?
Waikao neesetoamea chaanerepua:
—Aa, Eesusi Nasare ohjoemepua, iꞌwami uꞌmatoame.
Waikao ki maꞌchiriamea, sisinamurepua Eesusio:
—¡Eesusi, ehkoriami Raawi taanara! ¡Noꞌo cheriwesa pahchúu!
Pahcha nokisiamea chaaneriaipua puꞌkao:
—¡Ihchi yasakáa!
Nape puuua ohsotia weeru sisinakao, chaanerepua:
—¡Muuúu! Raawi taanáraa! ¡Noꞌo tesiwésaa!
Waikao Eesusia weripakao, ki maꞌchiriameo, ahpo weeriachi uꞌyepanurarepua. Uꞌyepatiaapa puꞌkao, Eesusia iinatukerepua:
—¿Ihtana aamo yorajeranimu noꞌóo?
Waikaopua ki maꞌchiriamea nehjiarepua:
—Noꞌo maꞌchirepatejerani neeea.
Waikao Eesusia chaanerepua:
—Saukame itipinamua aamo ki maꞌchiriao. Muuua saukamemua, noochi paparakapa.
Eesusia Eriko mochiwachi pakisao, riisaka uꞌmatomo oꞌrariaipua,
nape Saakeo tewaniame tewakapao, sewina eraparepua. Puuu Saakeoa, yawichiwichio koparoame, paamiratuame enerepua, tísia tomiwaeme tijoe.
Ihji tijoea, tísia tetewinareriaipua Eesusio, nape wichipa weeriamekapao, ki ajasepapapua tiꞌtijoeri aampamiopua tetewinariaio,
pahcha uꞌmasirepua Eesusi uꞌmatomiachi, sikomoro tewaniame kuuuchi mooenamia, teꞌpa werika tetewinaria.
Eesusia teeriami uꞌmatomiaio, teꞌpa kahtiame tewakapao, chaanerepua:
—Saakeo, yaapi tekisa waꞌao, aamo taꞌpechi noꞌo iꞌtojeraninia koꞌkomia.
Waikao Saakeoa, ikanati tekikao, ahpo taꞌpechi iꞌtorepua, kaawé eꞌraka.
Waikao tiꞌtijoeria, Eesusi Saakeo ahjama akipakame tetewikapao, ihchi ahpo chaachaparepua:
—¡Naakona! ¿Tatakoriame taꞌperachi siminapua?
Ehjepao taꞌpechio, waꞌa mochikai nayewakao, Saakeoa yooma inamuachi chaanerepua Eesusio:
—Tísia kaawe erapaka aamo chiiaeo, kaaweruma enepanariapa ehpeo, naasipasi kiamane noꞌo iinuekao, tooremuka mochikameopua ihta, yooma noꞌo ichikoneriao, naaosa epeche noꞌo ichikoneria kiamania puꞌkao.
Waikao Eesusia chaanerepua yooma wahja waꞌa mochikameo:
—Riosi newiparia, ehpe oꞌinia oꞌiniamepua iꞌka taꞌpechio, ihji Saakeoo Riosichi paparariopa, Aurani tetejimarisiwachi enepaka, Riosi teꞌta yeꞌkarichiopua.
Neee Tijoe Tijoetukamea iꞌka wehjoarichio, iꞌka Saakeoka teꞌteriame, iꞌyaka eenakamenia, teꞌta Riosichi paparame, tiꞌtijoe ooweru tiameo, tatakoriameo, teꞌta newipatemia kokosapuaio.
Neipa Saakeo taꞌperachi machenasaapa Eesusia, pooechi ihtoai Riosi yeꞌkarichi simiyame nayewakao, tiꞌtijoeria waapikopa Eerusarenio, waꞌa enemio maaere puuua, Riosi yeꞌkario. Eesusia waꞌa erakopa puꞌkao, iꞌka waꞌachitarichi nayewerepua waikao.
Waikao Eesusia oꞌinerepua nayewakao eee cheeka:
—Wahka yasariataipua piiripi tijoe, yawichi enemeri, puuua wahka akipariataipua mehka pirenachi weeechi, ahpo yawichichitia werapuachi, yawichi weratiaapa enasaa, ahpo weeechi yawichitumichiopua.
Nape keꞌchu simiyaiopua, oosa mariki ahpo tekipaname paaesaopua, watani siento taawesi yowiwa kiꞌyariatapua puꞌkao, pipiripi. Puuua chaaneriatapua puꞌkao: “Íya, tekipanamitia eemea iꞌka toomio, noꞌo eenachisiopua.”
Iꞌkao simisoopao, tijoe ki nakiyamea, pukaminachi uhjurariatapua asimiachiopua, chaachapaka: “Ki nahki teemea puꞌka tijoeo, taamo yawichi enemichioo.”
Nape waꞌa chaachaparioi puꞌkao, yawichi weraretiatapua. Waikao eenechi enasaapapua ahpo weewachio, paaeriatapua waikao, ahpo tooeriaopua toomio, kehkisa yowiteriarepua ahpo toomio, eꞌraka.
Pahcha eenakamea ahpo teeko tomiwarae tekipanakamea, cheeriatapua: “Paamira, iꞌwa maani aamo tomiwaa, oosa mariki toomi epeche muuwekamepua pipiripia.”
Waikao yawichia chaaneriatapua: “Kaawe iintoremua. Kaaweruma iintokame tekipanamemua”, chaaneriatapua. “Waꞌa aamo iintoriawichioo, kaawe iintorepua aamo tehkiwachio, oosa mariki muuwari mochiwari, aamo yachamane yawichitumichioo.”
Piire waꞌa eenakamea ahpo tehkiwaeo cheeriatapua: “Paamira, iꞌwa maani aamo toomiwaa, mariki toomi tiame, ehpeche muuwekame pipiripichi.”
Puꞌkao, yawichia chaaneriatapua: “Mariki muuwari mochiwachi, aamo yawichitemane aamoo.”
Ehpeche piirechi eenakamea, chaaneriatapua yawichio: “Paamira, iꞌwa maani aamo tomiwaa, wisasorichi toꞌwaka kaawe kateweka neeea.
Ki tekipanakania pukaeo aamo majawiapa, kihta toꞌwakameai toomio yowiyamekopua; aamoo, kihta echakaiopua tiameo, apechunamekopua iꞌipario.”
Waikao yawichia chaanerepua puꞌkao: “Aamoopua ki kaaweruma tekipanameo, aamo waꞌapi naawesarie chapimania aamoo.
Waꞌa tiiame noꞌo eꞌrekame enesaa, ¿achinikai ki toomi tekipanateniachi toꞌwakamua, paikapioi yowimichio noꞌo eenoiopua? Oowera kihta iintoremua.”
Puuua kajusapa chaanekao, ahpo waapi ajakameo chaaneriatapua: “Uꞌyemitiapua puꞌka toomio, naatikamera kiamitiapua puꞌkao, oosa mariki epeche yowitekamera.”
Nape yawichia chaaneriatapua waikao: “Iinuemea, iinuekai epeche kiapuamepua; nape ki iinuemea, ahkasi teesa iinuekaoi, uꞌyepuamepua.”
Waꞌa cheesaapa, yawichia cheerepua: “Yooma noꞌo seepurawao, ki noꞌo nahkiekamea noꞌo yawichi enemichioo, iꞌwa noꞌo uꞌyepamitia puꞌkao. Iꞌwa upasaapa puꞌkao, yooma koꞌimitiapua puꞌkao, noꞌo tetewachi.”
Eesusi cheerepua tiameo iꞌka waꞌachitarichi ikipuame inatakaopua:
—Neeeai eenechi tekisaapa iꞌka weeechio, waꞌachi iintomeri neeea, iꞌka weeechi yawichi yasipamiaapa.
Eesusia iꞌka nayewasaopua, Eerusarenite uꞌmatorepua.
Eesusia Weetajeo waapi ihtoaiopua Wetania tiame, waꞌao Ooriwo kaawichio, ooka ahpo ajawaria uhjurarepua chaanesa:
—Waami siimpamitia eemea mochiwachi, waꞌa muirachio, waꞌa teima eemea piiripi uuru oꞌyetiame, ki aaata oiwame pehji ahjachio. Naꞌsonasa noꞌo uꞌyepamitia puꞌkao.
Aaatao aamo chaanesoo: “¿Achini iikai naꞌsochani eemea puꞌka uuruo? Apoe Paamiraa nakiyapua iꞌkao”, chaachapapuapua, puꞌkao.
Waikao uhjuratiamea siimpakao, yooma waꞌa tiame nateparepua puꞌkao, Eesusi cheeriachitia.
Iꞌka uuru naꞌsochaniaio, teekoraa iinatukerepua:
—¿Achini iikai naꞌsochani eemea, puꞌka noꞌo puhku uuruo? —cheerepua.
Waikao puuua, chaachaparepua:
—Taamo Paamira Eesusia, ahpo rewenurekapu kuꞌitapi.
Waikao Eesusia uꞌyepatiapa puꞌka uuruo, ahjachi ipetesapa wisasorio, yaasetorepua puꞌkao.
Waikao Eesusio, uuruchi yasitoiopua puꞌkao, yooma waꞌa nokisiamea, ahpo wisasorie ipekesirepua simiyachio, pahcha.
Asiaiopua Ooriwo roomosachi oꞌinia tekiwachio, yooma muuwaeme nokisiamea kaawe eꞌrakao, weeru chaachapasirepua siinakao, kaꞌkaruma naawesari siinasika Riosio, ki teesa tiame ki maaenari yooramekopa, ahpoo peenia eꞌraka tetewaria.
Puuua chaachapasirepua:
—¡Ée Yawichíí! ¡Tewekachi eename yawichíí! ¡Apoeo tísia teꞌta kaawérumaraa! ¡Tewekáchio taꞌiria mochiwáaa! ¡Puꞌka ki nuꞌuti teerewame tewekachi oꞌinia eenameo, teꞌta weruma iyoriwa puꞌkawichióo!
Ookapi parisero waꞌachi nokisiamea, chaanerepua Eesusio:
—Masitárii, teꞌya puꞌka aamo naꞌnaritoameo, ki waꞌa chaachapamichiopua puꞌkao.
Nape Eesusia nehjiarepua:
—Iꞌka tiꞌtijoe ooweru tiame waꞌa chaachapame noꞌo teewetekekoio, ahkasi ihji iꞌwa tehteewaapechi siinakomapua, noꞌo asiya kaawe eꞌrewa siinakowao.
Waapi enepasaapa muuwari mochiwachio, nanarare puuua mochiwachi neꞌnekaopua cheeka:
—Yuuwesinania aamoo ki noꞌo machiriopa aatanakoopua noꞌoo, aaata aamo newipatemia eenakameo. Nape eemea aamo waꞌinekamepua noochio.
Ehpeo ki teesa teeremeri aamo mochiwarichio, aamo seepurawaa norikame noorepaka ki ujumamichioo, ahjachi mooenapuame ajawasaapua norikameo. Kiisi kaawe teeremera eemea aamo ikiyao, aamo seepurawaa eꞌenasaapua, yooma weꞌee iꞌmorataka moꞌmoenasaapua norikameo,
aamo aampa eꞌenamapua koꞌisikao, yooma aamo tatanama koꞌisika wehchi wewekaopua. Yooma ohjorewao saꞌmikoreopua tiameo, yooma koꞌrinamapua, chiꞌrinaka. Yooma waꞌa tiame ikimeri muuua, ki machika tetewikapa muuu mochiwachia, aaata aamo newipatemia eenariaopua.
Neipa iꞌka cheesaopua, napawikarichi eenakaopua, waꞌa pakirepua yooremina tiopachi weeriamechi. Waꞌao, waꞌa nehjameopua, tarayameopua tiame, yooma puuyanarepua puꞌkao.
Iꞌka puuyachaiopua, chaanérepua:
—¿Ki Ehkoriami Iyoterichio, eee chiiamepua: “Noꞌo kariwaa, noꞌoche naewapuachipua waꞌao?”, nape eemea ichikoame teesowara, iintapare eemea.
Nape kaꞌchi yorame eꞌrarepua puꞌkao, muuwaeme tiꞌtijoerio, puꞌka masitiachi chuchutopa puꞌkao.
Piie taawechio Eesusio, tiꞌtijoeri masitioiopua tiopachio, puꞌka Riosi kaꞌkaruma tuuyewari nayewioio, waꞌa eꞌenare neeseriosi paꞌpamuratuamea, iyoteri tiꞌtijoea tiame, mochiwari paꞌpamiratuamea tiame.
Ihjia Eesusi naaepakao, iinatukerepua:
—¿Aatana nuurena aamoo, iꞌka yoramichioo? ¿Aatanachi utewaemua, iꞌka aamo ihsiaopua masitekao?
Waikao Eesusia, chaanerepua puꞌkao:
—Eemekamera noꞌo nehjiapapua pahchao:
¿Aatana ihsire Waanio, paatopuame kiꞌyakao, Riosi iintoriarepua, tiꞌtijoekosaoi?
Waikao aapoeo ahpo chaachaparepua:
—Riosi iintorio taamo tuusoo, waikaopua taamo chaanemapua: “¿Achini iikai ki pichikeka eemea puꞌkao?”
Tiꞌtijoeri reesiserio taamo chaachapasoooi, tiꞌtijoeriai taamo koꞌimapua waikao tehtee pasipupaka, tiꞌtijoeria, Riosie reesisetiameko erakoapa puuua.
Waꞌa erakosaapua puuua, chaachaparepua:
—Ki naneꞌrena teemea —chaachaparepua.
Eesusia chaanerepua waikao:
—Neeeai ki aamo nehjiamane waikao, aatana noꞌo reesisiaopua, iꞌka noꞌo yoramichioopua.
Waikao Eesusia, iꞌka waꞌachitarichi nayewerepua tiꞌtijoerio:
—Aaata tijoea panijuwari ajawariataipua ahpo wasachi weweripamichioopua, waꞌa iintosaapua, aaata naasipasi uupuaichio taakesoo, yahchariatapua neesetomichioo. Waꞌa iintosaapua, mehka simiriataipua pirenachi weeechi.
Asisoopa taakemiachiopua, uhjurariatapua neꞌnemiao ahpo inatetiao, ahpo neꞌnetepuaichiopua naasipasio, ahpo naachutawao. Nape echiwa inatiamea puꞌka uhjuratiameo, wewesa uhjurariatapua peꞌkuo, waꞌatia seekaekaopua kihta iꞌtoka.
Waikao eenechi uhjurariatapua, puꞌkaoipua echitiachi inatiamea, naꞌara chaaneka wepisaopua, waꞌatia seekaeka uhjurariatapua eenechio, kihta iꞌtoka.
Waikao paisa simiyachio teekoraa, piirechi eenechi uhjurariatapua, nape iꞌkaoi eechi inatiamea, kiiya merika wepisaopua, maꞌchi ipariatapua.
’Neipao waꞌasipao, teekoraa eꞌrariatapua: “¿Ihtana yoratane ehpeo?”, eꞌrariatapua. “Aa, noꞌo taana uhjuramane naaju, noꞌo teꞌta nakiya, yooremakoipua puꞌkao, noꞌo taanakopa.”
Nape eechi inatiamea, iꞌkao waꞌa eenakopao, chaachapariatapua ahpoo: “Nee, ihjipu tijoea, yooma ahpo noono iinuekao, ahjama itipimeria. Meritariapua puꞌkao, taamowichio itipimichiopua, taamo teeko iinuwarao.”
Waikaopua puꞌkao, maꞌchipasaopua puꞌkao, meꞌyariatapua puꞌkao.
Waikao Eesusia waꞌa cheesaapua, iinatukerepua tiꞌtijoerio:
—¿Ihtana iintomo erakona eemea, apoe echijuwari teekora enasaa? ¿Ki koꞌitariarepua puꞌkao?
Ejeꞌe, yooma koꞌimapua enasaa, waꞌa iintosaapua puꞌkao, piirechi inatetemapua waꞌao, tekipanamichioo.
Tiꞌtijoeria iꞌka Eesusi ahpo nayeweria inamukapao, chaachaparepua:
—¡Naakona, kiisi waꞌa noonoimii teemea!
Waikao Eesusia neꞌnepakao chaanerepua:
—¿Waꞌa erakona eemea? Nape ¿ihtana chanika chaanikosapu Ehkoriami Iyoteria? Eee chiiamepua:
ki nakika ipatiamea,
puuu tehte waꞌapia,
epeche teꞌta nateyame tehte enepamiitepua.
Pukachi tehte motochikamea, kahsimeripua chapakarao; puꞌka tehtee mesukamea, pihtukame itipimeripua. Waꞌa chiiame Ehkoriami Iyoteria. ¿Ki noꞌokamera nayewaka chiiamejuarepua?
Ihji waꞌachitaria, ahpowichiokopa puꞌka chaniwao, tiopa neꞌnesero paꞌpamuratuamea, iyoteri tiꞌtijoe tiamea, waꞌapi chapime erakoriaipua Eesusio, nape seꞌsewepakapaopua tiꞌtijoeria, kaꞌchi ikime eꞌrarepua, chapinariai.
Waikaopu waꞌa tiiopa paꞌpamiratuamea, aaata ajawarepua Eesusi naꞌnaritomichio, aatia iintota inatemia, ihtaoi ki kaawe cheesoopua puꞌkao, yawichichi iꞌtoka wenejinariapa chapisá.
Ihjia waikao waika taawechio, kaꞌkaruma tiꞌtijoe ahpo eratenareka Eesusio, chaachaparepua puꞌkao:
—Masitari, aamo chiiaa pichiwapua, naneꞌrena teemea aamoo, pichiwarichi teetoka masitiameko, Riosi nakiyachitia mochijeraka, yooma taamoo aaataoi, nuꞌnuntio weewerumaoi waꞌachitia.
Pukaepa aamo iinatukena teemea:
—¿Kaawe ohjoarepu Seresa yawichi kopariari nateteniao, kaꞌikosa?
Nape Eesusia naneꞌriapaopua ki kaaweruma erakoai waꞌa chaachapopaopua, chaanerepua puꞌkao:
—Noꞌo neꞌneteo piiripi toomi.¿Aatanapu waꞌa toomichi netetiamea? ¿Aatanapu tiame waꞌa teere iyotetiamea, teewara?
—Seresa puuua —chaachaparepua.
Waikao Eesusia chaanerepua:
—Puuu enesoo toomichi kahtiameo, puꞌkawichio kiapuame enesoo, puꞌka kiapuapua; nape Riosiwichio iyoriwa kiapuame enesoo, Riosikamera iyoripuapua.
Waikaopu chapimeria, kitachi chiia chapime eꞌrarepua Eesusio, tiꞌtijoeri tetewachio. Ohsotia puuua, tísia peeneka nehjiopa Eesusio, ihchi itipirepua, tísia peenia erapakaopua tiameo, Eesusi chiia.
Neipamio, Saruseopechi eꞌenariaipua Eesusichi iinatukemiao, itapiti ki kaawe chaachasoo chapinariapao. Puuu Saruseo tiꞌtijoea, ki pichikiame eneriaipua, mukukai eenechi ahjaniameo.
Puuua waꞌa teꞌtiamekapaopua, chaachaparepua Eesusio:
—Masitari, ehkoriami Moisea taamo chaaneka tooeriaipua ahpo nuurariwachiopua, aaata paꞌchira mukisoo ki tatanaeka ahpo uupichio, kaawe neewimio tuunapua waꞌapi pooniraoipua, pukachi oowitiame tatanaremichiopua, ahpo paꞌchi tatanarachitia enemichiopua.
Nee, aaataa oowisani ahpo poponieme eneriataipua. Yooma puuua pipiripio, ahpo paꞌchi uupira ahjama neewiriataipua. Pahcha neewikamea ahjamao, waꞌatia ki tatanaeka mukuriatapua.
Oosachi simiyamea,
paisachi simiyamea tiamea, yooma puuu oowisaniapua tiamea, waꞌachitia neewika puꞌka ooitiame ahjama, yooma wahjipariatapua tiameo, ki tatanaeka.
Neipao oowitiameai, waꞌatia mukuriatapua tiame, ki tatanaeka.
Weh, ¿achini tiamera puuu tiꞌtijoe, teꞌta kuunara enetapua puꞌka oowitiameo, eenechi yooma ahjatiachiopua, pichiwa ahjaniame enesoopua eenechio?
Waikao Eesusia chaanerepua:
—Iꞌka weeechi ahjarichio, nenewiniachipua wahjipaniachipua tiameo,
nape Riosi weemera ahjari kiꞌyariachiopua ahpo ahjamao, ki nenewiwachi enemeripua waꞌao.
Waꞌao, ki wahjipaniachi enemerapua tiameo, yooma Riosie eenechi ahjatetiachio, tiꞌtijoea ooweru tiamea, Riosi kuꞌiwarika teꞌteremeripua, kaꞌchitia taawechi wahjipame.
Eenechi ahjapuamea pichiwa enemeripua, waꞌatiame taamo tetewitenapua inatarichio, Moisetaru tuuriaeopua Riosi ahpo chaaneriao, kuhsi tajenakamechi Riosio, ahpo chaanerio tuuriaeo. Puꞌka Riosio, Auranitaru Riosiwako tuurio cheerepua, Ihsa Riosiwara, Aakowoo Riosiwara tiame.
Waikao ookapi iyoteri tiꞌtijoea, chaachaparepua:
—Waꞌatepua. Ahjachi chaanimua masitari.
Aapoea ki oosa aampa iinatukerepua waikao, naawesarichi wichipamichioopua, seewiapa Eesusi nehjiamiaopua, iinatukenariai.
Nape Eesusia, waꞌa chaachapasoopua iinatukerepua puꞌkao:
—¿Achini tiiachipa tiꞌtijoeria, Raawitaruchi eenameko tuuyamepua Riosie Weratiameo?
Ehkoriami Raawitaruai ahpo Wiikari Iyoterichio, eee cheerepua iyotekao:
Teꞌta Riosi Paamiraa, chaanekapua noꞌo Paamira Meesíao:
“Noꞌo ahjamina yasipamitiamua pehjio,
ahkasi noꞌoo, yooma aamo seepurawao,
aamo taaratere toapachisi tekeka.”
Eee cheekame enesoopua, ¿aatia tiiachipa ehkoriami Raawitaruai ahpo paamira teewarepua Meesíao, ki kuꞌitapi neipami naawamerioipua puꞌkao? Aaataai ki ahpo paamira teewamepua, ahpo neipa naawakameopua. Waꞌa cheeriopa ehkoriami Raawiaipua, Meesiaa epeche paamirakai tiiamepua Raawitaruchio. Waꞌa teesoo Meesiaa, ki ehpesi oꞌinia waꞌapitia paamira yasitoamepua, puuu Meesiaa, neee Riosie Weratiamepua.
Waikao yooma inamuachio, Eesusia chaanerepu ahpo teꞌta masitiao:
—Naane eꞌreka eemea, Moise nuurari maꞌmasitari nokayaeo, puuua tepekuma wakiraeka ohjowa puꞌseriamepua, ahpo teꞌta kaꞌkarumako maaetiameopua Riosichio; muuwaeka nehjiwachi ohjoaiopua, ahpo yooreka teepotejerameopua; napawikarichioiopua, epeche kaꞌkaruma mochipaniachi momochipanariamee; pahkotaniachioiopua, epeche ahpo teteiwachi mochipanariame,
ooweru kunamukukame kariwaraopua, uꞌyeka puꞌseriame; ki kuꞌitapisi ahpo Riosiwachi paparamechitia chaachapaka, oowera ahpo kaawe teteipuawichio nokaka. Nape puuu waꞌa nokayamea, ki nuꞌunti kokosa aiwamiitepua Riosieo.
Eesusia waꞌa ihsiaiopua tiꞌtijoeri naewekao, tetewarepu waꞌao, aaata tiꞌtijoeo ooweruopua tiameo, weeka totomiwaemeopua, toomi naꞌpoa toaniachio, weeka toomi toꞌwame.
Aaata ooitiame tetewarepua tiameo, waꞌachi eenariame toomi naꞌpoaniachiopua toamia, puuua kunamukukame eneriamepua. Eesusia puꞌkao, ooka waꞌapi toomi, kiisi weeka nateyame toꞌwame tetewakamepua.
Waꞌa iikopao Eesusia, ahpo norikame ajakame tiꞌtijoerio, chaanerepua:
—Nee, pichiwa chaanine iꞌka oowitiameo, epeche nehjai tiiamekopua puꞌkao, Riosiwichio oowewao, ki wahjachitia tiꞌtijoeri tísia totomiwaemeo.
Weeka totomiwaeme tiꞌtijoeria, ahpo soparatiakamera oowewamepua Riosio, nape ihji oowitiamea, kihta itipitiai ahpo koꞌkomiawichio taripuameo, yooma nehjarepua Riosiwichio oowewakao.
Waꞌapi iꞌisaeri tiopachi toomi toaniachi puuyapanioiopua, Eesusi teꞌta masitewaraapua ookapia chaachapasiriaipua:
Nee ihji tiopaa, ¿ki tísia peenia teꞌtiame tehtee peeniatatiamepua? ¿Kikosa teꞌta peeniatatiamepua itapitie tiꞌtijoeri oowewariáo?
Nape Eesusia waꞌa chaachapopao, cheeka nehjiarepua:
—Nape yooma ihji tísia peeniatiame aamo tetewao, enamitepua piie taawechio, piiripioi ihji tehtera toꞌweteka ahjae peeniatatiamea, piiripioi ki itipimeriitepua raampatao.
Waikao Eesusi teꞌta masitiaa iinatukerepua Eesusio:
—Masitari, ¿achinitio enetapu waꞌa ikimeri ihji tiopaa? ¿Ihtana naaniatiwachi naneꞌreta teemea waꞌa ikimiao?
Eesusia cheeka nehjiarepua:
—Naane eꞌreka naaju, ki aamo wisikuepuawichioo, muuwaeme enapamitepu noꞌoko tuukao. Puuua chaachapamapu: “Neee puuua, Riosie Weratiamea; noꞌo eenaria asikamepua waꞌasi.” Nape kaꞌte pichikemitiapua puꞌkao, waꞌa chaachapoio.
Nasiwaniame inamuaioopua wahkao, weeru nokayo tuuoiopua ahpo ahjama nasiwaka tiꞌtijoerio, ahkaoi iꞌka wehjoarichio, ki teꞌta seewepuapua puꞌkaopua pehjio. Yooma puuua, teꞌta aiwari pukeri oꞌiniachi enemeripua. Puuua, ki kajuyachikai teeremapua pehjio.
Eesusia simitere puuuapu cheekao:
weeeai, ki muenati noonomeripua, yomatiame wehjoarichiopua; toorewiai tísia aiwaniame ki nuꞌuti teeremeripua yomatiame wehjoarichio; tísia majaniameai ki nuꞌuti teeremeripua ahkasi yomatiame wehjoarichio; tewekachioi káátisia iinyatiame teteipuamepua, itapiti ikiyameo.
’Nape keꞌchu waꞌa teetoiopua noochi paparamea, tísia naꞌara yoramia naanaritopuamepua. Waika taawechiamio aaata noochi paparameopua, napawikarichiami upapuamepua wenejikao, napawikarichi teꞌta paꞌpamiratuamechio, karichi toapuaichiopua; waika taawechiamio tiame, ahkasioi teꞌta weruma yaꞌyawichichi upapuamepua tiame wenejikao, noochi paparaka mochitoapaopua.
Yooma puuu noochi paparapa yaꞌyawichichiami iꞌtopuamea, noochi simiyame kaawe chaachapameri puuua, yaꞌyawichichi peꞌpeirachi iꞌtotiapaopua.
Nape puꞌka taawechi noꞌo nehpupawachi chanimiao, kaꞌchi eramete puuua ahpo ki kajumia chanimiao, ahpo noꞌo nehpuwaka nehjiamiaopua.
Neee waꞌapi ahjama ihsimeripua pukachio, ahpo noꞌo nehpuwachi kuꞌikao, aaataoi yaꞌyawichioi, kaꞌchi iika newitome teeremichioopua, aaata noꞌo nehpupaka nayewameopua.
Waikachiami taawechiamio aaata ahpo waꞌapi taꞌpechioi, ahpo wenejipuamepua, ahpo noonoeoipua, ahpo papachieoiopua, ahpo tetejimaeoiopua, ahkasi aaata ahpo kaawe uuyameeoi, ahkasi aaataeoi meripuameeoipua.
Puꞌka taawechio noꞌowichioo, yoomahka ahpo nekamumeripua nekamuao,
nape ahpo Riosichi teꞌta weemera ahjarichio, teꞌta newitoka puuyameripua, kihta wekateka piiripioi ahpo kuupaopua.
Yooma aaata ki toakamea noochi ahpo paparao, newitoka puuyameripua, Riosi weemera ahjarichi mochipuameopua, Riosi yeꞌkarichio.
’Puꞌka taawechiami Eerusareni mochikameo, pochikame tetewapa norikame seesenu weeechi eꞌenakame soontaroo, asikame enemapua Eerusareni mochiwario, wehchi yachapuameoopua pihtunaka.
Waikao, yooma Uurea weeechiami mochikamea, kaawichi ujumapuapua, kaꞌchi ikipuaichio. Eerusareni mochikamea maꞌchiami ahka ohjoamea, kaꞌchi iika nonowameripua ahpo taꞌpechio.
Waꞌa teeremeripua waꞌao, tísia aiwaniachi taawechikoopua, Riosia ki ahpokamera eꞌweka mochikopapua, tísia kokosamapua puꞌkao. Waꞌa teeremio tuuyame, Ehkoriami Riosi Iyoterichiopua.
¡Ai, puuu ooweru peteterepakame mochikameapua puꞌka taawechiamio, kukuchi chiiteka mochikameapua pehjio! Ki teesa tesiwa teꞌteremeri puuua, ki teesa iinyatiame ikiniopa weeechio, tiꞌtijoerio. Weeeai kokosa aiwameripua tiameo, waꞌa tiiame ikiyopa.
Puꞌka taawechi mochikamea, ki nuꞌuti teeremeripua koꞌiniameo; chapitiamea, seenu weeechi iꞌtopuamepua, pirenachi; Eerusareni mochiwaria, ahkasioi teketiame itipimeripua, ki Riosi iyoriamee nanaarame. Waꞌa teeremeripua waika taawechiamio, ahkasi Riosio newitoka machenachisi, yomatiame nanaarame tiꞌtijoerio.
’Puꞌka ihtoria taawechio, taaachio tísia iinyatiame teetomeripua, meechachio tiame, soꞌporichioi waꞌachi. Iꞌka weeechioi, ki nuꞌuti siimapua wekana eraniamea. Tiꞌtijoeria, kaꞌchi ikime erameripua tiameo, paꞌweo tahpitika chiiopua, peꞌkokao teꞌokaopua.
Ki nuꞌuti iinyatiame simiyopa weeechio, tewekachiopua tiameo, mukipaka ruhjimapu tiꞌtijoeria, ki ahjame eꞌrapa ahpo iikachio, ki teesa majakaopua ahpo iikachio, tisiwa iinya tiiame ikimia iꞌka weeechio, chaachapamapua.
Waika waꞌa teerenioio, tetewipuame neee Tijoe Tijoetukamea, eenameo, naasipa toomari weritoame, ki nuꞌunti utewarieme teetoka, tahpitika tiame teetoka.
Yooma waꞌa tiiame tísia iinyatiame tetewiniopao, waika taawechiami tiꞌtijoeria, kaawe erakoka yooma ahpo katewemapua, kihta toiyame naneꞌriapa tewekachi ahpo apechunapuachiopa.
Waikao Eesusia simiteka naewakao, cheerepua tiameo iꞌka eeetiame waꞌachitarichio:
—Naakoo, inataka neꞌnemitaopua chuunao, ihta kuuuoi.
Iꞌka sewayoopa teemea, naneꞌremapua waapi teeto paamuniopa.
Waꞌachitia ihjiai, yooma tetewapa iꞌka aamo noꞌo chaaneriao, amori asinapua ihjia, erakopuapua, puꞌka Riosi iintomiaopua iꞌka weeechio, yawichitukao.
’Yooma iꞌka iinyatiame tetewikamea, waika taawechiami ohjoekamea, ki wahjipama puuua, ki tetewaopua pehjio, yooma ikiyameopua ihta noꞌo cheeriaopua. Kiisi wehchi wichimapu noꞌo chiia.
Yomatiame weꞌea tewekaa tiame, kajutarepua, nape noꞌo chiia waꞌapi teeremeripua, kiisi sewina iika ki wahjiamesi. Yooma noꞌo cheeriaa ikikache itipimeripua.
’Aamoo, kaawe aamo inateka mochimitia eemea. Kaꞌte teꞌta weemuka moochi eemea. Aamowichio kaawe eratewa yooraiopua, kaꞌkarumachi simiyame yorapuapua puꞌkao, ki uꞌmatoka nawajika wekaniachisiopua. Kaꞌte aamo iikachi peewanate puꞌka itapiti aamowichioche yoraniameoipua; ki yooresaa eemea noꞌo chiiao, senawato mesuma eemeapu, puꞌka iinyatiame taaweeopua, teeremerieopua, ihta kaari amochi ruꞌmiamechitia, matachinaka.
Kaawe aamo neesetopuapua naaju, ki aamo wichimichiopua itapiti wiitari ihsumarichio puꞌka taawechio, ki teesa iinya tiiame ikiwame teeremerichio, yomatiame iꞌka wehjoarichi mochikamewichioo.
Aamo neesetoka mochimitia aamo iikachio, puꞌka taawechiwichioopua. Senepi nayewaka mochimitia aamo Noono teꞌpa kahtiame ahjamaopua, ki seꞌwika, ahkasi noꞌo eenachisiopua, noꞌoo Tijoe Tijoetukameo, yooma katewemioiopua, tiꞌtijoeri teꞌtereka mochiriaopua.
Senepi taawechio, napawikarichi ijisire Eesusiapu masitekao, tukaoopua, ooriwo kookochire puuuapu teewi, kaawitiachi.
Senepi piario, tiꞌtijoeria waꞌa eejenaparepu keepumia.
napawikarichi neꞌnesero paꞌpamiraa, iꞌisaeri iyoteria tiamea, naapi iꞌyaiopua Eesusio, aachin teeka meripuameopua nape noriwí, kiisi aaata tetewachi, majayapa tiꞌtijoerio, ki ahpokamera chapisipuawichiopua puuua.
Piie taaweo, Uurasi Ihkariótea, piiripi puuu Eesusi ajawaria, oosa mariki aampa ooka ajawatiamea, Satanasie noonoteretupua.
Ihjia noriwi simikao, isaeri napawikarichi neꞌnesero paꞌpamiratuameopua, yooma tuuyere puuuapu akana teipuame Eesusio, noriwi tarichere puuuapu puꞌkao, pukamina naewaka.
Waikao aapoeo, tísia kaawe erakokaopua, natetemo tuurepu Uurasio.
Uurasia kaawe iintasaopu puꞌkao, iꞌyasire puuuapu aachin teekao ahpo nehjimiaopua Eesusiopua, wahka noriwi, ki muuwaeme tetewachiami.
Asisoopa pahko paani ki rewaruraemeo, puꞌka poꞌwao teꞌta meriwachiopua, Semejenato pahkowichioopua,
waikao Eesusia, Peeroo Waaniopua tiameo, chaanerepua puꞌkao:
—Siimpamitiapa eemea, kooame yoramia, Semejenato pahko kooame, taamo koꞌkomiaopua.
Uhjurapuamea iinatukerepu:
—¿Akana yorajeranimua puꞌkao?
Eesusia chaanerepu puꞌkao:
—Nee, muuwari mochiwachi muisaapao, waꞌa teteima eeme piiripi tijoe, neropai sikori mahtotoame, puꞌka naꞌnaritopuapua, ahkasi karichi pakiyachisi.
Waꞌao, asika chaanepuapua kariwaemerao: “Masitaria iinatukiapu, akana yooreko enamerikopua, Semejenato pahko kooame yorakepuaichio, ahpo masitari ahjama koꞌkomiachio.”
Waikaopua, tepakarichi aamo neꞌnetema puuuapu, yooma katewetiame ajakachi, kooame ahjae yorapuameopua, yooreminao, weere enemapu waꞌao. Waꞌa yorapuapua kooameo.
Waikao siimpasaopua waꞌao, yooma waꞌa tiame teware puuuapu, ahpo chaaneretiachitia. Waikaopua, waꞌa yoorarepu kooameo.
Ehjepamio waꞌa eꞌnatioopua, Eesusia waikao, yasiparepu koꞌkomiao meesa weeriachio, yooma ahpo ajawariopua ahjama.
Waꞌaopua Eesusia cheerepua:
—¡Káátisia eꞌrainia iꞌka Semejenato koiꞌniameopua aamo ahjamao, keꞌchu noꞌo tísia aiwatenioiopua!
Pichiwa simiyame ihjia, ki seenampa noꞌo koꞌkomania iꞌkaopua, ahkasi Riosi yeꞌkarichi mochikapa, yooma ihta ikimerio, ikikopa.
Waikao, iijipaso uusapao ahpo sekachio, cheriwema nehjisaopua ahpo Noono tewekameo, chaanerepua ahpoe ajawatiameopua:
—Íya, iijio puꞌkao, yoomahka pipiripio;
ki oosa aamo oowemania iꞌka uuwa neerora iijiwariopua, ahkasi Riosi yeꞌkarichi mochipachisi taamo ahjama.
Waꞌa cheekaopua, paaniopua tiameo uusaopua, cheriwema kiasaopua ahpo Noonoo, puꞌka paanio, naasipasi chiꞌwanasaopua, teꞌta ahpo masitia kiꞌyarepua chiꞌwapame koꞌkomichioo. Waꞌa iintosaapua chaanerepua:
—Ihji paania, noꞌo weerewapua aamo tatakoriwichio pejana natetemia. Noꞌo kiꞌtioiopua, iꞌka nokaka mochitomitiapua, ahkasi taawechisi, noꞌo aamowichio mukuka iintoria inatapasika.
Waꞌa ikisaopua Eesusia, paanio koꞌkotioopa, waꞌachi iintoka apechunaka iijipasoo, puꞌka iijipaso neꞌnetekao chaanerepua:
—Ihji aamo iijimiaa, noꞌo eerapua, aamowichio wiꞌsumeri aamowichio mukukao.Puꞌka waꞌa noꞌo mukuriaeo, Riosiea aamo tatakoriria cheriwepuame pichiwatame puuua, yooma noochi paparakameo.
’Aa, nape iꞌwa kahtipua apoea teꞌta puuu noꞌoo, noriwi iintomeria. Taamo ahjama kahtipua koaka.
Neeea Tijoe Tijoetukamea, waꞌa yooraka meripuamenia, waꞌa tiiame inatariopa apoe noꞌo Noonoo, tewekachi kahtiameo. Nape ai puuu, noꞌo noriwi nehjikamea.
Waikao Eesusi ajawaria, Aatanakamerajuarepu waꞌa iintomeria, chaachaparepua ahpoo.
Nape Eesusia waꞌa chaachapame inamukapaopua, chaanerepua:
—Yomatiame ahkaoi wehjoarichio, mochikamepua yaꞌyawichio, tísia utewa yooraka tetewamekopua, ahpo yawichituwachi yeꞌkarichi mochikameopua. Puꞌka yaꞌyawichi tiꞌtijoeria, tísia iyorika tetewamepua.
Nape eemea amochio, ki waꞌa teꞌtereka mochitopuapua. Ohso kaawe eemea amochio, napati aamo waꞌachi teꞌtereka mochitomeripua. Aaata epeche weruma paamiratuame enenariamea, ki werumachitia teeremeripua amochio; aaata nuuriamera enenariamea, aaata puhku seekaerewachitia tiiame enemeripua, ahpo wahjachiwichioo.
¿Aatanakosa naaju, epeche teerewaemea, meesachio mochikamera koaka, meesachi ajawiamekosa kooameo? ¿Ki puuu ohjoarepu naaju, mesachi mochikame koaka? Nape neeea, aamo paamiratuameai, aamokamera yorakiamerania.
’Naneꞌrenania aamo aiwariao noꞌo ahjamao, yooma ihta noꞌo aiwa teetoria ikiyachi.
Pukaepa neeea, waꞌachitia noꞌo Noono weerariachitia ahpo yeꞌkarichi yeꞌkamichioo, waꞌachitia aamo ajawame neeeai,
noꞌo yeꞌkarichi yeꞌkamichiopua noꞌo ahjamao. Aamo yaꞌyawichi ajawamania noꞌo yeꞌkarichio, oosa mariki aampa ooka yawichituwachiopua, isaeri tiꞌtijoeri tetejimarichiopua.
Nape keꞌchu wahka ihtoriachi ahpo ajawaria ikimioio pehjio, ehpe taawechiami ikipuame nayewerepua ahpo ajawariao. Waikao Eesusia Siimoni Peeroo chaanerepua:
—Aa muuu Siimoni Peero, utewaeme aamo chapipuapua, Satanasia tahpitika aamo yoojoranariamekapu yuuwesitekao, yooma aamoo noꞌo ajawariachiopua, tiiriko mooarachitia aamo eejepunariapu, waꞌa aamo yooraka aamo uꞌyenariapa teꞌta noochi paparao.
Nape neeea itakamenia noꞌo Noonochio, aamo kuꞌipuaichioopua, kiisi sewina erapamichiopua aamo noochi paparao. Puꞌka waꞌa tiiame yooma ikisaopua Satanasie aatiatario, eenechi kaawerumachi enepasaopua, tísia yeꞌkame enemamua waikao, teꞌta aamo kaawe cheeka tuuyemiaopua, noꞌo aamo wahjachi ajawariaopua, kiisi toaka mochinurekaopua puꞌkao, teꞌta noochi iyoriaopua.
—Nape Paamira —chaanere Peeroa— Satanasia kiisi noꞌo yuumpameripua noꞌo aatiatao. Aꞌchitiameoi noꞌo yoraniaio pukaeo, anachamania aamowichioo, karichi yachatiaiopua, meripuamekaipua.
Nape waꞌa chiioi Peeroo, Eesusia chaanerepua puꞌkao:
—Muuu Peeroa, kaꞌte aamo oise eꞌremua, teꞌta. Waꞌa chiiaiomua, keꞌchu kusuyoipua totorio, paisa simiyame noꞌo kaꞌitamapua, kiisi noꞌo machiyo tuuka.
Waikao Eesusia, chaanerepu ahpo ajawariao:
—Naneꞌriame eemeapa, noꞌo aamo wekanami mochiwachiami uhjurarioiopua kihta iꞌtoka uhjurarioipua, kihta toomi iꞌtoka, kihta iꞌtoka mokewario, kakajoyaoi weekao. ¿Ihta itapiti nakiwa aiwakamekosa eemea waꞌami ohjoaio?
Aapoeo nehjiarepua:
—Kaꞌi. Kihta nakiwa aiwakame teemea.
Eesusia chaanerepua waikao:
—Nape ehpe waanami ki aamo ahjama noꞌo kahtioio, nakimeri eemea aamo itapiti iꞌtoka ohjomiao, toomio, wisasoriopua tiame; aaata eemea ki peeturi maacheta iinuemea, tarimaoipua piiripi ahpo ampawakiraoi nehjisa.
Chaanerepua tiameo:
—Ehpe asirupua, puꞌka Ehkoriami Iyoteri chiiao noochi simiyameo, puuua chiia: “Nanaaramechi teteipuame puuua, naꞌaramechitia.” Yooma puuu waꞌa cheeka iyotetiame Ehkoriami Iyoterichio, ikimachepua.
Eesusi ajawariaa chaachaparepua:
—Aa, iꞌwa iinueka teeme ooka nasimachetao, aamo nehpupapuaeo.
Nape Eesusi chaanerepua:
—Kaꞌte waꞌa chaachapa eemea. Ki nasiwaka taamo nehpupameri teemea.
Eesusia waꞌa cheesapa, Ooriwo kaawichite noꞌrarepu, yayasaniachi ahpo Noono nayewemia, ahpo ajawarewaoi yeetoka.
Asisapao cheerepu:
—Nayewamita eemea Riosi ahjamao iꞌwa, ki aamo aꞌchi eꞌra naꞌarachi, ruhjimichio.
Waꞌa cheesaapapua, epeche waꞌami akiparepua, piie tehte pasipuniachi keenako, waꞌaopua, ahpo Noono ahjama naewamia. Waꞌao chopokorieka weripakao cheerepua:
Waikao piiripi Riosi kuꞌiwaria, waꞌachi machejenarepu chokichi, iika yachapatemichiopua, ahpo tahpitika eꞌrao.
Waꞌaopua, ki nuꞌunti tahpitika eꞌraka apochiopua, epeche yuuweeme nayewere puuuapu ahpo Noono, taipochiraoipua, ki kuꞌita wehchisi ichuparepu, eerachitia.
Werisisaapa puuua waꞌa oꞌiniao, waami eenarepu ahpo ajawario, toariachi. Waꞌa enasao, kokochiame tewakapua puꞌkao, kihta yorame eꞌropa yuuwesikao,
chaanerepu:
—Mochisisa, mochika nayewe eemea Riosio, aamoo, ki aamo ruhjimichiopua naꞌara eꞌrachio.
Waꞌa chiioipua puꞌkao, waꞌatikia nokisirepua soontaroapa muuwaeme tiꞌtijoeri ahjama, pahcha weritorepu yeetoamea, piiripi puuu oosa mariki ooka Eesusie teꞌta masiteniamea, ihji tijoea, Uurasi tewaniámera. Ihjia, Eesusi naaepakao chuchurepu.
Nape Eesusia waꞌa yoratiaopua, chaanerepua:
—Uurasi, ¿piiripi chuchuwachi nehjanimua, Tijoe Tijoetukameo?
Waikao ahjama mochikamea, maapori tiame simiyopao, chaanerepua Eesusio:
—Paamiraaa, ¿nasiwasitariare merimachetae?
Waikao piiripi Eesusi naꞌnaritoa, puꞌka napawikarichi neꞌnesero paamiratuame seekaerewao, meteka tehpunarepu nahkaraopu piiripi, ahjamina weeriamera.
Eesusi cheerepua:
—¡Kaꞌte waꞌa iintomua! ¡Mooena yasaka!
Waikao Eesusia, nahkara tehpuriachi chapikaopua, weemera enepaterepu eenechi.
Waꞌa ikisa Eesusia, neꞌnesero paꞌpamiratuameo, napawikarichi kapitaiopua tiameo, mochiwari paꞌpamiratuameopua tiameo, ahpoo iꞌtomia eꞌnakameo, chaanerepua:
—¿Merimacheta iꞌtoka enapani eemea noꞌo chapimiao, kuuu makoka tiame, noꞌoo, ki nuꞌuti ichikoamechitia?
Ki ehpesi aamo tetewachi noꞌo ihsioi napawikarichio, ¿kiisi noꞌo chapika eemea? Nape ehpe waꞌa noonoimeri eemea, ehpe kiatiame Tukapari Noonoraai, waꞌa iintomichioo.
Waikao chapisao, neꞌnesero paamiratuame ohjirachi iꞌtoretupu waikao. Waikao, Peeroa naꞌnaritore puuua, mekapi.
Eesusi iꞌtoamea ajasisaapa, taꞌpechio naꞌyarepua. Waꞌa ikisaapa, waꞌa mochiparepua tatapamia. Peeroai waꞌachi yasipariaipua tatapaniachio.
Waꞌa tekipaname piiripi oowitiamea, naꞌi tajayachio, kaawe neꞌnepaka puꞌkao, cheerepua:
—¿Ki puꞌka ahjama oiyame ihji?
Peeroa chaanerepua:
—Kaꞌi, ki maachinia puꞌkao.
Neipatakiriopua, piirechia cheerepua:
—Puuuchi muuuai, ahjama oiriamea.
Nape Peeroa nehjiarepu:
—Kaꞌi, seenunia puꞌkao.
Epeche ehjepamio, piie keenakomi ahkao, cheerepu piirechi:
—Puuuchi ihjiai, ki aaata piirechi ihjia, Arirea tijoea ihjia.
—Kaꞌi, kiisi maachinia aamo chiiao.
Puꞌka waꞌapichi chiioi Peeroo, totoria kusurepu.
Waikao, Eesusio kuꞌrika neꞌnepakoopua, Peeroa, inateparepu waikao, eee cheeria: “Keꞌchu kusuyoi totorio ehpe oꞌiniao, paisa noꞌo kaꞌitamamu.”
Waꞌa iikapa Peeroa, machenakaopua waꞌao, ki teesa yuuwesika nanararepu.
Eesusio inatiamea, naꞌara chaanerepu puꞌkao, wepaka.
Puichiami purisaopua ki maꞌchiremichioo, wewesapa, chaanerepua Eesusio:
—Ehsoo, ¿aatana aamo weweru?
Ki ookapi naꞌara naawesari chaanerepua tiame.
Maꞌchirepasoopua, mochiwari neꞌneseroa, napawikarichi neꞌneseriosi paꞌpamiratuamea, iyoteri tiꞌtijoea tiame, napawire puuuapu. Waikao Eesusia, waꞌa uparetupua, teꞌta napawi napawitiachi. Waꞌa upatiopaopua, iinatukeretupua:
—Taamo chaanemitiakoo, ¿Riosie Weratiameko tuuyamemua, taamo yawichi enemichioo?
Nape Eesusia cheerepua:
—Ejeꞌe noꞌo cheekoio, kiisi noꞌo pichikema eemea;
itapiti aamo iinatukekooi, kihta pichiwaka noꞌo nehjiama eemea. Noꞌoo pichiwaka aamo naneꞌretekoio teꞌta aatanakoo, kiisi noꞌo toimapua.
Nape ehpe oꞌinia neee Tijoe Tijoetukamea, yeꞌkamia yasipamerinia, noꞌo Noono tewekachi kahtiame yasirachi yawichitumia yasipamania, noꞌo Noono ahjaminaopua, tísia utewariekaopua.
Waikao puuu paꞌpamiratuamea, chaanerepua Eesusio:
—Waꞌa teesoo, ¿Riosi Taanarakoti muuua?
Eesusia nehjiarepua:
—Waꞌatepua. Ki seꞌwipua aamo chaachapao.
Waikao paꞌpamiratuamea, ahpo chaachaparepua:
—¿Ihtana nakita teeme epeche naneꞌreniameo? Soparame ahpo maꞌchitari cheekamepua waꞌasio, ahpo waꞌapi chuwae.
Waikao, Teꞌta Weruma Napawitiachi oꞌiniao, yoomahka werisikao, Piirato peereirachi iꞌtoretu Eesusia.
Waꞌa upasopua, Piiratochi wenejirepua waikao, chaachapaka:
—¡Yawichi! Iꞌwa aamo uꞌyepaka teeme iꞌka tijoeo, weeru chaachapatiapu taamo mochiwachio ki natetepo tuuyekaopua, teꞌta Seresa yawichiwichio koparoaniameopua, rooma yawichi kahtiameopua. Apoeopua tiameo, Riosie Weratiame yawichiko tuuyapu puuua.
Waꞌa chaanetiaapa Piiratoa, chaaneka iinatukerepua Eesusio:
—¿Pichiwa yawichiju muuua, iꞌisaeri tiꞌtijoerio?
Eesusia nehjiarepu puꞌkao:
—Waꞌatepua, aamo chiiachitia.
Waꞌa tiame inamukapa Piiratoa, napawikarichi neeseriosi paꞌpamuratuameo, yooma waꞌa napawikame tiꞌtijoeriopua tiameo, chaanerepua:
—Puꞌka aamo chaachapa iꞌka tijoechio, kihta aꞌchi tiame iintoria tewakamenia pukachio. Waꞌa tiiachio ihjia, ki asiyamepua teꞌta kokosapuameo.
—Ahpo masitiaeopu tiꞌtijoerio, weeru chaachapatiapua, yomachi taamo mochikachiopua. Ihjia, Arirea weeechi oꞌinesao waꞌa tiame masitekao, waꞌachi ihsinapua ahkasi iꞌwa Eerusarenioi.
Piiratoa Arirea oꞌinerio tuuopa Eesusio, iinatukerepua waꞌa muuwaemeo, Eesusio Arirea tijoekoopua.
Puꞌka muuwaemeo, Arirea ohjoemeko tuukopa Eesusio, Eerore yawichie katewepo tuurepua waikao, Eerore yeꞌkarichikopua waꞌao. Waikao Piiratoa, Eerorechi iꞌyetonurerepua Eesusio, puꞌka taawechiami Eeroreo, Eerusareni eenariamekopua.
Eerorea Eesusi tetewapao kaawe eꞌrarepua, tehpe oꞌinia tetewinareka yasitoriaipua, Eesusi tísia peenia ihsiame inamukapaopua, tísia tetewinarere puuua achini ihsiao.
Ahpo kahtiachi upatiopao, Eerorea ki ookapi itapiti utewa chaaneka iinatukerepua, nape Eesusia kihta nehjiarepua.
Waꞌachi mochirepua tiameo, neeseriosi paꞌpamiratuame, Moise nuurariwa maꞌmasitari tiame, tísia utewaeme wenejika.
Waikao Eerorea soontarowaraopua tiameo, naꞌarerepua waikao aꞌchikoi chaaneka Eerore tetewachi yooma ahjama waꞌa mochikameopua tiame. Yawichi wisasorira chuhcherepua tiame naꞌarekao. Kajusaapa waꞌao naꞌarekao, eenechi Piiratochi iꞌyetorepua Eesusio.
Waika oꞌinia kaawe erapare Eerorea, Piiratochi ahpo nekumeka mochiriao.
Waikao Piiratoa Eesusi uꞌyepatiaopua, yooma napawinurerepua iꞌka tiꞌtijoeo: iꞌisaeri neeseriosi paꞌpamiratuame, mochiwari paꞌpamiratuameopua tiame, yooma waꞌa Eerusareni mochiwarichi mochikameopua tiame.
Napawisoopua, Piiratoa chaanerepua:
—Ki nuꞌunti wenejika noꞌo uꞌyepariai eemea iꞌka Eesusio, tiꞌtijoeri weeru nokitio chaachapaka, nape iꞌkao neeea, aamo tetewachi teꞌta iinatukekamenia, eeme waꞌapi tetewakamepua puꞌkao, noꞌoo kihta naꞌara iintokame tewakamekopua pukachio.
Eeroreai kihta naꞌara iintoriame tewakapa, noꞌo uhjurekamepua iꞌka Eesusio. Maꞌchiame tetewame eemeai, kihta iintoriamekopua puꞌkao, meripuawichioo.
Waikaonia waꞌa tiioopao puꞌkao, wepisache toimania puꞌkao.
Waꞌa chaanere Piiratoa waꞌa muuwari napawikameo, senepi paamuparichi Semejenato pahkochio, piiripi peereso toiwamekopua puꞌkao, tiꞌtijoeri kaawe erakomichioo.
Nape muuwaria Eesusikamera toinariopua Piiratoo, yoomahka weeru sisinaka chaachaparepua:
—¡Kaꞌi puꞌkáo! ¡Warawasikamera toipuapua ohso kaawe! —chaachaparepua.
Nape Warawasia tijoe koꞌyame eneriaipua, nasiwari mehtachame eneriai puuua.
Piiratoa eenechi chaaneriaipua tiꞌtijoerio, Eesusikamera toinario tuuka.
Nape muuwari tiꞌtijoeria, epeche utewaeme siinakokao, chaachaparepua:
—¡Kurusichi merisáaa, kurusichi merisáaa!
Paisa simiyachi waꞌa chaachapoipua Piiratoa, chaanerepua:
—¿Nape aatía? ¿Ihtána iintokamepua naaju ki kaawerumao? Neeea ki tewakame puꞌkao, ihta meripuame tiiameo. Iꞌkao neeea, wepisache toimania.
Nape muuwaria, waꞌapi chaachaparepua siinakokao:
—¡Kurusíchi merisáaa, kurusíchi merisáaa! —chaachapaka. Waꞌa chaachapaka simiterepua, ahkasi Piiratoopua ahpo erakoa eꞌwachisi.
Waikao Piiratoa puꞌka muuwaeme chaachapao, eꞌwérepua.
Piiratoa waikao waꞌa iintorepua waikao. Tijoe koꞌyamekamera, puhjerepua waikao, Eesusiopua, nanaaramechi kiꞌyarepua, aapoeo ahpo eꞌra nokimichiopua puꞌkao.
Ehjepamio, pooechio iꞌtonioiopua Eesusio kurusichi merimiao, pooechi nateparetupua piiripi tijoe, Siireneo ohjoeme Siimoni tewaniame, tekipanaio eename. Waikao Eesusi mooketoaopua kurusio, puꞌka kuꞌika mooketonureretupua, Eesusi pukamina weritoka.
Waꞌa pooechi Eesusi iꞌtoniachio, ki ookapi nokisiriai tiꞌtijoea ooweru tiame. Oowerua tesiwe eꞌrekaopua Eesusio, weeru chaachapasirepua naarakoka.
Nape Eesusia ooweruchi kuꞌrika neꞌnepakao, cheerepua puꞌkao:
Enamiitepu taawe chaachapaniamea, Ehkoriami Iyoteriao eee chiiao: “¡Tísia kaawe erakomeri ooweru ki tatanatamea, kaꞌchitia taawechi ki peteterepakamea, kaꞌchitia taawechi kohja chiitekamea!”
Puꞌka kajuyachi taaweo chaachapama tiꞌtijoeria tiame: “¡Tamochi ruꞌmisa kaawíii! ¡Taamo wetemaka ichipupasa kaawíii!”
Iꞌka nokioiopua noꞌo siiyoname kuuu ki wakiyame kuuu pehjio, ¿achipu nokitarepua, noꞌo kuuuchitia wakipasoopua waꞌasi? Ihji kuuu siiyoname weritoame chaniwamea, noꞌo weeechi oioio ahjariamepua; ihji kuuu wakiyame chaniwamea, noꞌo iꞌwa kiteremio noꞌo cheeka chiiapua.
Waꞌa chaanerepua Eesusia, soontaroe iꞌtoio puꞌkao, ahpo merimiachi. Waꞌachi iꞌtoretupua tiameo, wahjachi ooka tiꞌtijoe, tiꞌtijoe koꞌyame, Eesusichitia koꞌipuame kurusichi.
Ajasisaapua Mukukame Moꞌojoa tewaniachio, kurusichi chucharetu Eesusia mukimichioo. Wahjachi ooka tiꞌtijoeopua tiameo, waꞌachi chokichi kuꞌkurusichi chucharetupua, piiripia ahjamina, piirea owemina, kuꞌkurusichi wahjipamichiopua tiameo.
Waꞌa kurusichi chuhkuaio Eesusia, cheerepua ahpo Noono Tewekachi kahtiameopua:
—Noꞌno, cheriwepuapua iꞌkao waꞌa nokayoio, ki noꞌo teꞌta machiyamekapa, waꞌa nokayamepua.
Waꞌa chuhkoi Eesusio wisasorirao, puuu inatiamea soontaro, ahpo newitowa teꞌerepua wisasorirao, aatanakamera, ahpo ahjama itipimerikopua puꞌkao.
Muuwari tiꞌtijoea ooweru tiamea, waꞌa ajarepua neꞌnekao. Iꞌisaeri paꞌpamuratuamea waꞌachi ajarepua tiameo, Eesusi kurusichi chuchatiameo, naꞌareka, eee chaachapaka:
—Newipatio tuurepua wahjao, ehpeo ahpo waꞌapi newipatemetepua, Meesia enesaa Riosie Weratiame.
Soontaroai Eesusio naꞌara chaachaparepua, itapiti choꞌkoame neero, piꞌpiteka. Puuua waꞌa yoorakao, chaachaparepua:
—Isaeri yawichi enesaamua, ¿achini iikai ki aamo soontarowa nuuriamemua, aamo tekipumichioo, aamo nehpupaka?
Teꞌpa kurusichi moochiminao, waꞌa manirepua iyotetiamea, puuua chiiame: “Ihjia, isaeri tiꞌtijoeri Teꞌta Yawichirapua.”
Piiripi tijoe koꞌyame kurusichi chuchatiamea, naꞌarariaipua Eesusio chaaneka:
—¿Ki Meesíakosamu muuua, Riosi taamo uhjureriao newipatemichioo? Yaapi aamo newipasa naaju, taamo newipatepuapua tiame.
Nape piire kurusichi chuchatiameapua tiame, taꞌomarepua puꞌkao, waꞌa chiiopao:
—¿Kiisi iyorina muuua Riosikoipua puꞌkao? ¿Ki waꞌachi teerenia muai?
Teemea naꞌara noonoikapa iꞌwa chuchatiamepua, nape puuu apoea, kihta yoorakai iꞌwa chuchatiamepua.
Waꞌa cheesaapa, chaanerepua Eesusio:
—Aamo yeꞌkarichi kahtiaiopa, noꞌo inatepajeraninia.
Eesusia chaanerepua waikao:
—Ehpe oꞌinia noꞌo ahjama yasimeri muuua, teꞌta peenia tiame paarasarichiopua.
Waꞌa teꞌterenioi waꞌao, oowetawe oꞌinia tukapasiparepua, ahkasi paika keenako simiyachiopua arikiri, yoomachi weeechi tukapasipaka.
Taaaai, ahkasi waꞌa keenakosi, choipakame yasarepua waikao. Eerusareni tiopachioipua waikao, Riosi iyoriwachi toꞌpiameai wisasoria, teꞌpa oꞌinia teeresi siꞌparepua tiame.
Eesusia arikiriopao, ki kuꞌita sisinarepua cheeka:
—¡Noꞌno, aamo neesetowachi toaninia noꞌo iika!
Waꞌa cheesache, mukurepua.
Waikao rooma kapitaia, yooma waꞌa iikame tetewapaopua, kaaweruma nayewerepua Riosio, waꞌa ikisaapa cheerepua:
—Pichiwa ihji tijoea, kihta iintokame eneriaipua, ki kaawerumao.
Yooma Eesusi tetejimaraa, Eesusi kaawe tetewikameapua tiamea, ooweru tiamea Arirea oꞌinia Eesusi naꞌnaritokamea, waꞌa itipirepua pehjio, mehka ajaka neꞌneka.
Eerusarenio, yasariaipua piiripi tijoe, Oose tewaniame. Puuua isaeri tijoe eneriaipua Arimatéa ohjoeme. Puuua, teꞌta weruma napawirachi teeriame eneriaipua, kaaweruma tijoe.
Puuua ki ahpo pirenaturi waꞌachitia inatame eneriaipua, waꞌa ikitiamechitiaopua Eesusichio. Ihjiai tiameo, Riosie yeꞌkari yasipapuame, inataka yasitoame eneriaipua.
Ihji Oosea Piiratochi simikao, itanerepua Eesusi weerewarao, katewemio tuuka.
Reesisetiaapa puuua, Eesusi chuchatiachi eenaka tekipurepua. Tekipusaapua Eesusi weerewarao, riino tewaniamechi wisasori tohsanamechi uusaopua, ahjachi ikapirepua. Ikapisaopua, wahjipame toaniachi iꞌtorepua tekimia, weemera teesotatiame, ki aaata tekiwachi pehji.
Wienechi enerepua pehjio, sawarachi resipuniameo, amori oꞌichachi.
Arirea eꞌenakame oowerua, naꞌnaritokaopua, kaawe tetewarepua Eesusi weerewarao, tekitiachio.
Puuu ooweru Arirea eꞌenakamea, ahpo cheꞌrepachi nonowasaapa, peeniajuri naꞌpoarepua, itapiti chuhchepuameopua tiame. Waꞌa ikisao oowerua sawarachi taawechio, resipurepua, waꞌatia yachatiamekopapua, Moise nuurarieo.
Waikao oowerua, oowisari taawe oꞌwicharichiopua (toomikochi eneriaipua waika taawechiamio), paꞌa piari siimparepua Eesusi tekitiachio, ahpo peeniajuri naꞌpoariao, iꞌtoka.
Waꞌa ajasisaa neꞌnioiopua tekitiachiopua, wahjonatiame tewarepua waꞌao, puuu waꞌa tehte yeeteraa, ikicha yasarepua.
Waꞌa muirepua waikao neꞌnemiao, nape Eesusi weerewaraa, kitererepua waꞌao.
Waikao oowerua, weeka inatarepua, ihtana ikiriaopua waꞌao. Kaꞌchi ikime eꞌroiopua puꞌkao, senawato ahpo chokichi ajapakame tetewarepua, ooka tijoe tísia totosaname tajayame wakiraeme, tewekachi eꞌename Riosi kuꞌiwari.
Puꞌka tewakapaopua ahpo chokichi ajakame, tísia majarepua puꞌkao. Waꞌa iikapa puuua seewepamaopua puꞌkao, wehchisi koomorasiparepua, yoorewika. Waikao Riosichi eꞌenamea chaachaparepua:
—¿Achinikai wahjipame toaniachi iꞌyani eemea, aaata ahjameo?
Puuua aamo iꞌyaa, kiꞌtepua iꞌwao, ahjakamepua waꞌasi eenechio.¿Ki naneꞌrenakosa eemea Arirea kahtiaio
paika taawechi teetoio oijenamio tuurio, nanaaramechi nehjitiaiopua kurusichi meritiaio?
Waikao oowerua, inateparepua Eesusi cheeriameopua.
Waꞌa iikapa puuua nonorarepua, tuuyemia puꞌka oosa mariki aampa piiripi Eesusi teꞌta masitiao, wahjachi waꞌa mochikame Eesusichi paparame tiame.
Tuumia eꞌenakamea Eesusi ajawariao, naati enerepua: Maaria Maarena, Uhwana, Maaria Saantiao yeeyera tiame, waꞌa ikisa wahjachi ooweru, ahjama ohjoame tiame.
Nape Eesusi ajawariaa, kiisi pichikerepua puꞌka ahpo tuꞌtuyameo, kiisi maaeporikopa chaachapao.
Nape waꞌa tiioi Peeroa, uꞌmasirepua neꞌnemiaopua, tekitiachi. Asika yooremina neꞌnioiopua, kiteerepua aaataai, ahjae ikapi tiameche waꞌa yasarepua, riino wisasori. Waikao Peeroa noꞌrarepua tahpitika erasikaopua: “¡Naakona waꞌa ikirepua!”, erasika.
Puꞌka waꞌapi taawechi Eesusia, ooka ahpo naꞌnaritoame machijenerepua, Emausi mochiwachi simiyameopua pooechi, waꞌao Eerusareni piari machenasao, oowetawesi asiwame.
Puuu pooechi nokisiaio, Eerusareni ikitiame ahpo nayewesiriaipua.
Waꞌa nokisinioiopua nayewasikao, senawato naaepaka ahjama weritore Eesusia.
Nape waꞌa Eesusi ahjama siimpaiopua, aapoeo Eesusi tetewaio, kiisi machirepua.
Kuꞌitapi simiyaiopua ahjamao, iinatukere Eesusia:
—¿Ihtana naewasina eemea pooechi nokisikao?
Waikao yuuwesiame ajapakaopua Kereojá tewaniamea, chaanerepua:
—¿Muuuchekosapua, ki naneꞌreka itipiameopua pehjio, ihpi taawechiami Eerusareni ikitiameo?
—¿Ihtana ikiretupua naaju?
Waikao aapoeo, chaachaparepua:
—Waꞌa Eerusarenio aaata meriretiapua, Nasare tijoe Eesusi tewaniame, Riosi nayewakame enekame. Puuua, ki ookapi itapiti kii maaepori iintokameaipua, tísia peenia ihsiwa. Weruma masitari Riosichi eename enekamepua, tísia kaawe tetewitiame ki ookapi tiꞌtijoerieo.
Nape taamo neꞌneseriosi paꞌpamuratuamea, rooma yaꞌyawichichi nehjariapua kurusichi meripuawichio.
Puꞌka Eesusieo teemea, taamo mochiwa yawichiwa poanatuwa puuyetoai teemea, naꞌsopuameopua waꞌasi taamo rooma yawichi yeꞌkaritere mochitoao, nape puuua mukukamepua waꞌasi, paika taawe iꞌtoamepua.
Paꞌa piarioi ooweruai taamo ohjoekachi ohjoemeapua tiamea, tísia taamo majatekapua, ki teesa tiiame taamo tuuyeriaeopua. Paꞌa piari siimpakai Eesusi tekitiachiopua,
ki tewako tuukapua waꞌao, waꞌa eꞌenakaiopua neꞌnemiao. Waꞌa nonorasaapua, ooka tijoe tewekachi eꞌename tetewiko tuukapua, Riosi kuꞌiwari. Ihji Riosi kuꞌiwaria Eesusio, eenechi ahjario tuuriatapua.
Waꞌa chaachapariopa ihji ooweruo, wahjachi taamo ahjama mochikame tiame, siimpariaipua tiame neꞌnemiao, waꞌachi chaachapakapua tiame ooweru taamo tuuyeriachitia, kitererio tuukapua tiameo, Eesusi mukukame tekitiachio.
Waikao Eesusia chaanerepua:
—¿Kiisi ijinatame eemea iꞌka waꞌa tiame ikitiameo, aamo pahtemiao? ¿Kiisi pahtekame eemea, ehkoriami Riosi nayewaturao aamo chaaneriameopua ahpo iyoteriachio?
¿Ki waꞌa tiame aiwamerikosaaipu Meesiaa, apoe Riosie Weratiame tewaniamea, keꞌchu tewekachi mooenaipua, yawichi yasipamiaopua?
Waꞌa chaanesaapua, oꞌinerepua waikao, kaawe tuuyekao, yooma ahpo nayewaka chaachapario tuurepua puuu Riosi nayewaturao, ahkasi Moise Iyoterichi oꞌiniaopua, ahkasi yooma wahja Riosi nayewatura chaachapariachisi, Riosie ahpo iyotetesiwao.
Iꞌka pooechi nokisiameo, ahpo taꞌpechi ajasimioio, Eesusio riisaka uꞌmatomerikopua,
nape aapoeo utewa yoorarepua chaachapakao:
—Ariwanipa waꞌasi, ohso kaawe taamo taꞌpechi cheꞌrepasa uꞌmatopuapua meere.
Waikao ahjama asirepua taꞌperachio.
Ehjepao koꞌkopuachioipua waꞌao, Eesusia, piiripi paani uusaopua, cheriwema kiꞌyarepua ahpo Noonoo. Waꞌa iintosaapua puꞌka paanio, naasipa chiꞌwanasaopua, waꞌa koꞌkomeri kiꞌyarepua.
Ahkasi waꞌa iintokopa Eesusio, ahpo taꞌpechi paajutekamea, machirepua Eesusio, ahpo kiꞌyoiopua paanio chiꞌwanoi.Waikao Eesusia waꞌa iintosao, ahjama kahtiaiopua tetewachi, senawato ki naania ikirepua.
Waꞌa ikikoopa chaachaparepu:
—¿Kíkosa tamochi eename saaeka teeme iikachio, puꞌka taamo nayewioio, puꞌka Ehkoriami Iyoterichi chiia taamo nayewioio tuuyekao, puuu apoe Eesusikopa, waꞌa erekore teemea?
Waikaopua ikanati werisika siimparepua Eerusarenio, waꞌa ajasitiopa, puꞌka oosa mariki aampa piiripi Eesusi ajawariaopua, napawikame tewarepua waꞌao, wahjachi ahpo ahjama ohjoame tiame.
Puuua puꞌka ajasikameo, chaachaparepua:
—¡Pichiwa Eesusi oijenariaa, Peero tiame machejeneriopa!
Waikaopu ooka waꞌa ajasikamea, yooma tuurepua tiameo, pooechi ahpo ijikiriao, achini teeka ahpo machiriopua Eesusio, ahpo koꞌkomia paanio, naasipa chiꞌwanasa kiꞌyoio.
Iꞌkao, waꞌa chaachapaoiopua tuukao, naasipa weripame tetewiretupu Eesusia. Waꞌa weripasaapa, teepotarepua cheeka:
—Kúíra, Riosie taꞌiria mochikáaa.
Senawato waꞌa weeriame tetewikapaopua, tísia majarepua, naayuri maayapa.
Nape Eesusi chaanerepua:
—¿Achinikai tísia majawa eemea? ¿Tísia tehkikosamua noꞌoo aatanako pichikemiao?
Iꞌkao ki teꞌta ahpoko maaeka teteopao, chaanerepua:
—¿Iinue eeme koꞌkopuame? Noꞌo kiapuapua koꞌkomichioo, naneꞌretai neeekopua.
Waikao soꞌchi wahsetiame kiaretupua.
Waikao puꞌka kiatiaopua, koꞌkarepua ahpo ajawaria tetewachi.
Koꞌkosepasaopua, chaanerepua:
—Yooma ihji noꞌo ikiriaa, yooma noꞌo aamo nayeweriapua, aamo ahjama oiyaiopua pehjio. Yooma ihji noꞌo ikiriaa, Ehkoriami Moisetaru Iyoteria chiiapua, ahpo Iyoterichio, ehkoriami Riosi nayewatura, chaachaparia tiame, waꞌa ikisao, yooma Ehkoriami Wiika Iyotaperichi chiiaopua tiame.
Waꞌa cheesaapa, yooma epeche kaawe tuuyerepua Ehkoriami Iyoterichi chiiao, kaawe maꞌchiame, ki tehki eramichiopua pahtekao.
Iꞌka Iyoterichio, maꞌchiame chiiamepua Riosie Weratiameo, meripuamekopua, meritiaiopua, paika taawechi oijenamiopua eenechio.
Yomachi weeechi siimpameri eemea tuuyemiao, iꞌwa Eerusareni oꞌinekao, yooma iꞌka noꞌo iintoriao. Riosichi paajutepuapua tiꞌtijoeriopua ooweruoopua tiameo, ahpo tatakoriria cheriwepuawichioo, yooma aaata ahpowichio uukameopua noꞌo iintoriao, yooma ahpo toimo tuukameopua ahpo tatakoriniameo.
Tuuyemitia iꞌkao eemea, yooma iꞌka noꞌo iintoria tetewikamekapa eemea.
Nape ehpeo pehjio, Eerusareniche nokimera eemea, ahkasi Riosi kiamo tuuria, kianiachisi. Ahkaoi ki seꞌwi ohjomeri eemea pehjio, ahkasi noꞌo Noonoo tewekachi kahtiameo, utewari aamo kiꞌyachisi.
Iꞌka weeechi oika kajusaapa Eesusia, ahpo Noono tewekachi kahtiamee oijenatetiaapa waꞌasio, Wetania eenarepua waikao muuwaeme yeekao, ahpo naꞌnaritoame. Waꞌa asisaopua teꞌpa seekarepakao, kaawerumari yahcherepua waꞌa tiꞌtijoerio.
Waꞌa iintosaapa Eesusia, teꞌpa apechurepua tewekachi, ahpo neꞌneka ajakameo weeechi toaka.
Waikao ahjama naꞌnarito Wetania eꞌenakamea, Eesusi tewekachi mooenoiopua: “¡Nee, teꞌta pichiwa tewekachi oꞌinia eenakame enerepua.” Waikaopua kaaweruma nayewasacheopua, nonowarepua Eesusio, Eerusareni nonowarepua, tísia kaawe eratoka.
Waꞌa oꞌinia waanamio, aapoe waꞌapi ahpo Riosi tioparachi nanapawirepua, senepi taawechi Riosichi paparamiao.
Waꞌasi ihji noꞌno iyoteka chiiaa. Cheriwema waꞌasio, yooma iꞌka noꞌo iyoteria iyonamerio. Neeea Riosieo, tísia kaaweruma teetojeramenia amochio.
Kúíra, yomatiame wehjoarichi mochikame tiꞌtijoe, ooweru kukuchi tiamé. Neeea Waani tewaniamepua, piiripi puuu Eesusi ajawaria, Riosie Weratiame weratiamenia. Ihji noꞌo iyoterichio, taamo teꞌpa kahtiame Noonochi simiyame nayewamania, aachin teereriopua iꞌka weeechi eenariao. Paikapioi nayewama neeea, ihtana yooraka oikame Eesusio, iꞌka wehjoarichi mochirachiopua.
Wee, iꞌwa oꞌinemania paikapioi taamo Noono teꞌpa kahtiame, noꞌo pahteteria. Ihji noꞌo iyoteri chiiaa, ihjipua:
Pukeri oꞌiniao keꞌchukoipua iꞌka wehjoarichio, Riosi tiiariraa ahjaka yasariai puuuapa, puuu tiiarirachi kahtiamea, Naera tewaniame enerepua. Puuu Naera tewaniamea, Riosi teꞌta tiiarirachi teerewaeme enerepua; puuu teꞌta tiiari Naeraa, Apoe teꞌta Riosikai teererepua.
Puuu Tiiari Naeraa, waꞌapitia kahtiame enekamepua Riosichio, Riosi tiiarichi teerekao.
Riosia pukae teꞌta tiiarichi tiiame Naeraeo, yooma ihtaoi iintuame enepaterepua; yooma ihtaoi iintuamea, piiripi ihtaoi kiꞌtiamepua, ki pukae enepatetiamea, Naerae.
Pukachi Naera tiiarirachio, teꞌta ahjari teereniame enerepua, tiꞌtijoerichi tahjiame enerepua, puuu tiꞌtijoerichi Tahjewaria tiꞌtijoeri pahtepatiame puuua; yooma tiꞌtijoe ooweru tiame iꞌka wehjoarichi mochikameo, taamo Noono Riosichi simiyame pahtemichiopua.
Puuu Pahtewari Tajayamea, iꞌka wehjoarichio, tiꞌtijoeri tukapachi mochitoamechi eenarepua. Puuu tukaparia kaꞌchi iika choꞌwakamekopapua puꞌka waꞌa eenakame Tahjewario, puuu Tahjewaria waꞌapi tiiamepua tiꞌtijoerichi tahjewakao.
Puꞌka taawechiami puꞌka Pahtewari Tajayame tukapachi teꞌteriamechi eenoio, piirechi Waani tewaniame ki neee, yasariaipua, Riosie uhjuratiame.
Puuu Waani Riosie uhjuratiamea, puꞌka Pahtewari Tajayamechi simiyame nayewekamepua, aatanakoo puuu Pahtewari Tajayamea. Puuu Waania tiꞌtijoerio, puꞌka Pahtewari Tajayamechi paparanurekapua, keepuka pichikemichiopua puꞌka Pahtewari Tajayame chiiao.
Waꞌa tiiachio Waania, ki puuukamerakai enerepua, Pahtewari Tajayamea. Puuua tiꞌtijoerio, oowera Pahtewari Tajayamechi simiyame nayewemia eenakame enerepua, aatanakoopu Pahtewari Tajayamea.
Puuu teꞌta Pahtewari Tajayamea, iꞌwa wehjoarichi eenakamepua yooma tiꞌtijoerichi tahjepamia, Riosichi simiyame pahtetemia.
Puuu Pahtewari Tajayame iꞌwa wehjoarichi eenakamea, Riosi Naera puuua, Riosi inataka naewamia. Nape puꞌka taawechiami tiꞌtijoeria, puꞌka Riosi Naerao tewekachi oꞌinia eenakameoipua ahpo weee neteriachio, ki machika tetewarepua puꞌkao, apoe iintokamekoipua, yooma ihta weeechi iintuame netekaopua.
Ihjia, ahpo weeechi eenakame eneriaipua, apoe ahpo neteriachi, nape weeechi mochikame tiꞌtijoeria, apoe iintokamekoipua yooma ihta itapiti iintuame netekao, kiisi nakika tetewarepua puꞌkao.
Ihji Riosi tatanara enepatetiamea, ki ooweruchi naawamekapa Riosi tatanara tiiamepua, Riosie uutiamekapa Riosi tatanara puuua.
Puuu taamo Noono Riosi tiiaria ahpo Naerao, tijoe iintapamo eraparepua puꞌkao, iꞌka weeechi oimichiopua ahpo eꞌrari naewatukao. Pukaepa oowitiamechi naawaterepua puꞌkao, iꞌka wehjoari mochiwachiopua. Waꞌa iika Riosi Naeraa, tijoetusaapa tamochi yaajatokamepua, teꞌta apoeche Riosi Taanarachitia. Iꞌkao teemea, Eesusi ajawariaa, maꞌchiame tetewamepua, Riosi tisiwarichi oꞌinia eenakamekopua puꞌkao, ki nuꞌunti Riosi utewari yachatoka. Puuua iꞌka weeechi oiaio, iꞌka weeechi mochikameopua, tísia ahpo nakiya tetewiterepua, kihta wihtuki nayewaka, teꞌta Riosi pichiwarichi simiyameche nayewasika.
Waika taawechiami Oorani akichiko oikame Waania, tiꞌtijoeri paatokao, puꞌkachi naewaka cheekame puuuai cheekao:
—Ihji Eesusipua, puuu tapanara noꞌo nayewaka cheeriaa noꞌo neipa enamio tuukao, puuua epeche weruma teerewi iinuemeko tuuriaa ki noochitiao, ihji tijoea keꞌchu noꞌo kiꞌtioio, ki ehpesi oꞌinia yasariamepua waꞌasi.
Ihji Eesusi Riosi Tijoetukamee, kiatiame teemea teꞌta kaaweruma teerepuamepua Riosichio, taamoo senepi taawechi piipatesipuameopua, tatakorisiwaopua taamoo.
Puꞌka ehkoriami animari manaka kosotiamea, Moise nuurari yoorakao tatakori ahpo cheriwepuawichioo, kihta tatakori kokosarira natetekamepua. Nape Riosia tísia taamo nakiyapao, ahpo teꞌta Taana mukirae nateteterepua taamo tatakori kokosapuameopua. Waꞌa tiiachipa tatakori cheriwewaa, Eesusi iintoriawichioe, kianiame teemea Riosieo.
Riosio, aaataai ki tetewamepua puꞌkao. Apoe Riosie Tijoe Tijoetukamechiche tetewiniamepua. Waꞌa tiiachio ihji Eesusia, apoe taamo Noono Riosi waꞌapikaitepua, tijoe weerewaeme enepakame.
Waaniai paatoka oiaio, maꞌchiame ahpo kaꞌitakame puuua, ki apoeko tuuka Riosie uhjurapo tuutiameo. Waꞌa cheekame Waania ahpo kaꞌitakao, piie taawechi iꞌisaeri yaꞌyawichieo iinatuketiao aatanakoopua ahpoo.
Waania puꞌkao, maꞌchiame cheeka nehjiakamepua cheekao:
—Kaꞌi, ki Riosie Weratiame neeea, Riosi apoe uhjuramo tuuriao, Meesia tewaniameo.
Waikao uhjuratiamea, eenechi iinatukekao, chaachapakapua:
—¿Aatanakamera muuua naaju? ¿Ki Eeriatarukosamua naaju, puuu eenechi ahjakame?
—Kaꞌi, ki puuu neeea —cheeka nehjiaka Waania.
—¿Ki muuukosapua naaju Eeriaa, Riosi naewatura teꞌta uhjurapo tuutiame?
—Kaꞌíí, piirechi neeea ki puuu —cheeka nehjiakapu Waania.
—¿Aatanakosa muuua naaju? ¿Aatanakoti muuua? Taamo tuuyepuapua, waꞌa taamo chaachapamichio taamo uhjurariao.
—Neeea aaatapua, wahka siinachaniame ihkepaka, puuua wahka ooruchi cheechaniame: “Kaaweruma pooe wahjonamitia eemea, aamo iikachio, puꞌka teꞌta taamo Paamirao amochi eenaka pakimichiopua, aamo iikachio.”
Waꞌa cheeka nehjiaka Waania, ahpo iinatukeka uhjuratiameopua. Puuu waꞌa cheeka nehjiatiamea, ehkoriami oꞌinia, waꞌa cheepo tuutiamepua Isaiaeo, Ehkoriami ahpo Iyoterichiopua.
Waikao paꞌpariseroe uhjuratiamea,
chaachapakapua Waanio:
—¿Achinikai paatona muuua waꞌa teeresoo, ki Riosie Weratiame enesaa, Eeriaoi ki muuu enesaa, Riosie uhjuratiameopua, aaataoi Riosi nayewaturao?
Waania waikao chaaneka nehjiakapua:
—Neeea ki aaata werumakaitenia, oowera neeroie paatoame neeea. Nape amochio oiyaitepua aaatao, puꞌkao ki machiyame eemea pehjio, puuua ahpo Riosiwarie paatomeri puuua, ki neeroiye.
Puꞌkaonia kakajoyaraoi ki nateyamenia noꞌo naꞌsonemiao, noꞌoo, neipa naawakamekoipua puꞌkao.
Yooma iꞌka waꞌatiame teerekame Wetania tewaniame mochiwachiopua, Waanio, Oorani akichi paonamina paatoka kahtioiopua.
Puꞌka meerekachio Waani Paatoria, waꞌana ihtoame tetewapa Eesusio, cheekapua:
—Nee, waꞌana ihtoame puuua, Riosieo poꞌwachitia tetewiniamea, taamo tatakoriwichio pejana oowewapuame. Puuupua, teꞌta taamo pejana mukimeria, yooma taamo tatakorieka mochikao, natetekao.
Ihji puuujupua, noꞌo tapanara cheeriao, noꞌo neipa naawakameoipua, ki nuꞌuti tiiari iinuemekai tuuriaa, puꞌkao keꞌchu noꞌo naaoio, ki kuꞌitapisi yasariameko tuuria.
Neee waꞌapiai ki naneꞌriamekainia, aatanakoopua enemerio, nape waꞌa tiiai neeea, neeroiye paatosiameainia iꞌisaerio, iꞌka enameri eenachisio.
Neeeai ki naneꞌriamekainia aaata enamerio; nape apoe noꞌo uhjurakamea, neeroiye noꞌo paatonurekaipua tiꞌtijoerio, puuua noꞌoo, eee noꞌo chaanekamekaipua tiameo: “Aaata Riosi Riosiwari ahjachi tekikameo, puuu enemerikopua apoeo, Riosi Riosiwarie paatomerikoopua, tiꞌtijoério.”
Neeea puꞌka waꞌa tiiameo tetewikapao, puuuko tuuyamenia weeechi uhjuremo tuutiameo, puuuo puꞌkaonia, Apoe Riosi Taanarakotinia, Apoe weeechi tijoe tijoetukame.
Eenechi meereo waꞌapi waꞌao, Waania ooka ahjama weeriaiopua ahpo masitia,
ahpo weeriachiami uꞌmatoi Eesusio, cheekapua:
—¡Nee, waami ihtona Riosi Poꞌwa teewataniamea, taamo pejana mukimeria!
Waikao masiteraa, naꞌpa Waani ahjama ajakamea, waꞌa chiiame inamukapaopua ahpo masitari Waanio, naꞌpahka naꞌnaritokapua Eesusio, waꞌamio.
Eesusi ahpo pukamina nokisiopao, kuꞌrika neꞌnepakao, iinatukekapua:
—¿Ihtana erakotona eemea noochio?
Waikao aapoeo chaachapakapua:
—Masitari, ¿akana checherepame muuua?
Waikao Eesusia chaanekapua puꞌkao:
—¿Naneꞌrenare eemea? Nahpeo naaju, naneꞌretai noꞌo checherepachio.
Ahjama siimpakapua waikao checherepachio. Nape tísia aarikopa waꞌasio, waꞌa cheꞌrepatiapua waikao Eesusi checherepachi.
Piiripi puuu ooka Eesusi naꞌnaritokamea, Anteresikapua, Siimoni Peeroo poonira, Waanio puuua chiiame inamukame, Riosi Poꞌwa teewataniameko tuuyame Eesusio.
Waꞌa cheꞌrepasaopua puꞌka meereo, keꞌchu ihta yooraiopua pehjio, ahpo paꞌchi Siimoni Peero iꞌyamia akipakapua. Waikao Siimoni tewisaapua, chaanekapua:
—Tewakame teemea Riosie Weratiameo, puuu Riosi uhjuramo tuuriaa, puuua Apoe Meesia.
Waꞌa chaanesaapua, Eesusi kahtiachi upatiapua. Eesusia Siimonio, ahpo kahtiachi upatiame tetewapao:
—Kúíraa —cheeka teepotesaapapua, chaanekapua— Siimoni teewaeme muuua teꞌta teewarao, Waani taanara, nape neeea Seeja aamo tewamania.
Ihji Seeja chaniwamea, Peero chaniwamepua rieko naewaniachio.
Eenechi meereo Eesusia, Arirea weeechiami oinarepakapua. Waꞌami nokisinioi pooechio, Eeripe natepatiapua. Waꞌa tetewikapa Eeripeo, chaanekapua:
—Nahpe noꞌo ahjama, noꞌo ahjama oitai.
Ihji Eeripea, Weꞌsaira mochiwachi ohjoeme eneriapua, Anteresi ohjoekachiopua Peero tiame.
Waikao Eeripea Natanaéri iꞌyamia simikapua. Natanaéri tewisaapua, chaanekapua:
—Eesusi Nasare ohjoeme natepaka teemea Oose taanara. Iꞌka Eesusi nayewaka cheeriai Moiseai ahpo Iyoterichio, aaata naewakaoopua, ehkoriami Riosi nayewaturaa, waꞌachi chaachapakamepua tiameo ahpo iyoterichio.
Natanaéria waꞌa tiiame tuuyetiaapua, cheeka nehjiakapua:
—¡Aa Nasare? ¡Naakonakosa puuua? ¡Aaata kaaweruma machenamii teeerepua waꞌa?
Eeripea chaanekapua:
—Nahpeo naajuo, amoe waꞌapi tetewitai.
Waikao Eesusia, ahpo kahtiachiana tetewapa ihtoame Natanaério, chaanekapua puꞌkao:
Waꞌa chaanetiao Natanaéria, chaanekapua Eesusio:
—¿Achini ihsika noꞌo machikamemua?
Eesusia chaanekapua waikao:
—Neeea keꞌchu Eeripe aamo noochi enanurioio, chuunatere kahtiame aamo tetewikame neeea.
Natanaéria, chaanekapua waikao:
—¡Aa muuua, Apoe Paamirakaitemua waꞌa teesoo, Apoe Riosi Tijoetukame! ¡Muuúa, isaeri yawichiwaramua, teꞌta enameriko tuutiamera!
Eesusia waꞌa chaanetiapao, cheekapua:
—¿Muuua chuunatere aamo tetewario tuuriamekopa, waꞌa eꞌramemua noochio? Muuua noꞌo ahjama oiyame enesaa, epeche tiiame tetewimamua, noꞌoo aamo tetewitemia.
Waꞌa cheesaapa Eesusia, yooma ahpo paajuteriao, chaanekapua:
—Pichiwa chiiamenia iꞌkao, eemea tewekachio, wahjokame tetewimiitepua, Riosi tewekachi kuꞌkuiwario, noꞌo Riosi Tijoetukamechi tetekisika, eenechi tewekachi mooenapame.
Paika taawechi simiyachi Kaanani tewaniachio, nenewiwa enekapua waꞌao, ookapi mochiwachi Arirea yeꞌkarirachi. Waꞌa ihsiapu tiame, Eesusi yeeyeraai.
Eesusia ahpo masitera ahjama, paajuteretiapua tiame waꞌa nenewiwachi.
Eesusi yeeyeraa, wahjipasoopa wiinoo, ehpeche nakiniamekoopa wiinoo nenewiwachio, chaanekapua Eesusio:
—Sooparetupa wiinoapa.
Eesusia nehjiakapua waikao:
—Yeꞌye, ¿ihtana noꞌo iintojeraka chiiamemua waꞌa cheekao? ¿Eenechi iintujeraka chiiamemua wiinoo? Ki asiyame neeea pehjio, waꞌa iintomiachio.
Ihji yeeyeraa waꞌa chiioio, chaanekapua waꞌa nokayameo naachutakao:
—Eemea oowera eꞌwemitiachepua puꞌkao chiiao.
Waꞌa ajariapua tiame puhsani sikori, tehte netetiame. Puuua neeroi ahjachi toaniame piipaniamewichio eneriapua, isaeri tiꞌtijoerio. Pipiripi puuu sikoria, piire siento ritiro ahka uuyame eneriapua.
Nape waꞌa cheekai Eesusia, chaanekapua puꞌka naachutameo:
—Neeroiye pochiwamitia naaju puꞌka weeweruma tehte sikorio, eeme naachutamea.
Waikaopu puuu naachutamea pochiwakapua puꞌka sikorio, póóchikame.
Waꞌa noonowisoopua puꞌkao, Eesusia chaanekapua puꞌkao:
—Ehpeo kuꞌwita itusao, pahko paamiratuame iꞌyetomitiapua.
Waikao waꞌa ikiretupua.
Waikao puuu pahko paamiratuamea, ki naneꞌrekaopua achini teereriopua wiinoo, naachutameche naneꞌreriameopua, yenasaopua puꞌkao, chaanekapua puꞌka waꞌa neewiameo:
—Ahkaoi pahcha naachutaniame wiino epeche taꞌyameraa, neipa tehpe iijinioi nanachutaniame wiino ki teꞌta taꞌyameraa, nape muuua, neipawichio katewekamemua puꞌkao.
Waꞌasa iintoka Eesusia Kaanani tewaniachio, Arirea weeechiopua. Puuu ki maaenaria pukeri pahcha simiyame iintoriamekapua, puuu iintoriaa ahpo aatanako neꞌnetiamekapua. Pukachipa masiteraa, epeche pichiwa tewekachi oꞌinia eenameko, erapakapua waikao.
Neipao, nenewiwa uꞌmatosoopa waꞌasi Eesusia, Kapenaumi siimpatiapua waikao, Eesusi yeeyera ahjama, poponira tiame; waꞌao, ookapi taawe mochitiapua.
Eerusareniopa tiopachio Eesusia, waꞌa tiopachio ki ookapi tewakapao weeka itapiti nehjameo, oisi, poꞌwa, kooro, waꞌa ikisa toomi naakuriwame tiaméo tiꞌtijoe.
Waikao Eesusia wepijoera netesapaopua, yooma weweka puuyanakapua, waꞌa mochikameo nehjakaopua, puꞌka puhkura oisio poꞌwaopua tiamé, yooma maꞌchi uhjurakapua puꞌkao, wiꞌwiyaka. Puꞌka waꞌa toomi naakuriameo, yooma ruꞌminekapua meesao, toomiopua tiameo yooma wiꞌsunekapua wehchio, chiꞌrineka.
Puꞌka kooro nehjame naaepakao, chaanekapua:
—¡Yooma puuyanamitia iꞌka iꞌwao! ¡Kaꞌte weruma itapiti nehjiwachi iintamitia eemea, noꞌo Noono kariwarachio!
Waikao masiteraa, inatepare puuuapu puꞌka Ehkoriami Iyoterio, chiia: “Noꞌnóo, ki tisiwa nuꞌnuti waꞌinaka tetewamenia kahtine, kariwao.”
Isaeri yaꞌyawichia, chaanekapua nekakoka:
—¿Aatana puuua, aamo waꞌa ihsitiamea? Yorasao naaju, ihtaoi itapiti Riosichi eename, taamoo aamo tetewimichioo, pichiwa Riosichi eenamekoo.
Eesusia nehjiakapua puꞌkao:
—Ruꞌmisoo iꞌka tiopao, neeea, paika taawechi weramania eenechio.
Waikao Isaeri tiꞌtijoea chaachapakapua puꞌkao:
—Ooka weerewa aampa puhsani paamupari ariwatiameoi iꞌka tiopa weerakao, ¿muuua, paika taawechi waꞌapiche werataremua eenechio?
Nape Eesusia, tiopa naewakao, ahpo waꞌapi weerewa naewaka cheeriapua.
Waikao teeme Eesusi masiteraa, inatepakapua keꞌchu oijenaio waꞌa cheeriaopua Eesusia; waikao teemea, pichiwapu puuu Ehkoriami Iyoteri chiiaa, erapakapua; waikaopua tiameo, pichikeka teemea, Eesusi taamo masiteriao.
Eerusareniopa, Semejenato pahkochi Eesusio, muuwaeme pichikerepu puꞌkao aatanako, apoe ki ookapi ki maaenari yooramekopua, itapiti.
Nape Eesusia, ki pichiwako erapakapua puꞌka chiiao, machiyapa aachin erakoamekopua puꞌkao.
Puuua ki tuuyeniai naneꞌriamepua aatanakamera apochi paparamekopua, machiyamekapapua ihtana inatamekopua ahpo iikachio.
Waꞌao yasariaipua tiame piiripi tijoe, Nikoremo tewaniame, parisero tijoe enepakame.
Ihjia, tukao eenakaopua Eesusi kahtiachio, chaanerepu:
—Masitari, naneꞌrena teemea, taamo masitemichio uhjuratiameko, Riosieo. Kiꞌtepu aaataaio, aamo yooraria yooramea, ki ahjachi yasisoo Riosio.
Waikao chaanerepu Eesusia:
—Ki waapisi noochi eename eꞌraka, aamo chaanenania iꞌkao, pichiwa kiisi sewina tiame ihjia, ki eenechi naawakamea, kaꞌchitia muimapua Riosi yeꞌkarichio.
Nikoremoa iinatukerepu waikao:
—Nape, ¿achini iika tijoetuta teeme eenechi, oochetiameapa? ¿Achini iika ahpo yeeyechi pakika, tijoetuta teeme eenechi?
Eesusia nehjiarepu puꞌkao:
—Kiisi sewina tiiamepua puꞌkao. Ki oowitiame yeeyechi tijoetukao, Riosi Riosiwarichi tijoetukamea, kaꞌchi iika machimapua Riosi yeꞌkariwao.
Tijoechi tijoetuyamea, tijoepua; Riosi Riosiwarichi tijoetuyamea, Riosi Riosiwarichi ihchiamepua, ahpo naawariao.
Kaꞌte kaꞌchitiachitia tetewa muuua iꞌka noꞌo chiiao: “Weemera tijoetumerimua, eenechi.”
Eekaka tiiame puuua, ahka kahtioio ki teteiwame; ahkaminaoi simiyoi ekayo, ki tetewamemua puꞌkao, nape ki tetewaiopua eekao, amochi saayamepua ekayoo. Waꞌachi teeka saaeniamepua tamochio, Riosio taamo eenechi naawatekame enesoopua, ahpo Riosiwarieopua.
Nikoremoa, chaaneriapua eenechi:
Eesusia chaanerepu waikao:
—Nee, muuua isaeri masitarikai, ¿ki pahtiamemua?
Kiisi seꞌwi noꞌo chiiaa, pichiwarichi simiyamea. Neeea noꞌo Noono tewekachi ahjamao, teemea aamo iꞌka weeechi mochikameo, tewekachi simiyame itapiti chaachapamepua, naneꞌriamekapa teemea, teꞌta pichiwarichikamera simiyamekopua puꞌkao. Nape eemea, kiisi pichikenariamepua puꞌkao, taamo chiiao.
Ki noꞌo pichikiame enesaamua, iꞌka weeechi iintuame aamo nayewiao, ¿achini iika pichiketa muuua, teꞌta tewekachi iintuame aamo noꞌo nayewiao?
’Aaataai teꞌta tewekachio ki mooenamepua, naatiche puuua, teꞌta tewekachi oꞌinia eenakameche, teꞌta tewekachi Riosichi teereka yasitoameche, ehpe taawechiamio puuua, weeechi tekika tijoe tijoetukame.
Yepowechio, waꞌachitia Moise apechunarichitia siinowe tetewipuawichioo, waꞌachitia apechunaniame tetewipuame neeeai Tijoe Tijoetukamea. Waikao yooma noochi paparakamea, saupukame itipimapua ahpo tatakoririao.
Waꞌa iikoopua, yooma puuu noochi paparakamea, ki wahjiamesi ahjari teꞌteremeri puuua, ki wahjipaka oosa simiyame wahjiparichiopua.
’Noꞌo Noono Riosia tísia nakikamepua weeechi mochikameo, ahkasi ahpo piiripikoi ahpo Taanao, puꞌkawichio nehjakamepua, aaataoi weeechi mochikame ahpo Taanachi paparakameo, ki kokosari saaemichiopua noꞌo Noonoeo, ohso kaawe ki wahjiame ahjarikamera kiapuawichiopua.
Riosia ahpo Taanao, ki aaata tiꞌtijoeri kokosamichio uhjuratiamepua iꞌwa wehjoarichio, ohso kaawe puuua, tiꞌtijoe ooweru tiame newipatemichiokamera, uhjuratiamepua.
’Riosi Taanarachi pichikeka paparakamea, ki aiwatepuamepua Riosi kokosario; nape ki ahpo Taanachi paparakameo Riosia, ahpo kokosari aiwapuachi teerepakamepua waꞌasi, ki Riosi teꞌta piiripi Taanarachi paparakopa.
Pukachipa aiwamerapua Riosieo, naꞌarachikamera mochinarekapapua tukapachi, ki eꞌenanariapapua, Riosi Taanara tajayachio.
Yooma ki kaaweruma nokaka mochikamea, ki uunariamepua Riosi teꞌta kaaweruma chiiaa, uutaparichi enepaniameopua, ki ahpo maꞌchitapuaichio ahpo ki kaaweruma nokayao.
Nape kaꞌkaruma nokiwame nokaka mochitonariamea, Riosi tahjewa kaaweruma uutaparichi eenepamepua, ahpo Riosichi kaawe nokayao, maꞌchiame tetewipuawichiopua.
Neipa iꞌkaopua Eesusia, Uurea weewachi simikapua taamo ahjamaopua masiteramao, waꞌami nokisinioio paatosikapua, tiꞌtijoe ooweru tiame.
Waania waikamio, Eenoni tewaniachi paꞌpaichi ihsirepua paatokaopua tiame, Saarimi tewaniachi waapio, weeru maaniopa neeroio.
Yooma ihji waꞌa tiame simikapua, keꞌchu Waani pachanioiopua karichio.
Piie taaweo, Waani naꞌnaritoamea ookapi, piiripi isaeri tijoe ahjama chaachapakapua, tatakori piipaniamechi simiyame.
Waikao waꞌa chaachapasaopua, Waani naꞌnaritoamea, Waani kahtiachi eꞌenakapua tuuyemia, puꞌkao chaanekapua:
—Masitari, puuu waami yasakameopua taamo ahjamaopua Oorani akichi cherayachiminao, puꞌkaopua epeche werumako tuuriaopua amochio, paatoatapua ehpeo, muuwaemea, yooma waꞌa enapatapua ahpo paatotemiao.
Waikao Waania chaanerepua ahpo masiterao:
—Peꞌyachipua, aawataai kihta yoratarepua, ki Riosie kiatiame enesaapua ahpo ihsimiao.
Eeme waꞌapi inamukamepua noꞌo cheerioio, ki Riosie Weratiameko tuurio noꞌoo, aaata Riosie uhjurapo tuutiameo, neeea noꞌoo, pahcha uhjuratiameko tuurioo, keꞌchu puꞌka eenoiopua.
Nenewiwachio, moniawá ahjama neewimeria, moꞌnera enemeripua. Moꞌnera kaawe eꞌria, neee puuua, kaawe eꞌraka yorakiamerapua ihtaoi ahpo yorajekeraopua. Waꞌa tiiachipa neeeai ki nuꞌuti kaawe eꞌraka tetewaninia puꞌkao.
Ehpeo puuukamera, epeche weruma enetoaopua, noꞌoo epeche nuꞌuti enetoiopua, puꞌka apoeo teꞌta tewekachi eenamekopapua, noꞌoo weeechiche tijoe naawakamekopa.
’Apoe teꞌta tewekachi eenameopua, yomarika aampa tiiamepua. Teemea, weeechi ohjoemea, weeechiche simiyameche nayewamepua. Nape tewekachi ohjoemea, tewekachi tiiame nayewamepua, yomachi aampa tiiame itapitichio, tiꞌtijoechiopua tiame,
ahpo teꞌta tetewaria nayewamepua, teꞌta ahpo Noono ahpo nayeweria inamuria tiame; nape waꞌatioi puꞌkao, ookapipupua, puꞌka chiiao uuyamea.
Nape puꞌka chiiao uukamea, pichiwa chiiame naneꞌrekamepua puꞌkao, puꞌka chiiao, teꞌta tewekachi eenamekopua, teꞌta tewekachi Noonora oꞌinia eename.
Puuu Taanaraa naawesaa, ahpo Noono chiia chuꞌwarachitia naewamepua, yooma apoe Noonora tiiaa, ahpo Taanachi yasitoamekapa, ahpo Riosiwari.
Noonoraa, ki teesa nakiyamekapapua ahpo Taanao, ki nuꞌunti utewari kiꞌyarepua puꞌkao, yomachi aampa tiiame ihtao.
Waika taawechiamio paꞌparisero tiꞌtijoea, Eesusio epeche muuwaeme paatoame inamurepua ki Waanichitiao,
ki apoe Eesusi paatoamerakamekoipua, teemekamera paatoiopua masiterara.
Pukaepa Eesusia machenakapua waꞌa Uurea weeechio, Arirea noꞌrakapua taamo ahjamao.
Saamaria weeechiami uꞌmatosaapa,
waꞌatumi nokisikaopua, Siikari tewaniachi ajasitiapua, maꞌchi keꞌchu muiwachi. Waꞌa keꞌchu asiwachio, ehkoriami Aakowo weewarachi eneriapua, Oose kiꞌyariachi weeeopua ahpo taana, waꞌao, neropaira neteriachi tekoritaka.
Waꞌao, resipakamekapa Eesusia, paira tekoritatiachi yasipakapua resipumiao, oowetawe waꞌasi.
Waikao teeme Eesusi ajawariaa, piineri toisa Eesusio, Siikari mochiwachi siimpatiapua kooame tarimia.
Waꞌa piineri itipirioi Eesusio, waꞌa eenaria aaata oowitiame, neeroi paimia. Eesusia puꞌkao chaaneriapua:
—Noꞌo kiamitia kuꞌita neeroi. Paramuna neee.
Nape Saamaria oowitiamea, chaaneriapua Eesusio:
—¿Achini iikame muuua naaju, muuua isaeri tijoekai noꞌo itanenamua neeroio, noꞌoo Saamaria ohjoemekooi?
Eesusia nehjiariapua puꞌkao:
—Muuua naneꞌriame enesaamua noꞌoo aatanako, ahka eenameoio, naneꞌriame enesaamua tiameo, Riosio aamo ihta kianareka kahtiamekoo, muuukamera noꞌo itanemiipua neeroio, nape neeroi ki wahjiame ahjaniame.
Puuu oowitiamea chaaneriapua waikao:
—Nape Paamira, muuua ki iinuemepua aamo ahjae maꞌchipapuameoipua neeroio, itapiti wiitarioiopua, kai waapisi teere maaniameopua neeroi maꞌchipapuameopua ahjaeo. ¿Akana uuka noꞌo kiatamua puꞌka neeroi ki wahjiamesi ahjaniameo?
Ki ehpesi nerojiniachi ihji neeroia, taamo ehkoriami Aakowoo, taamo tooweriachisiopua iꞌka tekoritiachi pairao. Iꞌwa nerojikamepua Aakowoai apoe, waꞌapi tatanaraa tiame, yooma puhkura ahjama wakasi. Ki ehpesioi, ki teiwachi iꞌwao, neeroi ki wahjiame ahjaniameopua, aaataeoi. ¿Epechekosa iintotaremua naaju, ki teꞌta taamo ehkoriami Aakowo weruma tiiamechitia?
Eesusia nehjiariapua waikao:
—Aamo pairachi maꞌchipaka nerojiniamea, yooma paramumeripua eenechi,
nape noꞌo aamo kiꞌya nerojitemiaa, ki oosa aampa paramumerimua. Ihji neeroia aamo noꞌo nerojitiaa, amochi waꞌapi pajenameka teeremeri puuua, ahkasi ki wahjiamesi, aamo ki wahjiame ahjateka.
Puuu oowitiamea waꞌa chiiopa Eesusio, chaaneriapua:
—Paamira, waꞌa teeresoo noꞌo kiamitia naaju muuua, puꞌka neeroi ki wahjiamesi ahjaniame, ki oosa paramumichiopua noꞌoo, ki oosa noꞌo enamichiopua iꞌwa neeroi paimiao.
Eesusia waikao chaaneriapua puꞌkao:
—Kaawepua, nape paaemitia naaju aamo kuunaoi, waꞌa ikisaomua, noochi eꞌenamitiapua naꞌpahka.
Nape oowitiamea nehjiariapua:
—Ki kuunaemekoi neeea.
Eesusia chaaneriapua waikao:
—Pichiwa chaanimua, ki kuunaeko tuukao.
Mariki tijoe ahjama ohjoekame muuuapa, ihji ehpe aamo ahjama kahtiaoi, ki aamo kuunakopa. Waꞌa tiiachipao aamo chiia, pichiwapua.
Iꞌka inamukapa oowitiamea, chaaneriapua:
Taamo ehkoriami Saamaria ohjoekamea iꞌwa waꞌapi paparaweriaipua Riosio, iꞌka waꞌapi kaawieka tiiachi, nape eeme iꞌisaeri tiꞌtijoeria, Eerusareni siimpapo tuunapua Riosichi paparamiao.
Eesusia chaaneriamepua:
—Pichikemitiamua iꞌkao, akanache Riosichi paparaniamea, ki nateyamepua Riosiwichioo, Riosichi paparaniameo ahkakoikopua. Enamitepua meere ahka taaweopua, aamoo, ki iꞌwa kaawichiche aamo Riosichi paparamericheopua, Eerusarenioicheo.
Eemea, ki machiyamepua aamo teꞌta paparawiao. Teeme iꞌisaerikamera naneꞌriamepua aatanakamera paparawiao, Apoe teꞌta aamo Newipatiameo, waꞌakamera machenakamekopua teꞌta taamo iꞌisaeri tetejimarichi.
Nape asikamepua waꞌasi, ki wihtuka teꞌta paparapuameopua ahpo iikachio, ahpo Noonoopua tewekachi kahtiameo, waꞌa teeka paparajeriamekopua apochio.
Riosia, ki pusie tetewiniamekopao, iikachi eraniamee paparaniamepua, pukachio.
Waikao oowitiamea chaaneriapua:
—Waꞌa teeremerijoarepua tiiao, nape teemea, puꞌka enameriche puuyamepua, Riosie Uutiame, apoeo enasaapua, maꞌchiame taamo chanimichiopua aachin teeremiao, yooma itapitichi simiyameo.
—Neeekaite puuua —chaaneria Eesusia—. Puꞌka ahjama nayewaka weeriaitemua —chaaneriapua.
Waꞌa chiioio Eesusio, teeme masitewaraa eꞌenatiapua itipiriachio. Masiteraa, aꞌchi erapakaipua, puꞌka oowitiame ahjama nayewaniameo, kihta iinatukeka teemea, puꞌka ahjama nayewao.
Waikao, puuu oowitiamea, ahpo pairiachi toisapaopua ahpo sikorio, waꞌatia uꞌmasikapua mochiwachio. Waꞌaopua yooma, paaekaopua chaaneriapua:
—Uꞌmasio pahchu. Eꞌenasao, neꞌnemia iꞌka tijoe, yooma noꞌo yoorariao, tuuria. ¿Ki Riosie Weratiame ohjoarepu?
Waikaopua, puuyaka mochiwachio, eꞌenariapua Eesusi kahtiachi.
Keꞌchu asikoi puꞌkao, teeme masitewaraa, koꞌkonurekai teemea Eesusio.
Nape Eesusia taamo chaanekapua:
—Koꞌkakame neeeapa.
Teemea waikao taamo chaachapakapua:
—¿Uꞌyeparetiarepua naaju, koꞌkopuameo?
Eesusia waꞌa taamo chaachapopao, taamo chaanekapua:
—Neeea itapiti kooame koꞌkakamepua, aamoo, ki machiya pehji. Noꞌo koayaa naatipua tiameo, Noꞌnowichio tehki, kajumichio uhjuratiame.
Eemea chaachapaniarepu, naao meecha toinapa iꞌipapuachio, nape neeea aamo chaanenapua, iꞌipapuamea asikame puuuapa. Pukaepa neeea aamo chaaniamepua, iꞌipapuameo, tiꞌtijoeri Riosichi eꞌenapupuame naewaka chiiamepua.
Iꞌipaniachi tekipanakamea yowimeripua; puꞌka Riosiwichio iꞌipamechitia tekipaname yowiraa, Riosichi upapania weemera ahjari uumichio peenia eraniamepua; puꞌka weemera ahjari uupuawichio echakamea, iꞌipakame ahjama kaawe erakoamepua, puuu yowiraa, ahpo kaawe erakowarapua.
Waꞌa tiiachipao, ki ahpo echariachi iꞌipaniapua.
Waꞌa aamo uhjurakame neeea, ki aamo echariachi iꞌipamichioo, Riosi tehkirachio, wahjachi ohjoriachi pahchaopua tiameo, eemeai ehpeo iꞌipamea, kuꞌipanipua tiameo wahja ohjoriachiopua, tehkiwachio.
Puꞌka oowitiameo cheeriopao: “Yooma noꞌo tuuyekapua noꞌo ihsiriao”, Siikari ohjoemea waikao, ki ookapi ahjachi erakokapua Eesusichio.
Siikari ohjoemea, waꞌa iikapao, ajasisaapa Eesusi kahtiachio, itipinurekapua ahpo mochiwachi cheꞌrepamichioo. Waikao Eesusia teeme tiame, waꞌa itipitiapua ooka taawe.
Waikao waꞌa itipitioio epeche weeka Eesusichi paparakapua pehjio, aapoe inamukapapua Eesusio, apoe waꞌapi chiia.
Puuu Saamaria weemera paparakamea, chaanekapua waikao puꞌka oowitiame:
—Ki aamo cheeriowichioche pichikena teemea ehpeo, tamoe inamukapa tiame, teꞌta pichikena teemea, puꞌka chiiao. Naneꞌrena teemea ehpeo, iꞌka tijoeo, pichiwa teꞌta Riosie Weratiamekopua, yooma wehjoarichi mochikameo newipatemia eenakamekopua.
Eesusia ki Uurea weeechiche itipinarekapua tekipanakao, Apoe waꞌapio cheekapa: “Riosi naewatoamea ki peenia eꞌraka uuniamepua ahpo waꞌapi weewachiopua, teꞌta ahpo machiwachiopua.”
Arirea weeechi asiyachiamio, kaawe eꞌraka tetewiretupu waꞌao, waꞌachi nonorakamekapapua tiame, Eerusareni pahkochi, tetewakamekapapua tiameo, itapiti yooriaopua waꞌao.
Waꞌa oꞌiniao Eesusia, Kaanani eꞌenatiapua eenechi, pukeri simiyachio ahpo machenariachi, Arirea weeechi, neeroio ahpo wiino iintapariachi. Waꞌa Kapenau yasariaipu piiripi tijoe yawichi seekaerewa, ahpo taana kokoriame iinueme.
Waikao ihji tijoea, inamukapao Arirea eenario tuuopa Eesusio, Eesusi kahtiachi eenakapua iꞌtomia. Waꞌa enasaapua, utewa yoorakapua Eesusio, ahpo taꞌpechi enamichiopua, ahpo taanao tísia kokorio tuukaopua, amori mukuyo tuuka waꞌasi.
Eesusia puꞌkao chaanekapua:
—Eeme tiꞌtijoeri iꞌwa ohjoemea, ki noochi paparanariamepua, ki tetewaa pehjio noꞌo peenia ihsiwaopua Riosieo.
Nape yawichi seekaerewa tijoea simitekapua naaracheka utewa chaanekao Eesusio:
—Nape Paamira, noꞌo cheriwepuapua waꞌatioi, nape yaapiti, amori mukuyamekapu noꞌo taanaa.
Waikao Eesusia chaanekapua:
—Aamo taana ahjanipua pehjio, saukame kahtipua waꞌasio, kaaweruma. Simika neꞌnemitiao.
Waikao yawichi seekarewaa, Eesusi chiia paparakapaopua, kaawe eratoka noꞌrakapua.
Iꞌka noꞌroiopua pooechio, ihji tijoe nuurewaraa amori taꞌpechi asioi natepakao, chaaneriapua:
—¡Ahjame aamo taanaa, yachapakame kahtiame puuuapa!
Waikao apoeo iinatukeriapua, achini keenako oꞌineriopua yachapakao, ahpo taanao. Puuu kuꞌkuyamea nehjiariapua:
—Tapana taaa kayeoi, toakapua cheꞌeria —chaachaparepua.
Iꞌka noonoraa waikao, inatepariapua Eesusio, achini keenako yachapakame kahtio tuurioopua, puꞌka kokoriameo ahjakame kahtio tuuriopua. Waꞌa iikapapu kokoriame noonoraa, tísia Eesusichi paparakapua. Iꞌka noonorao taꞌpechi asisoopua, yooma puꞌka taꞌperachi mochikamea tiame, Eesusichi papararepua.
Ihji Eesusi ki maaepori iintoriaa, oosa simiyachi iintoniamekapua, Uurea oꞌinia enasapaopua, Arireao.
Puꞌka neipachiami Eesusia, Eerusarenite mooenatiapua isaeri tiꞌtijoeri pahkotachi siimpaka.
Eerusarenio, waapi Poꞌwa Yeeta tewaniachiopua, waꞌa tootoaretiaipua neeroi tekopatetiachio, eureo nayewaniachiopua Weꞌseta tewaniachi. Waꞌa neeroi maniteniachio, mariki arakokari ajarepua waꞌa norikameo, neerochi pakiniachio.
Waꞌao, ki ookapi mochikame tetewitiapua kokoriame, puuua: ki mamachiriame, rojomi, chookopakame, tuꞌikame, petika puuyamekapua waꞌao, neeroi maaniame noonoachisi.
Tiꞌtijoeria aaata Riosi tewekachi kuꞌiwari, eepi waꞌa eejenaka noonotiame maayame enerepua neeroio, pahcha pakikamea puꞌka neeroi noonosocheo, saukame machenaniamekopua ahpo kokoriao.
Piiripi puuu kokoriame waꞌa poꞌyamea, piire weerewa oosa mariki aampa osanao paamuame eneriaipua kokorekao, uwanapakame.
Eesusia waꞌa poꞌyame tetewaopua ki kuꞌitapisi kokorerioopua puꞌkao tiame, iinatukekapua:
—¿Yachapanariame muuuai naaju?
Kokoriamea yaapiti nehjiakapua Eesusio:
—Ejeꞌe, nape kiꞌtiapu noꞌo neerochi pachamerio, neeroi noonosoopua. Senepi noꞌo pakimio oꞌroio, piirechi paapakiapu pahchao, iꞌwa neerochio.
Eesusia chaanekapua waikao:
—¡Werisisao naajuo! ¡Apechunasa puꞌka aamo ipetao! ¡Iꞌtoka noꞌrasa naajuu!
Puꞌka cheesochepa Eesusio saukame itipikapua tijoea. Waikao sautetiamea ahpo eꞌtapara apechunasaopua, mookeka noꞌrakapua. Nape resipuniachi taawechikopa puꞌka taawechio,
—Resipuniachi taawechikoi ehpeo; ¿achinikai mooketonamua aamo ipetao, ki reesiseniachikoi itapiti tehki yoraniameo?
Waikao sautetiamea chaaneriapua iꞌisaeri yoorewa inatiameo:
—Noꞌo yachapatekamea, noꞌo eꞌtaparawa apechunaka mookeka noꞌranurekapua.
Waikao yoorewa inatiamea iꞌisaeri iinatukeriapua sautetiameo:
—¿Aatanapu puuua, aamo eꞌtapara mookeka noꞌranurekamea?
Nape puuu tijoe sautetiamea, kaꞌchi iika nehjiame eꞌrarepua puꞌkao, ki naneꞌriapa puuua, aatana ihsiriopua ahpo sautekao, puꞌka Eesusio ki naania ikiriamekopua muuwaeme ohjoachio.
Ehjepamio Eesusia, eenechi tiopachi natepasaopua sauteriao, chaanekapua:
—¡Nee, saukame muuuapa! Ehpeo kaꞌte oosa aampa tatakorimitia, ki eenechi ki kaaweruma aamo ikimichiopua, epeche tiiameopua.
Waikao saukame tijoea ahpo iinatukekamechi iyoriwa inatiamechio, aatana ihsirio tuuka ahpo sautekao, Eesusiko tuuyere puꞌkao ahpo sautekameo.
Pukaepa isaeri yaꞌyawichia, Eesusi iꞌyasirepua aachin teeka ahpo naꞌara yoramiao, ki iyorioopapua puꞌkao, resipuniame taawechio.
Eesusia, waꞌa tiiachipa piie resipuniame taawechio, iꞌisaeri paꞌpamiratuamee waꞌa waꞌineniaipua aaata sautemichioo, chaanekapua puꞌkao:
—Noꞌo tewekachi Noonoa, aꞌchitia keenakooi tekipanamepua, puꞌka ihsia ihsiame neeea, puꞌka tehkiwara yooraka. Yooma noꞌo ihsiaa itapitio, apoe Noono ihsiamepua noꞌoeo.
Pukaepa iꞌisaeri yaꞌyawichia, epeche nekamuchekapua Eesusio merinareka, ki resipuniame taawechiche tekeka tetewamekopua Eesusio ki iyorika. Ihji iꞌisaeria nenekarepua Eesusio tiameo, ahpo Noonoko tuuyopa Riosio, Riosichitia ahpo uuyamekopapua.
Waikao Eesusia, ehpeche epeche kaawe ahpo tuuwikaopua, chaanekapua:
—Pichiwa chaani neeea Riosi Taanaraa, ki nooe eꞌrachi yooramekopua ihtaoi. Noꞌo Noono ihsia, yorasiame neeeai.
Riosia, nakiyamepua noꞌoo, ahpo Taanao. Pukaepa apoe waꞌapi tetewitenapua yooma ihta noꞌo yoranariao. Pukaepa ahpo Taanachi ihkepateka ahpo inatao yorasitenapua ahpo Taanao, pukaepa pukachi ihcheka inisiame Taanaraa ahpo Noono erasia yorasikaopua. Puuua epeche tiame iintomiitepua pehjio, aamo iꞌisaerio, epeche peenia erakomeri tiiame.
Noꞌo Noono aaata tatakorichi wahjipakame ahjatenario, neee yooramepua puꞌka, weemera ahjari piipari kiꞌyakao. Waꞌa tiiachiopua noꞌo Noono ihsinariao, noꞌoe ihsiamepua.
Apoe Noonoraa, kihta apoe chiiamepua aaataoi, aaata cheenaresaa, ahpo Taanachi chiiamepua ihta ahpo chianariaopua.
Noonoraa, yooma ahpo Taanae ihsiamepua, apochitia weruma tetewipuawichiopua. Waꞌa tiiachipao, Noono Taanara ki iyoriamea, apoe Noonora ki iyoriamekaitepua, apoe Noonora ahpo Taanachi yasitoamekai tiiamekopua.
’Ki wihtuki aamo chaaniamenia, aaata yooreka keepuamea noꞌo chiiao, kaawe uuka tetewameopua noꞌo uhjurakameoi, kiamania puꞌkao, weemera ahjario ki wahjiamesi; ihjia kihta seenampa iinuemeri puuua, Riosie ahpo kokosapuaopua waꞌasio ahpo tatakoriawichioo, paonakamekopa puꞌkao weemera ahjarichio, tatakorika wahjiparichio newitoriopa.
Ihjia teꞌta pichiwapua, weeka tatakorichi wahjipakameka tiiamea, ehpe waꞌapi taawechiami inamumeripua noꞌo Riosi Taanara chiiao, yooma noꞌo chiiao yooreka inamukamea, noꞌoe kiapuamepua puꞌka weemera ahjario, ki wahjiamesi ahjapuameopua waꞌasi.
Puꞌka ki wahjiame ahjari noꞌo Noono tiiameo, noochi teerepatiapa, noꞌo weeechi tijoetutioio naawatetiaio. Pukaepa neeea, noochi tiiamepua ki wahjiame ahjario, apoe noꞌo Noonochitia.
Neeepua noꞌo Noonoe utewari kiatiamea, yooma weeechi tiꞌtijoerio neee katewemichiopua puꞌkao, puꞌka kiisi kaawe noonoiriaopua. Neee puuua aawata waꞌa iintomeria, tijoe weerewaeme naawatetiamekapa.
Kaꞌte tahpitika erakomitiapua, iꞌka noꞌo aamo chaaneriao, neeea, epeche tiiame iintomiitenia pehjio, ahkasi yooma wehtere toatiameoipua wahjipakame, ahjakame werisipumiitenia,
noꞌoche chaachasocheopua ahjapukao. Puuu noꞌo ahjateriaa, iꞌka weeechi noochi paparaka kaaweruma iintokamea, noꞌo ahjama ohjoremichio kiamania, ahkasi ki wahjiamesi. Nape puuu noꞌo ahjateriaa, ki noochi paparapa ki kaaweruma iintokamea, ki teesa kokosapuame puuua, ahkasi ki wahjiamesi.
’Neeea, noꞌo tijoe weerewachi inataria, ki seenu inataripua noꞌo Noono inatario. Pukaepa neeea, kaꞌchi iika iintomerinia itapiti ki noꞌo Noono inataria enesoo. Yooma ihta noꞌo ihsiaa, teꞌta kaaweruma puuua, noꞌo Noono inatari iintonariopua puꞌkao, Apoe noꞌo Noono uhjurakame ahpo iintonaria ihsimichiopua weeechio.
Eeme waꞌapi noꞌo chaachapachitia oowera tijoechitia chiia enesaane, kihta nateyame enemiipua, noꞌo chiia aatanako tuuyaa, oowera tijoe oijeramechitia chiiame enemiinia waikao.
Nape kahtiaitepua piirechi aaata, noochi ihsika pichiwatame noꞌo aatanakoo, puuu noochi ihsiwa pichiwatamepua noꞌo chiiao.
Waani Paatori nehjiariaa, puꞌka aamo uhjuraria iinatukemichio aatanakoo, pichiwaka tuurepua eee cheeka nehjiakao: “Ki neeepua Riosie Weratiamea, puuua noꞌoo neipa enameripua”, cheekapua.
Waania, tajayameka teerekamepua noꞌo maꞌchiame nayewakao, noꞌoo aatanakoo; eemea, kuꞌwitapisi oowera kaawe erakokamepua waꞌa kahtiachi eꞌenapakaopua, keepumiao.
Nape kahtiaitepua piirechi noꞌo maꞌchitamea, noꞌo Noono apoe puuua, epeche weruma tiiari tiiaeme, ki Waanichitiao; Apoeo noꞌo ihsitiae, teꞌta maꞌchitamepua noꞌo aatanakoo.
Noꞌo Noono noꞌo uhjurasaapa, iꞌwa weeechio apoe waꞌapi pichiwataka noꞌo nayewakamepua, aamoeo ki tetewaoipua puꞌkao, ki inamuamekaipua puꞌka iiyenario.
Ki pichikere eemea puꞌkao, apoe aamo chaanenariaopua, ki pichikekapa eemea puꞌkao, noochi chuꞌwachie aamo nayewenareriaopua.
Eemea kaawe iyonanipua puꞌka Ehkoriami Iyoteriaopua iꞌyachikao, nape oowera iyonakache teimo orakokaopua ki wahjiame ahjariopua. Nape eemea, puuu waꞌapi iyoterio noochi simiyame nayewamekoipu, ki pahteka iyonakame eemea puꞌkao.
Pukaepa ki noochi eꞌenakame eemea, nooe aamo kiamichioopua, puꞌka ki wahjiame ahjariopua.
’Eeme ki uunariamea Ehkoriami Iyoterichi noochi chiiao, aamo kaaweruma nayewamekoi noꞌoo, ki uuka tetewamenia.
Waꞌa chaachapai eemea noꞌo kaaweruma naewakao, naneꞌriame neeea aamoo, wihtuki chaachapamekopua aamoo, kiisi nakiyai waꞌa chaachapame eemea Riosio.
Noꞌo Noono kaaweruma tuuyewari aamo iꞌyetoka eenakamenia, nape eemea, ki noꞌo kaawe eꞌraka tetewakamepua noꞌo eenariao. Nape aaata piirechi ahka enasoopua, ki naneꞌriai ahka oꞌinia ahpo eenariachio, puꞌseremii eemea puuukamera enasoo.
Eemea ki noꞌo kaawe eꞌraka uuka tetewiniamea, aaataai waꞌa teꞌteremiipua ki noꞌo machiyapa noꞌo aatanakoo. Eemea waꞌa teꞌtiapao, aaataoi amochi asiyame kaawe eꞌriamekapao, ki noꞌo kaawe eꞌreka uukamepua noꞌo asikoio, noꞌoo teꞌta Riosikoi, ki noꞌo machikamekapapua.
Nape waꞌatioi kaꞌte aamo noꞌo wenejimeri maaemitiapua noꞌo Noonochio, kajuyachi taawechi katewerichiopua. Ki neee iintomeripua puꞌkao, Moise waꞌapi aamo wenejimeripua ahpo nuurarieopua, Riosie ahpo kiaretiaeopua ehkoriamio, puuu waꞌapi Moise kiaretia nuurari nokisika mochitowa, aamo waꞌapi ahjachi erakoae.
Moise chiia pichikesaa, noochi paparamera enemii eemea, Moiseo noochi simiyame nayewaka iyoteriopa.
Nape ki pichikere eemea puꞌkao. Waikao, ¿achini teeka pichiketa eemea iꞌka noꞌo chiiao?
Neipa iꞌkao Eesusi ahjamao, paonatiapua Arirea paꞌwechio, Tiiwerio paꞌwerachi tewaniamechiopua tiame.
Muuwaeme tiꞌtijoe ooweru tiamea, paꞌwe suuwerachiko taamo naꞌnaritokapua taamo tetewitoka, puꞌka Eesusio ki nuꞌnuti ki maaenari yorasiamekopapua, koꞌkoame sautesikao.
Waꞌa tetekitioopa Eesusia, teewi yasipakapua nahpuchi, teemea waikao, norikame mochipakapua Eesusio.
Waꞌa taamo nokayoio, amori asiyachikapua Semejenato pahkoa. Pukaepa puꞌka pahkochi simiyame taamo nayewemio maaekai teemea.
Nape Eesusia ki ookapi ahpo naꞌnaritoriopaopua, chaanekapua Eeripeo:
—¿Achini iika tewita teeme kooame, yooma iꞌka muuwaemewichioo?
Oowera waꞌa cheekapua Eesusia Eeripeo, aatia cheetarepua eꞌraka, ahpochi paparaopua, naneꞌriai cheere Eesusia ahpo iintomiao.
Nape Eeripea nehjiakapua:
—Ooka siento taawe sotatiame taritiai kooame, ki ahsepatariaipua posaka koꞌkoniameopua.
Waikao piiripi masitera Anteresi tewaniamea, Siimoni Peeroo pooniraa, chaanekapua Eesusio:
—Piiripi kuita temari nutukarache maanipua, nape mariki paani waꞌapi, seewara tewaniame tiiriko paani, ooka soꞌchi ahjama, nape ¿ihtanapua, ki ookapiwichioo?
Eesusia taamo chaanekapua ahpo maꞌmasiterao:
—Mochipanuremitiapua puꞌkao, yoomahka.
Waikao mochipakapua paasepochi, weeru paasepochikopa waꞌao, mariki miiri ahkakapua mochipakamea, tiꞌtijoeapua ooweruapua tiame.
Eesusia kiatiapa puꞌka mariki paanio, puꞌka ooka soꞌchiopua tiameo, cheriwema kiꞌyakapua ahpo Noono teꞌpa tewekachi kahtiameo. Waꞌa iintosaapa Eesusia, taamo kiꞌyakapua puꞌkao yooma tiꞌtijoeri naachutemichioopua. Waikao teemea yooma naachutekapua, yoomahka koꞌkotiapua ahkasi poposaka aiwaniachisi.
Waikao Eesusia yoomahka aiwaka poposatioopa, taamo ahpo ajawariao, chaanekapua:
Waikao teeme naꞌpoanuraretiamea, oosa mariki aampa ooka waari weeweruma naꞌpoatiapua chiꞌwapame soparakameopua, puꞌka mariki paani tiiriko seewara tewaniamee, paanitatiame.
Waikao yooma puuu tiꞌtijoe ooweru tiamea, iꞌka ki nuꞌuti ki maaenari Eesusi iintoriao, ki nuꞌuti peenia tiiame chaachapakapua ahpoo:
—¡Teꞌta pichiwa Riosie tamochi tiꞌtijoerichi enamio tuutiamera ihjía!
Nape Eesusia naneꞌrekaopua ahpoo, utewachi iꞌtopuamekoopua yawichi weramiaopua, poanachi akipakapua ki naania iika waꞌao, epeche teewiami ooruchi.
Tukaoopua waꞌasi, teeme masiteraa paꞌwesuwe tetekisaapua,
pawekakerachi moꞌmoenatiapua. Pawekakerachi moꞌmoenasaapa, waꞌa paꞌwechipo nokisiniapua, Kapenau muuwari mochiwachipoopua. Teemea Eesusio ki eenopa tukaokopaopua waꞌasio, teemeche piineri uumatokapua, Kapenaukoo.
Waꞌa keenako Tiiwerio paꞌwechipo nokisinioio, ki muuenati eejekapua, ahkasi paꞌweoi ki nuꞌunti peꞌkoteka, teꞌpasi wewerisitiapua peꞌkonio.
Téhpe nokisinioio paꞌwechipoo, tehki nokisikaopua pawekakerao matakakesikao, taamo pukamina ihtoame tetewitia aaatao, nerojampa weritoame. Teemea, waꞌa ihtoame tetewapao tísia majaka teemea, ki machikapa Eesusikoiopua, tukaokopa.
Nape Eesusia taamo sisinachachapua cheeka:
—¡Kaꞌte majako eemea, neeekaite puuua!
Waikao teemea majayaio kaawe erapakapua. Waikao tísia kaawe eꞌraka mooenaputiapua pawekakerachio, waꞌa ikitioopua, ikanati Kapenau pawekakera chuchupachi ajasitiapua.
Puꞌka meereopua, wanamina paꞌwechi itipikamea, ki tetewakapa puuuche pawekakera waꞌa paꞌa piari chuhkuameo, naneꞌreriapua puꞌka masiterao piineri uumatoriopua, ki Eesusi ahjama.
Waikatakirio, piirechi pawekakerachi Tiiweria eename, chuchupakame tetewariapua, Eesusi koꞌkoteriachimina muuwaeme tiꞌtijoerio.
Waikao ki tewakapa Eesusio puꞌka Tiiweria eename pawekakerachio, iꞌyamo oraparia puuua. Pukaepa puꞌka pawekakerachi moꞌmoenasa, Kapenau siimpariapua.
Paonasaapa puꞌka neerochio, waꞌa tewisaapa Eesusio Kapenauo, iinatukekapua Eesusio:
—Masitari, ¿achinitio asikamua iꞌwao?
Nape Eesusia cheeka nehjiakapua puꞌkao:
—¿Eemea pahtekamekosa eemea noꞌo aatanakoo, ki maaepori iintokopao, waꞌa tiachipa noochi paparanariame eemea? ¿Oowera aamo noꞌo koꞌkotemichio eꞌnakamekosajuoipua naaju, noꞌo iꞌyasikao?
Kaꞌte resipamita eemea aamo kooameche ki tehpe eꞌrameche iꞌyakao, ohso kaawe eemea tehpe eꞌramera kooame iꞌyame enepuapua, puꞌka kooame koꞌkosaa eeme, ki wahjiamesi ahjari eneniame, puꞌkao, neee Tijoe Tijoetukamea, nooe inisia aamo kiꞌyakao. Waꞌa iintomichio noꞌo uhjurakame noꞌo Noonoa iꞌka weeechio.
Waikao aapoeo iinatukekapua:
—¿Ihtanakosapu taamo nokijera Riosi?
Eesusia nehjiakapua puꞌkao:
—Naati puuua, noꞌo ahpo uhjurariachi pichikeniame.
Waikao aapoeo chaanekapua:
—¿Ihtatia ki maaepori tiame yoratamu, puꞌkao tetewakapa, aamo pichikemichio? Yorasao naaju puꞌkao. Árisa, eenechi koꞌkotesao naaju.
Moisetarua waꞌa iintokamepua, maana koiꞌra koꞌkotekao taamo ehkoriami mochiriameo, wakiwechiami nokisinioio. Waꞌa chiiame Ehkoriami Iyoterichiopua, eee cheekao: “Apoeo, tewekachi eename koiꞌwame, koꞌkotekapua.”
Waikao Eesusia chaanekapua:
—Nape neeea, ki Moisetaru iintorio tuunania puꞌkao, Apoe iintorio tuunania puꞌkao noꞌo Noonó, tewekachi kahtiame. Puuu Apoepua tiameo, puꞌka teꞌta pichiwari kooame kiꞌyameraa, tewekachi eenameo.
Teꞌta pichiwari kooamea, tewekachi oꞌinia eenakamerapua, Apoepua tewekachi oꞌinia tekikame; puuu teꞌta tewekachi kooamea, tewekachi tekekamepua ahjae teꞌta weemera ahjari teerepuawichioopua.
—¡Aa Paamiraa, naakonakosa waꞌa tiiamepua? ¡Puꞌkakamera kooame taamo kiamitiapua ohso kaawe!
Waikao waꞌa chaachapakopa puꞌkao Eesusia chaanekapua:
—Nape neeea, ki aamo kooame erakoa chiiamenia. Noꞌo waꞌapi naewaka chiiaitenia, noꞌoo kooamechitia nayewakaopua. Neeekaite puuua, puuu kooamea. Noochi paparaka eꞌenakamea koꞌkomiao, kiisi chorowameripua waꞌasi, noochi paparakamea, ki oosa paramumerioipua.
Nape noꞌo aamo cheeriachitia, eemea ki pichikenapua noꞌo chiiao noꞌoo aatanakoo, tetewaiopua.
Yooma puuu noꞌo kiapuamea noꞌo Noonoeo, noomina eꞌenameripua; waꞌa ikisoo puꞌkao, neeea uumeripua.
Neeea ki noꞌo eꞌra yoramia eenakamenia tepoonaopua tewekatepao, naati eꞌra yoramia eenakamenia, Apoe puuu noꞌoo uhjurakame.
Apoe noꞌo uhjurakame eꞌraa, kaawe neesetopuamepua puꞌka noꞌo kiapuameo, neeea puꞌkao, eenechi ahjatemerinia puꞌkao iꞌka weeechio mukukoi, puꞌka kajuyachi taawechi teꞌta asisoopua waꞌasi.
Noꞌo Noono nakiyaa, ki wahjiamesi ahjaniamepua, aaata pahteka tetewikame ahpo Taanaopua aatanakoo, ahpo Taanachikamera paparakaopua. Waikao yooma aaata noochi paparameo, wahjipakameoi iꞌka weeechio, waika kajuyachi taawechiopua, eenechi ahjatemania puꞌkao.
Waikao puuu iꞌisaeri tiꞌtijoeria rurumurakao, kiisi kaawe chaachapakapua Eesusio, Eesusio chiiopao: “Neeepua tewekachi oꞌinia tekikame koiꞌra.”
Waꞌa cheekopao tiꞌtijoeria, chaachapakapua:
—¿Ki ihjipu Eesusi, Oose tewaniame taanara? ¿Ki machiyame teemea puꞌka yeeyerao, puꞌka noonoraopua tiame? ¿Achinikai tewekachi oꞌinia tekikameko tuunapua?
Waikao Eesusia chaanekapua puꞌkao:
—Tooa puꞌka aamo rurumura chaachapao. Teꞌta pichiwamekaite neeea noꞌo chiiao, teꞌta tewekachi noꞌo eenamekoo, teꞌta pichiwari puuua; neeepua teꞌta tewekachi kooamea, noꞌo ahjae teꞌta ahjari aamo kiꞌyaa.
Nape aaataai ki keepukame noꞌo Noono chiiao, noochi eꞌenanurawa paajutetio, kaꞌchi iika enameripua noochio, puꞌka Riosi kooame uhjuraria koꞌkomiao. Nape noꞌo Noono paajutewa eꞌwaka eꞌenakamea, koꞌkomeripua puꞌka kooameo. Waikao neeea puꞌkao, weemera ahjarichi teꞌterewa kiamania. Puꞌkaonia waꞌa iintoriaopua, kajuyachi taawechio, eenechi ahjatemania wahjipariameoipua.
Ehkoriami Isaia Iyoteriachio chaanipua: “Yooma Riosi mochiwarichi mochimeria, Riosie masitetiame enemeripua.” Waꞌa tiiachipa, yooma noꞌo Noonoe pepenitetiamea, yoorekamea tiame, noomina eꞌenamepua.
’Aawataai ki tetewai Riosi ahjae pepenipakamepua, Riosio ki aaata puusie tetewiniamekopua, naatiche tetewikamepua puꞌkao Riosichi waꞌapi eenakame.
Waꞌa tiiachio teꞌta pichiwa ihjia: noochi paparakamea, weemera ahjari iinuepakamepua, teꞌta ahjari ki wahjiamesi.
Neeekaitepu puuu kooamea, ahjaetiamea puꞌka weemera ahjario.
Aamo ehkoriamia maana koiꞌra koꞌkakaipua wakiwechi nokisiaio, wahjipakamepua.
Nape neeea seenu kooame naewaninia, tewekachi oꞌinia tekikame, puꞌka koꞌkakameo ki mukimapua seena aampa.
Neeeju puuu kooame ahjatiamea, teꞌta tewekachi oꞌinia eenakamea. Puꞌka kooame koꞌkakamea, mukukai, ahjari teeremapua ki seena aampasi. Puuu kooame noꞌo weerewa puuua, iꞌkao, iꞌwa wehjoarichi mochikame kiamania puꞌkao, ki seena aampasi ahjamichiopua puꞌkao.
Iꞌisaeri tiꞌtijoea ki pahtiapa puuua, ahpo chaachapakapua:
—¿Achini iintoka taamo kiatapua ahpo weerewa koꞌkopuaopua?
Waikao Eesusia waꞌa chaachapopao, chaanekapua:
—Neeea pichiwa aamo chaanenapua, ki aamo koꞌkosoo noꞌo weerewao, iijisoo tiame noꞌo eeraraooi, ki iinuemeri eemea amochio, teꞌta pichiwari ahjario.
Koꞌkakamea noꞌo weerewao, iijikamea tiame noꞌo eerao, iinueme puuuapa, ki wahjiamesi ahjaniameo; puꞌkao neeea kajurachi taawechio, mukukoiopua puꞌkao, eenechi ahjatema neeea.
Noꞌo weerewaa ki oowera kooamepua, noꞌo eeraa tiame ki oowera iijiwaripua.
Noꞌo weerewa koꞌkakamea, noꞌo eera iijikamea tiame, noochi ohjoeka kahtiame puuua, neeeai pukachi kahtiamepua.
Noꞌo Noono ahjaria noꞌo ahjari puai, apoe noꞌo uhjurakame. Pukaepa, noochi koayamea, noochi uuka ahjamapua ahjario.
Puꞌka waꞌatiame masiteka Eesusia Kapenau napawikarichio.
Muuwaemea, yooma iꞌka waꞌa tiame inamukapao, ahpo ihchio chaachapariapua:
—Nape ihji puꞌka chiiaa, ki teesa tehki tiiamepua. ¿Aaatatia pahteta puꞌkao?
Nape Eesusia naneꞌriapa puꞌka ahpo masitia chaachapao, chaanekapua:
—¿Kiisi pahtena eemea noꞌo masitiao pehjio?
¿Achipu erakotariamare eemea noꞌo aatanako pahtesaopa, noꞌoo Tijoe Tijoetukameo teꞌpa tewekachi tetewime teeresaapua noꞌo yasariachio, keꞌchu iꞌka weeechi noꞌo tekioiopua? Waikaope tísia pahtemerii eemea, iꞌka aamo tuuyao.
Taamo iikarakamera ahjatiamepua taamo weerewao; ki iikaeme enesaa teeme taamo weerewachio, ki ahjamii teemea taamo weerewaraa, oowera weerewachea piineri, kihtawichio kaawekamepua. Noꞌo aamo nayeweriaa teꞌta iikachi simiyamepua, teꞌta pichiwarikamera ahjari amochi teerepame, aamo kaawe eꞌreka uꞌwisoopua.
Nape iintuna eemea paikapi ki noꞌo pichikiame.
Waꞌa cheere puuuapu Eesusia naneꞌriapa pukeri oꞌinia aatanako ahpo ki pichikemerio, waꞌa ikisa aatanako tiame ahpo nehjimerio noriwi.
Eesusi aampachi cheekapua tiameo:
—Pukaepa aamo chaanekamene ki aaata enamio tuuka noochio, ki noꞌo Noonoe eratetiame enesoo.
Waikao oꞌinia neipao, puuu muuwaeme Eesusi ahjama ohjoamea keepuka, toakapua Eesusio, ki ohjokapua ahjamao waꞌasi.
Waꞌa ijikikopapua puꞌkao, Eesusia taamo iinatukekapua tiame, ahpo oosa mariki aampa ookao:
—¿Noꞌo toitare eemeai?
Siimoni Peeroa nehjiakapua yooma taamowichioo:
—Paamira, ¿aatanachi uumpata teeme? ¿Ki muuuchekosamu, taamo ki wahjiame ahjari masitekamea?
Aamokamera pichikiame teemea, aamo naneꞌriamekapa teemea, teꞌta pichiwa tewekachi oꞌinia eenamekopua, aamoo Riosie, Teꞌta Weratiamekopua.
Eesusia waikao chaanekapua puꞌkao:
—Nape Peeroo, ki yooma eeme waꞌachi erakoamekopua. Piiripi eemea naꞌarame tijoepua, aamo oosa mariki aampa ookao, noꞌo poanataka uurioipua, noꞌo ahjama tekipanamichiopua.
Waꞌa cheekao Eesusia, Uurasi nayewaka cheeriapua, Siimoni Ihkarióte taanara, puuu Uurasikamera enemerikopua teꞌta naꞌaramerio, nanaaramechi ahpo nehjakaopua, noriwi. Eesusia naneꞌriame eneriapua waꞌa iintomerikopua, Uurasia waꞌapikai oosa mariki aampa ooka uutiamea.
Neipa iꞌkao Eesusi ahjama Arirea weeerachiami ohjotiapua. Eesusia ki oinarekapua Uurea weeechiopua, iꞌisaeri paꞌpamiratuameeopua merinareniapao.
Ekapora Pahko asiyopaopua iꞌisaeri papakotao,
Eesusi poponiraa ki nakiyapaopua ahpo paꞌchio, chaachapakapua Eesusio:
—¿Achini iikai ki Uurea siminamua waꞌa mochikame aamo naꞌnaritoameai, aamo tetewimichiopua pahkochi, aamo ki maaenari tísia peenia tiame ihsiaopua tiame?
Aaataai ahpo weruma tetewijeramea ki itipiamepua noriwio, ohso kaawe ahpo tetewitiamepua, ahpo peenia ihsiao, ahpo weruma tiiaopua, machipuawichiopua. Waꞌa simika iintometiaimua aamo peenia ihsiao, yooma waꞌa pahkochi nokayameo, aamo puꞌsereka tetewimichiopua.
Aapoe waꞌapi poponiraa, oowera waꞌa chaachapamekapua, ki ahjachi paparapapua Eesusichio.
Nape Eesusia waꞌa chaachapopao, chaanekapua puꞌkao:
—Kaꞌi. Ki siimania pehji waꞌao, ki asiyame neeea noochio pehji, noꞌo teꞌta maꞌchiame oimiachiopua; nape waꞌa tiiainia noochio, amochio kaꞌchi tiamepua aamo siimpamiao.
Eemea ki seepurawaemepua waꞌao, nape neeeape, neeea noꞌo seepurawao, maꞌchitamekapapua puꞌkao, ki kaawe nokayao.
Waꞌa cheeka itipika Eesusia Arireao, teeme ahjama ohjoameapua tiame.
Neipa ahpo poponi siimpasoopua, waꞌachi siimpatiapua tiame, nape Eesusia noriwi teetoka.
Iꞌisaeri paꞌpamiratuamea pahkochio, iꞌyaka ohjoriapua Eesusio, iinatukeka tiꞌtijoerio.
Waꞌa pahkochio, muuwaeme tiꞌtijoeri kaaweruma naewamekapua Eesusio, ooweru tiame, nape puꞌkachepao noriwi teereka. Eesusi naewamea ookapi, kaawerumako tuuyamekapua Eesusio, nape wahjachia Eesusi naꞌaraka naewamea, ki kaawerumako tuuyamekapua Eesusio, tiꞌtijoe wisikuiameko tuuyapua puꞌkao.
Nape Eesusi kaaweruma chaachapamea, wichipa nayewaka kaawe chaachapaka nayewamekapua Eesusio, majayamekapa iꞌisaeri paꞌpamiratuameo.
Naasipa simiyoipa ekapora pahkoo, Eesusia tiopachi pakikao, waꞌa napawikame masitekapua, tiꞌtijoe ooweru tiame.
Waikao waꞌa tiopachi iꞌisaeri waꞌa eꞌenamea, peenia erakoka inamukapa Eesusi masitiao, chaachapakapua:
—¿Achini ihsika ki ookapi machiyame ihji tijoea, ki penitetiameaipua maꞌmasitarieo?
Eesusia inamukapa puꞌka chaachapao, chaanekapua:
—Noꞌo masitiaa ki nooechi simiyamepua, apoe noꞌo uhjurakamee chanitiame ihjia.
Aaata teꞌta Riosi eꞌra eꞌweka mochikamea, machika inamumapua iꞌka noꞌo chiiao, naneꞌremapua tiameo noꞌoo Riosichi eename nayewamekoopua; machika inamumapua noꞌoo, noꞌo nayewao oowera noochi machename enesoopua.
Aaata piire ahka apochiche machename masitiame enesaa, ahpokamera kaawe eꞌrepuawichio masitiame puuua; nape aaata ahpo uhjurakamekamera kaawe eꞌrepuawichio iꞌyamea, teꞌta pichiwari nayewamapua ahpo uhjurariao, kihta ahpowichiokamera kaawe eꞌrepuawichiopua iꞌyakao.
’¿Ki pichiwakosapu Riosi Moisetaruo kiꞌyaria nuuraria? Pichiwa tiiame enerepua, nape eemea kiisi yooriamepua puꞌka nuurario. Eemea puꞌka Riosi nuurari teꞌta yooriame enesaa, kiisi noꞌo merinaremii eemea.
Waikaopu tiꞌtijoeria, chaachapakapua:
—Nawajikamepu muuua, teekupakame muuua chiia. ¿Aatanapu aamo merinariamea?
Waikao Eesusia chaanekapua puꞌkao:
—Nee, piiripi tijoe sautekainia, nape eemea ki nuꞌuti noꞌo nekaweka tetewakapua, resipuniame taawechi noꞌo waꞌa iintoriopa. ¿Achini tiiachipa noꞌo nekawekame eemea?
Eemeai kiisi iyoriamepua, eemeai resipuniame taawechioi, aamo siichitepuwa nokayamekopapua, puꞌka nokiwao teꞌta iyorimichio kiatiamekaipua, Moiseeo. (Nape ki Moisekamerae oꞌinetiamekoipua ihji siichitepuwa nokiwaopua, aamo waꞌapi ehkoriami noonorikamera oꞌineriamekoipua, iꞌka siichitepuwa nokiwameopua.)
Waikao aamoo resipuniame taawechioi, aamo tijoe kohjakoi siichitepuameaipua, Moisetaru nuurari iyorikao, ¿achini iikai nekakona eemea noꞌoo aaata sautesoo resipuniame taawechio?
Kiisi oowera waꞌa teeremeche tiamechiche neꞌnekache chaachapamete eemea. Eemea aaataoi ki kaawe iintorio chaachapanariaa, keꞌchu aaata teꞌyaiopua, teꞌta kaawe teeremio neꞌnesapa, teripuapua terinariaa.
Eerusareni ohjoemea, Eesusi kaawe nayewame inamukaopua, ahpo chaachapakapua:
—¿Ki ihji ohjoare iꞌyaniamea merinareka?
Waꞌa ihsinapua yooma inamuachi nayewaka, aaataai ki aꞌchi chaanenapua puꞌkao. ¿Waꞌatia kaawe eꞌrenakosapua iꞌisaeri yoorewa neesetoameai, pichiwa Riosie Weratiamekopua Riosichi eenameo, iꞌka wehjoarichi mochikamechiwichio weratiamekoopua?
Nape teemea iꞌka tijoeo, ¿naneꞌriamekosa teemea, akana naawakamekoopua? Nape teꞌta Meesia eenoiopua, puuua Riosie Weratiame tewaniameo, aaataai ki naneꞌremeripua, ahka iꞌka weeechi oꞌinia eenariachio, teemea tewekachi oꞌinia enameriko erakoapa.
Iꞌka waꞌa tiame inamukapao Eesusia, tiopachi masiteka weeru nayewakao, chaanekapua puꞌkao:
—Ejeꞌe noꞌo maachi eemea, maachi eemea noꞌo ohjirachiopua tiameo, nape eemea ki maachipua ki iꞌka wehjoarichiche noꞌo ohjoemekoo. Neeea aaata aamo ki machiyamee, uhjuratiamepua.
Neeea maachipua puꞌkao, pukae uhjuratiamekapa iꞌwa wehjoarichio.
Waꞌa chiiopa Eesusio, iyoriwa inatiamea, chapisa iꞌtomo orapakaipua Eesusio, peereso yachamia. Nape waꞌa erakokameai, ki chapikapua puꞌkao, Riosieo waꞌa tiiame poꞌyopua pehjio.
Nape Eesusio muuwaeme ki nakiyoiopua, muuwaeme ahjachi erakoriapua tiame, wahjachia chaachapariapua:
Iyoriwa neesetoria, ihchi kaawe naewaniopa Eesusio, ki anachapariapua waikao, ikanati uhjurariapua waikao, Eesusi chapimichio.
Waikao Eesusia ahpo chapimia eꞌenakameo, chaanekapua:
—Kuꞌitapi yasimeri neeea, aamo ahjamaopua pehjio. Waꞌa ikisaapa neeea, noꞌramerinia, noꞌo uhjurakame kahtiachi.
Waꞌa noꞌo noꞌrasoopua, noꞌo iꞌyaio eemea, ki noꞌo teimeripua. Noꞌo yasimiachio kaꞌchi iika eꞌenameri eemea waꞌao, noꞌo ahjamao.
35-36 Iꞌisaeria ahpo chaachapakapua:
—¿Achini cheeka chaanipua naaju ki ahpo teipo tuukao? ¿Wahka simika chiiarepua naaju seesenu weeechi, wahkami ahka mochikame, ki isaeri tiꞌtijoerikamera masitemia? ¿Akahtia akipatapua ki teipua?
Eesusia kajuyachio pahkoo, epeche iyoriwa taawechiopua pahkoo, werisika chaachanekapua:
—Aaata piire ahka paramuamea, noochi eꞌenaka nerojimeripua.
Noochi eenaka nerojikamea, tísia kaawe erameripua ahpo iikachio, ki kuꞌita neeroi uꞌmamechitia akichi. Waꞌa chiiame Ehkoriami Iyoterichio.
Iꞌka waꞌa tiiame cheekao Eesusia, Riosi Riosiwari kuꞌiwa naewaka cheeriapua puꞌkao, Riosie Eesusichi paparakameo kiapuameopua puꞌkao. Nape ihji Riosi Riosiwari kuꞌiwaa, ahkasi Eesusi eenechi tewekachi mooenasopa, kiapuamepua Eesusichi paparameo.
Waꞌa cheekame inamukamea Eesusio, chaachapakapua:
—Pichiwa waꞌa ikitiame ihjia, ehkoriami enamo tuutiamea Riosi nayewaturaeo.
Nape wahjachia chaachapapua:
—Apoe ihjia, Riosie teꞌta uutiamera, Riosie Weratiame.
Epeche wahjachia tiame, chaachapapua ookapi:
—¿Nape Arirea oꞌinia enatare puuua?
¿Ki Weereni machenamerikai puuua, Raawitaru tetejimarichi, ehkoriami yasakame Weerenichi waꞌapi? ¿Ki waꞌakosa chaanipu Ehkoriami Iyoteri?
Waꞌa chaachapakapa puuua Eesusio, ahpo poanatukapua.
Ookapi puuu ki waꞌachitia ahpo inatamea, chapinareriai puuua Eesusio, nape kaꞌchi yoorakapua puꞌkao, waꞌa eꞌerakoaiopua.
Waikao iyoriwa inatiamea waꞌao, waꞌatia nonowakapua parisero mochikachio, waꞌao teꞌta neꞌneseriosi paꞌpamuratuamea, iinatukekapua puꞌkao:
—¿Achinikai ki chapika eemea puꞌkao?
—Seewepaka teemeapu puꞌkao, ki nuꞌuti peeneka nayewamekopa, kiisi aawatachitia —chaachapaka nehjiariapua, iyoriwa inatiamea.
Waikao teꞌta neꞌneseriosi paꞌpamuratuamea, chaachapariapua:
—¡Aa eemeai, sewina erapakapua naaju, ahjachi paparanarekao?
¿Akana inamuame eemea, aaata taamo paꞌpamiratuameo, aaataai paꞌpariseroai, pukachi paparanariamekoo?
Kaꞌii, waꞌa nokayamepua, ki machiyamea taamo masitiao. Waꞌa teꞌteriapa puuua, kokosapuamepua Riosieo.
Nape Nikoremoa, puuu piie tukaoo Eesusi nayewemia eenakamea, chaaneriapua ahpo napawiriachio:
—Taamo nuurari yooreka mochitoniamea, iinatuteka naneꞌrenuriamepua pahcha, itapiti aaata aꞌchi iintoria katewenariaa.
Aapoeo nehjiariapua:
Napawikamea, yooma iꞌka chaachapasaapa, nonowariapua tiame, ahpo taꞌpechiami.
Nape Eesusia, teewi ajasitiapua roomosachite, Ooriwo tewaniachi.
Puꞌka meereo, piari yasisisaapa, eenechi waꞌa eꞌenatiapua iꞌisaeri tiopachi. Waꞌao, muuwaeme ahsekapua puꞌkao. Waikao Eesusia yasipakao, oꞌinekapua eenechi, masiteka.
Waꞌa ihsioipa Eesusio masitekao, Moise nuurari neꞌnesetoria, paꞌpariseroa tiame waꞌa eꞌenakapua, piiripi oowitiame iꞌtoka, suwepori ihsioi chapitiame. Ihjia puꞌkao, naasipa werapakao,
chaachapakapua Eesusio:
—Masitari, iꞌwa weeri ihji oowitiame, suwepori ihsioi chapitiame.
Moisetaru nuuraria, pasaka merinuramepua waꞌa iintokameo. Nape muuua, ¿ihtana iintopuameko chiiamemua iꞌka oowitiame waꞌa iintokameo?
Oowera waꞌa chaachapakame puuua, Eesusio ki kaawe chaachasoo, chapinariapa. Nape puꞌkao waꞌa chaachapoio, Eesusia chukipaka wehchi iyotekapua.
Waikao, simiteniapaopua iinatukekao, riisasipakao Eesusia, chaanekapua puꞌkao:
—Aaata eemea ki tatakorieme enesaa, pasipupuapua, iꞌka oowitiameo.
Waꞌa cheesapa, eenechi chukipaka simitekapua iyotekao, wehchi.
Waikao waꞌa chaanetiapa aaata pasipumeria, aaataai ki pasipukapua, piiripi oꞌinekaopua ahpo tehte makoyao, waꞌatia ki pasipusa yooma pipiripi ahka ihpapasa nonorakapua, oꞌochetiame pahcha oꞌineka, ahkasi yooma. Waꞌa ikitoopua Eesusia, piineri toitiapua, oowitiameche ahpo chokichi weeriameche ahjama.
Waikao Eesusia oowitiameo, nanarichi neꞌnepaka iinatukekapua:
—¿Akana uumparupu aamo wenejiamea? ¿Piiripiai, ki aamo pasipurupua?
Kaꞌi —cheekapu oowitiamea— aaataai, Paamira.
Waikao Eesusia chaanekapua puꞌka oowitiameo:
—Neeeai waꞌatia aamo toiyamepua, kihta terika. Neeea aamo ki kaawe iintoriao, cheriwetiame aamo itipitiamenia. Kaawe erakoka noꞌrasa naaju. Kaꞌte oosa aampa, tatakorimitia naaju.
Waikao Eesusia, eenechi simitekaopua masitekao, ahpo masitiao, chaanekapua:
—Neee puuua, iꞌka wehjoarichi mochikame tajayamenia, ki tukapachi ohjomichiopua. Noꞌo naꞌnaritoamea, ki tukapachi oimeri puuua, noꞌo tahjera uutapachi oiyapa. Noꞌo tajaya pahtewari apochi uukamea, teꞌta weemera ahjari iinuepamepua, ahkasi ki wahjiamesi.
Paꞌparisero iyoriwa inatiamea, chaanekapua Eesusio:
—Amoe waꞌapi, nayewanimua, aamo waꞌapi. Ahpo waꞌapi nayewaniamea, kiisi pichiwapua chiiaa.
Eesusia nehjiakapua:
—Nape waꞌatioi, noꞌo waꞌapi nayewainia, pichiwa chaaninia, naneꞌriapa noꞌoo, aatanako. Neeea naneꞌriamenia noꞌoo, akana oꞌinia noꞌo eenamekoo, akana noꞌo noꞌwamerikooipua tiameo; nape puꞌkao eemea noꞌoo, ki naneꞌriamepua.
Eemea, ki noꞌo teꞌta machiyamekai aatanakoo, ki pichikiame eemea noꞌo pichiwa chiiao, noꞌo weeechiche ohjoeme maayamekapapua, oowera weeechi mochikamechitia inatamepua. Nape aamoo waꞌatia ki kaaweruma inatoiopua noochio, kihta aamo iikachio iꞌyame neeea, kaawerumakoio ki kaawerumakoio, aaatachioipua amochio.
Nape amochi iꞌyame enesaania, ki ookapi teimiinia ki kaꞌkaruma noochi inatao. Waꞌa ikimeri neeea amochio, ki piinerikapa neeea teꞌta pichiwatamea, ookakapa teemea amochi iꞌyameria, neeepua piiripia, noꞌo Noonopua piirea, Apoe noꞌo uhjurakamera, teꞌpa tewekachi kahtiame.
Aamo yoorewa iyoriwachio, ooka tijoe waꞌachi chaachapaka pichiwatameo, pichiwachitia uuyame eemea.
Waꞌa teeresoo aamo yoorewa iyoriwao, waikao ooka pichiwatamea iniwae neeeai: noꞌo Noonopua piiripia, apoe noꞌo uhjurakamera, neeepua piirea. Naꞌpa teemea, waꞌachi chaachapaka pichiwatamepua, noꞌo chiiao.
Waikao aapoeo chaachapakapua:
—¿Nape akana kahti aamo noonoa?, ki naaniatepua iꞌwao.
—¡Aa, waꞌa chaachapaka nayewame eemea, teꞌta noꞌoo ki machiyapa, teꞌta noꞌo Noonooi ki machiyapa! Teꞌta noꞌo machiyame enesaa eemea, machiyame enemii eemea noꞌo Noonooi.
Iꞌka waꞌatiame cheeka masiteka Eesusia isaeri tiopachio, waapi toomi ihkokewa toaniachiopua, tiopachiwichio kuꞌiwariopua. Waꞌatiame masitioiopua, ki aaata aꞌchi yoorare Eesusio, chapinariaiopua puꞌkao. Puuu Eesusi chapinariai ki chapitiamea, apoe waꞌa teerere puuua, ki asiyapa pehji, Riosi nakiyachitia chapipuameo.
Eesusia eenechi chaanekapua:
—Siimerikaite neeeapa. Waikao eemea, ahkaoi noꞌo iꞌyaio, ki noꞌo teimii eemea, waꞌa noꞌo simiyachio. Noꞌo simiyachio, kaꞌchi iika siimpameri eemea.
Iꞌisaeri yoorewa inatiamea ahpo chaachapakapua waikao:
—¿Ahpo merimerijoarepua naaju, kaꞌchi iika siimpo tuukaopua ahpo simiyachio?
Nape apoeo simitekapua chaaneka:
—Eemea iꞌwa teere tijoetukamepua weeechi; neeea, teꞌpa tewekachi oꞌinia eenakamepua; noꞌo teꞌta ahjaria, ki iꞌwa weeechi oꞌinekamepua.
Neeea aamo tatakorichi wahjipamio tuukamenia, ki noꞌo machisaa noꞌoo, teꞌta aatanakoo, aaata teꞌta aamo tatakoriria cheriwiameraopua. Waꞌa tiachipao, ki noochi eꞌenaka aamo cheriwenuresoopua tatakoririao, aamo tatakorie wahjipameri eemea.
Aapoeo ki pahtekapao, chaachapakapua Eesusio:
—¿Aatana muuua naaju?
Eesusia chaanekapua:
—¿Aatia eenechi aamo chaanetania? Aamo chaanekame neeeapa aatanakoo.
Neeea ki ookapi iinueme neeea, aamo wenejime tiiao, nape ki iintomania. Puuu ki kaawe aamo noonowiria noꞌo wenejime tiiaa, aaata noꞌo uhjurakamechi oꞌinia eenamepua, apoe teꞌta naneꞌriamerachi oꞌinia, pukaepa teꞌta pichiwari tiiamepua.
Nape aapoeo kiisi pahteriapua Eesusio, ahpo Noono tewekachi kahtiame nayewaka chiioiopua.
Pukaepa Eesusia kiisi pahteka inamuriopao, ehpeche tuuyekao chaanekapua:
—Noꞌoo, Tijoe Tijoetukameo meꞌyakameo, teꞌpa apechunasapa kurusichi noꞌoo, naneꞌrema eemeapu noꞌoo, apoe tewekachi eenamekoopua, ki nooe ihsiameko tiameopua noꞌoo, noꞌo Noono naewasoche, chaachasiamekopua neeeai.
Noꞌo uhjurakamea, noꞌo ahjama yasitoamepua, ki piineri noꞌo toaka, noꞌoo ahpo eꞌra yorasiopa, ahpo kaawe eꞌriakamera.
Iꞌka waꞌa chiiame inamukapao, muuwaeme ahjachi oowe erapakapua.
Waikao Eesusia, puꞌka iꞌisaeri ahpo tuuya pichikekameo, chaanekapua:
—Waꞌapi teꞌteretosaa eemea, noꞌo masitewa penipakao, pichiwa noꞌo masitera enemapua waikao.
Waꞌa teꞌteretoka epeche epecheche, noꞌo machipama eemea noꞌoo, aatanakoo, waꞌapi aamo teꞌteretosoo noochi paparakao, senepi aamo tatakoririoio aamo piipatesima neeea tatakoriaio. Waꞌa iintoka aamo, puhjesiame enema neeea puhkuchitia chapitiame iinueniameo.
Nape wahjachi Eesusi chiia ki pichikiamea, chaachapakapua:
—Nape teemea, ehpe taawechi Aurani tetejimara teemea, ki aawata puhkurachitia chapika mochitiame teemea, seenepioi. ¿Achini tiiachipa taamo puhjemio tuunamua, taamo puhku mochiniachitiao?
Eesusia chaanekapua:
—Pichiwa pichiwapua noꞌo aamo chaaniaa, senepi tatakorika kahtiamea, puhkuchitia kahtipua chapitiame.
Aaata puhkuchitia yasitoame piie taꞌpechio, ki tejimarapua waꞌa taꞌpechio, nape teꞌta tejimaraa piie taꞌpechio, teꞌta taanarakamera puuua.
Nape neee Riosi Taanarao, aamo puhjesoo tatakorio, pichiwa naꞌsoame itipima eemea, puꞌka aamo chapitiamechitia mochikao, tatakori puhkurachitiao.
Naneꞌriamenia aamoo, Aurani tetejimari tiꞌtijoetukamekoopua, nape waꞌa teꞌteriamekai eemea, noꞌo merinarepua, ki pichikiapa eemea, noꞌoko aamo tuuyao, tewekachi oꞌinia eenamekoo.
Aapoeo nehjiakapua waikao:
—Kaꞌi, Auranikamera tetejimari teemea, pukachi puuyakamekopua.
Eesusi chaanekapua:
—Aurani tetejimari enesaa eemea, Auranichitia mochimii eemea, waꞌachi nokaka, Riosi chiia pichikeka, ahjachi paparaka tiame.
Nape eemea, sewina nookapua, noꞌo merinarepua, noꞌoo teꞌta Riosi pichiwarikamera noꞌo nayeoio, teꞌta apoe noꞌo Noonochi inamuriaopua. Apoe Aurania ki waꞌa tiiame iintomii puuua.
Eemea, aamo piirechi noono ihsia, yoora nokayame eemea.
Aapoeo nehjiakapua:
—Kiisi noonoeme teemea piirechio, piisi noonoo; piiripi waꞌapikamera taamo paamiraa, apoe teꞌta Riosiche.
Eesusia waꞌa chaachapakopao, chaanekapua:
—Apoe paamira Riosio, pichiwa aamo paamira enesoo, noꞌo nakika uumii eemea waikao, ki sewina Riosichi noꞌo eenakameko tuuka, ki seenu neeea puꞌkao, apoe waꞌapikaite neeea.
¿Iiweta ki noꞌo pahtiame eeme? Eemea ki pahtiamepua, oowera weeechi tijoe noꞌo tetewapa, pukaepa ki pichikenariame eemea noꞌo aatanakoo chiia.
Satanasipua, teꞌta aamo paamiraa. Pukaepa puꞌka aamo paamirae nuurenia, nokisinare eemeapu, noꞌo merinare eemea, aamo paamirao waꞌapi waꞌa eꞌropapua, merijerario. Aamo paamiraa, kihta iinuepua pichiwarichi simiyameo, pukaepa ki nakika tetewanipua ihta pichiwario. Ihji wistuaa, apoe waꞌapichi ikika machenamepua, ihjia, wistuniame apoe noonorapua.
Pukaepa waꞌachi teꞌte eemea, ki noꞌo pichikekao, noꞌo pichiwa chiiao.
¿Aatana eeme noꞌo chaanetapua, akana noꞌo aꞌchi ihsiriao, naꞌara iintorio? ¿Kiisi wistuame enesoo, aatia ki noꞌo pichiketa eemea?
Riosi ahpo paamiraemea, Riosi yoorenapua. Eemea, ki yoorenapua Riosio, seenukapa aamoo, paamirao.
Isaeri tijoea chaachapakapua:
—¿Ki Saamaria tijoe muuua, reemowari yahchame amochio?
Eesusia chaanekapua:
—Kaꞌi, ki reemowari yahchame neeea, noꞌo Noonoche kaawerumari yachatoame neeea; eemea waꞌa chaachapakao, ki noꞌo yooretiame eemea.
Nape neeea, ki nooe noꞌo weruma iintani neeea, piirechipua waꞌa tiiame noꞌo iintamea, apoepua, Riosi; apoepua chanimeria, aamo chaachapao pichiwakoo.
Ihji noꞌo chiiaa, tisiwa pichiwaripua, pichiwachitia uukamea noꞌo chiiao, ki tetewimapua apochio mukiwario.
Isaeri tiꞌtijoeria chaachapakapua waikao:
—Ehpeo pichiwa erakoame teemea, reemo naꞌarame yahchamekopua amochio, aamoo chiiopao: “Aaata noochi paparakamea, kiisi mukumeripua.” Nape taamo ehkoriami Aurania, yooma Riosi naꞌnayewaturaapua tiame, yooma wahjipakamepua waꞌasi.
¿Naakonakosa muuua epeche tiiame ohjoare muuua, ki mukimeriko tuumeriwichio? ¿Ihtanakoo aamo maayamemua?
Eesusia nehjiakapua:
—Nooe waꞌapi noꞌo nayewasaane noꞌoo aatanakoo, kihtawichio natemii puuua noꞌowichioo. Nape noꞌo Noonokamera waꞌa chaanipua, noꞌoo aatanakoo, aamo waꞌapi aamo Riosiwa teewa.
Nape puꞌkao eemea, kiisioi ahjama teꞌteriai chaachapani eemea amochio. Neeekamera, ahjama teereka yasitoamepua. Ki noꞌo Noono ahjama noꞌo teerewaeme tewasaania, wihtumii neeeai, amochitia. Nape neeea, ahjama teerewaemepua, puꞌka cheesia ikisiame neeea.
Aamo ehkoriami Aurania, tísia kaawe eꞌrakapua noꞌo machiyapao. Pichiwa noꞌo machika puuua, peenia eꞌraka noꞌo tetewakapua waikao.
Isaeri yaꞌyawichia chaachapakapua waikao:
Eesusia chaanekapua:
—Teꞌta pichiwapua noꞌo chiia, ki ehpesi oꞌinia kahtiai tiiame neeea; keꞌchu Auranio ki tijoeturioi pehjio, ahjakame yasitoame neeea.
Waikao waꞌa cheesopa Eesusio yaꞌyawichia tehte uusa, papaka merimo erakoaipu. Nape Eesusia, ki tetewiniame enepakaopua weerewarao, newikapua waꞌao, waꞌa isaeri tiopachio machejenakaopua.
Eesusia isaeri topachi machenasaapa tiꞌtijoeri mochikachi uumatonioio, aaata ki maꞌchiriame tewitiapua waꞌao. Ihjia, waꞌapi teeka naawakame eneriapua.
Waikao aaata teeme Eesusi ajawariaa, chaanekapua:
—Masitari, ¿aatia tiiachipa waꞌa tiiare ihjia ki maꞌchirekao, ahpo yayawa tatakoririopa waꞌa tiiamejuarepua, apoekosaoi tatakorikapa, waꞌa tiiare puuua?
Eesusia taamo nehjiakapua cheeka:
—Kaꞌi. Kihta puꞌka waꞌa tiiachipua, ahpo yayawa tatakoriawichiooi, apoe waꞌapioi tatakoririawichiooi; nape puuua, pukachi ikitiame neꞌnetepuawichio ikitiamepua Riosi utewarieo, kaawe ihsiamekopua ki maꞌchiriame sautekao, Riosi ahpo utewarieopua.
Iꞌka kaaweruma yoorachitia nokisimeri teemea, noꞌo uhjuratiame teꞌta nakiyachitia, iꞌka weeechi ajatoaapua pehjio. Ki waꞌa nokisisaa teeme, ki Riosi tehkiwarakamera nokisima teemea.
Neeea, iꞌwa wehjoarichi kahtiaa pehjio, neee inisimapua tahjetosikaopua, kaawe pahtemichiopua Riosi kaaweruma tuuyewario.
Waꞌa chiiaipua pehjio, wehchi akachupaka wesosaopua, puꞌka tijoe puichi chuhchepakapua.
Waꞌa yorasaopua puꞌkao, chaanekapua puꞌka ki maꞌchiriameo:
—Ehpeo waami aamo iꞌtonurepuapua Siroe tewaniachi neeroi maaniachi pusitepuapua; waꞌao, Uhjuratiame cheeka chaniwame.
Waikaopu ki maꞌchiriamea waꞌa iꞌtotiapa papakosaapua ahpo puichio, maꞌchiriame eenarepua Eesusie ahpo uhjuratiachio.
Waikao puꞌka waapi ohjoemea, wahjachi tiameopua machiyamea, ki maꞌchiriame tetewikamea, ahpo chaachaparepua puꞌkao:
—¿Ki ihjipu tijoe, ahkaoi ihkoriwa itaka yayasame?
Wahjachi ookapia chaachapariapua:
—Ejeꞌe, puuupua.
Nape wahjachi pehjia chaachapariapua:
—Kaꞌi, seenu puuua, nape waꞌachi tiamepua tijoe.
Nape puuu ki maꞌchiriameai maꞌchirepakamea, chaanerepua:
—Neee puuukaitepua.
Aapoeo waikao, chaachaparepua:
—¿Achini iika maꞌchiriamemua ehpeo?
Waikao ki maꞌchirekamea chaanerepua:
—Aaata Eesusi tewaniame iintokapua, noꞌo kawiyame maꞌchirepatekao. Puuua, ahpo aꞌkae wesosapa weꞌeo, noꞌo puichio chuhchesaopua, Siroe neeroi maaniachi noꞌo uhjurakapua, noꞌo puichi papakomichioo. Waꞌao pusitesache kawiyame maꞌchiriame itipikania.
Waikao aapoeo chaachaparepua puꞌkao:
—Ehpepe puuua, ¿akana kahtipua ihsisaa?
Sautetiamea nehjiarepua:
13-14 Waikao ookapi puuu iinatukiamea, resipuniame taawechikopa, Eesusi sautioiopua puꞌka ki maꞌchireriameo, kiisi kaawe erakoriapua Eesusichio. Waikaopu tijoea, parisero paꞌpamuratuamechi uꞌpariapua, teꞌta Moisetaru nuurari neꞌnesetoamechi.
Waikao waꞌa uꞌpasaopua, iinatukeriapua tijoeo, achini iikapa maꞌchiriamekoopua puꞌkao. Waikao ki maꞌchireriai sautetiamea, chaaneriapua:
—Puuu Eesusi tewaniame noꞌo puichi wehsara chuhchesaopua, noꞌo pusitemichio noꞌo uhjurakapua Siroe neeroi maaniachi. Waꞌa iintosache, kawiyame maꞌchiriame oiyamenia.
Waꞌa chiiopua, ookapi pariseroa ahpo chaachapariapua:
—Puuu tijoe waꞌa iintokamea, kiisi Riosichi eenamepua waꞌa teesoo, kiisi iyoriamepua resipuniame taawechio.
Nape wahjachi puuua chaachapariapua:
—Nape, ki Riosichi eenamea, ¿iintotariarepua waꞌa tiiameo, itapiti ki maaepori tiiameo?
Waꞌa chaachapaapua ki napati waꞌachitia inatame eneriapua, paꞌpamuratuamea.
Waikao eenchi iinatukeriapua sauteriameo:
—¿Aachin chaani muuua puꞌka tijoe aamo sauteriao?
Waikao sautetiamea, nehjiariapua puꞌkao:
—Neeea, aaata Riosichi eenamekotinia puꞌkao.
Waikaopu isaeri paꞌpamuratuamea, ki pichikeriaipua puꞌka tijoeo ki maꞌchirerio tuuyao, aaata sautetiameoi, ahkasi yayawara paaesapa pichikeriapua.
Ihjia yayawara paaesaopua iinatukeriapua:
—¿Pichiwa ki maꞌchiriame naawakame ihjipu aamo taanaa? Waꞌa teerekame enesoo, ¿ihtana ikirepua?, maꞌchiamepua ehpeo.
Waikao yayawaraa nehjiariapua:
—Ejeꞌe, teꞌta naneꞌriame teemea, ki maꞌchiriame naawakamekopua,
nape ki naneꞌrena teemea aaata sauterioo, aatia tiiachipaoi maꞌchiriamekopua puꞌkao. Apoekamera iinatukepuapua, puichi sautetiamera, apoe naneꞌreme tiiamepua waꞌasi, ki temarikapa waꞌasi. Apoe waꞌapi aamo kaawe nehjiamapua, puꞌka aamo iinatukeriao.
Yayawaraa waꞌa cheeka nehjiare puuua, parisero paꞌpamuratuameo majayapa, naneꞌriamekapa puꞌkao, Eesusi Riosichi eename sauterio tuusoo, maꞌchipapuameko tuutiamekopua, napawikarichiopua waꞌasi.
Pukaepa yayawaraa, ahpo taanakamera iinatukenureriapua ohso kaawe.
Waikao parisero paꞌpamuratuamea, eenechi paaesao sautetiameo, chaaneriapua:
—Iꞌka aamo ikiriao, Riosikamera kiapuapua cheriwemao, ihji tijoe aamo sautekamea kiisi Riosi nuurari iyoriamekopua, ki nuꞌuti tatakoriame.
Waikao sautekamea chaanerepua puꞌkao:
—Pichiwa tatakorikame enesoo aamo chaachapachitiao, neeea ki naneꞌriamepua puꞌkao. Nape iꞌkache teꞌta naneꞌriamenia, pukerio neeea, kiisi maꞌchiriamekainia, ehpeo neeea kawiyame maꞌchiriamenia.
Aapoeo eenechi iinatukeriapua pehji:
—Nape, ¿ihtana aamo yoorarupua? ¿Achini iintorupua aamo tetewitepuawichioo?
Waikaopu sautetiamea, chaaneriapua puꞌkao:
—Aamo chaanekasai neeeapa. ¿Ki noꞌo inamukamekosa eeme? ¿Eenechi aamo chaanejerani eemea naaju? ¿Epeche kaawe naneꞌrenariamea naaju, ahjachi paparanariapa eemeai naaju?
Waꞌa chiiopao sautetiameo, paꞌpamuratuamea waikao, teꞌyariapua chaachapaka:
Puꞌkakamera naneꞌriame teemea, Riosie nayewetiamekopapua, nape iꞌka tijoeo, kiisikoi kihta naneꞌriame teemea, ahka machenakameo.
Waikao tijoe sautetiamea chaaneriapua puꞌkao:
—¡Naakonakosa! ¡Ki pahtiame eemea akana oꞌinia eenamekoopua Eesusio, noꞌo puichio sautékame?
Aaataai tatakoriamea, kaꞌchi iika waꞌa iintomeriipua, ki Riosi utewarieme enesaa. Waꞌa teesoo puuu noꞌo sautekamea, kiisi ihta tatakoriemera puuua. Apoekamera puuu Eesusia waꞌa teesoo, Riosi utewarae noꞌo sautekamea, puuua teꞌta tewekachi Noꞌno utewarira iinuemepua, Riosio teꞌta ahpo utewario, ki oowe aaata tijoe kiꞌyamekoopua.
Aaata oowera tijoea, iꞌka weee yasipariachisi oꞌinia, seenepioi ki inamuamepua, aaata sautiameopua, ki maꞌchiriameo.
Waꞌa tiachipao, ihji tijoea ki Riosichi eenakame enesaa, kaꞌchi iika iintomii puuuapu, ihtaoi iꞌkaka tiiame iintowao. Waꞌa teesoo maꞌchiame apoepua, Riosichi eename.
Waikao chaachapariapua paꞌpamuratuamea:
—¿Waꞌa taamo chaaniame muuua? ¿Taamo masitiame muuua, tísia tatakorie pochikame naawakameai?
Waikao ki maꞌchiriame sautetiamea, waika oꞌinia uꞌyeretupua reesiserio, iꞌisaeri napawikarichi pakiniameopua.
Waikao Eesusia, puꞌka ahpo sauteria waꞌa napawikarichi waꞌa iꞌisaeri napawikarichio, ki reesiseniame inamukapaopua pakimichioo, iꞌyasitiapua puꞌkao. Tewisaopua iinatuketiapua Eesusieo:
—¿Paparame muuuapa, Riosi Tijoetukamechio?
Sautetiamea cheekapua:
—¿Pukachi paparatare neeea, ki machiyameaipua pehjio? Noꞌo tetewitepuapua puꞌkao, noꞌo ahjachi paparamichioo.
Eesusia chaanekapua waikao:
—Tetewani muuuapa puꞌkao, neee puuua apoea aamo ahjama nayewame.
Waikao sautetiame ki maꞌchiriamea, chaanekapua Eesusio:
—¡Naakona! ¡Muuupua? ¡Ejeꞌe, waꞌa teesoo, amochi paparame neeea!
Eesusia waikao, yooma ahjama ajaka inamumichioo, cheeka nayewekapua puꞌkao:
—Neeea iꞌka wehjoarichi eenakamenia, tiꞌtijoe ooweru tiame ahpo iikachi pahtetemia, aachin teꞌtereka mochikamekopua ahpo iikachio, Riosichi ahpo teꞌterewa, pukachi kaawe teꞌterewao ki kaawe teꞌterewaoi. Puuu ki kaꞌkarumachi nokayamea, ki maꞌchiriameka teꞌteriame puuua, puuua ki kaawe teꞌteriamepua Riosichio. Puꞌkawichio eenakame neeea, tiꞌtijoe ooweru tiame ki maꞌchiriameka teꞌteriameopua apochio, puhjemia puꞌka ki maꞌchiriameka teꞌteriao, noochi eꞌenasoo ahpo tatakoriria, cheriwejerakao. Nape puuu ki maꞌchiriameka teꞌteriameopua apochio, ki tetewamekapa puuua, ahpo ki kaawe teꞌteriaopua Riosichio, waꞌapi teeka itipimeriipua ahpo ki maꞌchiriachitia.
Waꞌa chiiopa Eesusio, ookapi paꞌparisero waꞌa waapi ajaka inamukamea, chaachapakapua Eesusio:
—¡Naakona, ki mamachiriamekosa teemea?
Eesusia waꞌa chaachapopao, chaanekapua puꞌkao:
—Pichiwa ki mamachiriame maaeria enesaa eemea, aamo Riosichi ki kaawe teꞌterewa erakokao, noochi eꞌenamiipua aamo cheriwepuawichioo. Neeea waikao aamo cheriwemiipua aamo tatakoriwao. Nape eeme aamo mamachiriame erakoamea ki kaꞌkarumachi teꞌteriaai, waꞌapi teereka itipimeri eemea ki mamachiriamechitia, aamo kiisi kaawe noonowiriachitia Riosichio, apoe Riosi tetewachio.
Waꞌa cheeka kajusaapua Eesusia, ahpo simitewa masitewachiopua, iꞌka masitekapua:
—Pichiwari chaaninia, ki yeetapuwachiami pakiyamea poꞌwa koꞌrechio, ichikoameche puuua;
nape yeetapuwachiami pakiyamea, apoe tepuyakamerapua poꞌwao.
Iꞌka tepuyameo, wahjonenapua yeetapukiamea waikao pakisaapao tepuyamea, nayewenapua poꞌwao maꞌchi puuyanamia, yooma pipiripichi teewaka, poꞌwaai iꞌka iiyenao, machika inamuamepua.
Yooma puuyanasaapa ahpo tepuyao, pahcha weritoamepua ahpo naꞌnaritopuawichioo, tepuyamea. Waikao poꞌwaa, naꞌnaritoamepua puꞌkao, machika inamuamekapapua ahpo yeetotoameopua.
Aaata seenu enesoo, ki naꞌnaritomapua puꞌkao, ohsotia ujumamapua pukachio, ki machiyapa puꞌka seenu tijoeopua, iiyenao.
Waikao waꞌa cheesaapa Eesusia, simitekaopua pehjio, cheekapua yooma inamuachio:
—Weruma inataka inamumitiamua iꞌkao. Neeepua yeetapuraa, poꞌwa koꞌrerachi muiniachio.
Yooma noꞌo keꞌchu eenoi eꞌenakamea, ahpokamera naꞌnaritomichio tiꞌtijoeri yeetokamea, wiꞌwisikuame puuua, ichikoamepua tiame. Nape aaata noꞌo naꞌnaritokamea, noꞌo puhku poꞌwakameka teꞌteriamepua, puuua, ki eꞌwaka inamukamepua puꞌka wiꞌwisikuame chaachapao.
Neeepua puꞌka koꞌrerachi muiniamea, waꞌa pakikamea noꞌoe tepupuame puuua, tísia kaawe neesetopuamepua noꞌoeo, newipuatepuame puuua tiaméo.Ahkaoi noꞌo ohjotioioopua tepuka, kihta tooremumeri puuua.
’Ichikowaria, naꞌara iintoka ichikoemia eꞌenamepua, merimia, kajuka naꞌatamia; nape neeea, ahjamichio eenakamepua, noꞌo korewachi enepameopua, teꞌta ahjario, paarasateka kiamania.
Neeea, kaaweruma tepuyamerania. Kaaweruma tepuyamea, ahpo mukiwachisi nehpupamepua ahpo poꞌwa tepuyao.
Oowera natetewachi tepuyamea, ki ahpo iinuwakopa poꞌwao, ki kaawe tepuyamepua puꞌkao, itapiti oorie naaepatioopua ahpo tepuyao, piineri toisa uꞌmamepua poꞌwa tepuyao. Waikao ooria, waꞌa eenaka koꞌkoniamepua poꞌwao, chiꞌchiripatiamepua puꞌkao.
Oowera tekipanaka tepuyamea, toisa uujumamepua puꞌka poꞌwa ahpo tepuyao, kaꞌchi eꞌrakapua wewekatekai, ki ahpo puhkukopua puꞌkao.
’Neeea, kaaweruma tepuyamerakamerania, noꞌo ijinuwakopa puꞌkao, ahjama tiiame neeea, aapoeai waꞌachitia tiiamepua noochio.
Neeea teꞌta noꞌo Noonoo, waꞌachitia noꞌo machiyao, neeeai waꞌachitia machiyamepua. Neeea, noꞌo poꞌwa tepuyao, waꞌachitia noꞌoe machiyachitia puꞌkao, noꞌo poꞌwa tepuyaai waꞌachitia noꞌo machiyamepua tiame.
Neeea pirenachiamio, iinuenia tiame poꞌwa noꞌo tepuyao, ki iꞌka koꞌrechi mochikame. Iꞌnoramerinia puꞌkaoi, pirenapi koꞌrechi iintapamiapa, piiripi waꞌapi enepuawichiopua tepuyameo. Aapoeopua noꞌo eꞌwekao, noꞌo naꞌnaritomapua teetoachio. Waꞌatiao, piiripi waꞌapi enemapu tepuyameraa, neeeche, ki aaata piirechi tepuyame.
’Apoe noꞌo Noonoa noꞌo nakiyamepua. Noꞌo Noonoa iꞌkawichio noꞌo nakiyamepua: noꞌo ahjario noꞌo poꞌwachitia tepuyawichio pejana nehjimichiopua, waꞌa iintosaapua noochio, eenechi noꞌo ahjatemiapa.
Noꞌo ahjario aaataai ki noꞌo uꞌyemepua, nooe waꞌapi noꞌo kaawe eꞌrachi kiꞌyamepua puꞌkao. Neeea iinuemenia utewario noochio, noꞌo ahjario wahjiparichi uhjurakaio, eenechi noochi enatemia noꞌo ahjario. Waꞌa tiiameo, noꞌo Noonoe yahchetiamenia puꞌkao.
Waikao eenechi ki napati waꞌachitia erakoka inamukapa Eesusi chiiao, oꞌinekapua ahpo poanatukao.
Muuwaemea chaachapakapua:
—Rooroikamepu ihjia chiia, itapiti naꞌarari yahchamepua. Nape rooroikame enesaa ihjia, ¿aatia keepuna eemea puꞌkao?
Wahjachia chaachapakapua:
—Nape ihjia, kiisi naꞌarari yahchameka chiiamepua. ¿Naakonakosa naꞌarari yahchameai sautetapua ki maꞌchiriameo?
Seenepi simikameo Eerusarenio tuuroi taawechiamio, iꞌisaeri tiꞌtijoeria pahkotakapua, ahpo weemera tiopawichio pahkotewa.
Waikao Eesusio waꞌa Saromoni Arakokari teeriami oiyoiopua,
iꞌisaeri tiꞌtijoeri paꞌpamuratuamea, taamo noorepakao Eesusi iinatukekapua:
—¿Achinatiosi waꞌa taamo teeremamua, ki aamo aatanako taamo naneꞌretekao? Amoe enesaa Riosie Weratiameo, maꞌchiame taamo chaanepuapua.
Eesusia nehjiakapua:
—Aamosa chaanekasai neeeapa, ki pichikena eemea. Yooma puuu noꞌo Noono utewarie noꞌo yoora, noꞌo nayewanipua, aatanakoo;
Nape eemea, ki noꞌo pichikenapua, waꞌa teꞌte eemeapu, ki noꞌo tepuyakapa.
Noꞌo ijinuwa noꞌo puhku poꞌwachitiaa, noꞌo machika inamuame puuua. Neeeaio, teꞌta machiyamepua puꞌkao, waꞌa teꞌteriamekapaopua, aapoeo kihta seeweka noꞌo naꞌnaritoamepua.
Neeea kiꞌyamepua puꞌkao, ahjari ki wahjiameo, ki seena aampasi wahjipaniameo, ki seenampasi wahjipameripua, puuua teꞌta wahjiparichio, kiisi wahjipameripua; aaataai noꞌo seepurawaa, kiisi noꞌo uꞌyemeripua puꞌkao.
Noꞌo Noonoa, yooma noꞌo naꞌnaritoame kiꞌyakamepua. Puuu apoeo, epeche weruma tiiamepua ki aaatachitia. Pukaepa aaataai kaꞌchi iika uꞌyemetepua ahpo sekachio, noꞌo kiꞌyaopua puꞌkao.
Noꞌo Noonoa, neeea tiameo, piiripikaitepua.
nape Eesusia chaanekapua:
—Ki ookapi itapiti kaꞌkaruma aamo tetewitekame neeea, noꞌo Noonoepua. ¿Aachin tiiamera puꞌka kaaweruma itapiti aamo teteweteriawichio, noꞌo pasipunariame eemea?
Waikao iꞌisaeri paꞌpamuratuamea, chaanekapua Eesusio:
—Kaꞌkaruma yoratiamewichioopua kaꞌii, aamoo, Riosi aamo teewamekopapua, taamochitia tijoekaio, puꞌkawichio aamo pasipunariame teemea.
Waikao paꞌpamuratuame waꞌa chaachapakopao, Eesusia chaanekapua puꞌkao:
—¡Naakonakosa! ¡Naakonakosa ki pahtiame eemea, waꞌa chiiamekopua Riosio Ehkoriami Iyoterichio? Puuua, eee cheeriaipua ahpo naꞌnayewatura nayewakao: “Eemea, riosipua, noꞌo Riosio, tatanarapakapa.”
Naneꞌriame teemea Ehkoriami Iyoterichi Riosi cheeriaa, pichiwakopua puꞌkao, Riosio ahpo chiiao kiisi wihtuamekopa, teemea puꞌkao kihta kaꞌitame tiiamekopua puꞌkao. Puꞌka ahpo naꞌnayewaturao riosi teewariaopua Riosia, teꞌta pichiwapua, puꞌka naꞌnayewaturao ahpo chiia chuꞌwaremichiopua tiꞌtijoerichi tuꞌtuyesikao.
Weh, Riosi iintorioo, noꞌo ahpo chiia tiꞌtijoeri nayewatumichio weerakamekoipua, ¿achini iikai nekakoame eemea noochio, noꞌoo Riosie Tijoe Tijoetukameko tuuyoo?
Noꞌo yoorao, ki Riosi ihsia yoorame enesoo, ki noꞌo pichikepuapua noꞌoo, noꞌo Riosichi eenameko tuuyao.
Nape noꞌo yoorao, Riosiche yorame tiiameche enesoo, puꞌkakamera pichikepuapua, puuukopua noꞌo maꞌchitameo, teꞌta noꞌoo aatanakoo.
Nape isaeri paꞌpamuratuamea, ki waꞌa teeka pahtekapa puuua, eenechi pasipumo orapakapua Eesusio, nape Eesusia newikapua waꞌao.
Waꞌa oꞌiniaopua waikao, paonamina Oorani akichi eꞌenatiapua, Waani Paatori yaajatoriachi, tiꞌtijoe paatoka ooweru tiame. Waꞌa mochitiapua waikao paikapi taawechi.
Waꞌa mochinioio ki ookapi tiꞌtijoe ooweru tiame, noꞌo Paamira Eesusi machimia. Ihji waꞌa eꞌenakamea, Eesusi masitia keepusaapua, ahpoo chaachapakapua:
—Aa, waꞌa teeso Waani Paatori nayewariaa iꞌka tijoechi simiyameo, Waania kiisi yoorakaipua itapiti peenia ihsiwao, teꞌta pichiwa cheeriamepua.
Waꞌa erapakaopua, muuwaeme Eesusichi paparakapua, Eesusi ihsiachi masiteka.
Waꞌa mochioiopua pehjio, waꞌa asikapua aaata kooria Wetania mochiwachi oꞌinia eename. Puuua Eesusio chaanekapua Wetania mochiwachio, tísia kokorepariata aaata Rasaro tewaniame. Ihji Rasaroa, ooka pipiniemekapua, piiripia Maaria tewaniame, piirea Marata tewaniame.
Ihji Maariaa, Eesusi tarachi sewajuya toꞌwepakamekapua, ahpo kupae piꞌweka, wakipatekame.
Ihji ahpo pipiniemea, Eesusi paaenurekapua, ahpo paꞌchi Rasaroo kokoriopa. Puuua ahpo uhjurawao, chaanenureriapua Eesusio:
—Paamira, aamo kaawe eꞌriaa, kokoriapua.
Eesusia, waꞌa tiiame inamukapao, cheekapua:
—Ihji tijoe kokorewaa, kaawerumachi kajumiitepua. Ohso kaawe, Riosi ihsiwa tetewipuawichio iikamepua, aatanakoopu ahpo Tijoetuteriao, pukachi yasitoamekopua Riosia, apoeo.
Naatiopua, tísia nakiyame enerepua tiame, Maariao, Maratao, Rasaroopua tiame.
Waꞌa tiiooi Eesusia, ooka taawe itipikapua pehjio, ahpo kahtiachio.
Neipa iꞌkaopua, ooka taawe puuyesaopua, chaanekapua taamoo ahpo masiterao:
—Ajasika. Siimpapuapu Uurea weeechi eenechi.
Waikao teeme Eesusi masitewaraa, chaanekapua Eesusio:
—Nape isaeri yaꞌyawichieo, iiweta aamo merinarioi waꞌao, ¿waꞌa siminaremua eenechi?
Nape Eesusia taamo nehjiakapua:
—Peꞌyachi waꞌa teeremapua noochio. Waꞌatioi neeea tekipanamerichepua. ¿Tepekumanapu taawea? Neeea tiꞌtijoeri tukapachi ohjoameo, Riosi kaaweruma tuuyewarie, tahjepamerichenia. Puꞌka tahjewarichi oiyamea, kihtae motochimapua.
Waꞌa cheesapa Eesusia taamo chaanekapua:
—Taamo kaawe uuya tijoea, kohchiamepua, nape ehjepa waꞌa ajasitioopua, pusatemania puꞌkao.
Waikao teeme masiteraa, chaachapakapua Eesusio:
—Waꞌa teesoo, kohchiame enesaa, apoe waꞌapi pusamiitepua.
Nape Eesusia Rasaroo, mukukameko tuuka cheeriapua, ki oowera kohchiamekopua resipuka. Nape teemea ki pahtiamekapao, oowera kohchiame maaekapua.
Waikao Eesusia, eenechi taamo chaanekao, maꞌchiame taamo tuuyekapua:
—Rasaroa mukukame puuua.
Kaawechupena ki waꞌa yasarenia waꞌa ikinioio, puꞌka waꞌa noꞌo iintomeri tetewakao, epeche kaawe teeremerikopua aamowichioo, aamo noꞌo teꞌta pichiwataopua, noꞌoo teꞌta aatanakoo. Nahpe naaju, siimpaka neꞌnetaria Rasaro ikiriao.
Waikao Toomasia, taamo wahjachi masiterao, chaanekapua:
—Nahpesa naaju teemeai. Peꞌyachi Eesusi ahjama koꞌitaria teemeai.
Eesusi ahjama Wetania ajasitioiopua, Eesusia tuuyetiapua, naao taawe iꞌtoamekopua Rasaro mukukame katewetiachio.
Wetaníao, waapikopa Eerusarenio, piie keenako kuꞌitapi simiwachi,
muuwaeme eꞌenariapua waꞌao, Maratao, Maariaopua tiameo, kaawe erapatemia yuuwesiao, ahpo paꞌchi mukuria yuuwesiwaopua.
Marataa Eesusio, wahka ihto tuuwame inamukapao, machenariapua natepamia. Maaria ahpo kariwachi itipiriapua pehjio.
Marataa natepasao, chaanekapua Eesusio:
—Paamira, iꞌwa aamo yasisoo, noꞌo paꞌchia ki kiterepamiipua.
Nape waꞌatioipua aamoo, naneꞌriamenia aamoo, ihtaoi itaka aamo Noono Riosi nayewasoo, aamo inamumerikopua, ahkasioi ki maaepuame tiiameoi.
Eesusi chaanekapua:
—Aamo paꞌchia eenechio, ahjamitepua.
Marata chaanekapua:
—Naneꞌrenania ahjamioo, nape kiteremiachioopua waꞌasi taaweo, yooma wahjipakame ahjapuniachiopua.
Eesusia chaanekapua waikao:
—Neee apoe puuua, eenechi ahjaniame ikitiamea. Neeepua tiameo, ahjari aaata yahchiameraa; noochi paparakamea, mukukaio, eenechi ahjamapua.
Noochi paparamea, ki mukuyai pehji noꞌo eenoi kiteremiachi waꞌasi taaweo, ki mukimapua seenepioi. ¿Waꞌa tiiame pichikiamemua Marata?
Marata chaanekapua:
—Ejeꞌe, waꞌa tiiame eꞌramenia Paamira. Neeea aamoo, Riosie weratiameko eꞌriamenia aamoo, apoe Riosie Weratiame, apoe Riosi Taanarakopua tiame, ehkoriami oꞌiniao, enameriko tuutiame.
Waꞌa cheesapa Marataa, peꞌku eenakapua taꞌpechi, ahpo piini Maaria tuuyemia. Marataa, nakachi chukipakao chaaneriapua:
—Eenariapu Paamiraapa, aamo paayapu waami.
Iꞌka inamukaopua, ikanati werisika eenariapua natepamia.
Ahjama mochika kaawe eratiamea, waꞌami akipakopa naꞌnaritoriapu, mukukatewetiachi simiyame maaeka, naarachemia.
Maariaa, Eesusi kahtiachi asisaopua, chopokorieka weripakao chaanekapua:
—Paamira, iꞌwa aamo yasisoo, ki kiterepamii noꞌo paꞌchia.
Eesusia, Maaria naarame tetewapaopua, ahjama eꞌenakametiameo, Marata tiame, tahpitika erapaka puaipu, yuuwesipaka.
Waikao cheekapua:
—¿Akana kateweka eeme?
Aapoeo chaachapakapua:
—Nahpeo Paamira, neꞌnepuapu.
Ajasitioopa Eesusia, nanarakapua.
Waikao nanarakame tetewakapao, chaachapakapua:
—¡Ki teesa nakiyai teeeriai, puuuai!
Wahjachia chaachaparepu:
—Ihji ki maꞌchiriame sautekamea, ¿ki itapiti iintome teeeriamarepua, ki mukimichioo?
Waikao Eesusia ajasitioopua Rasaro mukukatewetiachio, eenechi tahpitika erapakapua apochio. Rasaro tekiriatiachio, nuꞌuti teesotatiachikapua, tehte rahpename chihturamee toꞌpetiame.
Eesusia waikao aaata cheekapua:
—Ikichanaopua puꞌka tehte, seꞌwi weerao.
Waikao Marata kiterepakame piiniraa, chaanekapua Eesusio:
—Nape Paamira, iiyanakame ujuremapu puuua, naao taawe iꞌtoamekapa waꞌasi, iꞌka ikiriachiopua.
Waikao Eesusia chaanekapua Maratao:
—¿Ki aamo chaanekosane, aamoo noochi ahjachi erasoo, Riosio ki nuꞌunti iintomerikopua, itapiti aamo tetewimerio?
Waikao, ikicha werapatiapu tehtea. Waꞌa ikitioopa Eesusia, teꞌpa tewekachi neꞌnepakao chaachakapua:
—Cheriwema Noꞌnoo, aamoo noꞌo inamuriawichioo.
Naneꞌriameai neeea aamoo, senepi aamo noꞌo nayewesoo noꞌo inamuamekoo. Nape ehpeo neeea aamoo, yooma inamumichioo, weeru nayewaka aamo chaaniamenia, puꞌka aapoeopua tiameo, naneꞌremichiopua noꞌoo, teꞌta amoe noꞌo uhjuratiamekopua.
Waꞌa cheesapa weeru sisinakaopua, cheeka teꞌta Rasaro tekitiachi neꞌnepakao:
—¡Rasaróoo, machenasa waꞌáaa!
Waikao mukuriamea machenakapua, yooma weerewa wisasopurae wipirika puritiame tarachisi oꞌinia naꞌpa toonorama, naꞌpa seekarama ahkasi moochisi nanarima. Eesusi chaanekapua waikao, waꞌa ajakameo:
—¡Puhjeke wipipuriráo, oisimichioo!
Muuwaeme isaeri tiꞌtijoeri, Maaria ahjama eꞌenakamea, tetewakapua waꞌa iintokopao, Eesusichi paparakapua.
Nape ookapi puuu iꞌisaeria ki Eesusichi paparakamea, pariserochi eꞌenakao, yooma tuuyeriapua puꞌkao, Eesusi iintoriao.
—¿Achini yorata teeme iꞌka tijoeo? Ki ookapi ihsina puuuapa, itapiti ki maaenari yoorakaopua,
waꞌatia taamo toisoopua, yooma tiꞌtijoeria ahjachi pichikemerapua. Waꞌa ijikisoo, tamochi eꞌenaka kajuka pihtunamerapua rooma tijoea, taamo iyoriachioi tiopao, wehchi yachamerapua, pihtunaka.
Nape piiripi waꞌapi puuua, Kaija tewaniamea puꞌka taawechiamio, teꞌta neꞌneseriosi paamiratuameraa, cheeriapua:
—¿Kiisiki pahtena eemea? ¿Ki naneꞌrenakosa eemea, ehpeche kaaweko, piiripi waꞌapi mukisaa yoomawichio, ki yooma mochiwari wahjipamichioopua?
Nape ki ahpo eꞌrachi waꞌa cheekapua, Riosie eratetiapa waꞌa cheekamepua, puꞌka paaumparichio teꞌta neeseriosi paamiratuaio. Pukaepa waꞌa tiame cheeriai Kaija. Riosia waꞌa chaniteriapua Kaipao, taamoo pahtemichiopua, Eesusio, tiꞌtijoeri pejanaka mukimerikopua, puꞌka tatakoriria kokosapuamewichioo,
ki iꞌisaeriwichioche mukimerikopua, yooma wehjoarichiami mochikamewichioopua tiamé, yooma Riosi tatanarachitia teꞌteriameo, pirenapi waꞌapi pirenaturichi, pirenatupuaichio.
Nape ki waꞌa tiame pahteriai puuu paꞌpariseo napawikame waꞌao, puꞌka taawechi oꞌinia waꞌana, nanapawiriapua aꞌchi teeka ahpo merimiao, chaachapamia.
Pukaepa Eesusia, ki teꞌta maꞌchiame oiyapua, isaeri mochikachiamiopua, mehka waꞌa oꞌinia siimpasao Raaini mochiwachi eꞌenatiapua, waapi wakiwechiamio. Waꞌa itipika Eesusia waikaopua, taamo ahjamaopua masiterao.
Asiyachikapua isaeri pahkotaopua, Semejenato pahkoo, muuwaeme tiꞌtijoeri poꞌpoanami mochikamea, eꞌenariamekaipua Eerusarenio, keꞌchu pahkokoikopua, ahpo Riosichi piipatepuawichioopua, waꞌa nokiwamechikopua waꞌao.
Waikao pahkochi eꞌenakamea, ahkachiami tiopachiami aajatoka chaachapariapua ahpoo:
—Ihtana erakona eemea, ¿enameriare Eesusia iꞌwa pahkochio, ki enatarekosaoipua?
Waꞌa nooka ahpo chaachaparia tiꞌtijoeria, teꞌta neeseriosi paꞌpamiratuamea, parisero paꞌpamiratuame tiamea, nuurarioipa puuuapu, ahpo tuutiamichio aaataeo Eesusio tetewisoo, chapimichiopua puꞌkao.
Puhsani taawechi toioio pahko asimioio, Eesusia Wetania eenakapua eenechi, Rasaro ohjirachi, ahpoo, ahjateria taꞌperachi.
Waꞌao kooame neteketiapua, aari koiꞌwame Eesusi kaawe eꞌrewawichioo. Marataa, oiyapua ajawaka kooame, Rasaroa kahtiapua koaka Eesusi ahjama meesachi.
Maariaa Eesusio, naasipa kiiro tísia nateyame uusapa peeniajurao, apoche narato sewajuyamee netetiame, tarachi toꞌwekaopua, ahpo kupae piꞌwekapua wakipateka.Ihji peeniakame eꞌoniraa, yoomachi karichi muꞌikapua.
Nape Uurasi Ihkariótea, piiripi Eesusi waꞌapi masiteraa, noriwi iintomeria puꞌkao, cheekapua:
—¿Achini iikai ki nehjiretupua ohso kaawe, paika siento taawechi yowiwamechi, ahjae kuꞌipuaichioo, kihta iinuwaeme koꞌkometiwichio?
Uurasia, ki tesiwa teꞌtiame cheriwiai cheeriapuapu, ichikoapa cheeriapua toomi, ahpo neesetoaopua, katewetenia.
Eesusia chiiapua:
—Kaꞌte aꞌchi chaane puꞌkao. Tooa puꞌkao, enemapu noꞌo kiterepamichio, kateweriai iꞌka peeniajurao.
Tesiwa erakoamea, waꞌapi iintumerapua, nape noꞌoo, ki yooma taawechi amochi iinuemera eemea.
Isaeri tiꞌtijoeri muuwaemea, naneꞌrekapao Eesusio, Rasaro taꞌperachi kahtiameko, muuwaeme eꞌenakapua waꞌao, nape ki Eesusiche neꞌnemia, Rasaro neꞌnemia tiame, Eesusio puꞌkao, ahjateria eenechi.
Puꞌka ahjateretiawichio, neeseriosi paꞌpamiratuamea, iꞌyasikapua tiame aꞌchi teeka ahpo merimiaopua Rasaroo,
Rasaro ikitiamewichioopua, muuwaeme Eesusikamera naꞌnaritokopa, ahpo neeseriosi paꞌpamuratuame masitiaopua, toaka.
Puꞌka meereo, Eesusi Rasaro oijenateria chaachapaniamea, ahkasi Eerusareni yooma mochiwachi naneꞌreretiapua, mehtakao. Pukaepa muuwaeme Eerusareni pahkochi eꞌenakamea, Eesusi Eerusareni asiyame inamukapaopua,
tahku saawara tehpunasaopua, kuhsi saawaeme tiame, maꞌchi muirachi puuyeriapua Eesusi natepamia. Eesusi natepasaapua, ahjama nokisikaopua, weeru siinakosiapua chaachapakao:
—¡Taamo Riosiii! ¡Taamo Riosiii! ¡Taamo newipatesaaa! ¡Taamo newipatesaaa! ¡Kaawechupena Riosichi oꞌinia eenamemua! ¡Kaawechupena yawichi enemerimua iꞌisaerichio tiꞌtijoechi!
Eesusia uuru taamo iꞌyakeriachi yasitoaa, Ehkoriami Iyoterichi chiia ikiriapua, pichiwa waꞌa tiiame ikipua, machenariapua. Ehkoriami Riosi Iyoteria, eee cheeriaipua:
Kaꞌte majawemua, Siioni Riosi mochiwaria.
uuru taanarachi yasitoka.
Iꞌka waꞌa tiame uuruchi ihtotiameo, pukeri simiyachio, ki pahteriai teemea, nape neipa taamo Paamira Eesusi noꞌrasoopua tewekachio, waikapa inatepatiapua, Ehkoriami Iyoterio puꞌka naewaka cheerioopua.
Puuu muuwaeme tiꞌtijoe ooweru tiamea, Eesusie Rasaro oijenatetiame tetewikamea, Eerusareni nonorasaapua, yooma tuuyeriaipua Eesusi iintoria ahpo tetewariapua, Rasaro oijenatekaopua.
Waꞌa tiame inamukapaopua Eesusi iintoriao, pahteriapua waikao Eesusio teꞌta weruma tiiamekopapua puꞌkao. Pukaepa muuwaeme natepamia puuyakamepua.
Paꞌparisero paꞌpamiratuamea, waꞌa Wetania nonorakame inamukapaopua, Eesusi Rasaro oijenateriao, chaachapariapua ahpoo:
—Nee, yoomahka tiꞌtijoea, ooweruapua tiameo, Eesusikamera puꞌsereka tetewamepua. Kihta yorame teꞌteriame teemeapa, tiꞌtijoeri teewetepuameopua, iꞌka Eesusichi paparaniameo.
Eerusareni pahkochi eꞌenakamechio, riꞌrieko tiꞌtijoeri tiame eꞌenariapua ookapi.
Ihjia, Eeripe piiripi Eesusi ajawaria naaepariapua, Weꞌsaira ohjoeme Arirea weeechi. Puuu riꞌriekoa chaanekapua Eeripeo:
—Paamira, machinariai teemea, Eesusio.
Waikao Eeripea, Anteresi tuuyesaopua, pirena eꞌenaka tuuyekapua Eesusio.
Waikao Eesusia chaanekapua:
—Kaawepua, eꞌenanuremitiapua puꞌkao, keepumichiopua noꞌo tiꞌtijoeri nayewiao.
Waikao Eesusia yooma tiꞌtijoeri nayewekao, oꞌinekapua cheekao:
—Asikame neeeapa, tetewipuawichioo noꞌo teꞌta weruma iintomiao. Pukaepa ehpeo neeea yooma aamoo, noꞌo ikimiachi simiyame nayewemania, yooma noꞌo kuꞌwe ikimeria, noꞌo teꞌta aatanakooko maꞌchitameripua.
Ihji noꞌo ikimia chiia, kiisi wehchi wichimeripua. Neeea noꞌo ikimiaa, piiripi tiiriko pahchiraka teeremeripua. Ki mukusaa puuu tiiriko pahchiraa, piiripi waꞌapi teereka itipimeripua, ki muuweka; nape echitia mukisaapua wehtereo, ki ookapi muuwemeripua, taakekao.
Aaata iꞌka weeechi ahjari epeche teꞌta nateyamechitia tetewamea, ki Riosikamera ahjari ahpo kianariachitiao, wekatemeripua puꞌka teꞌta ahjari Riosie ahpo kianarewaopua. Nape ki epeche nateyame tetewamea iꞌka wehjoari ahjario, ki puꞌka ahjarichitia ahpo kianareniao Riosie, kiapuamepua puꞌka teꞌta ahjario Riosie ahpo kianarewaopua, puꞌka teꞌta ahjari ki wahjiamesi ahjaniameopua.
Aaata piire noꞌo yorakeka yasinariamea, noochi enamitiapua; ahkaoi noꞌo kahtioi noꞌo yorakeka yasitoameo, noꞌo Noonoa, kaawe noꞌo ihsikiame tetewimapua puꞌkao.
’Ehpe neeea iꞌka noꞌo ikimiao, ki nuꞌuti tahpitika erapaninia. Nape ¿ihtana chanitania iꞌkao noꞌo ikimiao: “Noꞌo Noonoo, noꞌo apechunamitia iꞌka noꞌo ikimiao”, cheetarenia naaju? Kaꞌinia puꞌkao, puꞌkawichio eenakamenia iꞌka wehjoarichio, iꞌka tiꞌtijoechio.
—Ohso kaawe noꞌo Noonoa, aamo iintonariakamera iintopuapua noꞌoeo —waꞌa tiiame inatamenia.
Waikao tepoona oꞌiniao cheechaniapua:
—Neeea noꞌo amoe iintonariao, oꞌinekame neeeapa amoe iintokao; iiweta simitiame neeea pehjio, amochi iintokao.
Waikao ki ookapi waꞌami ajakame tiꞌtijoe ooweru tiamea, teꞌteoko tuꞌtuikapua. Wahjachia, Riosi kuꞌiwari Eesusi nayewerio chaachapapua.
Nape Eesusia chaanekapua waꞌa chaachapameo:
—Aamo tewekachi inamuriaa, ki noꞌowichiokamera simiyamepua, aamowichiokamera simiyamepua, aamoo tetewimichiopua, Apoe noꞌo Noonoo, noꞌo ahjama nayewamekopua.
Tísia waapi teetoamepua naatia, puuu naꞌarari noonorao, newitopuachiopua. Puuu naꞌarari nokinarepuawichio paꞌpasuame tiꞌtijoerio yomachi wehjoarichio, maꞌchi ipapuameopua Riosi tetewachio.
Waikao yooma noꞌo Noono iintonareria iintosoopa noochio, noꞌo apechunatioopua noꞌo Noonoeo, yooma aaata teꞌta pichiwa noꞌo ijinuwaa, yooma teꞌta ahsieme natetetiame waꞌasi, itipimeripua yooma ihta tatakoritiamea.
Puꞌka waꞌa cheeka nayewaria Eesusia, ahpo aꞌchi teeka meripuame nayewaka cheerepua, ahpoo kurusichi chuchaka apechunaka meripuame.
Waikao keepuameraa chaachapakapua Eesusio:
—Nee, ¿nape ki senepi waꞌapitia ahjamerikaipua Riosie Weratiamea, Ehkoriami Iyoteri chiiachitiao? ¿Achini waꞌa chaanimua puꞌkao, apechunaka meripuameko tuukao meripuaichio, puꞌka Tijoe Tijoetukameoopua? ¿Aatanakosapu puuu Tijoe Tijoetukamea, ki muuu enesaa?
—Neee Apoepua, nape iꞌwa noꞌo kahtioiopua pehjio aamo tahjewachitiao, ohso kaawe noꞌo chiiakamera pichikepuapua, ki aamo chapipuaichiopua tukaparieo. Puuu tukaparie chapitiamea, ki maꞌchiriame puuua Riosi tahjewachi teerepuameo.
Tahjewarikamera pichikeka mochitopuapua, iiweta amochi tiioipua pehji Riosi teꞌta pichiwari tahjewao. Waꞌa tiiame enepasaa eemea, Riosi tahjewarachi mochitoame enemapua.
Iꞌka cheesapa Eesusia, waꞌami akipakapua noriwi, puꞌka tiꞌtijoerio, toisa.
Puuu tiꞌtijoeria Eesusio, ki ookapi ki maaenari yoorakameoipua ahpo tetewachio, waꞌatia itipikapua, ki ahjachi paparaka.
Ihji waꞌa ikitiamea ki Eesusichi paparakao, puꞌka cheeka cheeriai Isaiatarua, Ehkoriami ahpo Iyoterichio:
Paamira, ¿nape aatana pichikekamepua,
amochi simiyame taamo nayewariao?
¿Aatana amochi eenakamepua,
ahpo tatakoriria cheriwepuawichioo?
Waꞌa teꞌtiapapua, ki machika Eesusio aatanakoo, ki eenarepua puꞌkao ahjachi paparaka. Ehkoriami Isaiaa puꞌkao, waꞌachi cheeriamepua tiame ahpo iyoterichio, eee cheekao:
Riosia ki apochi eꞌenanarekameopua ahpo tatakoriria cheriwepuawichioo,
waꞌapitia toare Riosia,
ahpo ki mamachiriamechitia
peewaeme teꞌteriamechiopua iikachio;
iꞌka iikarachiopua peewame enemichiopua.
Waꞌa teꞌteriamekapa puuua,
kiisi eꞌwakapa puuua,
Riosi apochi paaewao,
kiisi machika tetewamepua apochi kiisi kaꞌkaruma teꞌteriao,
pukaepa ki noochi eꞌename puuua,
noꞌo cheriwekemichiopua ahpo tatakoririao.
Ehkoriami Isaiaa, waika oꞌinia tetewikaopua Riosio ki nuꞌuti tísia peenia tiiame iintomiaopua ahpo Taanachi Eesusiopua, tiꞌtijoeri tatakoriria teꞌta choꞌwepuawichiopua, waꞌa cheeka iyotere puuua ahpo Ehkoriami Iyoterichio.
Nape waꞌa teꞌtererioi iꞌkao, wahjachia, muuwaeme pichikeriapua waꞌao, waꞌapi waꞌao iꞌisaeri paꞌpamurakaipua tiameo. Nape ki chaachariapua, seewiapaopua pariseroo, ahpo maꞌchipapuameopua napawikarichio;
Waꞌatia ahpo iintare puuuapu, ohso kaawe tijoekameraa ahpo kaawe eꞌrewa nakire puuuapu, ki Riosi.
Eesusia weeru nayewakao cheekapua:
—Noochi paparamea, noꞌo uhjurakamechi paparamepua tiame, waꞌapichi.
Noꞌo tetewamea, noꞌo Noono tetewamepua waꞌapi, apoe teꞌta noꞌo uhjurakamera.
Tahjewarichitia eenakame neeea weeechio, noochi pichikekameo ki tatakorira tukapachi oimichiopua waꞌasi.
Noꞌo keepukai ki yoorekameo, kaꞌchi yoramania puꞌkao; ki puꞌkachi eenakame neeea, newipatenia eenakamenia ohso kaawe.
Noꞌo nayewaa, ki nooe chiia puuua, apoe noꞌo Noono noꞌo uhjurakame, noꞌo kiꞌyaria puuua, noꞌoo aamo chaanemichioo.
Naneꞌrenania, puꞌka noꞌo Noono noꞌo kiꞌyaria aamo chaanemichioo, aamo ki wahjiame ahjariwawichiokopua puꞌkao. Pukaepa waꞌatiame naawesari aamoo, tuuyesina neeea, teꞌta waꞌachi chiiame, noꞌoo kiasinia, noꞌo Noonoeo.
Keꞌchu pahkokoi Semejenato pahkoo, naneꞌriame enere Eesusia, asiriamekopua ahpo Noonochi siimerikoopua, iꞌka weee toakaopua. Eesusia taamo ahpo ajawariao, tísia taamo nakika yasitoamekaipua, ahkasi waꞌa teereka mukukamepua.
Keꞌchu taamo koaka mochipanioio, Uurasi Ihkarióte Siimoni taanaraa, riaorósie usuwetiapa ahpo iikachio, noriwi nehjimo orapariapua Eesusio.
Eesusia, yooma naneꞌriamekapaopua, ahpo Noonoe yooma ihta ahpo iintomia kiatiamekoopua reesiseri, naneꞌriamekapua tiameo, ahpo Noonochi noꞌramerikopaopua tiame, ahpo maꞌmasitia neesetorichi tooemo eraparepua, yooma ahpo Noonoe weeechi tehkiwaopua.
Waꞌa erapakapaopua Eesusia, werisika koiꞌrachio, ahpo ampawakira pujisaopua,
neeroi neropetorichi toasaopua, wisasori ahjae wakipateniame kaichi chuchakapua. Waꞌa ikisaopua yasipakaopua, taamo ahpo ajawaria maꞌmasitia tarachi taamo oꞌinekapua papakokao, yooma taamo pipiripio.
Nape Peerochi asitioiopua ahpo tarachi papakopuameo, chaanekapua Eesusio:
—¿Neeekosa tiame, noꞌo Paamira?
Eesusi nehjiakapua:
—Ejeꞌe. Ehpeo ki pahtiame eemea iꞌka aamo noꞌo papakoao, nape ehjepa neipatakirio pahtemeri eemea.
Peeroa ahpo waꞌinekaipua chaaneka:
—Kaꞌi neeea noꞌo Paamira, Kiisi noꞌo toima neeea noꞌo Paamira.
Nape Eesusi chaanekapua:
—Ki noꞌo aamo papakosoo, kihta teeremapua noochio.
Waikao Siimoni Peeroa, chaanekapua:
—Aa, waꞌa teresoo Paamira, yooma noꞌo uupepapua sekachiami tiame, nanarisichiami tiame.
Waꞌa chiiopa Peeroo, Eesusia chaanekapua:
—Pukeri uupakameapa, tarachiche papakonia nahkipua. Piipakame eemeapa waꞌasi, nape ki yoomahka.
Eesusia naneꞌriapa waꞌa cheekapua, aatanakoopua ahpo noriwi naꞌara yorameriopua.
Neipa yooma kajusaapua papakokao, eenechi chuchasapa ahpo ampawakirao, eenechi yasipakapua ahpo yasariachi. Waꞌa ikisaopua chaanekapua taamoo ahpo maꞌmasiterao:
—¿Pahtena eemea ihtanakoopua iꞌka noꞌo iintoriao?
Eemea noꞌoo, aamo Masitariwa teewamepua, aamo Paamirawa tiame. Pichiwa chaachapame eemea puꞌkao, pichiwa puuu neeea aamowichioo.
Weh, neeea teꞌta aamo Masitarikaipua teꞌta aamo Paamirawa, neeea ki weruma noꞌo uukaopua aamo tarachi papakokame enesoopua, eemea noochitiao, waꞌachitia aamo ki weruma uuniame teꞌterepuapua.
Neeea aamo tarachi papakokamepua, aamoo noꞌoo ki weruma noꞌo uuya, aamo tetewimichiopua, aamoo waꞌachi teꞌteretomichiopua, ki weruma aamo uuka.
Eemea inataka inamumitiapua iꞌkao: aaataai ki epeche weruma tiiamepua ahpo teekochio; aaata uhjuratiameai, ki epeche weruma tiiamepua ahpo uhjurakamechioi.
Iꞌka pahtekame enesaa eemea, tísia taꞌiria mochitomeri eemea, aamoo ki aamo weruma uuka mochitoame enesoo.
’Neeea aamoo, ki yoomahka teꞌta piipakameko tuuriao, pichiwa waꞌa tiiamepua, tetewamekapa neeea noꞌo ajawaria iikachio. Naneꞌriamenia piiripi eeme noꞌo ajawariao, kiisi kaawe iintomerikopua noochio. Nape ihji waꞌa tiiame iintomeria, waꞌa tiiame tetewitiapa ehkoriami oꞌiniao, waꞌa tiiame iintomeripua. Ehkoriami Riosi nayewaturao, waꞌa tiiame iintopuame tetewika chaachapariopua, Ehkoriami Iyoterichiopua, eee chaachapaka iyoteriaopua: “Piiripi puuu noꞌo ahjama oiyamea, noꞌo pukamina naꞌara iintokamepua.”
Iꞌka waꞌa tiiame aamo chaanenania, keꞌchu waꞌa tiiame noꞌo ikiyoiopua, aamo naneꞌremichiopua noꞌoo, yomatiame noꞌo ikimiao, tetewamekopua. Neeea Apoepua teꞌta neeea, teꞌta ihtaoi tetewameopua keꞌchu ikiniameoipua pehji.
Waꞌa cheesaopua Eesusia, iiyana erapaka apochiopua, taamo chaanekapua:
—Pichiwa simiyame ihjia, piiripi eemea, nanaaramechi noꞌo nehjimerapua noriwi.
Waikao teemea, tahpitika erakokao, nenekuti taamo neꞌnepakapua: “¿Aatanakamera ohjoare teemea?”, taamo erakoka.
Waikao noꞌoo, Eesusie epeche nakiwa eraniameo, chokichi kahtiamekopa puꞌkao,
Siimoni Peero tewaniamea, sekae noꞌo naewakapua, ihchi noꞌo iinatukenurakapua puꞌkao, aatanakamerakopua.
Waikaonia waapi chukipakao:
—¿Aatanakameraju noꞌo Paamira? —chaaneka iinatukekania.
Waikao Eesusia, ihchi noꞌo cheekapua:
—Ihji paani ichuka saampatesa noꞌoo kiꞌya, puuu enemapua.
Waꞌa cheesapa, Uurasi kiꞌyakapua paani ichuka saampatesa, Siimoni Ihkarióte taanarakapua.
Neipa puꞌka paani iintotioiopua, Uurasia apochi pakiteriapua Satanasio, ahpo naꞌara iintomichioopua. Waꞌa iikopa Uurasio Eesusia chaanekapua:
—Uurasi, yaapi werisika siinka, iintomitiapua puꞌka aamo iintonareka kahtiao.
Nape piiripiai wahjachi teemea, Eesusi ahjama koayamea, kiisi pahtekapua aatia tiiachipa Eesusio, waꞌa chaaneriamekopua Uurasio. Neeeche pahtekamepua puꞌkao.
Puuu wahjachia, poanachi tarimia siinkameko erakoapua, itapiti taripua pahkowichioo, aaata tesiwewa teꞌtiamewichiooi, ihkokepuamekoiopua. Waꞌa erakokamekapua Uurasio, puuu iintotoamekopapua, taamo toomi naꞌpoasika kiasiriaopua.
Waikao Uurasia, ikanati ahpo paani chiꞌwanetiame ichuka koꞌkosaapua, simikapua waikao waꞌasi ahpo iintomia yoramiaopua.Iꞌka Uurasi simioiopua, tukaokapua waꞌasio.
Neipa Uurasi simisoopua Eesusia taamoo chaanekapua:
—Ehpe tetewipua neeea, teꞌta peenia tiiame noꞌo iintomerio; teꞌta peeniatiame tetewipuameopua tiame, teꞌta noꞌo Noono inatariaopua noꞌo iintomiaopua.
Neeea noꞌo iintomiaeo, Noꞌo Noono tísia peeniatiame inataria tetewitesoo, Apoe noꞌo Noono tísia peeniatiame inatariao, noꞌo iintoriae tetewitemapua puꞌkao, tiꞌtijoe ooweru tiame tatakoririao, ahsieme natetetiame itipiniame tetewitekao. Ehpe waꞌapi tukawarichi iintopuamepua waꞌasi.
Eeme noꞌo kukuchiwa, kihta itipina neeeapa aamo ahjama yasimiaopa. Noꞌo iꞌyama eemea iꞌyao, nape ki noꞌo teimapua. Noꞌo simiyachio eemea, kaꞌchi iika siimpamete eemea, isaeri yaꞌyawichioi waꞌachi chaanekamenia noꞌo iinatukekoopua.
Ehpeo neeea, tísia aamo nakiyao, tísia kaawe aamo nakika mochitojeraninia.
Waꞌa teꞌteretoka aamo mochitosoo, yooma tiꞌtijoea ooweru tiamea, amochi tetewimeri eemea noꞌo masiteriao, noꞌo aamo kaawe nakika mochitoniameo.
Siimoni Peero teewaemea, kaꞌchi iika ahjama siimpuame inatakaopua pehjio, chaaneka iinatukekapua Eesusio:
—¿Akana akipatamua Paamira, kaꞌchi aamo ahjama siimenia?
Eesusia chaaneka nehjiakapua:
—Noꞌo simiyachio ehpeo, kaꞌchi iika noꞌo naꞌnaritomerimua pehjio, nape piie taawechiope.
Peeroa waikao utewa cheeka iinatukekapua eenechi:
—Nape Paamira, ¿aatia tiiachipa ki siimetenia? Nape Paamira, kiisi kaꞌchi eꞌramenia ahkasi mukukainia, aamo nehpupawachio.
Peero waꞌa chiiopa chaaneka Eesusia:
—Waꞌa chiiamemua chiiao, nape neeea aamo chaanenapua, keꞌchu kusuyoi totori oowirao paꞌa piario, paisa simiyame noꞌo kaꞌitameri muuua, kiisi noꞌo machiyo tuuka. ¿Pichiwa waꞌa eꞌramemua aamo chiia?
—Kaꞌte yuuwesi, noꞌo siimo tuuyoio, noochi ahjachi eꞌrakache mochipuapua ohso kaawe, Apoe noꞌo Noono Riosichi tiame.
Noꞌo Noono tewekachi kahtiachio, ki ookapi iintunapua ahka mochipuachio. Ki waꞌa teeresoo, ki cheemiinia waꞌa simika aamowichio katewemio tuuyao, yooma pipiripi ahka aamo mochimiachiopua.
Ehpe ki tehpe simisao, ahkasi aamowichio katewesapa enamania eenechi, waꞌa aamo iꞌtomaniapua noꞌo ahjama, noꞌo ahjama mochimichiopua waikao, ahka noꞌo teꞌta kahtiachi;
Naneꞌriame eemeapa, achini teeka asipuameo waꞌao.
Toomasia chaanekapua waikao:
—Nape Paamira, ¿achini nokaka asita teemea waꞌao, kiisi naneꞌrenaoi teemea waꞌa pooeoi, ahka aamo simiyachiopua?
Eesusia chaanekapua:
—Neeekamerapua puuu pooea, noꞌo yasimiachi asitemeria; neeechepua teꞌta pichiwari aamo tuuyekamea; neeechepua tiameo, teꞌta ahjari kiꞌyameraa, ahkasi ki wahjiamesio. Aawataai ki asima noꞌo Noꞌnochio, ki noꞌoeo.
Noꞌoo teꞌta machiyame enesaa eemea, noꞌo Noono tiame, teꞌta machimii eemea. Machikamekai eemeapa noꞌo Noonoo, noochi tetewaka ohjoamekai eemeapa noꞌo Noonoo.
Eeripea waikao chaanekapua:
—Nape Paamira, ahjama ohjoamekai teeresaa teeme, ¿achinikai ki tetewame teemea? Taamo tetewitesao naaju. Tetewisaa teemea puꞌkao, tisiwa kaawe erakomii teemea waikao.
Eesusia waikao chaanekapua:
—¿Kiisikosa noꞌo machika tetewame muuua Eeripe, ki ehpesi noꞌo aamo ahjama oiyoi? ¿Aatia tiiachipa aamo tetewitejerata eemea noꞌo Noꞌnoo? Neeekamera puuua, Apoe noꞌo Noonoa; noꞌo tetewamea, apoe noꞌo Noono tetewamepua.
¿Ki pichikiamekosa eemea noꞌo tiiario noꞌo Noonochi tiiamekopua, apoe noꞌo Noono tiiario noochi tiiamekoopua? Noꞌo nayewao ki nooe chiiamepua, weeechi tijoechitiao, noꞌo Noonoa noochi tiiamekapao, apoekaitepua noochi chiiao.
Waikao Eesusia yooma taamoo, chaanekapua:
—Noꞌo pichikepuapua noꞌo chiiao, noꞌoo noꞌo Noonochi kahtiamekopua, apoe noꞌo Noonoo, noochi kahtiamekopua waꞌachitia. Ki noꞌo chiia pichikesaa, noꞌo ihsiaoi pichikepuapua, apoe noꞌo Noono noochi ihsia.
Pichiwa chaaninia, aaataai noochi paparamea, noꞌo Noono tehkiwa noꞌo inisia teetomeripua, apoepechi noꞌo Noonochi paparamichio tiꞌtijoe paajuteka, ooweru waꞌachitia. Nape puuu apoepechia, epeche muuwaeme paajutemeri ki noochitia noꞌo Noonochio, noꞌoo noꞌo noꞌramerikopa noꞌo Noonochio.
Eemea aaata noꞌo Noonochi enatekamea aaata tatakoriria cheriwepuawichioo, ihtaoi tatakoriria noꞌo Noonoe cheriwepo tuuka masitemeripua, nape noꞌo ahpowichio noꞌo kurusichi mukuriae natetewachi itaka. Noꞌo kurusichi mukuria ki ookapiwichio tatakoriria natetekao, noꞌo Noono tísia peenia tiiame inataria puuua, yooma wehjoarichi mochikamewichio, tetewimichiopua.
Ihtaoi ahpo cheriwepuawichio noochi eenakameo, cheriwemachenia puꞌkao, nape ahpowichio noꞌo iintoriae natetewachitia, noochi itasoopua.
’Noꞌo nakiyame enesaa eemea, noꞌo eꞌweka mochitopuapua, noꞌo aamo nuuria.
Waꞌa aamo teꞌtereka mochitopao, noꞌo Noono nayewemania aamo uhjuremichioopua ahpo Riosiwarioopua, aamo ahjama teetomichiopua ki wahjiamesio, aamo kuꞌisimichiopua aamo teetowachio, yooma ihta aamo nakiyachisio, aamo oisa erapatesimichiopua tiamé.
Puuu iintomeripua amochio, teꞌta pichiwari tiiamera pahtetekao. Iꞌwache weeechi nokiwame puꞌseriamea, ki kaawerumachiche mochitonariamea, kaꞌchi iika uumeripua puꞌka noꞌo Noono Riosiwari kuꞌiwarao, ki uuka tetewamekopa puuua, noꞌo Noonoe ahpo kiamiao. Eemekamera kiatiamepa puꞌka Riosiwario, puuua epeche kuꞌiwa yasitomeripua yooma pipiripichi amochio, ki wahjiame aamo kuꞌisimeripua noꞌoo noꞌrasoopua.
Kaꞌchitia taawechi aamo piineri toayai neeea neesetokao; eenechi enamerikaite neeea, puꞌka waꞌapi Riosiwarichi amochi yahchamechi, nooe amochi yasitomiaopua, ki wahjiame amochi teꞌta kuꞌisimia.
Ki mehka toiaitepua, iꞌka weeechi mochikame ki kaꞌkarumao, ki oosa noꞌo tetewimiachiopua iꞌka weeechio, nape eemea noochi teꞌteretokamea, eenechi noꞌo tetewimiitepua noꞌoo oijenasocheo pehjio. Neeea wahjipaniame newitosaapua, kajuyachi taawechio, aamoo wahjipakamekoipua, eenechi aamo ahjatemania.
Nape eenechi noꞌo ahjakame tetewapaopua keꞌchu noꞌo noꞌroipua tewekachio, pahtemeri eemea waikao, pichiwa Noꞌnochi eenamekopua, noꞌo Noonoo neeeopua tiameo, piiripi waꞌapikai tiiopua. Waika waanamio, eemea noꞌo ahjamao piiripi waꞌapika teeremeripua, noꞌoo amochi teetoamekopua noꞌo Riosiwarieo.
Noꞌo nuuraria kaawe neesetoka iꞌtoamea, pichiwa noꞌo nakiyame puuua. Waꞌa teeka noꞌo nakiyameo, noꞌo Noonoai tísia nakiyamepua puꞌkao. Puꞌka waꞌa teꞌteriamechi, noꞌo Noonoa neeea tiameo, pukachi taamo tetewitemapua, piiripichitia, Riosi Riosiwarichi.
Waikao Uurasia, nape ki Ihkarióte Uurasia, iinatukekapua:
—Paamira, ¿aatia taamoche taamo tetewitetamua, ki aamo paparameopua kaꞌi?
Eesusia, nehjiakao chaanekapua:
Nape ki noꞌo nakiyamechiopua kihta yasitomeri teeme pukachio, ki noꞌo eꞌweka yasitoamekopua puꞌkao, noꞌoo, noꞌo Noonoche chiia nayewerioipua. Ihji noꞌo chiia aamo inamuaa, apoe noꞌo Noono naawesa puuua, apoe waꞌapi iꞌka weeechi noꞌo uhjurakame, ahpo noochi nayewa inamupuawichiopua.
’Neeea iiweta aamo ahjama kahtiaapua pehjio, iꞌka yooma aamo tuuyamepua.
Nape noꞌo Noonochi noꞌrasoopua, noꞌo Riosiwarie ihsimania aamo kuꞌikao, noꞌo Noonoo aamochi uhjuramia. Noꞌo Riosiwari ihsimapua aamo tuuyekao, yooma itapiti aamo masitiachio, yooma noꞌo aamo masiteria, inatepatesika.
’Neeea teꞌta kaawe erapari aamo kiꞌyamepua, ki weeechi mochikame kaawe erapari kiꞌyamechitia. Noꞌo aamo kaawe erapari kiꞌyaa, noꞌo waꞌapi kaawe erapari iinuekapua. Pukaepa noꞌo kaawe erapari iinuemea, kihta yuuwesipuapua noꞌo simiyawichioo, itapiti seewekaoipua aꞌchi teeremiaopua, noꞌo ikimiaoipua kuꞌwe.
Eemea, noꞌo inamukame eemeapa noꞌo siimio tuuriamekoo, nape eenechi amochio yasimia enameriko tuuriao. Noochi paparamea, noꞌo teꞌta nakiyame enesaa, kaawe erakomete puuua kihta yuuwesika noꞌowichioo, noꞌo Noonochi simiyaa, amochi enamiapa eenechi waꞌa noꞌo simiyopa, nape Riosi Riosiwarichi, yomachi amochi yasitome teereniamechi Riosiwarichi. Noꞌo Noono Riosiwarichi yasipasaapa neeea, ahkaoi teeremeri neeea noꞌo Noono Riosiwarie yasitoaeo, ki weeechi noꞌo weerewae yasitoriachitia.
Keꞌchu ikiyoi iꞌka, yooma aamoo chaanenania, iꞌka waꞌa tiame ikisoopua, pichiwa noꞌo cheerio erakomichiopua aamoo, waꞌa erakoapa eemea, kihta seeweka noochi paparaka mochitomichiopua iꞌka weeechio, noochiche ahjachi erakoka.
’Ki tehpe toina neeeapa ki noꞌo aamo nayeweka yasimiaopua waꞌasi, waapi ihtona tukaparichi yeꞌkameapa, puuu teꞌta noꞌo naꞌara yorameria, apoe teꞌta Satanasi tewaniamea, puuua teꞌta ki kaꞌkaruma nokayakamera, noonora. Puuua kiisi iinuekaitepua apochio, noꞌochi newitomiaopua,
nape yooma tiꞌtijoeri naneꞌremichio noꞌoo, tísia nakiyamekopua noꞌo Noonoo, puꞌka iintomo eꞌraria iintomania ehpeo, noꞌo Noonoo tísia eꞌweka. Werisisa, nahpe.
Waꞌa oꞌinia puuyatioiopua, pooechi nokisinioio Eesusia, eee cheesika taamo masitesikapua, ahjama nokisinioio:
—Neeea, uuwa echitiamepua, noꞌo echakamea, apoe noꞌo Noonopua.
Yooma noꞌo paanira ki taakiameo, tehpuchenapua puꞌkao; nape kaawe taakiameo, katewekenapua puꞌkao, charewa ki kaꞌkarumao puhjeneka, epeche taakemichioopua.
Eemea, cheriwetiame eemeapa tatakorio, piipaka itipikame, amochi uukapa muuua noꞌo cheeriao, pichikeka.
Waꞌa aamo teꞌteresoopua noochio, waꞌachi teerema neeeai amochio, amochi yasimania. Yooma uuwa paaniraa, ki ihchiame enesaa, kihta taakemapua. Waꞌachi teꞌterena eemeai noochioi, ki noochi ihcheka teꞌteriame enesaa, kihta muuwemii eemeai, aamo taakiamechitiaopua.
’Neeepu uuwa echitiamea, eemea paanirapua. Noochi ihchiapa eemea, neeea amochi taakiamepua, nape ki noꞌoeo eemea, kihta muuwemiipua taakekao.
Ki noochi ihchiame yasinariamea, ki uuka tetewipuamepua, paanira ikicha ipatiamechitia, wakipasoopua kosopuaichio.
’Eemea noochi ihcheka teꞌteretonariamea, noꞌo chiiao, iyorika uuka yasitonariamea, ihtaoi ahpo nakiya noꞌo itanemeri puuua, aamo muuwewari taakemichioopua.
Aamo nokisiamechi kaꞌkaruma taakesoo, noꞌo Noono amochi ihsiwarao, ahpo kaawerumari amochi teteiwa ihsimeripua. Pukachi naania teeremeri eemea, noꞌoe masitetiamekoopua.
Waꞌachitia noꞌo Noono aamo nakika yasitoachitia, waꞌachitia aamo nakika yasitoame neeeai. Waꞌachitia mochitopuapua eemeai iꞌka noꞌo aamo nakiyaopua, kaꞌte waꞌatia wekate eemea.
Waꞌapi teetosaa eemea noꞌo masiteria teetokao, waꞌapi amochi tetewika uupuamepua, aamo noꞌo nakirao.
’Peenia erakosa naaju, ihji noꞌo aamo chaaniaa, puꞌkawichiopua, ki teesa aamo peenia erakomichio, amochi yasitoniamekoo inataka.
Iꞌkache aamo nuurenania, aamo kaawe tetewaka mochipuame, ahpo nakika, noꞌo aamoo teꞌta kaawe nakiriachitia.
Kiꞌte teꞌta epeche nakiwamea, kiꞌte mukiwachisi nakiwamea aaatao, ahpo kaawe eꞌrawichioopua.
Eꞌwakame eemeapa, iꞌka aamo noꞌo nuureriao, pukaepa aamo, aamokamera kaawe eꞌriame neeea.
Neeea aamoo, ki noꞌo tekipanatewa teewaninia waꞌasi, tekipanamea ki yooma naneꞌreteka yasitoame puuua ahpo teekochio, itaoi ahpo yoranareka kahtiaopua puꞌkao. Nape neeea aamoo, noꞌo kaawe eꞌrewachitia tetewamenia aamoo, yooma noꞌo Noono eꞌra aamo naneꞌretesiapa.
Ki eemekamera noꞌo uukamepua, aamo ahjama oimichioopua; neeekamerapua aamo uukamea, noꞌo masitia masitesimichiopua tiꞌtijoeo ooweruopua tiame, noochi paparamichiopua puꞌkao. Aaata aamo kuꞌyao noochi paparariame enesoo, noꞌo iintoria ahpowichio kurusichi inatakao, noꞌo Noonochi cheriwewa itasoo, cheriwemeri noꞌo Noono teꞌpa tewekachi kahtiamea, ihtaoi itapiti ahpo cheriwejera itakoiopua.
Nape kaꞌte ahpo newitome erakomitia eemea, Riosichi paparamichio eꞌenatewa nokayaiopua tiꞌtijoeo, ooweruopua tiame. Ohsotia aamo chaanenania waꞌa aamo nokisiachi puꞌka yooraka: Kaawe aamo nakika mochitowa, masitepuapua, napati aamo waꞌachitia uuka tetewika.
Eesusia simiteka pehji taamo masitekao, eee cheekapu:
—Ki noochi paparameo aamo nekumesoo, naneꞌrepuapua noꞌooi waꞌachi teeretiopua pahcha ki aamochitia, nekamuchekao.
Eemea, iꞌka wehjoari ki kaꞌkaruma yooraka nokisiame enesaa, kaawe eꞌraka tetewi puai eemea, ki kaꞌkaruma yoorameeo. Nape eemea, noꞌo paajutekopa noochi eꞌenariopa, noꞌo ijinuwa iintapame neeea, ki waꞌachi nokaka mochitomichiopua, ki kaꞌkaruma yooraka mochitoamechitiao. Ehpeo aamoo noochi teꞌteriapakoopa, nekamucheniame eemea pukaeo.
Yooma aamo naꞌara yoraniamea, noochi teꞌteriapa waꞌa aamo yorapuamepua. Ki noꞌo Noono uhjurariachi ahjama teꞌteriapa, waꞌa aamo yorameripua, nanaaramea.
’Ki noꞌo eenakame enasoo kihta teeremii puuua ki noꞌo nakika mochikapa kokosapuameo, ki tetewikame enesaapua tísia peenia tiame noꞌo ihsiriao, ki aaata iintome tiiaopua. Nape ehpeo noꞌo eenakoio ki noꞌo uuka tetewikamea tiꞌtijoe ooweru tiamea, noꞌo Noonoe kokosapuametere mochitomeripua.
Aaata ki noꞌo uuka tetewamea, noꞌo Noonoi ki uuka tetewamepua.
Noꞌoo, ki yooma tetewachi ki maaenari yoorakame enesoo, itapiti ki aaata yorame tiameo, kihta aꞌchi teeremii puuua, ki noꞌo uuka tetewaiopua. Nape ehpeo yooma noꞌo ihsia tetewakaio, naꞌpa taamo ki nakika tetewikamepua, noꞌooi noꞌo Noonoi.
Nape yooma ihji ikiniamea, ehkoriami Riosi nayewatura noꞌo ikimio chaachapatiamepua. Puuu ehkoriami nayewatuaa, ehpe taawechiami ki noꞌo nakiyo tuuwa, chaachapakame puuua iyotekao: “Kihta iintokai ki nakiniame neeea.”
’Noꞌoo, noꞌo Noonochi noꞌrasoo eemea, kaaweruma nayewameri eemea noꞌo iintoriao, noꞌo Riosiwari aamo kuꞌimichio noꞌo uhjurariae. Puuu noꞌo Riosiwari yomatiame ihta noꞌo iintoria aamo inatepatesikaopua, yooma noꞌo iintoriao, kaaweruma nayewesimichioopua tiꞌtijoerichio, pichiwa teꞌta waꞌa teeeriopua noꞌoo.
Eemea noꞌo ajawariaa, pukerisi oꞌinia noꞌo ahjama ohjokamekapao, waꞌa chaachapameripua.
’Yooma iꞌka aamo chaanesika yasitokame neeea, aamoopua, ki noꞌo toaka mochitomichiopua, anachaka puꞌka ki teesa tiame aiwari enameriopua.
Maꞌchi ihpapapuame eemea napawikarichio, ahkasi aamo meꞌyakameai, ahpo kaawe eꞌrepuame maaemerapua Riosieo ahpo waꞌa iintoriawichioopua.
Waꞌa nokimera puuua, ki teꞌta noꞌo Noonochi teꞌtereka mochitoapa, noꞌochioi.
’Waꞌa aamo chaanena neeea, naneꞌreka mochimichiopua iꞌka waꞌa tiame ikinioiopua, noꞌo aamo chaaneriao. Pukeri simiyachio, ki aamo chaanekania iꞌkao, aamo ahjama oiyapaopua pehjio, nape ehpe aamo chaaniamenia, simiyapa waꞌasi.
Nape eemea, aaataai ki noꞌo iinatuketiamepua akana noꞌo simiyao, maꞌchiame aamo noꞌo tuuyekamekopua, akana noꞌo simiyachio.
Oowera noꞌo simiyache, yuuwesina eemea.
Nape pichiwa chaani neeea, kaaweruma simiyamekopua aamowichioo noꞌo simiyaa. Ki noꞌo simisoopua, kaꞌchi iika enameri amochio aamo Kuꞌitomeria, nape nooe simisaapania noꞌo Noono kahtiachio, nooe waꞌapi iintomania aamo Kuꞌitomeri uhjurekao, puuu aamo Kuꞌimeria, nooe waꞌapi Riosiwari enemeri puuua, amochi enameria.
Ihji noꞌo Riosiwari iꞌka weeechi enasaapa, puuu iintomapua tetewitekao, yooma tiꞌtijoe ooweru tiameo ahpo iikachio, kiisi kaꞌkarumakopua, tísia tatakorikamekapaopua. Nape puuu Riosiwaria tiameo, puꞌka ki kaꞌkaruma nokaka mochikameo, tetewitemapua tiameo aachin nokaka ahpo kaꞌkarumachi enepamiaopua tiame. Noꞌo Riosiwaria ihsimapua tiameo, yooma noochi paparakameo naneꞌretekaopua, puꞌka naꞌarari noonorao, noꞌo Noono kokosaritere teereniakopua waꞌasi, puꞌkao teꞌta kokosapuawichiopua teꞌta kajuyachiopua taawechio.
Ihji kiisi kaawe nokiwamea tatakorika mochitoame tewaniame puuua, ki noochi paparaka mochitoamekopua puꞌkao.
Noꞌo Riosiwaria, apoe ihsimapua ki ookapi paajutekaopua aachin teeka kaawerumachi enepameriopu, noꞌo Noonochi eꞌenamichio paajutekao. Iꞌwa weeechiche itipisaane, noꞌo chiia inamukameche eꞌenatemiinia noꞌo Noonochio. Nape simisaane noꞌo Noonochio, ahkaoi yomachi tiiame enamania noꞌo yasitoao, noꞌo Riosiwari tiiarirao aaatachioi, noꞌo Noonochi paajutenariaopua.
Teꞌta naꞌarari Noonoraa, noꞌo Noonoe kokosaripuache chanitiamekopaopua, noꞌo Noono ki kaꞌkaruma katewemiao, teꞌta pichiwa enamerichepua, kiisi waꞌatia itipimeripua puꞌkao.
’Ki ookapi iinuenia pehji aamo chaanemiao, nape ehpeo eemea, ki pahtemapua pehjio.
Nape apoe Riosi Riosiwari teꞌta pichiwariemea, amochi enasaapa, yooma aamo masitemapua, noochi simiyame pichiwarichiopua. Apoe Riosiwaria ki seenu Riosiwarie ihsimeripua masitekao, apoe noꞌo Noonoe ahpo chaanesiwa masitesimapua. Puuu noꞌo Riosiwaria tiameo, puuu teetosimeripua aamo masitekao, ahkasi wahka ihtoriachisiopua, itapiti ikipuamechi simiyameopua.
Noꞌoo, puuu ihsimapua noꞌo kaawe chaniwa tetewipakaopua, akatiasi noꞌo soparamekoopua, noꞌo ihta aamo kiamiaopua kuꞌiwario, noꞌo iinuwachi uuyapapua aamo kiamiaopua.
Yooma noꞌo Noono iinuekao, noꞌo iinuwapua tiame. Pukaepa noꞌo iinuachi uumio tuuna neeea, aamo kiamiawichioo.
’Kuꞌitapi toiyachio, kiteremania iꞌwao, nape eenechi kuꞌitapichio, noꞌo tetewimeri eemea.
Ookapi teeme Eesusi ajawariaa, taamo ahpo chaachapai teemea:
—¿Ihtana kuꞌitapi naewaka cheeriamare Eesusia, ki ahpo tetewipo tuukao, waꞌa ikisao eenechi kuꞌitapi ahpo tetewipo tuuriao? ¿Ihtana chanika cheeriamarepua, neipao ahpo Noonochi simimio tuukaopua tiameo?
¿Aatia waꞌa cheeka nayewariare Eesusia, “kuꞌitapi”, cheekao?
Eesusia naneꞌriapa ahpo iinatukepuameo, chaanekapua:
—Noꞌo kuꞌitapi ki tetewisaa, eenechi tetewipo tuuriao, ¿puꞌka naneꞌrenariame eemea?
Kaawe keepumitia naaju iꞌkao: Aamo naarakoio yuuwesikao, ki nuꞌuti siimera kaawe erakoniamea, wahja tijoechiopua ki kaꞌkarumachio. Nape neipa yuuwesisaapa, kaawe erakomeri eemea eenechio.
Eemea, waꞌachi teꞌteremapua ehpeo, ehpeo yuuwesina eemea, nape eenechi noꞌo amochi tetewitemia machejenesoopua, eenechi peenia erakomeri eemea aamo iikachio, nape teꞌta peenia erakorie ki aaata uꞌyeme tiameee.
’Puꞌka taawechiami noꞌo Noonochi simikoio, eemea kihta noꞌokamera itanemeripua waikao, ihtaoi aamo itayaopua Riosichi taꞌiria mochitopuaopua. Puꞌka aamo kiapuao, Apoe teꞌta Noonokamera itanemeri eemea puꞌkao, Apoe iintomeripua yooma aamo itaya kiꞌyakao, yooma ihta apochi taꞌiria mochitoniameopua. Waꞌa iintomeri puuua aamoo, noꞌo ijinuwarakopa.
Ahkasi ehpeo, kihta waꞌa tiiame itayame eemea noꞌo Noonochio, noꞌo ijinuwako tuukao. Nape noꞌo Noonochi simisoopua, noꞌo Noono itanepuapua, yooma ihta aamo nakiyaopua, noꞌo Noonochi taꞌiria mochitopuaopua. Waꞌa teꞌteretosaa eemea noꞌo Noonochio, tísia taꞌiria tiiame mochitomeripua, tísia kaawe erapuame tiiaeme.
’Ahkasi ehpeo, itapiti waꞌachitarichi aamo nayewekame neeea, nape asinapa noꞌoo, ki waꞌachitarichi aamo nayewemiaopua, maꞌchiame aamo neꞌnetemania waikao, noꞌo Noꞌnoo.
Noꞌoo noꞌo Noonochi noꞌrasoopa, aamoe waꞌapi itameripua noꞌo Noonoo, tewekachi kahtiameo. Noꞌo Noonochi noꞌrasaapa, ki neee ihsimeripua, noꞌo Noonochi aamowichio itanekaopua. Waꞌa teꞌterewa iinuemeri eemea noꞌo Noonochio, noꞌo ijinuwarakapa.
Apoe noꞌo Noꞌnoa aamo inamumapua, tísia aamo nakiyamekapa. Waꞌa tiiame puuua tísia aamo nakikao, aamoo tísia noꞌo nakika mochikamekopapua, aamoo noꞌo pichikeriopua tiameo, noꞌoo teꞌta noꞌo Noonochi eenamekopa.
Neeea noꞌo Noono tiiarirachi machenakame neeéa, weeechi enamiaapa, pukaepa neeea ehpeo, iꞌka weeechi mochikame toisaopua, noꞌo Noonochi noꞌrameripua, noꞌo Noono Riosi tiiarichi yasimia.
Waikao teemea Eesusi ajawariaa, chaachapakapua:
—¡Aa, ehpeo maꞌchiame nayewakame muuua, kihta itapitichi waꞌachitarichi naewaka!
Waꞌatiao, ehpeo naneꞌrekame teemea aamoo, yooma ihta yomatiame machikamekopua, keꞌchu ihta aamo iinatukioio, yooma naneꞌriamekopua.
Eesusia nehjiakapua:
—¿Ehpeope, pichiwa pichikiame eemea, noꞌoo aatanakotiao?
Nape waꞌa erakoai eemea, ki tehpe simiyachi ujumamiite eemea, piineri toakaoopua noꞌoo —chaaneka Eesusia—. Nape aamo ujumakoi, ki piineri kahtiai teerema neeea, noꞌo Noonoa noꞌo ahjama kahtiai teeremapua, Apoeo noochi yasitoamekapa Riosiwarirao.
Yooma iꞌka aamo chaanekame neeea, kihta aꞌchi eꞌraka aamo mochitomichiopua. Iꞌka weeechi mochikaopua pehjio, itapiti aꞌchi tiame naꞌarari aiwameri eemea. Nape eeme noochi ahjachi erakoamea kaawe erakomitiapua, noꞌoo newitoriopa iꞌka wehjoarichi teꞌta naꞌarari noonoraopua, iꞌka weeechi ki kaꞌkaruma yooraka mochiniameo yeꞌkaka yasitoameo.
Eesusia waꞌa cheesika taamo masitekoiopua mochipatiapua kuꞌitapi. Eesusia waikao, teꞌpa neꞌnepakao, eee cheeka nayewekapua ahpo Noonoo:
—Noꞌo Noonoo, asikame neeeapa aamo yahchariachio, aamo teꞌta inataria iintomiachio yomatiame iꞌka wehjoarichi mochikamewichioo. Kaawe noꞌo iintomia tetewijeraninia puꞌkawichioo, neeeai aamoo tísia kaawe aamo teꞌta inatatoriaopua kiisi ki kuꞌitapisi ehkoriami oꞌiniaopua, ehpe iꞌka taawechi noꞌo iintomeriopua.
Muuua Noꞌno, reesiseri noꞌo kiꞌyakamemua, ki wahjiame ahjari kiamichiopua, yooma aaata amochi paparaka eꞌenakameo, iꞌka weeechi mochikameo. Yooma puꞌkao amochi eꞌenakame ahpo tatakori cheriwepuawichioo, noꞌo kiꞌyakame muuua puꞌka piipatemichio. Waꞌa iintokame muuua, amoe noꞌo uhjurakamekopamua iꞌka weeechio, noꞌoo, puꞌka tatakorikameo, pejana natetemichiopua tatakoririao, amoe waꞌapi kokosapuameo, teꞌta weemera ahjari kiapuawichiopua ki wahjiamesi.
Neeea puꞌkao, weemera ahjari kiꞌyamepua, noochi paparaka amochi paparaka tiame eꞌenakamekopapua puꞌkao, aamoo teꞌta pichiwari Riosikamerakopua. Neeea waꞌa iintokamepua puꞌkao, puꞌka iintomichio amoe uutiamekapa, puꞌka iintomichio weeechi noꞌo naawatekamekopua.
’Iꞌka weeechio neeea, aamo teꞌta kaaweruma tiiao yomatiame weeechi aamo nayewakamenia; neeea tiameo, aamo noꞌo nuureria iꞌka weeechi noꞌo iintomichioo, yooma iintokamenia waꞌasio.
Ehpeo, noochi aamo tetewitepuapua, puꞌka amochio puꞌka ki nuꞌuti tísiwari aamo tiiaopua, keꞌchu iꞌka weeechi naayachisiopua, taamo pirena teꞌtereniameopua taamo tiiarichio.
’Neeea iꞌka noꞌo ahjama ohjokameo, yooma aamo tiia maꞌchitekame neeeapa puꞌkao, aachin tiiamekopua aamoo. Ihjia aamo ijinuwakapao, noꞌo ijinuwapua tiame, amoeo waꞌa tiame noochi tetewiniamekopua. Iꞌka aapoeo, noꞌo eꞌwekapao, aamo eꞌwekamekopapua tiameo.
Ehpeo ihjia, naneꞌreka mochitoamepua, yomatiame noꞌo tiia, amochi oꞌinia eenamekopua.
Waꞌa tiame pahtekamepua, yooma noꞌo masiteriaopua noꞌo chuwaeo, amoe inatarichi eꞌrario noochi eenamekopua nayewamichioo. Waꞌa tiame pahtekamekapaopua, amochi paparamepua.
’Puꞌka waꞌa teeremichio aamo uuriaopua, aamo itaniamenia puꞌkawichioo, kaawe inateka neesetomichiopua puꞌkao. Wahjachi ki aamo ijinuwaopua, kihta aamo itaniamenia puꞌkawichioo, aamoche ijinuwawichio noochi iintapariawichio itaniamenia neesetojerakao.
Yooma noꞌo ijinuwaa, aamo ijinuwapua tiameo; yooma aamo ijinuwaai, noꞌo ijinuwapua tiame. Puꞌka waꞌa teereniachi ijinuwakao, maꞌchiame piiripi tiiame teemea.
’Neeea ki itipimapua iꞌwao, nape aapoeo iꞌwa itipimerapua. Pukachipa muuua teꞌta kaaweruma Noonoa, kaawe neesetopuapua puꞌkao, aamo mochiwarikopua, puꞌkao, apochi kaawe erakoka mochitomichiopua, taamoo pirena teꞌteriachitia.
Neee iꞌka weeechi kahtiaopua pehjio, kaawe inatekame neeea puꞌkao, amochi eename inatewarie. Aamo noꞌo uukeria ajawariopua, yomarika noochi paparaka mochitoamepua, nape piiripia kaꞌi, Ehkoriami Iyoterichio chiiachitia.
’Ehpeo aamo kahtiachi noꞌramerinia. Nape noꞌo ahjama ohjokameopua, weeka itapiti kaawe eꞌrari tuuyekamenia puꞌkao, kaawe erakomichiopua noochitia.
Tuuyekame neeeapa puꞌkao, yooma aamo iintomia inatarichi eenameopua. Puuu aamo inatarichi eename uukamekaapua, amochi ijinuwa eenepakame puuuapa. Waꞌa iikapa puuua, ki iꞌka wehjoarichi ahpo ohjorewa iinuekaite puuuapa, noochitia waꞌachitia ki iꞌwa wehjoarichi ohjoekai tiiamepua. Puꞌka iꞌwa ohjoeraemea, kiisi taamo nakika tetewamepua.
Neeea ki iꞌwa weeechi ohjoerewaemekapao, waꞌachi teꞌtiame noꞌo ajawariai. Pukaepa aamo neesetojeraninia puꞌkao, ki apochi panisumichiopua Satanasio, apochi erapatekao.
Kuꞌimitia puꞌkao, ahpo piipakameche mochitonaretekapua puꞌkao, aamo teꞌta kaaweruma eꞌrarie iikachi naawesika, amochiche paparaka ohjoremichiopua puꞌkao, kiisi sewina erapaka.
Neeea aamoo, teꞌta noꞌo uhjuraretiachitia weeechi tiꞌtijoeri nayewemichioo, waꞌachitia uhjurakame neeeai puꞌkao, yomachi mochiwachiami nayewemichioopua, amochi eename tuuyewario.
Neeea, yomatiame noꞌo ihsiwachio, aamoche kaaweruma tuuyewari tiꞌtijoeri tuuyeka ihsikamenia, puꞌka tiꞌtijoerio teꞌta aamo ijinuwara enemichiopua, aamo pichiwariwachi teꞌta paparakamekopa.
’Ki iꞌkache ajawariawichioche aamo itanenania, yoomawichiopua tiameo, wahjachi amochi paparameriopua pehjíi. Puuupechi nokisimeripua amochi paparatekao, aamo tuuyewari nayeweka tuuyesikao.
Neeea aamo itanenapua tiame kuꞌimichioo, yooma amochi paparaka mochikameo, teꞌta kaawe ahpo nakika mochitomichiopua, teꞌta pirena teꞌtereka, teꞌta taamoo, pirena teꞌteriachitia. Puꞌkaonia teꞌta tamochitia pirena teꞌtereka mochitojeraninia, puꞌka aaata ki taamochi teꞌteriameopua, pichiwako erapamichiopua noꞌoo, amoe noꞌo Noono uhjuratiamekoopua.
Neeea yooma noochi paparakameo, piiripi waꞌapi pirenaturi iintapakamenia, piiripi waꞌapi pirenaturi teereka ohjoremichiopua, noꞌoo aamo noꞌo Noonochiopua tiameo, piiripichitia pirena teꞌteriachitia.
Neeea puꞌka noochi paparamechio, yasitoamenia noꞌo Riosiwarieo; muuu noꞌo Noonoa, noochio yasitoamemua tiameo, piiripi waꞌapi Riosiwarikapa teemea taamo teꞌterewachio. Waꞌa teereka piiripi Riosiwarichi teemea, yooma aaata pipiripi tamochi paparamechi, yasitoame teemea piiripi teeka taamo Riosiwariwao. Waꞌa teekao, aaata ki tamochi paparamea, tamochi paparameo kaꞌkaweruma itapiti yoorame tetewapaopua, kaawe ahpo nakika mochitoameopua tiameo, naneꞌrema puuua puꞌka tamochi paparame iikachio, itapiti tísia kaaweruma iinuemekoopua. Waikaopu ki tamochi paparamea, noochi paparapa kaꞌkaruma yoorameko erapamapua, itapiti kaaweruma ijinuemekoopua iikachio. Waꞌa erapakaopua, pichiwa noꞌo tewekachi amochi oꞌinia eenameko erapamapua, ki oowera tijoeko maaeka. Aapoeoipua waikao, naneꞌremapua tiameo, waꞌachitia ahpo nakiwamekopua amoeo, muuu noꞌo Noꞌnoo, noꞌno nakiyamechitia.
’Noꞌnoo, yooma tamochi paparakameopua, noꞌo ahjama mochitejeraninia puꞌkao, puꞌka aamo noꞌo kiꞌyariaopua newipatemichio. Neeea tetewijeraninia noꞌo kahtiachi mochikaapa, tetewimichiopua neeea muuukopua, ki ehpesioi waꞌapitia ahjaka yasitoame, piiripi tiiarichi waꞌapi, keꞌchu iꞌka weee naayachikoipua pehjio.
Muuu noꞌo Noonoa, Teꞌta Kaawerumara muuua, nape iꞌka weeechi ki amochi inataka mochitoamea, teꞌta kiisi aamo machiyamepua, aamoo teꞌta kaawerumarakoipua. Nape neeea, teꞌta aamo machiyamerapua, ahkasi aamo teꞌta tiiarirachi, aamo waꞌapi tiiarichi machenakamekapa. Yooma noochi paparakamea, naneꞌriamepua noꞌoo, amochi oꞌinia eenakamekopua.
Puꞌkao neeea aamo tiiao, maꞌchiame tuuyekamenia, waꞌapi teetomeri neeea amochi simiyame masitekao, aamo kahtiachi noꞌrakaio. Waꞌa yasaka kuꞌisimania noꞌo Riosiwarieo, kaawe ahpo pirena mochitomichiopua puꞌkao, kaawe ahpo nakika waꞌachitia, taamo ahpo nakiyachitia.
Waikao Eesusi teewesoopua ahpo Noono ahjama nayewakao, ajasika uumatotiapua Seeroni kohjochioopua, paonamina. Paao ajasisaapua waikao, itapiti taakiame echitiachi yeepo muitiápua.
Uurasia Eesusi noriwi naꞌarekamea, machiyamekapua tiame waꞌasi waꞌao, weesa eenakamekapapua waꞌao, taamo Eesusi ahjamao.
Ihji Uurasia, neꞌneseriosi paꞌpamiratuameo paꞌparisero paꞌpamiratuameopua tiameo, ahjama ahpo kateweriai puuua, muuwaeme soontaro ahpo kiapuaichiopua Eesusi chapipuamewichio. Ehjepamio Uurasia, muuwaeme soontaro yeeka waꞌatikia ihtoame tetewetiapua Eesusi chapisa iꞌtomia waꞌasi. Puuu soontaroa, yoomahka tahjetoka nokisiamekapua, ahpo merimacheta makotoka tiame.
Waikao Eesusia naneꞌriamekapua ahpo ikimiao, pahcha weripaka pejanao, iinatukekapua, waꞌa eꞌnakameo:
—¿Aatana iꞌyame eemea?
Aapoeo chaachapakapua:
—Eesusi, Nasare tijoe.
Eesusia waikao chaanekapua ahpo iꞌyasiameo:
—Neeeju puuua.
Puuu Uurasi Eesusi noriwi nehjamea, waꞌachi weeriapua tiame, Eesusi iꞌyasiame ahjama.
Puuu Eesusi iꞌtomia eꞌenakamea: “Neeepua”, cheekopa Eesusio, ukana ruhjikapua majaka.
Waikao Eesusia eenechi iinatukekapua:
—¿Aatana?
Aapoeo eenechi nehjiakapua:
—Eesusi, Nasare ohjoeme.
Eenechi chaaneka Eesusia:
—Neeesakotine. Noꞌo iꞌyame enesaa, toipuapua noꞌo ahjama nokisiao, nonoramichioopua.
Waꞌa tiiame ikitiamea waꞌao, Eesusi eee cheeria enerepua ahpo Noono ahjama nayewaio: “Aamoe noꞌo kiatiao, piiripioi ki wekatekamenia.”
Nape Eesusia chaanekapua Peeroo:
—Yaapi katewesamua puꞌkao. ¿Ki iijimerikosa neeea puꞌka tísia chihpuame iijipasochi, noꞌo iijimichio noꞌo Noonoe kiatiame, noꞌo Noonoe eꞌrariaeopua? ¿Ki kajuka simitemerine puꞌka, noꞌo Noonoopua yorajera?
Waikao isaeri yaꞌyawichi soontarowaraa kapitaiwaraa tiame, chapisa purakapua Eesusio.
Pahchao Aanasi iꞌyetotiapua, Kaija siꞌyarao, puuua teꞌta neꞌneseriosikopua puꞌka taawechiamio.
Puuu Kaijakapua, piie taawechio cheekamekaa: “Epeche kaawe enema piiripi waꞌapi mukisaa, yoomawichioopua, ki muuwaeme wahjipamichiopua.”
Siimoni Peeroa, neee Waania tiame, mekapi ajatoka naꞌnaritokapua Eesusi iꞌtoniachio. Neeea, machiwamekapapua puꞌka teꞌta neeseriosi paamiraeopua, neeea yooremina pakikapua Eesusi iꞌtoniachio, teꞌta neeseriosi kaarira taꞌperachiopua.
Nape Peeroo, maꞌchi itipikapua muiwachio. Ehjepamio neeea, eenechi machenakaonia, waꞌa muirachi inatiame oowitiame nayewekania, Peero reesisemichiopua pakimichioopua taꞌpechio.
Waikaopu puuu oowitiame iinatukekapua Peeroo:
—¿Ki muuupu tiame, iꞌwa upatiame masitewara?
—Kaꞌi —nehjiakapua.
Tuuroikopao waꞌa nuꞌnurewaa, ihsawi choatiame kosoriapua. Waꞌa ikisaopua waꞌa ajakapua tatapaka, Peeroai waꞌachi kahtiapua waikao naꞌisue, tatapaka.
Teꞌta neeseriosia, iinatukiapua Eesusio ihtana masitia, masiterachi simiyameopua tiameo.
Eesusia nehjiakapua puꞌkao:
—Yooma tetewachi masitekame neeea tiꞌtijoeo ooweruopua tiameo. Ki seenepiche simiyame masitekame neeea napawikarichiamiopua, iꞌisaeri tiꞌtiopachiamiopua tiame, yooma iꞌisaeri nanapawiriachiamiopua. Kihta masitekame neeea noriwio.
¿Achinikai noꞌo iinatukenamua? Aapoe iinatukepuapua ohso kaawe, noꞌo masiteria. Puuu naneꞌrenapua noꞌo cheeriao.
Waꞌa chiiopa Eesusio, chokichi weeriameraa, wewekapua chaaneka:
—¿Waꞌa cheeka nehjianimua teꞌta neeseriosi paamiratuameo?
Waikao Eesusia chaanekapua:
—Ki kaawe noꞌo cheekame enesoo noꞌo chaanepapua ihtanachi ki kaawe noꞌo cheerio, nape kaawe noꞌo cheekame enesoo, ¿kihtanawichio noꞌo wewemetemua?
Aanasia waikao purinurasaopua, Kaija iꞌyetonurakapua, piirechi teꞌta paamiratuame neeseriosi.
Kaija taꞌperachio Peeroo tatapoiopua wahjachi ahjamao, aaataa iinatukekapua puꞌkao:
—¿Ki muuupu tiame puuu tijoe chapitiame masiterawa?
Peeroa ahpo noriwitakao, cheekapua:
—Kaꞌiii.
Waikao piirechi tiame Kaija seekaerachi kahtiamea, Peero tehpuneria nahkara tejimaraa, chaanekapua tiame:
—¿Ki paꞌa aamo tetewikane puꞌka chapitiame ahjama, teewi itapiti taakeri echichi?
Peeroa, eenchi kaꞌitakapua ahpoo. Iꞌka ahpo kaꞌitoiopua, puꞌka waꞌapichi kusuchacha totori oowiraai.
Kaija petechi oꞌiniao, Rooma yawichi taꞌperachi iꞌtotiapua waikao, waꞌao peereitaniachi. Waꞌa mochioio, maꞌchirepapua waꞌasi. Nape wenejiameraa iꞌisaeri ki muikapua waꞌao, ki naꞌarame teerenariapapua ahpo piipariwachio. Waꞌa pakisaapua, ki koꞌkome teeremerikapapua Semejenato pahko koiꞌniameo.
Iꞌisaerio ki muikopao, Piiratoa machenaka chaanekapua puꞌka Eesusi uꞌpakameo:
Aapoeo chaachakapua:
—Kihta iintokame enesoo, ¿aamo uꞌyepatariamare teeme?
Piiratoa nehjiakapua:
—Aamoe iꞌtopapua puꞌkao, aamo yooreka mochikae katewepuapua puꞌkao.
Iꞌisaeri paꞌpamiratuamea chaachapakapua waikao:
—Merinare teemea puꞌkao, nape Rooma yoorewaa, ki taamo toayamepua merimichioo.
Waꞌa chaachapariachio, maꞌchiame naania tiiamekapua achini yooraka meripuameopua Eesusio, kurusichi chuhchaka.
Piiratoa eenechi pakika peereiniachiopua, Eesusio paaesa iinatukeriapua:
—¿Isaeri tiꞌtijoeri yawichijuarekosa muuua?
Eesusia nehjiariapua:
—¿Noꞌo yawichiko eꞌranimua amoe, oowerakoi waꞌa chaanikosamua, inamukapa?
Piiratoa nehjiariapua:
—¿Isaeri tijoekosane naneꞌremetiao? Ki naneꞌriame neeea naneꞌriao, nape aamo tetejimari waꞌapi, iꞌwa noꞌo aamo uꞌyepakamepua. ¿Ihtana iintokamemu naaju waꞌa yorapua?
Eesusia cheerepua waikao:
—Noꞌo yawichitumiaa, ki iꞌka weeechi enemeri puuua. Iꞌka weeechi yawichi enesaane yeꞌkario, iinuemiinia noꞌo waꞌinamerio, ki noꞌo chapisa kiapuaichioopua iꞌisaeri tiꞌtijoerichiopua; nape noꞌo yawichiwamiachio, ki iꞌwa weeechipua.
Waikao Piiratoa chaaneriapua:
—Waꞌa teesoo, ¿pichiwa yawichimua?
Waikao Eesusi nehjiakapua:
—Ejeꞌe waꞌatepua, aamo chiiachitia. Puꞌkawichio naawakamenia iꞌka weeechi eenakao, yooma tiꞌtijoerio, teꞌta pichiwarichi simiyameo, machitemia. Yooma puuu teꞌta pichiwarichi teꞌterenariamea, noꞌo teꞌta pichiwari chiia, eꞌwiamerapua.
Piiratoa cheeriapua:
—¿Ihtanajuarepu pichiwaria?
Waꞌa cheesaapua machenakapua eenechi, isaeri tiꞌtijoeri nayewemia. Chaanekapua puꞌkao:
—Kihta ki kaaweruma iintokame ihji tijoea, kihta tewakekamenia pukachio ihta ki kaaweruma iintoriao.
Nape eemea senepi Semejenato pahkoio, piiripi peereso maamachipamekopaopua, ¿ki iꞌkakamera puhjesa toijerani eemea, iꞌisaeri Yawichikamera Eesusi tewaniame?
Waikao aapoeo weeru chaachapakaopua eenechio:
—¡Kaꞌii! ¡Puꞌkao kaꞌiii! ¡Warawasikamera puhjepuapuaaa! —chaachapakapua.
Nape puuu Warawasia, ichikoamekapua.
Waikao Piiratoa nuurakapua, Eesusi wepipuaichio wepirae.
Eesusi wepisapa soontaroa, yawichi moꞌkori netesaopua wehcha apoche, mosokiratekapua naꞌaraka. Waꞌa yorasaopua, yawichi wisasori chuhchekapua. Puuu wisasoria, sehtanamekapua teesa.
—¡Née, neꞌneopu, isaeri yawichia! —chaachapaka wepayapua sekae.
Waꞌa noonowiretioopua Piiratoa, eenechi machenakaopua Eesusi iꞌtokao, chaanekapua muuwari napawikameo:
—Née, maꞌchipakania puꞌkao tetewimichio, kihta tewakapa puꞌkachio, aꞌchi tiame iintoriaopua ki kaawerumao.
Eesusia waꞌa weeriapa waikao, yawichi moꞌkori apoche wehcha netetiamee moꞌkoritetiame. Puuu Eesusia, yawichi wakirata wakiratetiamekapua tiame, tepekuma wakira sehtamurame. Waikao Piiratoa chaanekapua waꞌa muuwaeme napawikameopua, tiꞌtijoeo ooweru tiame:
—Waꞌa weeriamepu tijoea. ¿Ihtana iintotaria puꞌkao?
Waikao puuu teꞌta neꞌneseriosi paꞌpamiratuamea, wahjachi tiameopua yoorewa inatiameapua, Eesusi neꞌneka siinakokapua chaachapaka:
—¡Kurusichi meꞌyaaa! ¡Kurusichi meꞌyaaa!
Piiratoa chaanekapua waikao:
—Kaꞌi neeea, ki merinariamenia puꞌkao. Teꞌta merinaresaa, aamoe waꞌapi iꞌtoka meripuapua, kurusichi chuhchakao. Neeea utewaeme iinatukeka iꞌyekai ki kaawe iintorio, kihta tewakamenia pukachio.
Waikao iꞌisaeri paꞌpamiratuamea chaachapakapua:
—Ihji tijoe meripuamechepua, waꞌa chiiame taamo nuurari yoorewewa mochikaa. Waꞌa yorapuamepua, ahpoo Riosichi eenameko tuuyopa, oowera tamochitia tijoekai.
Piiratoa waikao, waꞌa tiame inamukapao, tísia seewepakapua puꞌkao.
Eenechi yooremina pakikaopua, eenechi iinatukeriapu Eesusio:
—¿Akana eename muuua naaju? ¿Ihtana tijoe muuua naaju?
Nape Eesusia ki nehjiariapua puꞌkao.
Waikao Piiratoa chaaneriapua:
—¿Kiisi noꞌo nehjiamemua? ¿Ki naneꞌrenamua noꞌoo, aamo merime tiiariemeko kurusichi chuhchakao, noꞌooio aamo toime tiiameko?
Eesusia chaanekapua:
—Kihta iintomii muuua, ki waꞌa tiame teeketiame enesaapua noꞌo Noonoeo, tepoona oꞌiniaopua. Nape pukachipa, puuu noꞌo amochi uꞌpakameraa, epeche naꞌara noonoikamepua.
Waꞌa tiame inamukapa Piiratoa, achini teeka toipuaichio iꞌyakao, Eesusi pejanao taꞌomamo oꞌraipua tiꞌtijoerio. Nape iꞌisaeri tiꞌtijoeria, simitekapua sisinakao, chaachapakapua:
—Puꞌka tijoe toisaamua, ki kaawe teeka itipimamua aamo teꞌta yawichichiopua Seresa. Aaataai yawichi enepakamea, Seresa seepurawarapua.
Waꞌa chaachapopa puꞌkao, Piiratoa maꞌchipanurakapua Eesusio. Waikao peerei kateweniachi yasirachi yasipakapua, nuurari yasirachi tewaniamechi, Eureo naewaniachio, Kawata, Tehtewetiame Pooe, cheeka chaniwame.
Iꞌka nokioio, oowetaweapapua waꞌasi, puꞌka meere enemiachikapua Semejenato pahkoo, yooma kateweniachikapua waꞌasi, pahkowichioo. Piiratoa chaanekapua iꞌisaerio:
—Née, waꞌa weeri aamo yawichiwaa, tesiwa yoratiame.
Nape aapoeo sisinakokapua:
—¡Kurusichi meꞌyáaa! ¡Kurusichi meꞌyáaa!
Piirato chaanekapua:
—¿Kurusi chuhchaka meritarene aamo yawichi waꞌapi?
Nape iꞌisaeri neꞌneseriosiai chaachapakapua:
Waikao Piiratoa, kiꞌyakapua puꞌkao, kurusichi chuhchaka meripuaichioopua, iꞌtoka.
Waikaopua iꞌtotia Eesusia. Waikao waꞌa oꞌinia machenasaopua Eesusia kurusi mahtokao, ahkasi Mukukame Moꞌora Wakiyame tewaniachisi mahtotokapua, Eureo nayewaniachioo, Ókota tewaniachi.
Waikao waꞌa ajasitioopua, kurusichi chuchatiapua Eesusia, ooka kurusichi chuchatiame naasipa chuchatia Eesusia.
Waꞌa ikitioopua Piiratoa, itapitichi iyotenurakapua Eesusi kurusiwachi chuhchepuame, pukachio chiiamekapua: “Eesusi Nasare tijoe, uurio tiꞌtijoeri yawichira.”
Muuwaeme waꞌa enapaka iyonapua puꞌka waꞌa iyotetiameo, waapi muuwarichikopua waꞌao mochiwachio. Puꞌka Eesusi kurusichi chuchatiameo naati, rieko naewachi iyotetiamekapua, raatini nayewaniachi, eureo nayewaniachi tiame.
Pukaepa isaeri neꞌneseriosi paꞌpamuratuamea, chaachapakapua Piiratoo:
—Kaꞌte iyotemitiamua waꞌa kurusichio: “Uurio tiꞌtijoeri yawichi ihjia” —cheekao. Ohso kaawe iyotemitia muuua kurusichio, eee cheeka: “Uurio tiꞌtijoeri yawichiko tuukame ihjia.”
Nape Piiratoa nehjiakapua:
—Noꞌo iyoteriaa, waꞌa chiiame iyotetiame puuuapa.
Kurusichi chuchasaopa Eesusio soontaroa, ahpo naachutekapua wisasorirao, naaochi ahpo. Nape ampawakira tepekumao, yomatiame ihchiamekopa soontaroa, ki siꞌpananariapao,
puꞌka ampawakirao, kaꞌchi iika naachutame tiiamekopa puꞌkao, ahpo newitowa teꞌeriapua puꞌkawichioo. Puuu waꞌa noonoitiamea, ehkoriami oꞌinia waꞌa teeremio tuutiamekapua, Ehkoriami Riosi Iyoterichio.
Puuu Ehkoriami Iyoteria eee chiiamepua: “Noꞌo wisasoriwao ahpo naachutekapua, puꞌka wisasori newitowawichioo, apochi newitowa teꞌeka.”
Eesusi kurusichi waapio, waꞌa ajakamea naatikapua: Eesusi yeeyera, Eesusi yeꞌchira, Eesusi yeeyera koꞌchira tiame, Maaria Kereojá tewaniame uupira, waꞌa ikisa Maaria Maarena tewaniame tiame.
Eesusia noꞌoo, ahpo yeeye ahjama weeriame tetewapao, chaanekapua ahpo yeeyeo:
—Yeꞌyee, aamo chokichi weeriamea, aamo taanapua ehpeo.
Waikao noꞌoo, teꞌta ahpo nakiya weerariao, noꞌo chaanekapua:
—Nee, ehpe waanamio noꞌo yeeyea, aamo yeeye enemapua.
Waika oꞌinia Eesusi yeeyerao, noꞌo petechi ohjoetekania.
Waꞌa cheesapa Eesusia, naneꞌriapa ahpo naꞌara yorapuao, waꞌa tiiame ikimio tuuyo Ehkoriami Iyoterichi chiiao, ahsieme ikimichiopua waꞌa chiiameo, cheekapua:
—Paramunane.
Waꞌaoi kurusitereo waꞌa weratiamekapua, itapiti choꞌkoame toꞌwame. Waikao waꞌa isapatesa itapiti aꞌpotiameo, iisopo kuhsira kuachi chuchasa kiꞌyakapua waꞌapote, Eesusi piꞌpika rupitumichiopua.
Eesusia puꞌka piꞌpisaopua nerojika, chaachakapua:
—Kuuwepakamenia waꞌasi.
Waikao Eesusia, koomorasipakao ahpo iikao, ahpo Noonochi noꞌrapukapua.
Waikao isaeri paꞌpamiratuamea, puꞌka meere oꞌichachikopua, ahpo teꞌta iyoriwa taawechiopua pahkoo, Piirato itariaipua Eesusi chapakara kahsinepuaichioo, ikanati mukimichiopua erawisuka. Waꞌa tiame itariai Piiratoa, ki tehpe chuchumichiopua waꞌao, amori asiyamekopa resipuniame taawechio, puꞌka kurusichi chuchukuameo ikanati tekipusa katewepuawichiopua waikao, wahjipakame toaniachiopua.
Waikao soontaroa, waꞌa eꞌnaka kahsinakapua chapakarao, naꞌpa Eesusi chokichi kurusichi chuchatiameo, piiripio pahcha, piireo neipa.
Nape Eesusi chapakara kahponemiaio, mukuriopa puꞌkaopa, waꞌatia toitiapua waikao, ki kahponesa chapakarao.
Nape piiripi soontaroa, nasijicherae checheka yeewatakapua Eesusi wachikachio, waꞌa yooratiapao, eera wiꞌsukapua neerompakame.
Neee Waani teꞌta iꞌka waꞌa tiiame tetewikamea, teꞌta pichiwa chiiame neeea. Teꞌta pichikepuapua iꞌkao.
Pirenachi Ehkoriami Iyoterichioi, eee chiiamepua tiame: “Puuua tetewipuamepua, chokichi ajakamea, checheka otowinakapua.”
Neipa Eesusi mukusoopua, Oose Arimatéa mochiwachi oꞌinia eenakamea, Piiratochi eenaka itarepua reesiseri, Eesusi weerewara tekipumio tuuka, waꞌa ikisaopua katewenario tuuka wahjipakame toaniachi. Piiratoa waikao, reesiserepua puꞌkao.Puuu Oosea, Eesusichi paparame eneriaipua tiame, nape noriwi teereka, seewiapa puuua isaeri yaꞌyawichio. Waikao Oosea, tekipusapua Eesusi weerewarao, iꞌtokapua wahjipame toaniachi.
Nikoremo tiame, Eesusi ahjama naewakame piie tukao, waꞌachi eenakapua tiame, piire weerewa aampa oosa mariki pehtiame uꞌmatoame petejitiame iꞌtoka, sewajuya mirira tewaniame, ároe teewaeme sewajuya ahjama naꞌpetiame.
Waikao Oosea Nikoremo tiamea, riino wisasori peeniajurichi isapatesaopua, ahjae ikapisapa ahpo yoyorachitia isaeri tiꞌtijoerio, katewemia iꞌtokapua wahjipame toaniachi.
Eesusi kurusichi mukukachio, waapikapua waꞌao itapiti taakewa echitiachi. Waꞌao, weemera yeewatatiachikapua, mukukame tekipuachi, ki aaata tekiwachiopua pehjio.
Waꞌa katewetiapua Eesusia, waapikopa waꞌao ahpo mukiriachio, resipuniame taawechioi asiyachikopua waꞌasi, Semejenato pahkowichioo, yooma kateweniachikapua waꞌasi.
Maaria Maarenaa, píiiari tukapoi eenariaipua waꞌa Eesusi katewetiachio, nape wahjonatiame tewakapa waꞌao, yeetera tehteo ikicha iintapatiame,
uꞌmasiriapua waikao taamoo tuuyemiao, Peeroopua noꞌoopua tiame. Puuua tamochi eenakao chaanekapua:
—Maꞌchipaka iꞌtoretia taamo Paamiraa wahjipame toaniachio, wahka iꞌtoretiare puuua, ki naneꞌrena teemea iꞌtotiachio.
Waꞌa chiiopa Maaria Maarenao, ujumasika teemea, neee Peero tiameo, waꞌa wahjipakame toaniachiopua neꞌnemia.
Pirena ujumasikai teemea, pahcha asikania wahjipame toaniachio, epeche uwatiame uꞌmasikapa.
Nape pahcha asikainia, ki pakikania. Pakirachi chukipaka yooremina noꞌo neꞌnioipua, wisasorirache waꞌa maaniapua saꞌrunatiame.
Peeroa noꞌo pukamina asika yooremina pakisao, puꞌkachi tetewikapua tiame, riino wisasoriche ahjae ikapitiame waꞌa maaniame.
Moochi ikapitiamea wisasori, poanachi yachatiame, kaawe ikapitiame.
Waikao neeea tiame waꞌa pakisaopua wahjipame toaniachio, kaawe neꞌnesaopua yooreminao, pichiwa oijenario erapakania waikao.
Ki inatepai teemea waꞌa tiame ikimioiopua, ki pahteriapa teemea puꞌka Iyoteri Ehkoriami chiiaopua, oijenamio tuuyoiopua puꞌkao.
Waꞌa tiame tetewisaapua waꞌa yooreminao, Peeroa neee tiameo, nonoraka teemea taamo petechio.
Maaria Maarenaa waꞌa itipikapua pehji, wahjipame toaniachi maꞌchio, naaraka. Maaria Maarenaa waꞌa itipikaio eenechi taamo petechi enasaopua, eee tiiame taamo tuuyekapua:
—Neeea maꞌchi itipisaa naarakao, yooreminapo noꞌo neꞌnioiopua chukipakao,
waꞌa mochikame tetewakane ooka Riosi kuꞌiwari, tísia totosaname wakiraeme; piiripia Eesusi poiriachi moota kahtiapua, piirea tarachitu.
Puuua noꞌo iinatukekapua: “¿Achinikai naaranimua?” Waikao nehjiakania puꞌkao: “Neeea noꞌo Paamira ki tewakapa naaramenia, ki naneꞌriapa ahka iꞌtotiachio.”
Waꞌa cheesaania kuꞌrika noꞌo neꞌnepasoo, waapi weeriame tetewakania aaata, puꞌkao Eesusikoi kiisi machiriania.
Puuua noꞌo, iinatukekapua: “¿Achinikai naarani muuua? ¿Aatana iꞌyani muuua?” Waikaonia, tísia oꞌkewaekapaopua ki maꞌchiame tetewapaopua Eesusikoio, waꞌa echitiame inatiame maaekao, iinatukekania: “Noꞌo Paamira wekatekapa naaramenia, ki naneꞌriapa aaata iꞌtoriameo. Muuu iꞌtokame enesaa, noꞌo tuuyepuapua ahka aamo teekariachio, noꞌo waꞌa siimichiopua iꞌnoramiao.”
Waikao noꞌo chaanekapua: “Maaria.” Waꞌa cheesoche machika inamukania puꞌkao. Waikaonia, tísia kaawe erapakao, kuꞌrika neꞌnepakao chaanekania: “¡Naakona muuukaitepua, Masitari!”, eureo naewakao, Raawoni chaniwamepua.
Waikaonia chapakachi koorepakainia, iyoriwa iyoreka Eesusio, nape apoeo noꞌo chaanekapua: “Noꞌo tooamua pehjio, noꞌoo ki mooenamekopua pehjio, noꞌo Noonochiopua. Nape muuua noꞌo maꞌmasiterao chaanemitiamua, noꞌoo, noꞌo Noono kahtiachi mooenamio tuuyo, puꞌkao yooma aamo Noonorachi tiame; puuua apoe noꞌo Noonoa, noꞌo Riosiwapua, yooma aamo Riosiwa tiame.”
Waꞌasa tiiame taamo tuuyekapu Maaria Maarenaa, taamo petechi noꞌrasaapua taamo tuuyemiao.
Puꞌka waꞌapi taawechio amori tukapasipoio, taamo isaeri yaꞌyawichi majayapao, taamo kariwa yeetesa yooremina mochikai teemea. Nape waꞌa teꞌterenioio yeetaekao, senawato waꞌa weeriame tetewika teemea Eesusio. Waꞌa werikao taamo teepotekapua cheeka:
—¡Kúíra, kaawe erakoka mochiwíii! ¡Kaꞌte majakóo!
Waꞌa cheesapa puuua, taamo neꞌnetekapua ahpo sekachi, ahpoopua wachikachi chechetiachi tiame. Waikao tísia kaawe erakoa teemea, taamo Paamirao eenechi tetewapa.
—¡Kúíra, iika yachapasa eemeapa amochío!
Waꞌa cheesaopua taamo chaanekapua:
—Neeea noꞌo Noono noꞌo uhjurariachitia, waꞌachitia aamo uhjurame neeeai, eemepechi simitemichiopua noꞌo iꞌwa weeechi oꞌineria noꞌo Noono tehkiwao.
Puꞌkawichioo, neeea aamo kiamapua kuꞌiwario, noꞌo Noono utewarira utewarieme Riosiwari.
Waꞌa cheesapao, tamochi pupuchekapua cheeka:
—Ía, amochi uꞌwi eemea, Riosi utewario.
Iꞌka Riosi kaaweruma tuuyewari aamo teetoachio, noꞌo Noono utewarie aamo nayewatuachio, yooma aaata uuka tetewikame aamo nayewatuao, cheriwetiame itipimeripua ahpo tatakoririao, Apoe teꞌta noꞌo Noonoeo. Nape ki apochi uuka tetewikamea puꞌka aamo nayewatuao, waꞌatia itipimeripua ahpo tatakoririao, kiisi cheriwetiame noꞌo Noonoeo.
Toomasia, piiripi puuu oosa mariki aampa ooka Eesusi ajawariaa, puuua tiameo Okasauti teewataniamea, kiꞌtiaipua taamo ahjamao, Eesusi pukeri pahcha taamo mochikachi machejenoiopua.
Nape teemea neipamio, tuuyekapua chaachapaka:
—¡Tetewakasai teemea taamo Paamirao!
Nape Toomasia, ohsotia chiiapua:
—Oowera waꞌa chaachapani eemea, kiisi pichiwakoi. Nooe tetewisaape, pichikemania puꞌkao. Ahkasi nooe sutue tahchinesaape raositeretetiachio, ahkasi nooe sekae neꞌnesaape wachikachi yeewatatiachiopua tiameo, pichikemania.
Nape osanao taawechi neipao, eenechi taamo napawikoio waꞌapi taꞌpechio, waꞌachi kahtiapua waikao Toomasiai, taamo yooremina yeetaeka mochikoio. Waꞌa teꞌterioi taamoo, senawato waꞌa weeriame tetewika teemea Eesusio, waꞌa yooreminaopua taamo chokichi. Waikao Eesusia, taamo teepotekapua cheeka:
—Kúíraa, kaawe erakósa.
Waikao Eesusia Toomasi waꞌa tetewapao, chaanekapua:
—Ehsoko naaju. Yaapi noꞌo neꞌnesa naaju. Noꞌo sekachi raositeka yeewatatiachio. Yaapi noꞌo neꞌnesao naaju, noꞌo wachikachi yeewatatiachiopua naaju. ¿Ki neeekosapu naaju Eesusia? Kaꞌte oosa aampa ki maaemitiamua naaju, pichikemitiachemua.
Waikao Toomasia chaachakapua:
—¡Nee, pichiwa noꞌo teꞌta Paamírakamera muuua, Apoe noꞌo Riosiwa!
Eesusia chaanekapua:
—¿Noꞌo tetewapa pichikenapua ehpeo? Ki noꞌo tetewai pichikiamea, teꞌta kaawe erakowa kiapuamepua noꞌo Noonoeo.
Eesusia muuwaeme itapiti ki maaeniame yoorakapua pehji, nape puuua ki yooma iyotetiamepua iꞌka noꞌo iyotiachio.
Nape ihji noꞌo iyoteriaa, pukachi aamo pichikemichio puuua, Riosi tiiarie naawakamechi pichikemichiopua, Eesusi Riosie Weratiamechi; yooma aaata pukachi paparakameo, weemera ahjari kiapuamepua pukaeo, ahkasi ki wahjiamesi ahjari.
Neipa iꞌkao, eenechi tetewitiapua Eesusia, Tiiweria Paꞌwechi suuwerachi. Eee teerekapua waꞌao:
Waꞌa mochimioi Siimoni Peeroa, Toomasi (Okasauti teewataniame tiame), Natanaéri (Kaana ohjoeme Arirea weeechi), Sewereo tatanara tiameo, wahjachi ooka noꞌo ahjama Eesusi masitewara tiame.
Waikao Siimoni Peeroa, taamo chaanekapua:
—Soꞌchi chapimia siimania, noꞌo sochichaira iꞌtoka.
Waikao teemea, chaanekapua tiame:
—Siimpama teemeai aamo ahjama.
Waꞌa chaachapasao siimpakapua teemeai, soꞌchi chapimiaopua pawekakerachi. Nape puꞌka tukawarichio, yooma tukao nokakai, kihta chapika teemea.
Puuua waꞌa werikao, taamo sisinamukapua cheeka:
—Tehtémariii, ¿weeka chapitú soꞌchíii?
—¡Kaꞌíii, kihtáaa! —chaachapaka teemea.
Waikao Eesusia taamo chaanekapua:
—¡Aamo ahjamina pawekakerachi ipasesa puꞌka aamo sochichairáo, waꞌaope chapima eeméaaa! Waikao waꞌa ipasao teemea, kiisi chechewa teemea sochichairao, ki ookapi chuchatopa soꞌchio.
Waikao neee Waania, Eesusi neꞌnepaka machikapao, chaanekania Peeroo:
—¡Nee naakona! ¿Ki Eesusikaitepu puuu, puuu aaataa taamoo sisinamukamea? Apoe taamo Paamirakaite puuua.
Waikao Peeroa, naneꞌresache Eesusikoopua, yaapiti uꞌmasikapua ahpo wisasoriwa chuchamia, pujakamekapa puuua neerochi tekipanamiapa. Waikao chuchasache wisasorio, ikanati asinariapa Eesusi weeriachi, ikanati neerochi niipaka kaꞌkeka akipakapua.
Teeme pawekakerachi itipikamea, tesiwatia panisutoka pawekakerachi sochichairao, suuwerachisi eꞌenaka teemea; soꞌchi chapitiachi oꞌiniao, kiiya piie siento matokahka eneriapua suuwerachisio.
Wakiyachi puuyasaapa, naꞌitiame tewitiapua waꞌao, waꞌa ihsawichio piiripi soꞌchi wahseniame poꞌyapua, paani tiame.
Waikao Eesusia, taamo chaanekapua:
—Iꞌnorame ookapi soꞌchi, puꞌka weemera aamo chapiria.
Waikao Siimoni Peeroa, pawekakerachi mooenaka naꞌsonasaopua sochichairao, suuwerachisi uꞌpakapua setechi. Póóchikame chuchatome eneriapua, soꞌchi apoche weeweruma, piire siento ooka weerewa aampa oosa mariki ahka, soꞌchi eneriapua. Ki ookapikoi soꞌchi, kiisi tehpuria sochichairaa.
Eesusia taamo chaanekapua waikao:
—Eꞌenasa waꞌana koꞌkomia.
Aaataai teemea ki iinatukeme erakoapua aatanakoo, machikapa teemea waꞌasi Eesusikoo.
Eesusia puꞌka paanio, chiꞌwanasa taamo naachutekapua. Waꞌachi iintokapua soꞌchioi chiꞌwanasa.
Ihji Eesusia paisa simiyachikapua, senawato taamo machejeniachiopua.
Neipa koꞌkosepatioopa, Eesusia chaanekapua Siimoni Peeroo:
—Siimoni Waani taanara, ¿epeche nahkimua noꞌoo ki iꞌka noꞌo aamo ajawaria wahjachitia?
Peeroa nehjiakapua Eesusio:
—Ejeꞌe Paamira, naneꞌriamemua noꞌoo aamoo, nakiyamekoo.
Oosa simiyachio, chaanekapua Peeroo:
—Siimoni Waani taanara, ¿pichiwa noꞌo nakiyamemua?
Peeroa nehiakapua eenechio:
—Ejeꞌe, pichiwa aamo nakiyamenia.
Waikao Eesusia chaanekapua:
—Kaawe neesetomitia muuua naaju, noꞌo ijinuwaopua poꞌwa.
Eesusia Peeroo, paisa simiyachi iinatukekao chaanekapua:
Peeroa, paisa simiyachi ahpo iinatukioio Eesusio, tísia yuuwesipakao, chaanekapua:
—Yomatiame naneꞌriamemua noꞌoo; naneꞌriame muuua noꞌoo, káaatisia aamo nakiyamekoo.
Eesusia waikao chaanekapua puꞌkao:
—Kaawe neesetomitia naaju, noꞌo ijinuwaopua poꞌwa, noochi paparakameo.
Pichiwa aamo chaanenania, temarikaio muuua, amoe apechuka seekara wakiratariaipua, waikamio ahkaoi aamo siminariachi siisimiriaimua; nape aamo oochetupasoopua, aaata aamo seekara apechuneka wakiratemapua, ki aamo siminariachi iꞌtoka.
Iꞌka Eesusi waꞌa cheeriaa, Peero mukimia naewaka cheeriapua, aꞌchi teeka mukimia puꞌkao, Eesusichi simiyame nayewaturiamekapapua. Neipa iꞌka cheesao Eesusia, chaanekapua Peeroo:
—Nahpesa naaju. Noꞌo naꞌnaritomitiamua.
Waikao neee Waania, wahjachi Eesusi ajawaria ahjama ihtoania, Eesusi pukamina nokisiwachi. Neeekapu Eesusi chokichi kahtiamea, puꞌka Eesusio aari koiꞌwame koayoio, aaatakamera iinatukekamea Eesusio, aatanakoopua ahpo noriwi nehjimerio.
Waikao Peeroa, noꞌo Eesusi pukamina ihtoame neꞌnepakao, iinatukekapua Eesusio cheeka:
—Paamira, ¿ihjipe? ¿Ihtana ikimera puuua?
Eesusia chaanekapua puꞌkao:
—Iꞌkao noꞌo tewekachi oꞌinia eenachisi noꞌo ahjatenariao, ¿ihtanawichio naneꞌrenariamemua puꞌkao? Muuua oowera noꞌo naꞌnaritopuapua.
Waꞌa chaaneriopa Eesusio Peeroo noꞌo naewaka, yooma Riosichi paparakamechio, noꞌoo ki noꞌo mukimeriko erakowa, mehtariapua. Nape ki noꞌo ki mukimio waꞌa cheeka naewariaopua Eesusia. Puꞌkao Eesusia oowera chiiapua: “Noꞌo puꞌkao, ahkasi tewekachi oꞌinia noꞌo eenachisi ahjatenaresoopua seenekachio, ¿ihtana tiiamepua aamowichioo?”
Neee Waania, yooma iꞌka noꞌo iyoterichi chiia, pichiwa chiiame puuua, nooe waꞌapi Eesusi ahjama oika tetewamekapa. Yooma ehpiami mochitoamea, teꞌta pichiwa noꞌo chiiameko iꞌka noꞌo iyotiao.
Eesusia ki ookapi itapiti yoorariopua pehjio, ki yooma iyotetiamepua iꞌka iyotaperichio. Yomatiame Eesusi cheeriaa iintotiame tiameo, yomatiame iyotetiame enesaa, pochikame yasipamiipua yomatiame iꞌka wehjoarichio, yomatiame iꞌka iyotaperi iyotetiamea, kiisi ojowika.
Ehpeonia iꞌwasioi iyotesa kaawe eꞌraka itipiamenia, yooma Eesusi inisiria noꞌo tetewaria iyoteriapua. Waꞌasi kajunania noꞌo iyotiao. Ehpeo cheriwemapua yomatiame iꞌka wehjoarichi noꞌo iyoteria inamukameo. Waꞌasipua waꞌasi.
Kúíra Tiiojiroo, weruma iyoriwa tiiame. Kaaweruma kahtiare muuua. Kaaweruma yasisaamua tísia kaawe enemiipua. Neee aamo iyotepuamea, aamo noꞌo pahcha simiyame iyoterichi iyotepuriaa, Eesusi Riosie Weratiame iintoria iyotepukamenia, masiteria tiame.
Puꞌkaonia, pukeri oꞌiniachisi ahkasi tewekachi apechunatiachisi Eesusio, yooma iyotekania iintoriao. Ihji Eesusia keꞌchu mooenai tewekachio, ahpo ajawariao Riosi Riosiwarie nuurerepua puꞌkao, ahpo nayewatumichiopua puꞌkao, neipa ahpo tewekachi mooenasoopua.
Neipa mukukai oijenasaapua, Eesusia ahpo ajawariao, apoe waꞌapi ahpo tetewiterepua eenechio, ahpo masitera mochikachi machejeneka, ahpo ajawariao, pichiwa ahpo oijenario erakomichiopua. Eesusia ahpo ajawariaopua tiameo, ahpo teꞌta Noono yeꞌkarichi simiyame nayewerepua, Apoe tisiwa teꞌpa kahtiame.
Nape neipa eenechi oijenasaopua tiameo, ahpo ajawaria ahjama koayaio, Eesusia ahpo ajawariao, ki ahka puuyanurerepua Eerusareniopua pehjio. Waꞌa cheesaapua eee chaanerepua:
—Riosi iintomia puuyemitiapua pehjio, noꞌoo aamoo ki ehpesi aamo nayeweka yasitoria.
Eemea ehpe taawechiamio, neeroie paatotiamepua Waani Paatorieo, nape kuꞌwe eemea Riosia ahpo Riosiwarie aamo paatomeripua, ahpo utewarie aamo teetomichio apochi simiyame nayewatukaopua.
Piiechi taawechiami neipao, Eesusi ahjama mochikaio, Eesusi ajawariaa, iinatukerepua Eesusio:
—¿Paamira, ehpe taawechiami enetarepu aamo yawichitumiaa, yooma iꞌka iꞌisaerichi ikimiaopua?
Waikao pukachi simiyameo, chaanere Eesusia:
—Puꞌkao ki aamo naneꞌreporipua pehjio, iꞌka itapiti Riosi iintomiaopua, apoekamera Riosi naneꞌriamekapaopua puꞌkao.
Nape keꞌchu aamo naneꞌrioiopua puꞌkao, iꞌka aamo chaaninia aamoo: Eemea Riosi Riosiwari amochi enasoopua, Riosi utewarie teetomeri eemea noꞌo nayewatukao, Eerusareni oꞌinesaopua ahkasi yomachi Uurea weeechiami ohjomeripua, Saamaria weeechiami tiamé, yomachi mochiwachiami, puꞌka noochi simiyame nayewatuwao; neipami eemechitia noochi paparakamea, noochi simiyame nayewatuka nokisimeripua, ahkasi yomatiame iꞌka wehjoarichi mochiwachiami, noochi paparamichio nayewatukao.
Neipa iꞌka cheesaapa Eesusia, neꞌneka ajanioipua pehjio Eesusia, tewekachi apechunaretupua, ahkasi toomarichi wekaka.
Puꞌka neꞌneka ajakoiopua pehjio, senawato Eesusi ajawaria chokichi ajakame tetewiretupua ooka tiꞌtijoe, totosáme wakiraeme.
—Arirea tiꞌtijoérii, ¿achini iika waꞌa teeka neꞌneka itipina eemea puꞌka tewekachi mooenaka akipariachio? Puuu waꞌapi Eesusia, ahpo waꞌachi teeka tewekachi mooenariachitia, waꞌachi teeka eename tetewipuamepua, kii ookapi tiꞌtijoeri yeeka tekiyame tewekachi oꞌiniao.
Waikao waꞌa ijikisaapua waꞌa kaawichi Ooriwo taakeri echitiachi tewaniachi oꞌiniao, yoomahka Eerusareni eꞌenarepua eenechi, sawarachi  oiwa keenako reesisewachi.
Puuu Eesusie ajawatiamea, Eerusareni nonowasaapua, raampakarichi moꞌmoenarepua waꞌa naanapawika mochikachi, naatia: Peero, Aakowo, Waani, Anteresi tiame, Eeripe, Toomasi, Waatorome tiame, waꞌa ikisa Maateo, Aakowo Arajeo taanara, Siimoni Weꞌmuame teewataniame, naati tiame, Uurasi Aakowo poonira.
Waꞌao yooma puuua, waꞌa nanapawiame eneriaipua Riosichi iyoriwa nayewamia, Maariaa Eesusi yeeyera, Eesusi poponiraapua tiame, wahjachi ooweru tiame.
Seenepi simikame Eerusareni waꞌapiopua napawitioio, Peeroa werisika nayewerepua napawikameo. Waꞌa napawikamea, piire siento aampa piire weerewahka napawiriaipua. Puꞌka napawikameo Peeroa, chaanerepua:
—Riosichi poponiwaa pipiniwa tiame, noꞌo keepumitiaopua kuꞌwitapio. Ehkoriami Raawitaru iyoteriaa Riosi Riosiwarieo, aaata wahka ihtoriachi naꞌara iintomeriko tuuriaa, ikikache itipirupa puuua. Uurasi waꞌa iintomia nayewaka cheeriamepua, Uurasia pichiwa waꞌa iintokamekopapua, pichiwa muuwaeme yeeka eenakamepua Eesusi chapisa iꞌtopuawichioopua.
Puuu Uurasia, Eesusi ahjama taamo ohjoio, waꞌa iintokamepua Eesusi naꞌarekao.
Puꞌka naꞌara iintoriao teemekamera tetewikamepua, ahpo Eesusi naꞌara iintoria nateteretiaeopua, weee tarariamekopua Uurasio. Waꞌa iintosaopua neipao, tekoratatipo wichika, yooma taꞌpariamepua topachio, maꞌchi wichika siiwarao.
Uurasi ikiriao, yooma Eerusareni ohjoeme tiꞌtijoeria, tísia naneꞌreka ohjoemepua puꞌkao. Pukaepa puꞌka weꞌe tarariao, Akerama teewaretupua, rieko nayewarichio, puuu weee waꞌa teewaraa, Eeraeme Weee cheeka chaniwamepua.
Uurasi ikiriaa, teꞌta Wiika Iyotaperichi chiiachitia ikirepua, Raawi iyoteriachitiaopua, ehkoriamio. Wiika Iyoterichio eee cheeriame puuua:
Uuruchi toipuapua ohjirao,
ki aaata ohjoepuapua waꞌao.
Puuua cheeriamepua tiameo:
Puꞌka tehkiwa teetoriachio, piirechi werapuapua.
’Pukaepa Uurasi tehki towariachio, piirechi werapuamepua, nape Eesusiche ahjama oikame, iiweta Apoe Paamirao, taamo ahjama oiyoi.
Nape puuua Eesusio, Waanie paatoniachisi oꞌinia, ahkasi tewekachi mooenariachisi tetewikame enemeripua. Teꞌta puꞌka tetewakame nakiwamepua, taamo ahjama pichiwatamichiopua Eesusio, puꞌkao, teꞌta pichiwa oijenakamekopua.
Waikao waꞌa cheesoopa Peeroo waꞌa raampa karichi napawitiachio, Eesusi ajawariaa ooka neꞌneparepua waikao werapuameo, Uurasi Eesusie weratiamechitia teetomichiopua, aaata puꞌka ooka uutiameo, Riosie uutiamekoopua werapuawichioo. Piiripi puuua, Oose enerepua werapuamea, Warawasi teewataniame, Uhto teewataniameopua tiame. Piirea, Maatia tewaniame enerepua.
Waikao Riosichi nayewarepua, chaachapaka:
—Muuu Noꞌno tewekachi kahtiameraa, muuu teꞌta machiyamerakapa puꞌka tiꞌtijoeri iikara teꞌteriao, taamo neꞌnetepuapua aatanakamerakopua taamo weramiao, iꞌka ookao. Amoe uupuapua iꞌka werapuameo,
iꞌka Uurasi teetoriachi tehki werapuawichioopua, Uurasio simikamekopua puꞌkaopua waꞌasio, ahpo teꞌta kokosa aiwamiachiopua waꞌasio, ahpo ki kaawe iintoriawichioo.
Waikao puuu oosa mariki aampa piiripi Eesusi ajawariaa, aaata puꞌka ooka piiripi werapuame inatariao, itapiti ihpapaka naneꞌrepuamechi iyoterepua teewarao, puꞌka ihpapaniamechio naneꞌrepuawichiopua Riosio, aatanakamera eꞌrariopua werapuameo. Waikao Riosie naneꞌrepuame ihpapatiamechio, Maatiachikamera wichirepua werapuamea. Waꞌa yooraka naneꞌretioopua Riosie eratiameo, Maatiakamera weraretupua, Uurasi tehkiwara teetoriamechioopua. Waika oꞌinia Maatiaa, Eesusi ajawaria ahjama oisirepua, Uurasi tehkiwaeria yorasika, puꞌka Eesusi oosa mariki aampa piiripi ajawari ahjámao.
Iꞌipari pahko asisoopua, yooma puuu oosa mariki aampa ooka Eesusi ajawaria napawiriachiopua,
senawato teꞌpa tewekachi oꞌinia inamuretupua, weruma eeka cheetoamechitia. Puuu cheetochaniamea Eesusi ajawaria mochikachi, pochikame yasiparepua.
Waikao weeka yeenika tiiame puuyarepua, naꞌika tiame tajenarieme. Puuu naꞌi yeenia yooma Eesusi ajawariachi moochi chachasoopua yomatiame waꞌa yooremina mochikamechio, pochikame yasipare Riosi Riosiwaria.
Waꞌa iikaopua Eesusi ajawariaa, pochikame ahjachi muipaterepua Riosi Riosiwario, yooma ihtaoi seesenu naeraoi kajuteka, Riosi Riosiwarie kiaretia iiyenawa.
Puꞌka waꞌa ikinioio Eesusi ajawariao, puuua yomachi weeechi Eerusareni eꞌenakamea, yooma Eerusareni mochikameapua tiameo, puꞌka weruma eeka ahpo inamuriachi, ujumasirepua neꞌnemia.
Waikao Eesusi ajawariaa waꞌa eꞌenakameopua, yooma aaata pipiripi naewarichi, iiyenaka nayewerepua. Waikao waꞌa eꞌenakame seesenu tiꞌtijoeria, ahpo waꞌapi naewachi nayewetiaopua Eesusi ajawariaeo, tísia wekamuwa erakorepua.
Waikao ahpo nayewa nayewachaniopao, tahpitika erakokao, chaachaparepua ahpoo:
—¿Ihtana ijikikame ohjoare naaju ihji tiꞌtijoea? Naakona, ¿ki Arirea ohjoemekosapu ihji tiꞌtijoe?
Ihji tiꞌtijoeri ahpo seesenu naewachi inamukamea, wekanami weeechi oꞌinia eꞌenakamepua: Paratia weeechi eꞌenakame, Meeria weeechi eꞌenakame, Eerami eꞌenakame, Meesopotami eꞌenakame, Uurea eꞌenakame tiame, Kaparosia eꞌenakame waꞌachi, Poonto eꞌenakame, Aasia eꞌenakame tiame,
waꞌa ikisa Rijia eꞌenakame, Paanjiria eꞌenakame tiame, Eejito eꞌenakame tiame, Riiwia weeechi eꞌenakame tiame, Siirene weeechi waapi. Iꞌwa nookapua tiameo, Rooma muuwarichi eꞌenakame, Iitaria weeechi oꞌinia; ookapi ihjia iꞌisaeri naawakame enerepua, epeche ookapi puuua isaeri enepakamepua.
Iꞌwachi nookapu tiameo, Kereta eꞌenakame, Aarawia weeechi eꞌenakame tiame. Yooma ahka maꞌchiame pahteka inamuame teemea puꞌka Eesusi ajawariao, maꞌchiame taamo nayewa nayewachaniamekoo, Riosio yooma ihta peenia iintoriamekoopua taamowichioo.
Yooma ihji tiꞌtijoeria, ki nuꞌunti peenia erakorepua, ki teesá peenia tiame ikitiopua waꞌao. Waꞌa erakoapaopua, chaachaparepua ahpoo:
—¿Ihtana ikiwame iꞌwao? ¿Ihtanapua?
Nape aaata wahjachia, naꞌarakao chaachaparepua:
—Aa puuua, nawajikamepua.
Waꞌa chaachapopa Peeroa, yooma puꞌka Eesusi ajawaria ahjama weripakao, puꞌka tiꞌtijoeri ahpoo nawajiame teewariao, weeru sisinaka chaanerepua:
—Yooma tiꞌtijoeri yomachi eꞌénakamea, yooma iꞌwa Eerusareni ohjoeme tiaméa, kaawe noꞌo keepumitiapua pahchuo.
Teemea, kiisi nawajika chaachapamepua. ¿Aatana nawajita piarikooiopua pehjio?
Ihji taamo ikiyaa, ehkoriami chanitiamepua, Ooeri iyoteriachi, Riosi nayewatura. Ihjia cheeka iyoteriaipua:
Neipami taawechiamio, Riosi nayewatura kajumiachiopua waꞌasio, Riosia cheeriaipua:
Yooma weeechi mochikamewichioo, noꞌo Riosiwari kiamania puꞌkao;
yooma noochi paparameo, aamo tatana tehtemario, noꞌo kaaweruma nayewamichiopua,
aamo mamaraopua tiame, waꞌachi chaachapamichio;
aamo tehtemario, kaꞌkaruma yoorari inatatemichiopua puꞌkao;
oꞌochetiamea yayawatiamea tiame, peenia tiame teemumichiopua kochirewachio,
ahpo peenia erakoa tewekachi mochipua.
Puꞌka taawechiamio, noꞌo seekarachitia mochikameo, tiꞌtijoeo ooweruo tiameo,
noꞌo Riosiwari yahchemania puꞌkao,
noochi simiyameo peeneka nayewamichiopua, ki seꞌwi simiyame;
Neeea tewekachio, itapiti tetewitemania neipamio,
itapiti peeniatiwari uurapari tetewitemania neipami teetomeri waꞌasi,
wehchioi itapiti eera uurapari teetotemania waikamio,
itapiti naꞌi uurapari tiame, itapiti morowa tiame.
Taaaai tukapamapua, meechaai eeraka tiiame ikimapua sehtanasipaka,
keꞌchu noꞌo aamo Paamirao Riosi Tijoetukame eenoio pehjio,
yooma waꞌa tiiame teetomeripua, nape noꞌo Taana eenaiopua Tijoe Tijoetukameopua,
tahpitika teetoka enameripua, puꞌka taawechio.
newipatepuamepua pukaeo, tatakoriwao.
’Eeme iꞌisaeri tiꞌtijoeria, keepusa iꞌka naawesari: Naneꞌrena eemea Eesusi Nasare ohjoemeo, Riosie weratiamekopua puꞌkao, puꞌka weruma itapiti, peenia tiame ihsiriapa, Eesusia pukae peenia ihsiawae ahpo pichiwatarepua, pichiwa Riosie weratiamekopua ahpoo, puꞌka taamo naneꞌreka mochitomichiopua.
Nape ihji Eesusichi ikitiamea, Riosi eꞌrariachitia teerekamepua, Apoe Riosi Taanarao, amochi kiatiamekopua meripuaichio. Eeme waꞌapi nokakamepua puꞌkao, nanaaramechi kiꞌyakao. Pukaepa waꞌa noonoire eemea, kurusichi meripuaichioo.
Nape Riosia iꞌka ahpo Taana Eesusio, eenechi ahjatere puuua, oijenatekao. Waꞌa iintoka Riosia Eesusio, newitoterepua wahjipaniameo; wahjipaniameo kaꞌchi iika newitome tiiamekopua Eesusio.
Taamo yawichi ehkoriami Raawitaru ikipo tuuriai, iꞌka Eesusi ikiria cheeka cheekame puuuai, eee cheeka iyotiaiopua:
Neeea noꞌo Noonoo, ki piineri noꞌo toaka tetewamepua,
pukaepa noꞌoche ahjama inisiame tetewamenia,
pukaepa ki majayamenia noochio, apoeo noꞌo ahjamakopua puꞌkao.
Pukaepa peenia eꞌraninia noochio, noꞌo iikachio, pukachi ahjachi eꞌrapa;
pukaepa noꞌo yeenieoi, taꞌiria nayewamenia waꞌa eꞌrapa;
noꞌo weerewaai ahjachi eꞌramepua, ahpo oijenatepuao mukukai, amoeopua Noꞌnoo.
Muuua noꞌo iikaoi, ki toimapua wahjiparichio,
aamo Taana Teꞌta Piipari weerewaraoi, kiisi toimamua pikamichioo.
Muuua noꞌo tetewitekamemua aachin iintoka noꞌo mukukoio,
eenechi noꞌo ahjatemio; waꞌa ikitiapao neeea,
tísia taꞌiria yasitomerikopua, aamo kahtiachi ahjamao.
’Ihji ehkoriami Raawi waꞌa cheeriao, maꞌchiame ki ahpo weerewa nayewaka cheerepua, apoeai Raawitaruo, wetemajitiamekopua mukisoo, iꞌka Raawitaruo tetewikame teemea wetemajitiachio.
Ihji Raawitarua Riosie naewaniamekapa, maꞌchiame tiiame enerepua, iꞌka Riosi ahpo chaaneretiao, pichiwa ahpo tetejimarisiwachi machenamerikopua piiripi aaata yawichi, ahpo tetejimariwachi yawichitumeri.
Waꞌa tiame pahtekapa Raawitarua, keꞌchu ehpiami simiyame ikiyoiopua pehjio; pukaepa, waꞌa cheeka iyoterepua Eesusi oijenatepuao, kaꞌchi iika pikamerikopua weerewarao, waꞌa iikaopua, kiisi itipimerikopua wahjiparichio mukukaio.
Ihji Ehkoriami Iyoteri noꞌo aamo tuuyeriaa, Eesusi naewaka cheetiamepua, iꞌka Eesusio, Riosie oijenatetiame. Iꞌka waꞌa ikitiameopua teemea, tetewákame teemea.
Ehpeo Riosie Eesusia, tewekachi iꞌtoretupua, puꞌkao ehpeo ahpo chokichi yasitenapua, teꞌta ahpo weruma teerewaeka. Riosi ahpo ahjama yachapasaopua Eesusio, tamochi teerepanurarepua ahpo Riosiwari, ahpo utewarie teetopuawichiopua, ihtaoi ahpowichio nokiwao. Puuupua ihjia, ehpe iꞌwa aamo tetewariaa, ehpe iꞌwa aamo inamuriaopua tiameo, yooma iꞌka itapiti aamo naewachi taamo nayewariaopua.
Waikao, maꞌchiame pichiwa ki ahpo naewaka cheere Raawitarua, ki apoekamera ki mooenariopua tewekachio. Pukaepa Raawitarua, Eesusi ahpo Paamira naewakaopua, eee cheerepua:
Apoe noꞌo Noono Paamira Riosia, chaanerepua noꞌo Paamira weeechi enamerio:
“Iꞌwa yasipamitia noꞌo ahjamina,
ahkasi noꞌo aamo seepurawao newitoachisi,
ahkasi aamo taaratere soꞌmipaka tesiwa teꞌtereka toapachisi.”
’Yooma iꞌisaeri tiꞌtijoeria, teꞌta weruma naneꞌrewa iintaka mochitopuapua, iꞌka Eesusi aamo meꞌyariaopua kurusichio, ki nuꞌuti teerewa kiaretiame eneriopua puꞌkao, puꞌkakamera teꞌta Noonorao, ki nuꞌuti Paamiratumichio uuriamekopua puꞌkao, yomatiame wehjoarichi mochikame tiꞌtijoerichio, yooma ihta yomatiame iꞌka weeechi iintuameopua tiame.
Waikao iꞌisaeri tiꞌtijoea, aapoe meꞌyario tuuwapa Eesusio, ki teesa iiyana erakorepua apochio, ahpoo ki kaawe noonowirio tuuwapa. Waꞌa erakoapa puuua, iinatukerepua puꞌka Peeroo, yooma wahja Eesusi ajawariaopua tiameo, chaachapaka:
—¿Ihtana noonoita teemea ehpeo, taamo ki kaawe nokaria kaawe itipipuawichioo?
—Eemea, Riosichi aamo maꞌchitapuapua ohso kaawe, puꞌka aamo ki kaawe noonowiria erakoao, Riosio eemea, aamo cheriwenurapuapua. Puꞌka ki kaawe aamo noonowiria erakoao, Riosichi aamo paatoka tetewitepuapua. Aamoo kaaweruma inatamekopua, Riosi eꞌrariopua amochi yasipariopua ahpo Riosiwarie.
Ihji Riosiwarie paatoniamea, Riosi ehkoriami oꞌiniao taamo kiamo tuuriaopua, aamowichiopua, aamo tatanawichiopua, seesenuwichiopua tiame, yooma Riosichi paparameopua tiame, Riosichi eꞌenakame.
Peeroa tehpe weeka itapiti tuuyerepua pehjio, apoe Riosie Weratiameo, Eesusikopua puꞌkao. Waꞌa cheesaopua chaanerepua tiameo:
—Yooma ki kaꞌkaruma nokiwameopua tiꞌtijoeeo, poanatupuapua puꞌkao.
Waikao, yooma Riosichi simiyame Peero nayewaturia pichikekamea, ahpo paatonurerepua, yoomahka pipiripi Riosichi maꞌchitaka, ahpo ki kaꞌkaruma yoorariao. Waika taawechio, paika miiri ahka Riosichi eneparepua, teꞌta Riosichi paparakao, yooma Eesusi ikiria pichikekameopua, iintoria.
Waꞌa iika paatotiamea, yoomahka Riosi chiia naꞌnaritorepua, puꞌka Eesusi ajawariae masiteriao. Puuu papatotiamea, waika oꞌinia ahpo nanapawirepua, wahjachi Eesusichi paparame ahjamao, kaawe erakoka teetomiaopua, Riosichi nayewamiaopua, Eesusi Aari Koꞌkaria , yorasimiaopua.
Waika oꞌinia yomatiame Eesusichi paparakamea, Riosie tísia peeniatiwari tetewiwa mochitorepua, Eesusi ajawaria nokisiwaeopua.
Yooma Riosichi paparaka mochikamea, yoomahka ahpo kipotiame eneparepua, ihtaoi ahpo kipoteka mochipuameo.
Ihjia, aꞌchitia ahpo nakisiachi, ahpo kuꞌisiame enerepua, ahpo iinueka itapiti nehjisa.
Tiopachioi ki toarepua napawikaopua, senepi taawechi. Ahpo taꞌpechioi napawisaoi tiame, yooma ahpo kaawe uuka mochitorepua, puꞌka Paamira Aari Koiꞌwameopua, koayaio. Wahjachi kooameopua tiameo, ahpo kipoteka koꞌkarepua puꞌkao, nape kaawé erakoka.
Ihji weꞌwemera Eesusichi paparamea, tísia kaawe tetewiniame enerepua aaataeoi wahjachio. Puuu weꞌwemera Eesusichi paparasiamea, wahjachi paparakame ahjama enepasirepua, Riosie.
Piire taawechiamio, Peeroo Waani tiame tiopachi eꞌnoiopua, arikiri Riosi ahjama nayewamia tiopachio.
Waꞌa tiopa muirachio, yasariai aaata chookopakame kokoriame. Waꞌa tiopa muirachio, puuu rojomi kokoriamea, waꞌa ujuparetiaipua senepi taawechio, ihko itamichiopua waꞌao, Peeniatiame teewaeriachi muirachio.
Puuua, Peero Waani tiame tiopachi muiyame tetewapao, ihko itanerepua puꞌkao.
Nape Peeroa Waani tiamea, chaanerepua:
—Ehsoo, taamo neꞌnepao.
Waikao kokoriamea neꞌneparepua, itapiti ahpo kiapuame maaeka.
Nape Peeroa cheerepua:
—Toomio ki iinuenia, nape aamo kokoriao aamo yachapatemia iinuemenia: Eesusi Riosie Weratiameo, utewarie.
Waꞌa cheesaopua chaanerepua:
—¡Werisísaa! ¡Kaaweruma oisísa saukame!
Waikao Peeroa ahjamina sekachi chapikao, werisipurepua. Waikaopu chookopakame sautetiamea, puꞌka waꞌapichi werisipuniaio, tonochi utewarepakaopua, oisirepua.
Waꞌa iika oisisaapua chookopakamea, tísia kaawe eꞌraka niinipakao, Riosichi papararepua; waꞌa inisika pakirepua tiopachio.
Puꞌka chookopakame oisikameo, yooma tiꞌtijoeri tetewarepua puꞌkao, Riosio ahpo iintoria pukachio, tísia cheriwema kiꞌyaopua puꞌkao, tísia kaawéruma naewakaopua Riosichio.
Yooma machirepua chookopakame sautetiameo, puuukopua chookopakame kokorekameo, tiopa muirachio yayasamekoopua puꞌkao, iꞌisaeri tiopachi, Peeniatiame muirachi tewaniachi yayasariameo, ihko itaká. Waꞌa iikame tetewikame chookopakameo, yooma weruma peenia erakorepua chookopakameo, waꞌa ikikame tetewapao.
Peeroo Waani tiame tiopachi ohjoio, puꞌkao tiopateriami nokisioiopua Saromoni tewaniachi, puuu yachapakamea, chokichi weritoriaipua tiameo. Waikao yooma tiꞌtijoeria, waꞌa ihtoame tetewapa yachapakameo, waꞌa ujumasirepua neꞌnemia, tísia peenia erakokaopua yachapariopa.
Peeroa waꞌa noonoikopao, cheerepua puꞌkao:
—Eeme tiꞌtíjoeri, ¿achini iikai taamokamera weruma erakona eemea, taamoe utewarie yachapaterio erakoka iꞌka tijoe?
Kaꞌipua. Ki teemekamera iintokaitepua. Keepusao naaju. Ihji sautetiame aamo tetewariaa, Riosikamera iintokamepua sautekao, ahpo teꞌta utewarie, puuu waꞌapia Aurani Riosiwara, Ihsa Riosiwara tiame, Aakowo Riosiwara waꞌachi. Puuu Riosiwara iintokamepua, aamo ehkoriami oꞌinia Riosiwara. Puuu waꞌapi Riosi ihsikamepua, Eesusi werumatakaoiopua, ahpo Seekaechitia yasimichioopua. Puꞌka eeme iꞌisaerio, Piiratochi nehjaria meripuaichio, Piiratoo ki merinarioio aamo utewa yooraria meripuaichioo.
Waꞌa nokaka meꞌyakame eemea Eesusio, puꞌka Eesusi teꞌta ki wahjiame ahjari taamo kiꞌyameopua. Eemea puꞌka meꞌyarepua meꞌyao, nape Riosia eenechi oijenaterepua puꞌkao. Yooma iꞌkao, taamoe waꞌapi tetewakamepua, teeme Eesusie waꞌapi ajawátiame.
Ihji tijoe aamo machiyachitia ikiriao, Eesusi utewarira iintokamepua sautekao, tonochi utewatekao oitekao. Ihji waꞌa ikitiamea iꞌka tijoechio, Eesusichi paparakapa waꞌa ikitiamepua, yoomá aamoo, tetewachi.
’Eeme noꞌo tetejimari waꞌapi, naneꞌrenania aamoo, aamo paꞌpamiratuameopua tiameo, ki naneꞌriamekopua aatanakoo, waꞌa noonowiriopua Eesusi meꞌyakao.
Nape puuu waꞌa aamo noonowiriaa, waꞌa teeremiapa waꞌa noonowirepua, waꞌa ikimio tuutiamekapa, ehkoriami Riosi nayewaturaeo, Aapoeo chaachapariaipua, ihji Riosi Uutiamea, tísia aiwameri puuua.
Waꞌa teesoo puꞌka aamo noonowiriawichioo, Riosichi eꞌenamitia eemea, apoe aamo noonowiriawichioo, aamo cheriwemichiopua, puꞌka aamo noonowiria Eesusichio, ki peteremichiopua waꞌasio.
Waꞌa aamo noonoisoopua, eenechi uhjurepuame eemea iꞌka Riosie Weratiameopua, puꞌka aamo puuyetoka mochitoao weeechi yawichitumeriopua, apoe yasipamichiopua waikao, aamo yawichichitiao. Ihji enapuame aamo puuyeka mochitoaa, ihji Eesusi puuua, ehkoriami Riosi nayewatura chaachaparia.
Nape Eesusia pehjio, tewekachi yasimeripua pehji, ahkasi Riosi yahchariachisiopua ahpo eenechi enamiachio. Waika enasaapua Eesusia, teꞌta kakupachi aamo iintapameripua iꞌwao, teꞌta ehkoriami Riosi nayewatura chaachapariachitia.
Moisetaruai, ahpo Ehkoriami Iyoterichio, cheeriaipua: “Apoe taamo Paamiraa Riosi, aamo tetejimarichi maꞌchipamapua, piiripi noochitia Riosi naewame. Yoorepuapua puꞌkao, yooma ihtaoi aamo nuuriao.
Aaata ki eꞌwakamea puꞌkao, kihta teeremeripua Riosichio, poanachi teꞌteremeripua Riosi ijinuwarachio, ki seená aampasi.”
’Yooma puuu Riosi naꞌnayewakamea, waꞌachi chaachapariamepua, yooma iꞌka ikitiameopua, Saamueri taawechi oꞌinia ahkasi ehpesi.
Yooma Riosi aamo kiamo tuuriaa ahpo naꞌnayewaturachio, kajukame itipimeripua amochi enasoopua, puꞌka Nayewatura Riosi enamo tuuria. Naneꞌriame eemea tiameo, Aurani ahjama ahpo katewiaiopua Riosio, cheeriopua Auranio: “Amochi machenameripua piiripi tijoe, yoomá weee mochikamewichioo, ki teesá kaawe iintomeri.”
Pukaepa aamo iꞌisaeri tiꞌtijoerio, Riosia Eesusi naawatesao, amochikamera uhjurerepua pahchao, amochi pahcha cheriwepuawichiopua tatakorio, aamo toinaresoopua aamo ki kaꞌkaruma nokayao.
Neipa taawechiamio, Peeroo Waanio tiame tiꞌtijoeri ahjama nayewioio Eerusareni tiopachi masitekao, waꞌa eꞌenarepua ookapi tiopachi neesetori. Puuua piiripi kapitai yeeka eꞌenarepua, tiopachi inatiame, naati yeeka tiame, saruseo tiꞌtijoe, puuua Moise nuurarira neesetoame enerepua.
Puuua nekamucherepua Peeroo Waaniopua tiame, Eesusio meritiai eenechi ahjariae, pichiwa iintapariopua tuuyopua, eenechi ahjaniameo.
Puuua waꞌa erakoapao, chapisa yeeteparepua puꞌkao, nape tísia aarikopua waꞌasio, meerewichio toarepua katewepuao.
Nape muuwaeme tiꞌtijoe ooweru tiamea, kaawe eꞌraka inamukamea puꞌka eenechi ahjapuame tuuyewario, pichikerepua. Puꞌka waꞌa ikipuame pichikekamea, ahkasi mariki miiri enetorepua, tiꞌtijoeche ihtetakao.
Puꞌka meereo iꞌisaeri yaꞌyawichia ahpo napawirepua, Peero katewemia Eerusareniopua. Waꞌa napawikamea tiameo, tuuyewari paꞌpamuratuame enerepua, Moisetaru nuurari neesetoame.
Waꞌa mochirepua tiameo, Aanasi teꞌta tiopachi paamiratuamera, waꞌa ikisa Kaija, Waani, Arejanto, wahjachi tiame teꞌta tiopachi paamiratuameo, tetejimara.
Waikao waꞌa napawisaapua, ahpo napawiriachi upanurarepua Peeroo Waani tiame. Puꞌkao upatioopua, naasipa ajawaka iinatukerepua, chaachapaka:
—¿Aatanachi utewaeka peenia nokayame eemea, puꞌka ki maaepori aamo nokayao? ¿Aatana reesisewachi waꞌa nokayame eemea?
Waikao Peeroa, Riosi Riosiwari kuꞌirae naewakao, cheerepua:
—Yooma eeme teꞌta paꞌpamiratuameopua tiꞌtijoeri,
iꞌka rojomi taamo cheriweka sauteria katewenariao, pukachi simiyame taamo iinatukiao,
maꞌchiame chanimania puꞌkao, yooma aamoopua, yooma aamo iꞌwa napawikameopua, yooma aaata iꞌisaeriopua tiame. Ihji tijoe iꞌwa weeriame aamo tetewachio, Eesusi ihsikamekaitepua yachapateka ahpo utewarieo, Nasare tijoe enekame, Apoe puuu aamo merinureria, nape Riosio eenechi ahjateria.
Ihji Eesusia, aamo waꞌapi ipaka tetewariapua, nape ehpeo tísia nateyame enepakame, yomatiame ihta itapitichiopua. Ihji Eesusia, tehte teꞌta nateyamechitia enepakamepua, itapiti tehte teꞌta kaari naawarachi yachaniamechitia.
Kiꞌtepua waꞌasi iꞌka weeechio, aaataai taamo tatakorio, teꞌta puhjiamea.
Waikaopua yaꞌyawichia, Peeroo Waani tiameopua, kihta seeweka nayewiopua puꞌkao oowera tiꞌtijoekai, tísia pepeniamekopua puꞌkao, tahpitika eraparepua. Waikao naneꞌrerepua puꞌkao, Eesusi ihsiriopua masitekao.
Waikaopu paꞌpamiratuamea, puꞌka yachapatiamechi simiyameo, kihta chaachapame eꞌrarepua, puꞌka saukameo waꞌachi weeriopua puꞌkao tetewachi, yachapakame waꞌasi.
Waikao Peeroo Waani tiameo, maꞌchi puuyanasaopua kuꞌitapio, aapoeche ahpo nayeweka itipirepua waikao, ihtana ahpo noonowimiao.
—¿Achini yoorata teeme iꞌka tiꞌtijoeo, iꞌka nokariao iꞌwa Eerusarenio, yooma naneꞌreniamepua waꞌasio, ihji oika yachapatetiamea, pichiwakoopua? Puꞌkao teemea, kaꞌchi iika kaꞌitametepua.
Kihta yorametepua tiiao, nape aꞌchitiaoi teewetenia nakiyame puuua, Eesusichi simiyame masitiao, ki weruma mehtamichiopua waꞌasi. Mamajochatia kaawepua puꞌkao, teewemichiopua waꞌasio, puꞌka Eesusichi simiyame masitiao.
Waꞌa erapasaapa puuua, Peeroo Waani tiameo, eenechi ahpo mochikachi upanurerepua. Waꞌa upasaapa puꞌkao, utewaeme chaanerepua puꞌkao, kiisi masitemichiopua waꞌasi Eesusichi simiyameo.
Nape Peeroa Waani tiame waꞌa chaanetiapao, chaacháparepua:
—Eemea, eeme waꞌapi neꞌnepuapua aaatakamera yoorepuameo, Riosioi, aamo chaachapaoi,
nape teemea taamoo, kiisi teewemeriko erakoamepua taamo tetewariao taamo inamuriaopua tiame Eesusichio.
Waikao isaeri paꞌpamiratuamea, oowera mamajochasa toarepua Peeroo, Waaniopua tiameo. Ki wepisa toarepua puꞌkao, muuwaeme tiꞌtijoe ooweru tiameo, Riosi peenia ihsiwa puꞌsereka tetewiriopua puꞌkao. Pukaepa tiꞌtijoerio, majawekaopua tiame.
Ihji paꞌpamuratuamea, kihta chaachapame erakorepua aapoeo, puꞌka sautetiameopua, apoe waꞌapi nayewame tiiopua puꞌkao, ooka weerewa paamuamekopua tijoeo waꞌasi.
Waikaopua toitiapao, Peeroa Waania tiame, wahjachi Eesusichi paparame mochikachi nonowarepua. Puꞌkao waꞌa eꞌenasao, yooma tuuyerepua ahpo ikiriao, puꞌka paꞌpamuratuame noonowiriaopua apochi, yooma ihtaopua tiameo, ahpo mamajochatiame.
Ihji Eesusichi paparame kaawe keepusaapua, yoomahka pirena kaawe erakoka nayewerepua Riosichi paparakaopua chaachapaka:
—Muuu teꞌta yoomachi Paamiraa, Muuu amoe netekameraopua tewekao weeeopua tiameo, yooma ihtaoipua paꞌweoi, taamo anachari kiamitiapua utewari, ki seeweka nayewatupuaichiopua aaataoiopua, yooma ihta amochi simiyame naawesariopua.
Muuua aamo Riosiwarieo, aamo Raawi seekarewachi naewakao, cheeriaimua:
¿Achini iikai ki noꞌo nakiyamea noꞌo puipameriko erakoame eemea,
kaꞌchi iika noꞌo newitome tiiai eemea?
Yooma yaꞌyawichi weeechi mochikamea,
puꞌkawichio noochi nasiwamia pirenatuamepua, noꞌo Uuria
Weerariamechi nasiwamiaopua tiamé.
’Puuu aamo Raawichi cheeriao, pichiwa ikikamechepua. Eerore yawichia, Poonsio Piiratoa tiame, seesenu tiꞌtijoeriopua tiameo, iꞌwa Eerusareni napawikamepua, aamo Uuriame merimia, Eesusi, puꞌkao aamo seekarewachitia yasitoame.
Puuua, pichiwa waꞌa noonowiretupua, teꞌta aamo cheeriachitia.
Ehpeomua Apoe taamo teꞌta Paamiraa, taamo kuꞌimitiapua ki majamichiopua taamo mamajochameo, taamoo, anachaka aamo nayewamichiopua.
Tamochi teerepuapua aamo seekao, amoe sautepuawichiopua aaataoi ahpo sautejeresoo, aaata aamo Taanachi paparakameo. Tamochioi itapiti aamo peenia ihsiwa yorajerasaa, taamo kuꞌipapuapua aamo tetewitepuaichiopua utewarirao.
Kajutiopa Riosi nayewekao, waꞌa mochikachio noonorepua, Riosio waꞌa kahtiopa ahjama. Puꞌka noonosoopua yooremina mochikamea, ahpo iikachio peenia eraparepua, Riosi Riosiwari apochi eenariopa. Pukaepa waꞌa puuyasaapa, oisa eꞌraka nayewasirepua eenechio, Riosi tuuyewario.
Eesusichi paparamea muuwaeme enerepua, yoomahka pirena, ahpo tetejimachitia mochikame. Pukaepa yooma ahpo iinuekao, ahpo kipotepuamewichio iinuerepua.
Waikaopu yooma puuu Eesusi ajawariaa, utewaeme teꞌteretorepua ahpo Paamira Eesusi oijenaria naewatukao. Riosiai epeche teetorepua pukachio, ahpo kuꞌisika cheriwewaeo.
Eesusichi paparamechio, kitererepua chorowaniamea. Weewaemeai, kariwaemeai ahpo ijinuwa nehjisaapua,
Eesusi ajawaria kiasirepua, kehkisa ahpo kuꞌinariaeopua. Waikaopu Eesusi ajawaria yooma Eesusichi paparakameche, kiasirepua naachutekao, ki choꞌchorowamichiopua puꞌkao.
Weee nehjiwa naewaniachio, waꞌachi yasariaipua piiripi tijoe Oose teewaeme, puuua Wenawe teewataniame eneriaipua Eesusi ajawariaeo. Puuu teewaraa, “Kaawe Erapatiame” chaniwame puuua. Puuu tijoea, tiopachi kuꞌyame eneriaipua, Chipire tewaniachi oꞌinia eenakame eneriaipua, pawenasipa weeechi.
Ihjia ahpo weewa nejisaopua, Eesusi ajawaria uujuyeparepua toomio, naachutepuaichio kooame nakisiameo.
Nape piirechi tijoea, ki waꞌachi iintorepua, Anania tewaniamea ahpo uupimaopua Saajira tewaniame. Puuua ahpo weewa nehjisaapua,
—Iꞌwa maani weee taamo nehjaria toomia.
Waikao Peeroa chaanerepua:
—Anania, ¿achini iika aamo toakamua Satanasie wisikuepuawichioo, Riosi Riosiwarikamera aamo wihkuenaremichioo, ki ahsieme aamo wihkueka upamichiopua toomio?
Keꞌchu nehjiwai weeea, ¿ki aamo weeekosakaipua? ¿Achini iikai wihtumio oꞌraka nehjaka eemea weeeo, ki ahsieme upanariapa toomio ki wihkuamechitia, aamoo teꞌta weeka nehjariachitia tetewipuawichioo? Puuu aamo iintoria, ki nuꞌunti wihkuatiamepua Riosiwichiokamera, ki tiꞌtijoeriwichiokamera.
Iꞌka inamusache Ananiaa, mukukame wichirepua. Iꞌka tetewikamea waꞌa ikitiopao, ki nuꞌuti iyoripo eraparepua Riosio.
Waikao waꞌa eꞌenaka aaata tehtemaria, wisasorie ikapisapao weerewarao, apechunasa iꞌtorepua wetemajimia.
Paika keenako tepepio, puuu uupiraa waꞌa eenarepua. Puuu uupiraa kihta naneꞌriame eneriaipua pehjio, ahpo kuuna ikiriao.
Puꞌkao Peeroa chaanerepua:
—¿Eee kehkichi nehjaka eemea weeeo?
—Ejeꞌe. Waꞌa kehkichi nehjitiapua —cheerepua.
Waikao Peeroa chaanerepua:
—¿Achini iikai waꞌa noonoimo oꞌraka eemea, aamo tísia kokosapuame tiame Riosie? Kaꞌchi ikimete muuua ehpeo. Neꞌneo waꞌa ajakameopa, aamo kuuna iꞌtokame puuuapa, wetemajimiao; ehpeo aamopechi iꞌtomia eꞌenakamepua.
Waꞌa chaanesoche Peeroo, mukukame wichirepua ikanati, puuuai. Puꞌka tehtemari muioipa, mukukame poirepua waꞌasi. Waikao maꞌchipasaapua, kuunara wetemajitiachi wetemajirepua tiame.
Yooma tiꞌtiopachio, aaataai iꞌka ikitiame inamukameopua tiameo, tísia majaka inamurepua, waꞌa ikitiameopua waꞌa.
Yooma puuu Eesusi ajawariaa, ki ookapi Riosi peenia ihsiwa tetewiterepua tiꞌtijoeriopua, Eesusi utewarieo. Eesusichi paparamea, eepi nanapawiriaipua tiopatereo, Saromoni tewaniachio.
Wahjachi tiꞌtijoeria, kaawe tetewiriaipua puꞌkao, nape ki nanapawiriaipua ahjama, tísia iyoriniame tetewapa waꞌao.
Nape waꞌatioipua, Eesusichi paparamea, epeche epecheche teetorepua muuwesikao, tiꞌtijoeopua, ooweru tiame.
Muuwaeme tiꞌtijoeriaio, eꞌtaparachi puyanariaipua ahpo kokoriamewao pooesuwe Peero uꞌmatomiachi toamia, Peero ekawiraraa ahjachi uꞌmatosaapua sautemapua, erakokao.
Ahkasi Eerusareni mochiwachiamioi waꞌachi noonoirepua, Peero uꞌmatomiachi puuyanekaopua kokoriameo, pooechi. Waikao yooma Eesusi ajawariaa, yooma kokoriame Eesusichi paparaka sautesirepua, waꞌami uꞌumatokao.
Waꞌa tiame inamukapa napawikarichi paꞌpamiratuamea, wahjachi tiame saruseo tiꞌtijoe pirenaturiai, kiisi kaawe erakore puuua ahpoche tísia erakowae pochikapa, muuwaeme tiꞌtijoe ooweru tiame Eesusi ajawariakamera naꞌnaritoamekopua.
Waikaopua, puꞌka Eesusi ajawariao chapisaopua, yeeteparepua meeresi.
Nape tewekachi Riosi kuꞌiwaria, waꞌa eenaka tukaoo, wahjonerepua Eesusi ajawariao, yeetaeka mochikachio. Puuua yeetapuka puuyanasaopua, chaanerepua:
—Eemea, simitepuapua tiopachio masitekaopua tiꞌtijoerio, puꞌka weemera ahjarichi simiyameopua.
Waꞌa chaanetiamekapa Eesusi ajawariaa meere piario, simiterepua masitekao, waꞌapi tiopachio.
Waikao waꞌa nokayoiopua masitekao, puuu teꞌta isaeri napawikarichi paꞌpamuratuamea, eenechi napawirepua, ahpo yeetepariachi simiyame katewemiaopua. Waꞌa napawisaopua, Eesusi ajawariao, upanurerepua eenechio, puꞌka noonowiria katewepuawichioopua.
Nape waꞌa yeetepatiachi eꞌenasaapua iꞌnorameria, ki aaata tewarepua yeetepatiameo. Waꞌa ikisaopua, waꞌatia nonowarepua, ahpo paꞌpamuratuamechi tuumiaopua.
Pukachi eꞌenakaopua chaachaparepua:
—Kiꞌtiapua waꞌao. Yooma yeetaeka weririapua weeriao, inatiameai waꞌachi ajariapua ajariao, nape taamo yeetapusa neꞌnioipua yooreminao, kiꞌtia waꞌao aaataai.
Waikao yoorewa inatiame kapitairaa, tiopachi neesetori paꞌpamuratuamea tiame, iꞌka inamukapao, wekana erakokao chaachaparepua: “¿Ihtana ikiniamekosapua naaju iꞌwao?”
—Aamo karichi moꞌariaa tiꞌtijoe, waami nokayamekapua tiopachi masiteka.
Waikaopua tiopachi inatiame kapitairaa, piirechi yeeka simirepua tiame, puꞌka Eesusi ajawaria ahpo yeetepariachi iꞌnoramiaopua. Nape ki eꞌraka chapisa uꞌparepua, majawiapa puꞌka tiꞌtijoeriopua, ahpo pasipupuawichioo.
Waikao paꞌpamiratuamea, ahpo mochikachi uꞌyepatiaapua puꞌkao, naasipa ajawaka iinatukerepua puꞌkao:
—¿Ki utewaeme waꞌineka teeme aamoo, ki masitemichiopua waꞌasi Eesusichi simiyame utewario? ¿Ki waꞌa noonoire eemea ohsotia? ¿Ki yomachi Eerusareni pochiware eemea aamo masitiaeo? Eemea pukaeo taamokamera sahtuchamepua, puꞌka Eesusio taamokamera meꞌyario tuuka.
Waikao Peeroa, wahjachi Eesusi ajawariaa tiamea, nehjiarepua:
—Waꞌatepua tiiao, nape teemea, Riosikamera yooremetepua, ki tiꞌtijoerikamera.
Puꞌka Riosi taamo ehkoriami mochikame Riosiwarao, puꞌka Eesusi eenechi ahjatekame, puꞌkao aamoo, kurusichi chuhchaka meꞌyaria.
Puꞌka waꞌapi Eesusio Riosia, eenechi ahjaterepua, waꞌa iintosaapua, epeche teꞌta weruma yasira kiꞌyarepua puꞌkao, ahpo ahjamina yasimichiopua, teꞌta ki nuꞌuti weruma Paamirachitia yasimichiopua. Riosia puꞌka Eesusio ahpo ahjamina yasakao, teꞌta ki nuꞌuti Newipatiamera enepaterepua puꞌkao, yooma isaeri tiꞌtijoe ooweru tiameo, cheriwepuawichiopua tatakoririao, yooma ahpo ki kaawe nokayao pichiwaka toinaresoopua.
Iꞌka Eesusi Riosi eenechi ahjateriao, tamoe waꞌapi tetewikamepua. Yooma wahjachi Eesusichi paparamea, ki tetewameai Eesusi oijeraniao, Riosi Riosiwariae ahpo naneꞌretia teꞌta pichiwatame puuuai.
Waikaopua aapoe noonowirio tuuwapa Eesusi meꞌyakao, ki teesa nenekarepua, ahkasi koꞌinareka Eesusi ajawariaopua.
Nape piiripi parisero tijoea, Amarieri tewaniamea, werisika maꞌchi uhjurarepua kuꞌitapi Eesusi ajawariao. Ihji Amarieria waꞌa mochiwachio, tísia nakiwame eneriaipua, Moise nuurari masitiame.
Waikao ihjia paꞌpamuratuameo, chaanerepua, yooma waꞌa napawikameo:
—Eeme isaeri tiꞌtijoe, aamo chaanemane noꞌo eꞌrao. Ki teꞌta yorajepo eꞌraninia iꞌka tiꞌtijoeo, seenekachi ki kaawe teeremaoi eeme.
Naneꞌriame eemea piie taawechiamio, Teurasi tewaniameo, muuwaeme ahjama werisiriopua, weruma ahpo maaeka. Puꞌkao meriretiopua, yoomahka ahpo ahjama ohjoao, naao sientohka. Waꞌa iikapa puuua, yoomahka chiꞌripaka kajurio.
Neipaoipua tiameo, aaata Uurasi tewaniameai, waꞌachi iintoriai puai, muuwaeme pirenatusao. Nape meriretu puai, puꞌka naꞌnaritoameai, yooma chiꞌripaka.
Pukaepa, ehpe tiiachio, toitia kaawe eneriaipua ohso kaawe. Oowera tiꞌtijoerichi eename enesaa, waꞌatia uꞌmatomapua.
Senawato seenekachi Riosichi eename enesoo, kaꞌchi iika saipatema eemea iꞌkao, Riosichi nasiwame enemeri eemea, Riosi puipanariame.
Waikao Amarieri chiia kaawe eꞌresaapua, uhjurarepua waikao Eesusi ajawariao, upapuaichio. Upasaapua iꞌkao, ki oosa naewanuresaapua Eesusio, wepisache toarepua puꞌkao.
Waikao waꞌa weruma napawitiachi puuyaiopua, kaꞌchi erakorepua Eesusiwichio wepiretia aiwakaio, ohsotia kaawe erakorepua waꞌa yoratiaiopua.
Waꞌa yoratiai puuua, kaawe erakoka simiterepua Eesusichi simiyame masitekao, senepi taawechi waꞌapi isaeri tiopachio, yomachi waꞌapi mochiwachiami taꞌpechiamiopua tiame.
Puꞌka taawechiamio Eesusichi paparamea, epeche teetorepua muuwaepakao. Waꞌa teetopa iꞌisaeri tiꞌtijoeri rieko naeraemea tiame, ki kaawe erakorepua, ahpo wahjachi iꞌisaeri eureo naewamechio, ahpo tetejima ki kukunaemeo, ki ajasepo tuuka kooameo, senepi taawechi naachutaniameopua.
Waikao puuu oosa mariki aampa ooka Eesusi ajawariaa, napawinurere puuua, Eesusichi paparameo. Napawisoopua piiripi puuu Eesusie ajawatiamea, cheerepua waꞌa napawikameo:
—Noꞌo keepumitia yoomahka. Ki yekimeri teemea naachutakao, ki toime tiiapa teemea masitekao, Riosi kaaweruma tuuyewari tuuyekao.
Pukaepa ajawatia kaawepua aaata kooame naachutameri. Aamoe chaachapamitia eemea amochio, aatanakamera ajawapuame amochi uuka oowisani tiꞌtijoeo, nape kaꞌkaruma ijinatamera tiꞌtijoe, ahsepari ahjachi oowe eꞌrepua teꞌteriame naachutapuawichioo, apochi yahchaka ohjoamera Riosi Riosiwario, kaawe eꞌrariwa tiiame.
Waꞌatiaopua teeme Eesusie ajawatiamea, waꞌapitia simitemapua masitekao, Riosichi itasikaopua tiame aamo kaawe teꞌteretopuawichioo.
Waikao chaanetiamea, yooma ahka ahpo pirena kaawe iintasaapua puꞌkao, apochi iꞌyasaapua aaatao, Teiwa uurepua piiripio, kaawerumakoopua puꞌkao, soparame yahchamekopua apochio, Riosi Riosiwario. Waꞌachi teꞌteriame uuretupua wahjachioi, Eeripeopua, Poorokoroo, Nikanoriopua tiame, Tiimoni tewaniame, Paramena tewaniame tiame, Nikorasi Antiokía ohjoekame tiame. Ihji tijoea pukerio, isaeri tijoe enepakame, ehpeopua Eesusichi paparame.
Waꞌa ikisaopua iꞌka oowisanio Eesusi ajawaria uꞌyeparepua. Waikaopua Eesusi ajawariaa, ahjachi seekarepaka Riosichi naewakao, puꞌkakamera uurepua naachutamichioo.
Waikao puuu Eesusi ajawaria nokisiachio, Riosi kaaweruma tuuyewari tuuyekao, epeche mehtasirepua Eerusarenio, waꞌao, yomatiame waꞌa weeechiamiopua tiame. Waꞌa ahkaoio, ahkasi muuwaeme isaeri tiopachi neeseriosiai, Riosichi papararepua.
Teiwaa, piiripi puuu naachutamea, weeka itapiti peenia ihsiwa ihsikamepua tiameo Riosi ihsiwaeo, muuwaeme tiꞌtijoeri tetewachiopua, tiꞌtijoeria puꞌsererepua Teiwa masitiao.
Yooma ihji tiꞌtijoea Teiwa newitonariaipua, kaꞌchi iika newitome teererepua, Teiwao Riosi ihsiopa ahjama kuꞌisikao, ahpo Riosiwarieo.
Waikao puuu tiꞌtijoea, ki newitome tiiapa Teiwao, aaata nateterepua Teiwa wenejimichiopua, Eerusareni ohjoemechiopua. Ihji natetetiamea waikao, ahkaoi oiyachio chaachaparepua wenejikao: “Naꞌara chiiame inamukame teemea, Moise masiteriao, waꞌa cheekaopua, naꞌarinapua Riosio.”
Waꞌa chaachapakaopua, weeru noonowiterepua tiꞌtijoerio ki kaawe erakoteka, waꞌachi chaachapakao ki kaawe erakoterepua tiameo, isaeri paꞌpamuratuameoi, ahkasi tiopachi iyoteri tiꞌtijoeoi nenekaterepua. Waꞌa iikapao, Teiwa chapisao, weruma kateweri napawirachi uparetupua.
Waꞌa napawitiachi upasaopua, puuu wihtuka wenejiamea, chaachaparepua:
—Ihji tijoea, kiisi teewenarepu naꞌara cheekaopua, iꞌka taamo tiopao, Moisetaru nuurai taamo iyoria.
Iꞌka Teiwao chiiame inamuka teemea, Eesusi Nasare tewaniameo, yooma ruꞌminamio tuuyamekapua iꞌka tiopao, puꞌka Moise nuurari taamo yooriaopua tiameo, yooma taamo toitemio tuuyapua tiameo, taamo ehkoriami oꞌinia taamo nokisiwaoi.
Nape Teiwaa waꞌa chaachapaka wenejiniaiopua, sewina iikaopua nanarirao, Riosi kuꞌiwarika tiame eneparepua, tewekachi eename.
Teꞌta neeseriosia, iinatukerepua Teiwao:
—¿Pichiwapu ihji aamo chaachapawaa?
Waikaopua nehjiarepua:
—Kaꞌíí, ki waꞌatepua. Noꞌo keepumitiaopua kuꞌitapiooio, yooma eemea paꞌpamuratuamea, yooma eeme keepuamea tiameo.Riosia, Auranitaruo tetewiterepua ahpoo, taamo ehkoriami Meesopotami weeechi kahtioiopua pehji, keꞌchu Aarani mochiwachi eenoiopua.
Riosia chaaneriaipua puꞌkao: “Machenamitia aamo weewachio, aamo tetejimachio, waꞌa ikisaomua, noꞌo aamo tuuyemiachi weeechi siimitiapua.”
Waikao Aurania Riosie siminuretiapao, Kaareo weeechi machenasaopua, Aarani weeechi eenarepua mochiwachi. Neipao waꞌao, ahpo noono mukisoopua, Riosia iꞌwa uꞌparepua, ehpe aamo mochikachi.
Aurania waikamio kihta weewaeka yasariaipua, ahkaoi iꞌwami ahpo ohjoekachio. Nape Riosia iꞌwami kiamo tuuriaipua weeeo, ahpo tatana tatanasiwachiopua tiame. Puꞌka ahpo waꞌa chaanetiameo, keꞌchu aaata tatanaekoi eneriaipua.
Nape Riosia Auranio chaanekame eneriaipua tiameo, puꞌka tatanachi puuyakameo, seesenuchitia mochimerikopua wahka seenu weeechiopua, puhkuchitia, naao siento paamuparichisi.
Nape Riosia puꞌka puhkuchitia mochitiameo, cheerepua: “Neeea puꞌka aamo puhkuekachitia mochitiameo, ki teesa aiwatemania puꞌkao. Nape neipa waꞌa noꞌo puuyanasoopua puꞌka iꞌisaerio, noochi paparameripua, iꞌwa noꞌo upasoopua eenechi.”
Riosia waꞌa cheesaapua ahpo kateweka Aurani ahjamao, puꞌka Auraniopua ahpo kateweri naaniatiwachitiao, ahpo siichitepujewerepua, yooma ahpo tatanaopua tiame tehtemari. Neipamio Aurania, pahcha weeriame tatanaesaopua, osanao taawe iꞌtoi siichitepurepua, Ihsa tewaniameo. Ihsaai, waꞌachi iintorepua ahpo taanachi Aakowooi; puuu Aakowoai tatanatasikaopua, waꞌachi inisirepua siichitepuwa inisikaopua tiameo, yooma ahpo oosa mariki aampa ooka tatanasiriao.
’Ihji Aakowo tatanaraa, epeche kaawe tetewiniopua ahpo pooni Ooseo, ki kaawe erakorepua papachiraa puꞌkao. Waꞌa tiiame ki kaawe erakoapa puuua ahpo poonichio, tiꞌtijoe tarayamechi nehjarepua, Eejito siimpamechi. Nape Oosea waꞌa yooratiaio, tísia kaawe teeremiai teeerepua Riosieo.
Riosia, yooma ihta aꞌchi ikiyoio, nehpuparepua puꞌkao. Neipamio Eejito weeechioo, Riosia Ooseo, ki teesa tiame machiwari kiꞌyarepua puꞌkao. Pukaepa Eejito yawichia, Araoni teewataniameapua tiameo, tísia kaawe tetewapa puꞌkao, weruma yeꞌkamechitia yahcharepua puꞌkao, yooma ahpo kariwachi neesetoame, yomatiame weeechiopua tiame, Eejitoo.
’Waꞌa weruma teereka kahtioiopua Ooseo, waꞌa puꞌka taawechiamio, weruma toorewi eenarepua, yomachi Eejitoo weeechiopua, waꞌa ikisa Kaanani weeechi tiame. Pukaepa taamo ehkoriami noonoria, kaꞌchi ikime erakorepua tooremuri.
Waikaopu taamo noonori Aakowoa, Eejito ki tooremuniame inamukapa tiirikowichioo, waꞌa uhjurarepua waikao, taamo ehkoriami noonoriwa papachiopua, tiiriko tarijupamichiopua waꞌao. Ihjia pahcha simiyamechi enerepua pukeri.
Oosea, oosa simiyachi uhjuratioi ahpo papachio, ahpo maꞌchiterepua ahpo papachio. Waꞌa iika naneꞌreretu Eejito yawichieo, Oose tetejimaraa.
Ehjepamio Oosea, upanurarepua ahpo noonoo Aakowo tewaniameo, yooma ahpo taꞌpechi tetejimaopua tiame. Puuu taꞌpechi tetejimaraa, paika weerewa oosa mariki aampa mariki enerepua.
Waikao Aakowoa, waꞌa iika Eejitoo, eenarepua. Waꞌa ohjoekai mukurepua, taamo noonori tatanaraapua tiame, yooma wahjiparepua waꞌa.
Ihji weerewaraa Kaanani weewarachi iꞌtosiretupua, Siikeni weeechi toasimia, ehkoriami Aurani tarariachi, wahjipame toapuachio. Puuu weeea, Aamori tewaniamechi tatanara, taritiame.
’Amori asiyoi Riosi Aurani kiamo tuuriachi weeeo, ki ookapi muuwekame eneriai iꞌisaeriapa, Eejitoo.
Waika taawechiami Eejitoo, piirechi yawichi yasiparepua, Oose ki nakiyame.
Ihji yawichia, taamo ehkoriami noonoriwao, ki nuꞌuti tesiwa yooraka tetewarepua. Puuua taamo yayawaopua tiameo, ki nuꞌunti naꞌara yoorarepua puꞌkaoi, ahkasi puꞌka kohjawaraopua yooma ihpapanura, toore wahjipamichiopua puꞌkao.
Puꞌkachi taawechiami naawariai Moiseai, puuu kohjaa tísia peeniatiame eneriaipua. Ihji kohjaa, paika meecha inateretupua, ahpo yayawaeopua petechio.
Waikao Moisea, yooma masiteretupua, Eejito teꞌta pepenipari machiwariopua. Ki teesa peeneka nayewame eneparepua, ahpo yooraoi, tísia inatame.
’Moisea, ooka weerewa paamuaipua, ahpo tetejima tekipanachi neꞌnemia, machenariaipua, iꞌisaeri tiꞌtijoeri.
Waꞌa oiyai tekipananiachio, aaata ahpo tejima wepayame tetewapao Eejito tijoeo, meꞌyarepua puꞌkao ahpo tejima nehpupakao.
Ihji Moisea, ahpo pahtepo oꞌrariaipua, apoekopua ahpo tetejimao, Eejito puuyanamerio, nape aapoe, kiisi pahterepua.
Puꞌka meere eenechiopua, Moisea, eenechi nateparepua nasiwaniame, nape ooka isaeri waꞌapi ahpo. Puuua puꞌkao, taꞌomakao chaaneriaipua: “Kaꞌte nasiwaa, ¿achinikai nasiwani eemea, eeme waꞌapikai?”
Waikao Moise tejimariaa, chaanerepua: “¿Achinikai papakinamua tiame taamo nasiwachio? ¿Aatana aamo weerakame aamoo, taamo taꞌomamichioo?
¿Noꞌokosa merinaremua tiameo, tapana aamo meꞌyariachitia, eejito tijoe?”
Moisea waꞌa tiame inamukapao, simirepua Eejitoo. Mehka uꞌmarepua Mariani weeechi, waꞌao, seenuchitia ohjoerepua. Waꞌao neewisaapua, ooka tatanaerepua.
’Waꞌa Mirianio, ooka weerewa paamupari ohjoekaio, waꞌa wakiwechi, waapi Sinai kaawichiami oiyoio, waꞌa nayewere Riosia, weeru kuhsichi tajenakaopua.
Moisea waikao, weruma ihtanakaitepu erapakao, neꞌnemo oraparepua waapi weripaka. Nape Riosia waapi weritoio, chaanerepua:
“Aamo ehkoriami Riosiwara neeea, Aurani Riosiwara, Ihsa Riosiwara tiame.” Waikao Moisea tísia majarepua. Oowera chachapia ihsirepua majakao, kiisi neꞌneme eꞌrareoipua waꞌa tajenarichio.
Waikao Riosia cheerepua: “Pujisa moꞌkorio, aamo kaakaopua tiame, noꞌo tetewachi werika, yooresa.
Maꞌchiame tetewaninia noꞌo mochiwario, Eejito mochikameo, tísia aiwaka mochikopua puꞌkao, tesiwa chaachapaka, pukaepa tekikamenia kuꞌimia puꞌkao. Muuu enemeripua puuua, puꞌka tiꞌtijoeri kuꞌimeriopua noꞌo kuꞌika.”
’Ihji kuhsichi nayewakamea, iꞌka Moise waꞌapi weerarepua Eejito uhjurapuaichio, ahpo tetejima nehpumichioopua, Riosie paamiratuamechitia, iꞌka Eejitoo kahtioio: “¿Aatana aamo weerakame aamoo taamo taꞌomamichioo?” chaanetiame.
Waꞌa ikire Moisea waꞌao. Waikao Riosia puꞌkao, ki ookapi peenia ihsiwae yorateka, puuyanarepua Eejitoo, ahpo utewarie kuꞌikao Moiseo. Ihji peenia ihsiriaa, Eejito mochikoi enerepua pukerio, neipao Paꞌwe Sehtanamechi paatenioi, waꞌa ikisa wakiwechiami nokisinioi, ooka weerewa paamuparisi.
Moise waꞌapi enerepua, isaeri tiꞌtijoerio chaanekamea: “Riosi aamochi machenatemapua piiripi, noochitia Riosi nayewatura.”
Ihji Moise waꞌapi enerepua tiameo, isaeri tiꞌtijoeri, wakiwechi nokisioio paamiratuame. Puuua enerepu tiameo, Riosi kuꞌiwari ahjama nayewakamea, teꞌpa Sinai kaawichiopua. Puuuchi enerepua tiameo, taamo ehkoriami noonori ahjama yasakamea, puꞌka Riosi nuurari taamo aꞌchi teeka mochitopuameo, tuuyeka.
’Nape puꞌkao, taamo ehkoriami mochiriamea, ki yoorerepua puꞌkao, ohsotia ahpo iikachiopua, sewina erakorepua, Eejito nonowanarewa eenechi, Eejito tiꞌtijoechitia mochitonarewa.
Iꞌka Moise sinai kaawichi ihsioiopua, Riosi nuurari kianioiopua, taamo kiꞌyami mochiriamea, chaachaparepua Aaronio: “Muuua, taamo netekemita itapiti taamo ahjachi paparamia, iꞌka Moisea Eejito taamo kuꞌika puuyanakameapa, ki naaniajupua puuuapa waꞌasi, itapiti ikireoipua.”
Waikao Aaronia, wakasi taanara riosirewa netekerepua, yooma tiꞌtijoeri kuꞌiwae itapiti netetiamee oꞌroe, puꞌkao puꞌka riosieka mochimichiopua. Waꞌa ikisaapua puꞌka ahpo riosi neteriaopua tooroo, wakasi meꞌresa manawerepua, kohseka. Waikao waꞌa noonoisao, ahpo waꞌapi netetetiachi, ahpo riosiwaka paparawerepua, pahkotekaopua.
Waikao Riosia towarepua puꞌkao, ahpo waꞌapi riosichi neteria, paparaweka mochimichiopua, itapiti soꞌsoporichiopua tiame, paparawemichiopua tiame. Puꞌka waꞌa tiame noonowitiame chaachapare Riosi ehkoriami nayewaturaa taamo ehkoriami mochiriamea, eee chaachapaka iyoteriaopua Riosieo:
¿Noꞌo oowekamena eemea wakiwechi nokisiaio,
noꞌonawichio kohsekamena eemea,
noꞌowichio kaaweruma erakokaopua aamo iikachio?
Eemea noꞌo iyoriwa karitera mooketoriaipua mooketoao,
nape ki kaꞌkaruma iikaeka,
ohsotia eemea, aamo neteriakamerachi, inataka nokisirepua,
Mooroki tewaniame aamo riosiwatiachi.
Waꞌachitia tiameo, Reejani soꞌporichi paparare eemea tiame,
Pukaepa Wawironia aamo iꞌtotemania,
seesenuchitia mochimichiopua waꞌao, puhkuchitia.
’Puuu iyoriwachi Riosi karitera  iꞌtoniamea wakiwechi nokisinioio, Riosi teꞌta cheeriachitia netetiame enerepua, ehkoriami Moisetaruo, Riosi cheerio tuuyeriachitia, ahpo moochi tetewiteriachitia tiamé.
Puꞌka Osuwetaru ahjama nokisinioio ahpo Riosie kiapuaopua weee, puꞌkao waꞌa mochikame uꞌyerioiopua weeeo, puꞌkachi mookeka nokisiriaipua tiame, puꞌkachi Riosi karitera iyoriwachi. Ihjia Riosi karitera iꞌtokao, waꞌa nokisiretupua ahkasi Raawitaru taawechiamisi.
Raawitaru eneriaipua teꞌta weranariamea, Riosi kaari tiopao, waꞌa ohjoremichio Aakowo Riosiwarao, waꞌa enapaka paparapuawichiopua Riosichi iyorikao, yoomá iꞌisaeri tiꞌtijoeriopua tiame.
Nape puꞌka tiopao Saromonikamera iintorepua, teꞌta weerakao,
Riosio ki weeechi karichi ohjoemekoipua, Riosio Ehkoriami Iyoterichio, eee cheeriopa:
Noꞌo nuurari yasiraa tewekachi oꞌiniapua;
noꞌo ihteka kahtiachio weeepua.
Waꞌa kehchuma kahtiame enesoopua weeechi ihtekao,
¿Kajutare eemea, noꞌo kariwa netekao, noꞌo kehchumawichioo?
¿Ki Neee iintokamepu tiameo, yooma itapiti netekao?
’Eemeai iꞌwa napawikamea, waꞌachitia tísia peewaeme kuhtaemepua, ki kuꞌrime tiiame Riosie kuꞌrichaniaiopua. Eemea waꞌachi teꞌtiamepua aamo ehkoriami noonoriwachitia, tísia peewaeme aamo iikachio, kiisi keepunariame eemea Riosio, aamo chaaneniameopua Riosiwarieo.
¿Aatana ehkoriami Riosi naꞌnayewatura, ki naꞌara yoorakamepu, aamo ehkoriami mochiriamea, aamo noonori? Yooma puꞌka Riosi naꞌnayewaturaopua, kiisi kaawe yoorakamepua puꞌkao, puꞌkao, Riosi Teꞌta Kaawerumara enameriko tuuyoio, ohsotia koꞌyakame puuua puꞌkao. Ahkasi ehpiami taawechioi eemea, waꞌachi noonoikamepua, ahkasioi puꞌka Teꞌta Kaaweruma Riosi enameri tuutiameopua tiame, meꞌyare eemeai.
Eemea puꞌka Teꞌta Kaaweruma Eesusi meꞌyakamekapao, kiisi iyorikame eemea Moise nuurario, puꞌka nuurario eee chiiame: “Kaꞌte aaata merimitia muuua.” Puuu waꞌa chiiame nuurari Moise kiatiamea, Riosi apoe iintokamepua kiꞌyakao, ahpo tewekachi nuurewarie kuꞌiwarie.
Ihji isaeri paꞌpamiratuame waꞌa napawiriamea, ahpo waꞌa chaaneniapao, tísia nekamuparepua Teiwachio, kiꞌpupaka taameo.
Nape Teiwaa, kihta seeweka Riosi Riosiwarieopua, teꞌpa neꞌnepaio, Riosi tahpitira tiiari tetewarepua, tewekachi wahjorachio, Riosi ahjama weeriame tetewarepua Eesusio, Riosio ahjamina kahtiachi.
Waikao chaacharepua:
—¡Nee! ¡Wahjore tewekachio! ¡Waꞌa weeri Eesusi Tijoe Tijoetukamea, Riosi ahjamina!
Nape waꞌa napawikame tiꞌtijoea, kiisi inamunariapa Teiwa chiiao, ahpo nahka toꞌpekao, yooma aampa eꞌenarepua Teiwao, weeru chaachapaka.
Waikaopua chapisao, teꞌta napawirachi maꞌchipasao, maꞌchi iꞌtorepua mochiwachio, merimia. Waꞌa ikisaopua, yoomahka pasipuka meꞌyarepua Teiwao. Wahjachi neꞌneka ajakamea, ahpo kaawe iintamechitia waꞌa nokiwao, ahpo wakira pujisaa, Sauro tewaniametere toꞌwarepua, tarachi.
Teiwaa ahpo papaniaio, Riosichi nayewerepua, cheeka:
—Noꞌo Paamira Eesusi, noꞌo iikao, aamo kahtiachi noꞌo iꞌtomitiamua.
Waꞌa cheeka chopokorieka weripakao, weeru sisinarepua cheeka:
—¡Eesusi, waꞌa nokayoiopua iꞌkao, cheriwemitiapua!
Waꞌa cheesache, mukukame wichirepua.
Puꞌka taawechi Teiwa meritioio, waꞌachi ihsiriai Sauro tewaniameai, puuu eneriaipua tiame, Teiwa merinioi kaawe iintameapua meripuawichioo. Ihji Sauroa, parisero eneriaipua isaeri tijoe.
Ihji Sauroa puꞌka taawechi oꞌinia oꞌinerepua, Eesusichi paparameopua tesiwa yorasikao, kokosa yorasikao, Eerusareni mochiwachio. Eesusichi paparamea muuwaeme eneriaipua, yooma Uurea weeechiamio, chiꞌrika mochikame, Saamaria weeechiami tiame, naatiche ki ujumakame eneriaipua, Eesusi ajawaria.
Riosichi teꞌteretoame tiꞌtijoea, Teiwa apechunasa wetemajirepua. Waꞌa ikitiameopua, tísia naaracherepua puꞌkao, yuuwesika.
Nape ujumakamea waꞌa Eerusarenio, ahkaoi nokisiai, simiterepua Eesusichi simiyame nayewakao, Eesusi iintoriaopua ahpowichioo.
Eeripea piiripi puuu oowisani kunamukukame naachutemichio weratiamea, Saamaria eenariaipua muuwari mochiwachi. Waꞌa enasaapa puuua, Riosie Weratiamechi simiyame nayewarepua waꞌao.
Eeripe nayewariao, yoomahka yooreka keepuretupua waꞌao, Eesusichi itakaopua, tísia peenia ihsiopa puꞌkao, sautekao. Waikao ki ookapi puuua, Eesusichi papararepua.
Ki ookapi yachapaterepua tiame, ki kaꞌkaruma naꞌarari yahchameopua, puuu naꞌararia, ki kuꞌita siinakoka puuyaparepua puuyachaniaio; muuwaeme tuꞌikameoipua yachapaterepua, rojomiwa kokoriame tiame.
Waꞌa inisia Eeripe waꞌa muuwarichio, weruma kaawe erakoretupua waꞌao.
Waꞌa ohjoeriaipua piiripi tijoe, Siimoni tewaniame. Ihji tijoea, puusi wihkueka machiyame eneriaipua. Puuua, muuwaeme wihkuekame eneriaipua waꞌasio, itapiti yooraka ahpo peenia ihsiwaeopua, yomatiame waꞌa weeechi mochiwachiamiopua. Ihjia epeche machiyame ahpo tetewipuawichio ihsiame eneriaipua ki aaatachitia.
Waꞌa ihsiopa Siimonio, yooma tiꞌtijoeria yooreka tetewiriaipua puꞌkao, ahkasi yaꞌyawichiai peenia eꞌreriaipua puꞌkao. Pukaepa chaachapame eneriaipua:
—Ihjiape, pichiwa Riosi utewara iinuemepua.
Iꞌka yooreka tetewakao, ki kuꞌitapisi waꞌa teꞌtereriaipua waꞌami ohjoemia.
Nape Siimoni naꞌnaritoamea tiꞌtijoeri, Eeripe nayewa Riosi yeꞌkarichi simiyamera tísia puꞌsereka inamukapao, Eesusi Riosie Weratiameo ahpowichio iintoriamekopaopua tiameo, Eeripechikamera eeneparepua, Eeripe chiiakamera pichikiapa. Waꞌa iika Eesusichikamera papararepua. Waꞌa iikopaopua puꞌkao Eeripea, yooma paatorepua puꞌkao, tiꞌtijoeopua ooweruopua tiame.
Waikao ahkasi Siimoniai kaaweruma tiiamekopua Eesusichi simiyameo, Eesusichi papararepua tiame. Waꞌa iintokoopua puꞌkao, paatoretupua tiame. Waꞌa oꞌiniao, Eeripe ahjama oisirepua. Eeripe ahjama oikao, tísia peenia eꞌrerepua, Eeripe peenia ihsiao.
Eesusi ajawaria Eerusareni mochikamea, Saamaria mochikameo, apochi uuka mochiko tuuopa Riosi tuuyewariopua tiameo, Peero uhjurarepua waꞌao Waani tiame.
Waikao puuu uhjuratiamea Saamaria eꞌenasaopua, yooma Eesusichi paparakameo, Riosi Riosiwarichi simiyame kaawe maꞌchiame masiterepua. Chaanerepua puꞌkao aaata Eesusichi paparanaresoo, Riosia pukachio, ahpo Riosiwari yahchemerikopua, aapoeo pukae ahpo kuꞌika mochitomichiopua.
Aaataai ki naneꞌreka mochitoriaipua, Riosi iintoriaopua aapoechio Eesusichi paparariopao, pukachi yahcheriaopua ahpo Riosiwario. Puuua oowera paatotiame mochiriame eneriaipua pehjio, Eesusichi paparakao.
Waikao, Saamaria ohjoeme Eesusichi paparakameo pahteriopapua Riosi Riosiwario apochi uuriamekopapua Eesusichi paparaka, Peeroa Waaniapua tiameo, ahjachi seekarepasoopua, pirena cheriwema kiꞌyarepua Riosio, Riosio ahpo Riosiwari ahjachi enepariopa.
Waikao Siimonia, Peeroo Waani tiameo, Saamaria mochikame Eesusichi paparakamechi ahjachi seekarepakoopua Riosi Riosiwari kiaretiawichioo, puuu Siimonia waꞌa nokayopao puusi wihkueniame maaerepua. Pukaepa waꞌa nokiniameo, toomie tarinareriaipua, waꞌachi ihsinariapa.
Pukaepa eee chaaneriaipua Peeroopua Waaniopua tiame:
—Noochi nehjimitia puꞌka aamo pepenia nokaka, waꞌachi ihsimichiopua noꞌooi, aaatachi noꞌo ihchepakoi seekarao, uutemichiopua Riosiwario.
Nape Peeroa chaanerepua:
—¡Teesana ki inatanimua aamo chiia? ¡Aamo toomichi pikapuapua ohso kaawe! Riosie kianiamea, ki toomichi kianiamepua; Apoe Riosi ahpo Riosiwari kiꞌyaa, kihta natekachi kiꞌyamepua.
Waꞌa cheekamekapa muuua, ehpe waanamio muuua, kihta ihsimeripua Riosi tehkichio, kihta kaawerumakapa muuua aamo iikachio.
Yaapiti Riosichi aamo cheriwepua itamitiapua, yooma tuuyeka aamo ki kaaweruma erapariao, nape teꞌta pichiwaka Riosichi tuumitiapua naaju. Aamo teꞌta pichiwaka cheesoo Riosia, aamo cheriwemapua.
Naaniaju noochio, tísia iinya tiiamechi aamo kahtio. Aamo naꞌarariaa, aamo chapirepua waꞌasi.
Waikao Siimonia nehjiarepua:
—Noꞌowichio kaꞌchi ikimichio nayewamitiapua aamo Riosichio, kihta noꞌo aꞌchi ikimichio noꞌo aamoo, ki kaaweruma chaaneriawichioo.
Ahpo uhjuratia kajusaapa waꞌao, puꞌka Riosi tuuyewari naewakaopua, ihji Peeroa Waani tiamea, nonowarepua waikao Eerusareni. Waikaopua ahpo uumatosiachiamio, yooma masitesirepua mochiwachiamio, Saamaria weewachiamio.
Neipatakirio iꞌka Eeripeo, Riosi kuꞌiwari machejenerepua puꞌkao. Ihjia Eeripeo chaanerepua:
—Werisika muuua teetu siimitiapua, Eerusareni oꞌiniao, Kaasa tewaniachi akipame pooechi.
Waikao Eeripea werisika simirepua, puꞌka pooechituo. Pooechitu ihtoaiopua, waꞌa nateparepua aaata tijoe, waꞌachi pooechitu ihtoame, Etiopía weeechi ohjoeme. Puuu tijoea, weruma teerewa iinueme enerepua, Etiopía yawichi tomiwara katewekiame. Eerusareni oꞌinia noꞌrakame eneriaipua, ahpo Riosiwa iyoririaiopua, kaawai kaaretachi yasitoriaipua. Puuu Etiopía yawichia, oowitiame eneriaipua waika taawechiamio, Kaantasi tewaniame oowitiame.
Waikao Riosi Riosiwaria chaanerepua Eeripeo:
—Kaareta chokichi weritomua.
Waikao Eeripea kaareta chokichi weritoaiopua, ehkoriami Isaia iyoteria, iyonasiame inamurepua. Puꞌka iyonasiame inamukaopua, iinatukerepua puꞌkáo:
—¿Pahtiamejoaremua puꞌka aamo iyonasiaó?
Waikao puuu tijoea, nehjiarepua:
—Kaꞌi, tehkipua pahteniaa ki aaatae masiteniaa. Noꞌo kuꞌisaomua pahchu, pahtiame enesaa.
Waikao utewa yoorarepua, ahpo ahjama kaaretachi mooenamichioo.
Ihji tijoe iyonasiriaa, eee chiiachi iyonasiriaipua:
Poꞌwachitia iꞌtoretupua meriwachio,
ihchi itipirepua, poꞌwa poasikira sikiniamechitia.
Naꞌara yooranioipua puꞌkao, ki aawata eenarepua pejana naewameo.
Kiterema puuua tatanaraa, aaata ahpo naewapuameo, puꞌkao,
keꞌchu tatanaekoi uꞌyetiapa iꞌka weeechio.
Waikao iyonamea Tiopia tijoe, iinatukerepua Eeripeo:
—¿Aatana naewaka cheekame ihji Riosi naewaturaa? ¿Ahpo waꞌapi naewaka, aaata piirechikosaoi?
Eeripea, puꞌka waꞌapi iyonarichi nayewakao, kaawe tuuyerepua puꞌkao, yooma aꞌchitiame ikitiame Eesusichio.
Waikaopua yooma Eeripe cheeria pichikekapao, ahpo paatomo eraparepua. Neeroi maaniachi ajasitioopua tijoea, chaanerepua Eeripeo:
—Nee, iꞌwane maani neeroi; ¿ki kaawejoarene iꞌwa paatotia?
Eeripea chaanerepu puꞌkao:
—Ejeꞌe. Kaawepua, nape pichiwa aamo pichikesoo.
Tijoea waikao nehjiarepua:
—Aamo pichikena neeea, puꞌka Eesusi Riosie Weratiameo, pichiwa noꞌowichio mukuriopua, apoekopua tiameo, teꞌta Riosi Tijoetukamekoo.
Waikao tetekisaapua kaaretachio, neerochi muika paatoretupua Eeripeeo.
Neerochi puuyatiaopa, Eeripea ki naania ikirepua waꞌao, Riosi Riosiwarie apechunatiapa sewinachi iꞌtoka. Waikaopu puuu tijoea, ki tewakapa Eeripeo uꞌmatorepua, ki oosa tewarepua waꞌasi. Nape waꞌa ikisaopua, ihjia tísia peenia eratoka uꞌmatorepua.
Waꞌa ikisaopua Eeripea, ikanati puꞌka waꞌapichio, Aasoto mochiwachi, ahpo tetewarepua. Waꞌa oꞌiniao, Sesarea mochiwachi akiparepua, yooma mochiwachiami nayewatusika, puꞌka Riosi kaꞌkaruma tuuyewario, Eesusichi simiyameo.
Sauroa, tísia nekamuka Eesusichi paparaka mochitoameo, pukaepa tísia nekamuchekaopua puꞌkao, yooma koꞌimo tuurepua puꞌkao, tísia tahpitika cheeka oiriaipua ahkaoi oiyachio.Waꞌa eꞌrapaopua, teꞌta isaeri neeseriosi paamiratuamechi eenariaipua, waꞌapi Eerusarenio,
puꞌkao iyojura reesiseri itanémia, Raamahko ahpo iꞌtomiaopua. Waꞌa Raamahko napawikarichi paꞌpamuratuame asinariame eneriaipua, puꞌka reesiseri Eerusareni ahpo itariao, waꞌa napawikarichi paꞌpamuratuame iyonamichiopua puꞌkao, puuua iyonasaapa, piirechi reesisewa ahpo kiamichioopua. Puꞌka piirechi reesiseri iyoteria, yooma Raamahko mochikame Eesusichi paparameo, chapisa peꞌpereso Eerusareni upameri enerepua.
Nape waꞌa simika pooechi ihtoio Sauroo, senawato ki nuꞌuti uutapasiparepua tepoona oꞌiniao, nape ki teesa tísia utewaeme tajayame, Sauro norikameo tisiwa uutapasipaka.
Waꞌa iikapa Sauroa tísia majakao, wehchi wichirepua. Sauroo wichikame poꞌyoiopua tewekachio, ahpo chaaniame inamurepua:
Waikao Sauroa iinatukerepua:
—¿Aatanamua chiiaa?
Nayewachaniamea nehjiarepua:
—Neeea Eesusipua, aamo ahjachi nasiwa. Aamo waꞌapi naꞌatanimua waꞌa ihsikao, itapiti animari, icherachi motayamechitia.
Sauroa waikao chachapia ihsikao, nehjiarepua:
—Paamira, ¿ihtana cheenariamemua noꞌoo?
Waikao tepoona oꞌinia Paamiraa, chaanerepua:
—¡Werisíí! Waami siimitiamua Raamahko mochiwachi, waꞌa chaanepuamemua, itapiti aamo yoramiao.
Puuu Sauro ahjama nokisiamea, tajinachukame ajarepua waꞌao, waꞌa nayewachaniame inamurepua inamuao, nape ki tetewarepua aaatao.
Waꞌa chaanetiapa Sauroa, werisirepua, nape werisiaiopua tiisi maꞌchirerepua. Waꞌa iikopa Sauroo, puuu ahjama nokisiamea, sekachi panitoka iꞌtorepua Raamahko mochiwachisi.
Raamahkoo, paika taawe yasarepua ki maꞌchirekao, ki koakaopua tiame, kiisi nerojikaoi.
Raamahkoo, waꞌa yasariaipua aaata tijoe, Anania tewaniame. Ihji tijoea, Eesusichi paparame eneriaipua tiame. Iꞌkao kochirewachio, Eesusi Paamiraa chaanerepua:
—¡Ananía! —chaanerepua.
Waikao Ananiaa teemurichio, nehjiarepua:
—¿Ihtana Paamíraa?
Waikao chaanere Apoe Paamiraa:
—Werisika siimitiapua, waꞌa Pooe Riisame tewaniachi. Waꞌa asisaapa, Uurasi kariwara iꞌyapuapua, puꞌka kaari tewisaapa, aaata Sauro tewaniame iinatukepuapua waꞌao, Taraso oꞌinia eenakame. Ehpe waꞌapi waꞌa ihsiamepua, noochi paparaka.
Puuu Sauro tewaniameai tiameo, ehpe waꞌapi kochirewachio, aamo tetewanipua tiameo, aamoo, ahpo puichi seekarepaka sautiame.
Ananiaa nehjiarepua:
—Nape Paamira Eesusi, ki teesa naꞌara ihsiame inamukamenia puꞌka tijoeo, yooma Eerusareni mochikameopua, amochi paparame.
Puuu tijoea tiameo, iꞌwa waꞌapioi reesiseri itamia enamerikaipua, iꞌwa paꞌpamuratuameeoi, yooma amochi paparameopua, chapisa iꞌtopuawichiopua Eerusareni katewepuawichioo.
Nape Eesusi Apoe Paamiraa, chaanerepua Ananiao:
—Nape waꞌa ihsiamekoipua tuunioi Sauroo, siimitiapua muuua, puꞌka tijoeo nooekamera uukamekopa. Neeea puꞌkao, yomachi ki iꞌisaeri mochikachiamio, uhjuramerinia, waꞌami yaꞌyawichiopua tiame, aaataoipua tiameo, iꞌisaerichi tijoe.
Neee waꞌapi neꞌnetemapua puꞌkao, aachin teetomerikopua puꞌkao, noꞌowichio aiwasikaopua.
Waikao Ananiaa, waꞌa eenasaapua ahpo tuuyetiachio, waꞌa tewarepua Sauroo. Waikao Ananiaa chaanerepua puꞌkao:
—Noꞌo Riosichi pooniwa Sauroo, Eesusi Paamiraa, iꞌwa noꞌo uhjurakapua aamo poꞌyachi, iꞌwa eenaka aamo sautemichiopua puichio, aamoo eenechi maꞌchirepatepaka. Eesusieo amochi uhjuratiamenia tiameo, noꞌoo aamo weramichiopua Eesusio amochi yachamichiopua ahpo Riosiwario, aamo yorasiachi kuꞌimichiopua ahpo tehkiwachio.
Waikao waꞌa chaanesaapua, Sauroo ahjachi seekarepasaopua, Riosichi itarepua sautemichioopua puichio. Waꞌa cheeka itasoche Riosichi paparakao, ikanati sinapewaka tiame ruhjikapua puichi oꞌiniao. Waꞌa ikisaopua maꞌchiriame itipirepua, eenechi kawiyame tetewaka. Waꞌa iintosaapua Sauroo waꞌa ikisaopua, Eesusi weeraria enepaterepua. Waikao Sauroa werisisaapa, Eesusichi paparakaopua, ahpo paatorepua.
Waꞌa ikitiaopua koꞌkarepua waikao, utewaparepua eenechio. Waꞌa tiiaapua, Raamahko itipirepua ookapi taawe, Eesusichi papareme ahjama.
Waꞌa oꞌinia oꞌinere Sauroa, puꞌka Eesusi Riosi Taanarao, Riosi waꞌapichi eenamekopua, Riosi tiiarichi. Waꞌa cheeka nayewasire puuua, ahkaoi mochiwachiamio, iꞌisaeri napawikarichio.
—¡Naakona! ¿Ki ihjipu naꞌara iintokame Eesusichi paparame, Eerusareni kahtiaio? ¿Ki puuupu tiame iꞌwa eenakamea, Eesusichi paparameo chapisa Eerusareni iꞌtomo oꞌrakame, teꞌta neeseriosi yawichichi katewepuaichio?
Sauroa, epeche yekatorepua tiꞌtijoeri oowe eꞌretekaopua Eesusichio, puꞌkao Riosie Weratiameo, teꞌta Riosi tiiarirachi oꞌinia eenameo. Waꞌa chiiopua Sauroo, teꞌta masitari isaeri tiꞌtijoea, kaꞌchi ijikime erakorepua, kihta tewakapa ahpo chaachapamiao.
Neipa muuwaeme taawechiamio, iꞌisaeri teꞌta paꞌpamuratuamea, ahpo naꞌpoasaapua Sauro ahpo merimia katewerepua.
Pukaepa puuua merinarekao, senepi taawechi tukao tiame puuyeriaipua Raamahkoo, waꞌa muirachio, nape Sauroa naneꞌrerepua puꞌkao.
Pukaepa Sauro naꞌnaritoamea, weruma waarichi tekipurepua wanaminao, saꞌmikore yeewachitipo maꞌchipakaopua. Waꞌa iika newipateretupua ahpo seepurawachio.
Sauroa Raamahko machenasaapa, Eerusareni asisaapa puuua, wahjachi Eesusi ajawaria ahjama enepamia teetoriaipua. Nape Eesusi ajawaria Eerusareni asisoo, majawerepua Sauroo, ki naneꞌriamekapa Eesusichi paparamekoo.
Pukaepa Sauro natepasaapa Wenawea, Eesusi ajawariachi uꞌparepua, tetewipuawichioopua puꞌkao. Waikao Wenawea yooma tuuyerepua puꞌkao, yooma ihta Sauro ikikame Eesusieo, Raamahko pooechi ihtoaio. Yooma tuuyerepua tiameo, Eesusie Sauro nuureratiaopua, achini teeka utewaeme teetoriopua Eesusichi simiyame nayewatukaopua Sauroo, yomachiami Raamahko mochiwachiamiopua.
Waꞌa ikisao Sauroa, waꞌa Eerusarenichi Eesusi ajawaria ahjama teereparepua. Waikaopua waꞌao, ahkaoi Eesusichi simiyame nayewarepua tiꞌtijoerio.
Nape riꞌrieko nayewame nayewioio Eesusichi simiyameo, ki puꞌsereka inamuretupua Paoro nayewao, newitoka nayewaniapa Sauroeo. Pukaepa merinaretupua pukaeo.
Nape ookapi Eesusichi paparamea, merinareniopao Sauroo, Sesarea iꞌtorepua, paꞌwesuwe mochiwachi, Sesarea oꞌiniao puuu iꞌtokamea, Taraso mochiwachi uhjurarepua waikao, pawekakerachi.
Waika oꞌiniao Paoroo, tisiwa teꞌta Eesusichi paparame enepariopao, taꞌiria mochirepua waikao, yooma Eesusichi paparame Uurea mochikamea, Arirea mochikamea tiame, Saamaria mochikamea waꞌachi, Riosichio iyoriwa teꞌteriapao. Puuu ahjachi erakoaa Eesusi Paamirachio, epeche epecheche peewapasika, epeche taꞌiria mochisika Riosi kuꞌiraeo. Waꞌa iikao ki ookapi muuwepasirepua, Eesusi Paamirachio.
Peeroa piiripi Eesusi ajawaria, ahkaoi oiyai masiteka Eesusichi simiyameo, piie taaweo Riira mochiwachi asirepua.
Waꞌa mochiwachio, aaata tuꞌi kokoriame tewarepua, Eenea tewaniame. Ihji tijoe Eenea tewaniamea, osanao paamupari iꞌtoame eneriaipua tuꞌikameo.
Peeroa, tesiwa tiiame tetewapa Eeneao, sautekao chaanerepua puꞌkao:
—Aamo Eeneao, Eesusi Riosie Weratiamea, aamo sautekame itipitenapua waꞌasi. Werisisa, apechunasa katewemitiamua aamo ipetao.
Waikao Eenea tewaniamea, ikanati werisirepua, yachapatetiame waꞌasi.
Muuwaeme Riira mochikamea, Saaroni mochiwachia tiame tetewarepua saukame itipikameo. Puꞌka kokoriame sautetiame tetewikapao, Eesusichi paparasirepua tiame, Apoe Paamirachi.
Pirenachi mochiwachi Oope tewaniachio, waꞌa tewarepua tiame aaata Eesusichi paparame, puuua, Taawita tewaniame enerepua oowetiame. Taawita teewaa rieko naewachio, Roroka teewarapua. Puuu oowitiamea, kaaweruma enerepua, yooma kaawe tetewika kuꞌyame.
Puꞌka taawechiami Roroka tewaniamea, kokorepaka mukuriaipua. Puꞌka weerewara papakosaopua, teꞌpa rampakarichi kateweriaipua yooreko.
Riira mochiwachio waapikopa Oope mochiwachio, Peeroa Oope oiyame inamuretupua. Waikao ooka Eesusichi paparamea, waꞌa uhjureretupua, yaapiti enanuremichio.
Waikao Peeroa paaetiaapao, ahpo uhjuraretia ahjama eenarepua. Enasoopa Peeroo, teꞌpa karijampa iꞌtoretupua mukukame poꞌyachi. Waꞌao Peeroo, ooweru kunamukukamea, naarakoka neꞌneterepua Peeroo, itapiti puꞌka kiterepakame neteria, sipicha, wakira, puꞌkao ahjaka kahtiai neteria.
Peeroa yooma puuyanasapa puꞌkao, Riosichi paparaka nayewarepua. Waikao puꞌka weerewa neꞌnepakao, cheerepua:
—¡Taawitaa, werisisaa!
Waikao mukuriame oowitiamea, neꞌneparepua. Waꞌa kahtiame tetewapa Peeroo, yasisirepua.
Waikao Peeroa, sekachi chapika werisipurepua. Waꞌa ikisaapua, paaesapa Eesusichi paparameo, kukunara wahjipakameopua tiameo, ahjakame kiꞌyarepua puꞌkao.
Yooma Oope mochikameai, naneꞌrerepua iꞌka ikitiameopua Riira mochiwachio. Puꞌka naneꞌrekapaopua, muuwaeme papararepua Eesusichio.
Peeroa waꞌao, muuwaeme taawe itipirepua, Oope mochiwachio, Siimoni wiꞌchi yokiyame taꞌperachio.
Sesarea mochiwachio, waꞌa ohjoeriaipua aaata tijoe Koonerio tewaniame, soontaro kapitaira eneriaipua, piie siento soontaro pirenaturi, Iitaria tewaniamechi.
Ihji tijoea yoomahka Riosi iyoriame eneriaipua ahpo taꞌpechio, senepi Riosichi nayewame, tiꞌtijoerioi tísia kuꞌyame enerepua, kooamechio tesiwa teꞌtiameopua.
—¡Kúíra Koonerio!
Koonerioa majakame neꞌnepakao, nehjiarepua:
—Kúíra. ¿Ihtana teetoamemua noochio paamira?
Waikao tewekachi eename Riosi kuꞌiwaria, chaanerepua Koonerio:
—Aamo Riosichi paparariaopa, kaawe eꞌretiame muuua Riosieo, aamo tísia kuꞌika yasitoaoi aaata, peenia eꞌreka tetewitiamemua tiameo.
Muuua Oope uhjuramitiapua aaata, waꞌa mochiwachio Siimoni Peero teewataniame iꞌnoramichioopua.
Waꞌa taꞌpechio, piirechi Siimoni taꞌperachi kahtipua, wiꞌchi iyokame paꞌwe suuwerachi. Puuu Peero aamo tuuyemapua, apoe enasaa.
Koonerioa, waꞌa cheesa noꞌrasoopua tewekachi eenakameo, ooka ahpo nuurewa paaerepua, piiripi soontaro tiame Riosichi iyoriame tiame, pukachio Koonerioo oowe eꞌrewa tiiame enerepua.
Iꞌkao yooma tuuyesa uhjurarepua Oope mochiwarichio.
Puꞌka meereopua iꞌka pooechi waapi nokisirioio, Peeroa oowetaweopua waꞌasio, karijampa mooenariaipua, Riosichi paparamia.
Waꞌa ihsiaiopua Riosi ahjama nayewakao, chorowapariaipua. Chorowapasopua, ahpo kooame yoranurariaipua. Waikaopua ahpo kooame yorakenioio, kochirewachi wichikameka ikirepua.
Waꞌa ahpo ikiwatereopua, teꞌpa tewekachio, wahjoame tetewarepua. Waꞌa oꞌiniao, weruma wisasori apochi waapi tekiyame tetewarepua, naomina oꞌyaeka taꞌrame.Ihjia ahpo waapi tekikao, taꞌraka ipeparepua wehchi.
Puꞌka wisasorichio, kii ookapi chuchutorepua yooma ihta ahjakame, chuchuka ohjoame, wehchi petika ohjoame itapiti animari, maꞌsaeme eekachi ohjoame tiame.
Puꞌka tekisoopua, tewekachi oꞌinia inamurepua Peeroa, eee cheechaniame:
—Werisisa Peeroo. Yaapi merisa koꞌkosa.
Waikao Peeroa nehjiarepua puꞌkao:
—Kaꞌi, ki koꞌkomania puꞌkao, noꞌo Noono Paamira Riosíi. Kaꞌchitia taawechi koayamenia, ki noꞌo aamo reesiseria koꞌkomichioo, ki aamo iyoriniameopua kooameo.
Nape Riosia eenechi chaanerepua:
—Noꞌo aamo reesisia koꞌkopuame kiꞌyaa, kiisi ki iyoriniame tewamete muuua puꞌkao.
Paisa simiyame waꞌa cheechaneretupua. Waꞌa ikitioopua, eenechi apechuneretupua wisasorio, teꞌpa tewekachio.
Peeroo weeka inataka itipioiopua pehjio, ihtana cheerio eꞌrioiopua ahpo chaaneretiao. Peeroo waꞌa tiame inataka kahtioipua karijampao, puuu Koonerio uhjurariaa, Siimoni wiꞌchi iyokame taꞌperachi, muirachi ajarepua waꞌasi, Peero akana kahtiame iinatukeka.
Puuua sisinamukao chaachaparepua: “¿Iꞌwaju Siimoni Peero ohjirachio?”
Peeroo waꞌa kahtioio pehji ahpo chaaneretia inatakao, Riosia eenechi chaanerepua inatarichio:
—Peeroo, neꞌnesao muuua. Aamo taꞌpe teereo paika tijoea aamo iꞌyachanipua.
Ehpe waꞌapi werisika tekisaa, kihta seeweka siimpuapua ahjamao, neee uhjurakamekapu puꞌkao.
Waikao Peeroa tekirepua teepotemiao, puꞌka Koonerio uhjurariao. Puꞌkao teepotasaopua chaanerepua:
—Kúíra. Neeeju aamo iꞌyaka teꞌteretoaa. ¿Ihtana eratoka teetoame eemea noochio?
Aapoeo chaachaparepua:
—Kúíra. Teemea kapitai Koonerioe uhjuratiamekapua, kaaweruma tijoe Riosi iyoriamee, kaawe tetewiniameopua tiameo, iꞌisaeri tiꞌtijoeeo. Ihji Koonerioa aamo paaenurekapua, Riosi kuꞌira tewekachi eenamee, aamo paaenureretiapa, Koonerio taꞌperachi enamichioopua aamoo, aamo keepupuawichio waꞌa enasoo, Riosichi simiyame aamo nayewa.
Puꞌka meere ahpo puuyariachiopua, Sesarea ajasirepua Koonerio ohjirachi. Waꞌa taꞌpechi ajasioio, Koonerioa waꞌa yasarepua, weeka ahpo tetejima paajutesa ahjama, wahjachi tiame ahjama, kaawe ahpo tetewame tiame, seenu yeeniemeopua ahpo nayewa.
Koonerioa Peero asikame tetewapao, weruma yooreka teepoterepua puꞌkao, chopokorieka weripaka.
Nape Peeroa sekachi apechunakao, chaanerepua:
—Kaꞌte waꞌa iinto noꞌochio, werumachitia tijoe iyorikao. Oowera tijoekaite neeeai amochitia.
Puꞌka ahjama nayewasikao, yooremina pakirepua. Waꞌa yooreminao, muuwaeme mochikame tewarepua napawikame.
Waikao Peeroa cheerepua:
—Eemea naneꞌriamepua waꞌasio taamo isaeri tiꞌtijoerio, ki reesiseniamekoopua taamoo, seesenu ahjama teꞌterepuawichioopua. Waꞌa teꞌteriame teemea ki ehpesio. Nape Riosia noꞌo chaanekamepua puꞌkao, aaataoio ki chaanepuameo, kiisi piipariemekoo, seesenu ahjama teꞌtereniameo, kaꞌchi ikiwamekoopua taamo Riosichi iyoríwao.
Waꞌa chaanetiapania Riosieo, ikanati kihta chanika eenakania amoe paaetiapaonia. Ehpeo noꞌo chaanejeraninia aamoeo, itapiti eꞌraka aamo noꞌo paaeriaopua.
Koonerioa waikao, yooma tuuyekaopua ahpo ikiriao, oꞌinerepua cheeka:
—Noꞌo keepumitiao noꞌo tetewariao. Naao taawe iꞌtonapua ehpesio, iꞌka waꞌapi keenakoio arikiri ahkao, noꞌo taꞌpechi Riosichi naewaka kahtioio, noꞌo neꞌneka kahtiachi eenakapua aaata tijoe, tohsaname wakiraeme, tatapara ihsiame.
Puuua noꞌo chaanekapua: “Inamukame Riosia aamo nayeweriao, tetewakamepua tiameo, aamoo tísia kiꞌyamekopua tiameo, wahjachi tijoeoi.
Pukaepa muuu Koonerioa, aaata uhjuramitiapua Siimoni Peero iꞌnoramichioo, Oope mochiwachi kahtiame, piirechi Siimoni tewaniame taꞌperachi. Puuu Siimonia, paꞌwe suuerachi ohjoemepua, wiꞌchi iyokame tijoe.”
Waꞌa chaanetiapa neeea tewekachi eenameeo, ikanati aamo uhjurekania paaepuawichioo. Kaawechupena eenakame muuua, noꞌo paaewa tesiwekao. Ehpeo iꞌwa mochikame teemea Riosi tetewachi aamo keepumia puuyekao, Apoe Paamira cheeria taamo tuuyepuawichioo.
Peeroa waikao Koonerio taꞌpechio, oꞌinerepua cheekao:
—Ehpeo neeea, pahtiamepua, Riosio taamoo napati taamo nakika kahtiamekopua, ki aaatache piiripi, epeche kaawe eꞌreka tetewame.
Aaata tijoeoi Riosi iyoriameo, kaꞌkaruma yoranariameopua tiameo, kaawe uuka tetewamepua Riosia, ki isaeri tiꞌtijoekoipua.
Waꞌa tiiamekapa Riosia, tísia nakiyamekapapua yomatiame wehjoarichi tiꞌtijoerio, Riosia ahpo Taanao, pahchao, isaeri tiꞌtijoerichi uhjurarepua Eesusi Riosie Weratiameopua, puꞌkao, teꞌta yomatiame ihta aampa tiiamerao. Pukaepa puuua yomachi oikamepua, teꞌta Riosi chiia kaaweruma tuuyewari nayewatukao, yomachiami tiꞌtijoeo ooweru tiameo, ahpo tuuyewari chiiae Riosichi paparamichiopua, kaꞌkaruma erakoame enepamichioopua ahpo iikachio, Riosie cheriwetiaapua yooma ihta ahpo tatakoririao.
Inamukame eemeapa, iꞌka waꞌa tiame naawesario, Arirea oꞌineriopua iꞌkao, waꞌa oꞌinia iꞌka nayewatuwao, ahkasi yomachi mehtariopua, Uurea weeechio. Ihji waꞌa ikitiamea, neipa Waani Paatori nayewaturioi eneriamepua, Riosimina eꞌenamichio sisinamurioi tiꞌtijoerio, ahpo tatakoriwa toaka paatomichiopua.
Naneꞌrenachi eemea Eesusio, Riosie uutiamekopua ahpo Riosiwari yahchekao, ahpo Riosiwarie weerarepua puꞌkao, ahpo tehkiwa oꞌinemichiopua weeechio, pukachi teetomerikapapua ahpo utewarieo. Naneꞌrena eemea Eesusio, Riosi utewarieo, waꞌa teetoriopua, yooma riaorósie naꞌitutiameopua sauteka.
Puꞌka yooma teetoriao, taamowichio ikiriaopua tiame, taamoe tetewikamepua puꞌkao, Eesusi ajawatiamea, yooma iꞌisaeri weeechio iintoriaopua, yooma Eerusareni muuwarichio, ikiriaopua tiame. Ihji Eesusia, tísia naꞌaraka meritiamepua, kurusichi chuhchaka,
nape Eesusio Riosia, paika taawe iꞌtoi mukukoio, eenechi ahjaterepu. Waꞌa ikisaopua, eenechi ahjasaapua, tamochi eenaka tetewitekapua,
nape ki yooma tiꞌtijoechi, taamochekamera ahpo ahjariachiche, ahpo pichiwatameriche. Puuua pichiwa eenechi ahjakamepua, taamo waꞌapi koꞌkakamepua ahjama, teeme waꞌapi ahjama ohjokamepua tiame, eenechi ahjakoio.
Apoe Riosi ihsikamepua taamo uhjurakaopua tiame, yooma tiꞌtijoeri chaanemichiopua, Riosie weratiamekopua Eesusio, iꞌka wehjoarichio yooma weeechi tiꞌtijoerio apoekopua teꞌta katewemerikoopua puꞌkao, wahka ihtoriachi iꞌka weee kajuyachiopua, yooma wahjipakame ahpo oijenateria, ki wahjipakameoiopua tiame.
Yooma ehkoriami Riosi naꞌnayewaturaa chaachapariaipua, Riosio aaata uhjuramio tuukao, teꞌta tatakori choaniamewichio meripuameo. Puuu Riosie uhjurapo tuutiamea, ihjipua Eesusi, taamo tatakori natetewawichio meritiáme. Pukaepa yooma Eesusi iintoriao ahpowichio iintorio erakoamea, cheriwepuamepua, tatakoririao, yooma aaataai waꞌa erakokamea.
Puꞌka waꞌa tiame inamukapa ki isaeri tiꞌtijoeri Koonerio paajuteriaa, Riosi Riosiwarie noonotetiaopua, tísia peenia eraparepua, Eesusi ahpowichio waꞌa iintoriopao. Waꞌa iikapa puuua, ahpo seesenu naerachi naewaka tísia kaawe erakoka cheriwema kiꞌyarepua Riosio.
Waikao, puuu iꞌisaeri tiꞌtijoeri ookapi Eesusichi paparakamea, Peero ahjama eꞌenakamea, keꞌchu Eesusichi paparai siichitepuwetiameapua, chaachaparepua: “¡Naakonakosa puuuai cheriwetiamepua, ahpo tatakoririaopua tiame, kiisioi siichiteputiamekai puuua? ¡Waꞌa teesoopua, ¿aaataai kaawe Eesusichi paparamecheoi, kihta siichiteputiamekai, ahpo tatakoriwa cheriwepuawichioo? Waꞌa teesoo Riosia, aaataoi ahpo Taana Eesusichi paparakame enesoo, kaawe uuyamepua puꞌkaoi, pukachi yasitoaopua, ahpo Riosiwarieo.”
Ihji siichitepuwetiame Eesusichi paparakamea, waꞌa chaachaparepua, puꞌka ki siichitepuwetiameo, ahpo waꞌapi seesenu naerachi kaawe erakochaniopapua, Eesusichi paparakao.
Waikao Peeroa yooma waꞌa napawikameo, chaanerepua:
—Waikao Riosia, maꞌchiame tiiamepua, puꞌkao tamochitia tiameo, maꞌchiame kiꞌyariopua ahpo Riosiwario, oowera Eesusichi paparakopaopuache. Waꞌa iintokame enesoo Apoe Riosio, ¿ihtana taamo waꞌiniame waꞌa teesoo, iꞌka Eesusichi paparakameo, papatopuawichioo?
Puꞌka taawechiamio, puꞌka Koonerio taꞌpechi ikitioio, yooma ahkaoi Uurea weeechiamio, iꞌisaeri tiꞌtijoeri Eesusichi paparakamea, naneꞌreka mochitiapapua, ki iꞌisaeri tiꞌtijoeaio, Eesusichi paparamekopa, Riosi kaaweruma tuuyewari pichikekaopua.
Nape puuua, ki naneꞌreriaipua pehjio, siichiteputiame apochi nokiwameopua, ki nateyamechitia tetewarioi Riosiopa puꞌkao. Pukaepa Peeroo Eerusareni enasoopua, Eesusi ajawaria napawiriachio, teriretupua Eesusi ajawariaeo, wahjachi waꞌa mochikameeopua tiame, iꞌisaeri tiꞌtijoeri Eesusichi paparakamee.
Puuu teꞌyaka chaachaparepua Peeroo:
—¿Achini iikai waꞌa noꞌraka muuua, ki siichiteputiame mochikachio, ahjama koꞌkakamua tiameo, kaawe eꞌriamechitia?
Waikao Peeroa waꞌa chaachapopao, chaanerepua:
—Noꞌo Riosichi poponiwaa, noꞌo keepumitia pahchuo, neeepechi aamo nehjiamakoo, aatia tiiachipa waꞌa noꞌo oiriao.
’Piie taawechi Oope mochiwachi noꞌo kahtioi noꞌo Riosi ahjama nayewakao, itapiti tetewitetiamenia Riosieo, itapiti tewekachi oꞌinia eename, wisasorika tiiame naomina oꞌyaeka. Puuu wisasoria noꞌo kahtiachisi tekika taꞌrapakapua.
Noꞌoo kaawe neꞌnepasoopua puꞌkao, pukachi yooreminao ki ookapi chuchukuapua itapiti ahjakame, yooma ihta animari ki koiꞌwame, ihjichitia: animari naao taaraeme, animari saꞌpa koayame mawiyachitia, topae ohjoame animari siinoichitia, teꞌpa eekachi ohjoameopua tiame tuchiki.
Puꞌka tetewaiopua Oope mochiwachio, noꞌo chaaneniame inamukania tewekachi oꞌinia: “Peeroo, werisisa. Werisika Merisa koꞌkosa.”
Neeea waikao puꞌka waꞌa cheechaniameo, chaanekania: “Kaꞌi Paamira. Neeea noꞌo kutachitipoo, kiisi uꞌmatotiamenia ki reesiseniameopua kooame.”
Waikao tewekachi cheechaniamea, eenechi noꞌo chaanechaniapua: “Riosi apoe aamo koꞌkonuriao, kihta kaꞌitametemua puꞌkao.”
Waikaopu wisasoria, paisa simiyachi waꞌa cheesoopao Riosio, yooma apechukapua eenechio teꞌpa tewekachi.
Waikaopua, puꞌka waꞌapichio apechusocheopua puꞌkao, waꞌa eꞌenakapua paika tiꞌtijoe Sesarea ohjoeme, puuua noꞌo iꞌyasika eꞌenakame eneriapua.
Waikaonia Riosi Riosiwarieo, ahjama siinurakapua puꞌkao. Waikaonia kihta cheeka siimo erapakania ahjamao, ki iꞌisaeri tiꞌtijoekoipua uhjuratiameo. Waikao neeea, iꞌka puhsani iꞌisaeri Eesusichi paparakameo, noꞌo ahjama siimpamichio uusaopua, pirena eꞌenaka teemea, Oope mochiwachi oꞌiniaopua Koonerio taꞌperachio.
Sesarea ajasitioopa, Koonerioa, yooma taamo tuuyekapua ahpo ikiriao, yooma aꞌchitiame siinkameopua waꞌao. Puuua waꞌao, aaata tetewako tuukapua tewekachi eename, puuua apochi eenakao chaanetiotiapua pukaeo eee cheeka: “Oope tewaniachi uhjuramitia tiꞌtijoe, Siimoni iꞌnoramichiopua, Peero tewataniame.
Apoe aamo chaanemapua enasaapa, aachin teeka aamo newipamerikopua aamo tatakoririao, yooma aamo taꞌpechi ohjoemeopua tiame.”
Waikao noꞌo Sesarea ihsioiopua Koonerio taꞌperachi napawikame nayewekao, Riosia ki isaeri tiꞌtijoeo iikachi noonoteriapua. Tísia puꞌserekapa Eesusi iintoriaopua ahpowichioo, Eesusichi papararepua waikao. Ahpo waꞌapichi nayewa nayewakao, tísia puꞌsereka nayewarepua ahpo Eesusichi paparao, ahpo tatakoririao cheriwetiame itipikapapua. Waꞌa iikopaopua puꞌkao, naneꞌrekania Riosi Riosiwario pukachi eenarioopua, tamochi eenariachitia, pukeri Eesusichi taamo papararioiopua.
Waikao waꞌa iikopua puꞌkao, Eesusi cheeria inatepakania waikao, eee cheeria: “Pichiwa chiiame neeea, Waania neeroiye paatoriaipua paatoao, nape eemea Riosi Riosiwarie, paatopuamekaitepua.”
Waikao waꞌa teeeriopao iꞌkao ki iꞌisaerikoi, Riosi Riosiwarie noonotetiamekopaopua puꞌka iikachio, waꞌachitia taamo peenia erakoriachitia pukeri Eesusichi taamo paparoio, ¿ihtana kaꞌitatania, puꞌka Riosie ikitiameo? ¿Ki kaawe iintoriokosa tuutarenia Riosio?
Waikao Eerusareni ohjoeme isaeri tiꞌtijoeri Eesusichi paparakamea, yuuweeme itipirepua, waꞌa chaanetiapa Peeroeo. Tahpitika tiiame peenia erakorepua Riosichio, tísia kaawe iintoriopua ahpowichioo. Waikao chaachaparepua tahpitika peenia tiame eꞌrakao:
—¡Naakonakosa cheriweretupua tiame Riosieo, kiisi iꞌisaeri tiꞌtijoerikaiopua?
Ehpeo, Eesusichi paparame chiꞌripakame nayewamania iꞌka noꞌo iyoterichio. Neipao Teiwa meritioi ujumakamea, Eenisi mochiwachiami eꞌenarepua, wahjachi Eesusichi paparakamea Chipire tewaniachi eꞌenarepua, wahjachi puuu ujumakamea tiame, Antiokía tewaniachi eꞌenarepua, Eesusi Riosie Weratiamechi paparapa chapipuai uujumasaapua. Waikao waꞌami ohjorepua puꞌka taawechiamio, Riosi kaꞌkaruma tuuyewari nayewatukaopua, nape isaeri tiꞌtijoerichiche.
Nape wahjachi isaeri tiꞌtijoeria, Siirene ohjoemea Chipire ohjoemea tiame, puꞌka ujumakamechi pepenipakamea, Antiokíami ohjoparepua Eesusi kaꞌkaruma tuuyewari naewatuka. Nape puuua waꞌa ajasisaapua tiameo, rieko tiꞌtijoeri masiterepua tiame, machimichiopua puꞌkaoi, Eesusi Riosie Weratiamechi simiyameo.
Iꞌkao waꞌa ohjoi riꞌrieko nayewekao, Riosia iꞌka riꞌrieko iikarachio, apochi paajutesirepua puꞌkao, ahpoo Riosiwarieopua. Puꞌka waꞌa inisiniaopua Riosi Riosiwarieo, apochi paajutesikao, muuwaeme Eesusichi papararepua. Waꞌa iikaopua, Eesusichikamera paparaka mochitorepua waikao, ahpo ki kaaweruma teꞌtereriaopua toaka.
Iꞌka inamukapa Eesusi ajawatiamea, Eerusareni tiopachi mochikame paꞌpamuratuamea, Wenawe uhjurerepua waikao, Antiokía mochiwachio.
Wenawea Antiokía asisaapa, Riosio tísia kaawe iintorio tetewikapaopua waꞌao, tísia kaawe erapare Wenawea. Waꞌa teꞌteretoriopua waꞌao Wenawea, kaawe eꞌraka tuuyerepua waꞌao, yooma puꞌkao, ki seꞌwika mochitomichiopua ahpo Eesusichi papararichio, pewatiame mochitonureka Eesusichio, Apoe teꞌta Paamirachiopua.
Wenawe waꞌa uhjuratiameo, kaawe eꞌrame tijoe eneriopaopua puꞌkao, Riosi Riosiwarieopua puuua, taꞌirepakamekopaopua tiameo, tísia paparamekopua Riosichio, pukaepa Antiokía uhjuratiame enere Wenawea. Puuua yooma waꞌa tiiamekapapua, muuwaeme Eesusichi paparaterepua, Eesusichi oowe erapateka.
Neipao Wenawea waꞌao, ki ookapi enepariopua Eesusichi paparakameo, Taraso muuwarichi akiparepua waikao, Sauro iꞌyasikaopua ahpo kuꞌimichio.
Sauro tewisaopua, Antiokía iꞌtorepua yeeka. Waikaopua Antiokíao, piie paaumpari mochirepua waꞌao masiteka, puꞌka weemera muuwekameopua, Eesusichi paparakameopua. Waꞌa Antiokía enere, Eesusichi paparameo, Riosie Weratiamechi paparakame tewatiachio, pahcha pukeri waꞌa teewaka oꞌinetiachiopua.
Piiripi puuu tijoe Akausi tewaniamea, chaanerepua Antiokía ohjoemeo, tísia toorewimio tuuyo tuurepua Riosio, yomachiami iꞌka weeechiamio. Puuu cheeriaa, pichiwa waꞌa teerekapua, Kaurio tewaniame yawichikoipua, rooma weeechiami mochiwachio.
Tísia tooremuniopa yomachi Uurea weeechio, Antiokía mochikame Eesusichi paparamea, itapiti kuꞌiwa uhjurenariapaopua puꞌkawichioo, yooma aꞌchitia ahpo ahsepatia, kuꞌipaka naꞌpoarepua, yoomahka pipiripi.
Waꞌa noonoirepua waikao. Waikao yooma aꞌchitia ahpo ahsepatia naꞌpoasaopua puꞌka kuꞌiwao, Wenawe uhjurarepua Sauro ahjama, iꞌtochekaopua puꞌka kuꞌiwao, yomachiami pipiripi mochiwachiami paꞌpamuratuameopua, yooma tooremuame naachutemichiopua puꞌkao.
Puꞌka taawechiami Eerore yawichiai, paikapi Eesusichi paparame chapinurarepua, tísia naꞌarenareka.
Saantiaoo merimachetae merinurarepua puꞌkao, Waani paꞌchirao.
Eerorea puꞌka isaeri napawikarichi yaꞌyawichio, kaawe uuka teteopua puꞌkao, chapinurarepua Peerooi. Ihji waꞌa nokitiamea, paani ki rewaruraeme pahkotanioi nokiretupua.
Iꞌka chapisaopua perekarichi yahcharepua, naao naꞌnao soontaro inatetekaopua. Puꞌkao, neipa maꞌchipasa pahko uꞌmatosoopa, katewemo oꞌrariaipua puꞌkao, waꞌa muuwarichi ohjoeme iinatukekaopua, aatia yorapuamekoopua puꞌkao.
Nape Peeroo waꞌa kahtioi perekarichi yeetepatiameo, Eesusichi paparamea, ki toarepua Riosichi itakaopua, utewaeme chaachapakaopua, Peeroo maꞌchipuawichiopua Riosieo.
Puꞌka tukao waꞌapi meereo, Eerore maꞌchipamiachi Peero katewemiao, Peeroo, ooka soontaro inatewachi poiriaipua naasipa, kaarenae oꞌyaeka kochika. Wahjachi ooka soontaroa, yeetachi ajarepua inateka.
Waꞌa teerenioiopua tukaoo, senawato waꞌa eenare Riosi kuꞌiwaraa Peero poꞌyachi yooremina. Iꞌka waꞌa eenakoopua, weeru uutapasiparepua waꞌao. Puuu Riosi kuꞌiwaria waikao, Peero wachikachi noonoteka pusaterepua. Pusatesaopua chaanerepua:
—Yaapiti Peeroo, werisisa.
Puꞌka waꞌa chaanetiochepa naꞌsore kaarenaa, sekachi oꞌyaraa tiame.
Waikao Riosi kuꞌiwaria chaanerepua:
—Ikanati wakiratasa kaakatasa tiamé.
Waꞌa iintosoopua Peeroo, Riosi kuꞌiwaria chaanerepua:
—Yaapi kematosa noꞌo naꞌnarito.
Peeroa machenarepua waikao naꞌnaritoka, oowera naꞌnaritoka ki naneꞌriai ahpo ikiyao. Oowera teemuameka eꞌrarepua.
Pirenapi unatiame weeriachi uumatotioopa, pirenachi tiameo, sisioki yeetachi ajasirepua waikao, puuyaniachipua waꞌasi waꞌa perekarichio. Puuu waꞌa yeetaraai apoe waꞌapi wahjorepua. Puuyatioopua ahpo maꞌchiparia Riosichi eename kuꞌiwari ahjamao, piiripi pooe paonaka uumatotioiopua, puuu Riosi kuꞌiwaria ki naania ikirepua piineri toaka.
Waikao Peeroa pusakameka ikirepua. Waꞌa ikisaopua eꞌrarepua:
—Pichiwa waꞌa teesoo noꞌo ikiyao Riosieo. Ehpeo naneꞌrenane, Apoe ihsirio Riosio noꞌo karichi maꞌchipakao. Ahpo kuꞌiwari uhjurarepua, noꞌo Eerorechi nehpupakao, yooma isaeri paꞌpamiratuameo, noꞌo naꞌara yoranariaopua tiame.
Yooma pusasaapa Peeroo, Maaria taꞌperachi siimo oraparepua, Waani Marako tewaniame yeeyera kahtiachi. Waꞌa Peero asimo oꞌrachio, waꞌa mochirepua muuwaeme, Riosichi paparaka Peerowichio.
Peeroo teepotasoopua kaari yeetarachio, puuu Roora tewaniamea nuurewaraa, nehjiarepua.
Nape puuua machikai Peero naewachaniao, ki wahjonesa waꞌatia uꞌmasirepua, tísia kaawe eꞌraka, waꞌa werichanio tuumia Peeroo, yeetachi.
—¡Wííhtuame! —chaachaparepua aapoeo.
Nape nuurewaraa, utewa chaanerepua —Pichiwáá.
Waikao aapoeo chaachaparepua:
—Ki puuukoi chaanipua, iikarachichekoipua chiiaa.
Nape Peeroa simiterepua yeetapunurekao, kaari yeetarachio chonaka. Waikao aapoeo wahjonesaapa, tetewisaapa Peerokopaopua:
—Naakona muuukaite —chaachaparepua waikao, kaawe erakoka. Sewina ijikirepua tetewapao, ki maaeriaiopaopua puꞌkao.
Meere maꞌchirepasoopa, perekarichi soontaroa, ki teesa wekana erakorepua, Peerochi simiyame aatiatiachi waꞌa ikiriopua.
Eerorea, iꞌyanurerepua puꞌkao, nape neipao, ki tewariopa Peeroo, utewaeme iinatukesache soontaroo, koꞌinurerepua puꞌka soontaroo. Neipao Eerorea, Uurea machenakaopua, Sesarea akiparepua ohjoremia.
Eerore nekasoopua Tiiro mochikame ahjamao, Siironi mochikameopua tiame, naꞌpa ihji ahjama nekatiamea, Rasito itanerepua Eerore itanemichio ahpo ahjama napawipuawichioo. Waꞌa napawisaapua, Eerore ahjama ahpo katewepuawichio, waꞌa noonoimo oꞌrarepua, ki ahpo uꞌyepuawichiopua, ahpo kooame tariwachi kianiameopua.
Eerorea yahcharepua piie taaweo, puꞌka Tiiro mochikameo Siironi mochikameopua tiame ahpo kahtiachi napawipuachioopua. Eꞌenasoopa Eerorea, yawichi wakirataniame wakiratasaopua, yawichi yasirachi yasipaka nayewerepua.
Waikao oꞌinesoopua nayewakao tiꞌtijoeria, oꞌinerepua chaachapakao, siinakoka:
—¡Néé, keepusao eemea! ¡Ihji nayewamea, Riosi apoe puuua, ki tijoééé!
Waikao tewekachi eename Riosi kuꞌiwaria, puꞌka waꞌapichi ahjachi eenakaopua, tísia kokorepaterepua Eeroreo, Riosichitia iyoriniame ahpo eꞌrariopa, tiꞌtijoerio waꞌa chaachapopa. Waꞌa iika mukure Eerorea ikuchuapakao, kiisi tehpe simiyachi.
Waꞌa waꞌa ikitiameeo yoomachi mochiwachiami naneꞌreretiopapua, weruma mehtare Riosi kaꞌkaruma tuuyewaria, muuwaeme tiꞌtijoe Eesusichi papararepua, ooweru tiame.
Wenawea Sauroa tiame, Eerusareni kajusaopua ahpo tehkiwao, Antiokía nonowarepua eenechi, Waani yeekaopua, puꞌka Waanio Marako teewaemeopua tiame.
Puꞌka taawechiami Riosi naꞌnayewatuamea Antiokía tiopachi mochiriaipua, masitari tiꞌtijoea tiame. Riosi chiia masitiamea, ihji enerepua: Wenawe, Simeoni (Niijeri teewataniame), Ruusio tiame (Siirene eename tijoe), Manaeni (Eerore yawichichi weripakame), waꞌa ikisa apoe Sauro.
Piie taawechio Eesusichi paparameo, Riosichi paparaka nayewenioiopua kiisi koakao, Riosi Riosiwaria waꞌa eenaka napawikameo, moochi nayewerepua inatarichio chaaneka:
—Noꞌo poanatekemitia Wenaweo Sauroopua tiame, noꞌo paaeriakamerakopapua puꞌkao, noꞌo tehkiwa teetomichiopua.
Waikao Riosichi paparaniame nayewai kajusaapua, kiisi koaka nokarioio, Wenawea Sauroa tiame, Riosi chiia nayewatumichio ajawaretupua; aampa seekarepaka ahjachio, Riosi kuꞌiwari yahcherepua, Riosi Riosiwari. Waꞌa yorasaapua uhjuraretupua waikao, Riosi tehkiwa teetomichio.
Uhjuratiaapa Riosi Riosiwarieopua, ahkasi Sereusia tewaniachi ajasirepua paꞌwesuwe, waꞌa oꞌinia pawekakerachi moꞌmoenasaopua, Chipire tewaniachisi eꞌenarepua, pawenasipa weeechi.
Chipire weeechi ajasisaapa pawenasipao, Saramina pawekakera chuchupachi, waꞌa oꞌinerepua Riosi tuuyewari naewatukao, iꞌisaeri napawikarichiamiopua. Puuu Waani, Eerusareni oꞌinia yeeka enatiameai, waꞌachi ihtoame enerepua tiameo, Paoro Wenawe ahjamaopua tiame, Riosi tehkiwachi kuꞌisika.
Waꞌa pawenasipa weeechi masitesikao, ahkasi Parajo tewaniachi eꞌenarepua. Waꞌa tewarepua aaata tijoe Warajesu tewaniame, puuua isaeri tijoe enerepua. Ihji tijoea riaorósi tekipanakiame eneriaipua, ahpo masitiao wihtuka Riosichi eenameko tuuka.
Puuu tijoea Serejio Paoro tewaniame eneriaipua, ki teꞌta yawichi ahjama oiyame, tísia inatame. Ihji ki teꞌta yawichia, apochi upanurarepua Wenaweo Sauroopua tiame, keepunariapua puꞌkao, Riosichi simiyame nayewatusiaopua.
Nape puuu Warajesua, Eerima teewataniamea (riaorósimina simiyame, masitiame cheeka chaniwamepua), puuua waꞌinerepua Wenaweo Sauroopua tiame, puꞌka ki teꞌta yawichio, nayewepuawichioo, ki pichikemichiopua puꞌka chaachapao.
Nape Sauroa (Paoro teewaemea tiame), ki nuꞌuti yahchameapa utewari Riosi Riosiwarieo, puichi kaawe neꞌnepaka itipisaapua kuꞌitapi,
teꞌyarepua cheeka:
—¿Muuu riaorósichi eename, muuu yooma kaꞌkaruma seepurawaa, yooma naꞌarari wiskuari pochikame yahchame, ¿ahkasi achinitio waꞌa teeretamua aamo naꞌararie? ¿Kiisi toime eꞌranimua puꞌkao? Toipuapua muuua puꞌkao, waꞌasi, ki eerina aamo ihsimichiopua Riosio, Riosi kaaweruma pooe masitewachiopua.
Ehpeopua muuua, kokosapuame muuuapa waꞌasi Riosieo. Ki maꞌchiriame itipimeri muuua waꞌasi, puꞌka aamo tísia naꞌara ihsiriawichio; waꞌa teeremerimua meeriamesi. Muuwaeme taawechi ki maꞌchiremamua; taaaoi teesa taꞌwesameo, ki tetewimamua.
Ikanati tukapachi wichirepua chaanetiache. Waikao imasuka iꞌyarepua, aaata ahpo kuꞌimichiopua, panitoka.
Waikao ki teꞌta yawichia, puꞌka Paoro masitia yooma inamukapaopua, iꞌka nokaya tetewikaopua tiameo, tísia iyoriwamekopua Riosio. Waikaopua yooreka yasitomo erapakapao Riosio, Eesusichi papararepua.
Waꞌa teꞌteresapa Parajo mochiwachio, Paoroa ahpo ahjama nokisiameo tiameo, pawekakerachi moꞌmoenasopua, Pereka mochiwachi uumparepua Paajiria weeechi; nape Wanimarakoa, waꞌasi toisa noꞌarepua Eerusareni.
Pereka oꞌiniao Paoroche ahjama nokisikao, Antiokía eꞌenarepua eenechio, Piisiria weeechi. Waꞌaopua resipuniame taawechio, napawikarichi eꞌenarepua keepumia, waꞌa mochiparepua yooreko.
Neipa paꞌpamiratuamea Ehkoriami Iyoteri iyonasaopua, chaachaparepua Paoroo, itapiti iinuesoo ahpo cheemia, ehpe chanimichio.
Waikao Paoroa werisikao, sekae nayeweka ihchiwasaopua yooma napawikame neꞌnepakaopua, cheerepua:
—Yooma eeme isaeri tiꞌtíjoe, wahjachi tiame Riosichi iyoriameapua tiꞌtíjoe, noꞌo keepumitiaopua pahchuo.
Ihji waꞌapi Riosi enerepua tiameo, kiisi iyoriniameoipua taamo ehkoriami mochiriameeopua, tísia kaawe neesetokamepua puꞌkao, ooka weerewa paamuparisi, nokisinioiopua wakiwechiamio.
Ihji Riosi waꞌapichipu tiamea, Kaanani weee uꞌyesaa, taamo ehkoriami noonoriwa kiꞌyakamea, waꞌa Kaananio oowisani tiꞌtijoeri mochiwari puipasaopua ki kaꞌkaruma nokayameopua.
Waꞌa iintosaapa Riosia weewara kiꞌyakao, naao siento aampa ooka weerewa mariki paaumpari yawichituterepua waꞌao, taamo noonoriwao, teꞌta paꞌpamuratuame tuꞌtuyewari ajawesikaopua, peꞌpereira, ahkasi Saamueri taawechisi waꞌa teererepua. Saamueri oꞌinia waꞌanao, Saamueri waꞌapi Riosi nayewatura enerepua, pahcha púkeri Riosie nayewatura ajawanioiopua.
Waika taawechiami Riosi naꞌnayewatura ajawasioio, iꞌisaeri tiꞌtijoeria, yawichi itanerepua Riosio, ahpoo yawichitupuawichiopua. Waikao Riosia, Saauri tewaniame weerarepua yawichitumichioo, puuu Saauria, ooka weerewa paamupari yawichiturepua. Ihji Saauria, Kiiisí tewaniame tijoe taanara enerepua, Chaamini tetejimarisiwachi naawakame.
Neipamio Riosia, Saauri uꞌyesapa yawichiwao, Raawitaru weerarepua waikao, Riosio pukachi tewako tuuria, ahpo kaawe eꞌrewao, puꞌkao, weemuamekopua puꞌkao, ahpo yoratiao.
Iꞌka Raawi tetejimarisiwachi uꞌpakame Riosia, iꞌisaeri newipatemeriopua, ihji Eesusi tewaniame enerepua, ehkoriami oꞌiniao, Riosie enamio tuutiameopua.
Waani paatoamerao keꞌchu iꞌka Eesusi eenoio, tiꞌtijoeri tuuyeka ihsiriaipua, ahpo tatakoriria toinurekao waꞌasi, ahpo paatonurerepua ohso kaaweo, apochi teꞌta pichiwa tetewipuawichiopua, ahpo tatakorika yasitoao, toinariamekopua waꞌasi.
Puuu Waani Paatori waꞌapiai cheeriaipua tiameo: “Neeea, oowera paatoamepua neeroiyeo, ki neeekapapua pehjio, aamo puuyeka mochitoao, puuua noꞌo neipa ihtoaitepua, puuu apoe teꞌta cheriwemeria, yooma ihta ki kaaweruma nokitiameopua. Neeea, kihta nateyamenia pukachio, puꞌka kaakaraoi noꞌo naꞌsonemiao kakajoyarao.”
’Poponíi, Riosichi noꞌo poponíwariii, yooma eeme Aurani tetejimarisiwachi eꞌename, wahjachi tiame eeme Riosi iyorika mochitoame, ihji Eesusi kaꞌkaruma tuuyewaria, yooma tamowichio uhjuratiamepua, Apoe Riosio, uhjuraria.
Nape Eerusareni iꞌisaeri paꞌpamiratuamea, kiisi machika tetewarepua puꞌkao, apoe Eesusikoipua puꞌkao, Riosi uhjurariao, senepi resipuniame taawechi ahpo napawikarichio, puꞌka chiia nayewame iyonaiopua. Pukaepa waꞌa noonoirepua Eesusi meꞌyakao, puuu waꞌa noonowiriaa, Ehkoriami Iyoterichi chiiachitiao, pichiwa machenakamepua.
Puꞌka Eesusio kihta aꞌchitiame tewakaipua meripuawichio, paꞌpamiratuamea Piiratochi uꞌparepua, kurusichi chuhchaka meripuawichiopua.
Neipao yooma Eesusi kurusichi meriwame uꞌmatosoopua Ehkoriami Iyoterichi chiiachitiao, tekipuretupua kurusichio, waꞌa ikisaopua, mukukatewechi tekiretupua.
Nape Riosia puꞌka mukukoiopua, eenechi ahjaterepua.
Eenechi oijenasaapa Eesusia, muuwaeme taawechi mamachenarepua, ahpo ahjama eꞌenakameopua Arirea oꞌiniao Eerusareni. Ehpeo puuu nokayamepua Eesusi eenechi ahjaria pichiwatakaopua, tiꞌtijoerio.
’Waꞌa tiiachipa teemea, puꞌka waꞌapi Riosi taamo ehkoriami mochiriame iintomio tuuyeria, puꞌka waꞌapi simiteka aamo nayewatuame teemea, ahkasi aamo mochikachiami uꞌyepasikaopua.
Waꞌa tiiachipao taamoo, taamo ehkoriami oꞌinia tijoetusiwachi eꞌenameo, Riosia ehpe taawechiamio pichiwa waꞌa tiiame iintorepua ahpo cheeriao, Eesusi mukukoio, eenechi ahjatekao. Riosia ehkoriami Wiika iyotaperichio, Eesusi naewakao chiiame Riosia: “Ehpeo muuua noꞌo Taanapua; neeea aamoo, aamo Noono enepakamepua, aamo tijoetutekao.”
Iꞌka Eesusio Riosia keꞌchu ikiyoiopua mukiwao, eenechi ahjatemo tuuriaipua Ehkoriami Iyoterichio, ki pikamichiopua Eesusi weerewarao. Pichiwa iintaparepua ahpo cheeriao, Raawitaru ahpo iintokemo tuuriachitiaopua kiisi wehchi wichika itipimerikopua, eee ahpo ikitemio tuukao: “Neee Riosia yooma noꞌo cheeriao, teꞌta pichiwache iintomerinia, Raawi noꞌo seekarewa noꞌo iintokemoche cheeriachitia.”
Pirenachi iyoterichio Wiika tewaniame Iyoterichio, ihji waꞌapi Raawiai Riosichi paparaka nayewaiopua, eee cheekamepua ahpo iyoterichioi: “Muuu noꞌo Riosia aamo Taana Teꞌta Tísia Piipariemeoopua, mukukoioopua, kiisi toimamua puꞌka weerewara pikamichioo.”
Ihji Raawitarua waꞌa cheeka iyoteriaa, ki ahpokamera waꞌa teeremia nayewaka cheeriamepua, puꞌka Raawitaruo, yooma ahpo Riosiwa tehkiwa kajusa mukisaopua, pikariamekopua weerewarao, puuua, ahpo ehkoriami noonori wahjipakame toatiachi, wetemajitiame puuua.
Waꞌa teesoo Raawia, ki ahpo naewaka cheeriamepua ahpo Ehkoriami Iyoterichio, Eesusikamera naewaka cheeriamepua, puꞌka weerewarao Riosia, eenechi ahjateriopua puꞌkao, ki pikamichiopua. Waꞌa tiiachiopua puuu ehkoriami Raawi iyoteriaa, Eesusi Riosie Weratiamekamera nayewaka cheeriamepua.
Puuua taamo tatakoriawichio nateteka mukukamepua, puuua mukiwameo newitokamepua, taamoo weemera ahjarichi iintapapuaichiopua, teꞌta kaaweruma ahjari ki wahjiamechi. Iꞌka Eesusi teꞌta aamowichio iintoria mukuka, puꞌka teꞌta inataka mochitojerani neeea.
Yooma aaata iꞌka Eesusi iintoriao, ahpo pejanaka mukurio erakoamea, yooma ihta ahpo ki kaawe noonowiriaopua, yooma teꞌta choꞌwetiame itipimeripua waꞌasi; yooma puuu ehkoriamisi Moise nuurari nokisitiamea, kihtawichio kaawe enekamepua, kihta teꞌta choꞌwiame eneriopua puuua tatakorio.
Waꞌa tiiachipa eeme iꞌisaeri tiꞌtijoeria, kaawe inataka pahtepuapua, aamo ehkoriami Riosi naꞌnayewatura Riosie chaachapariaopua. Puꞌkao eee chaachapaka iyoteriao:
Nee, eeme noꞌo iintomo tuuya naꞌariamea,
kihta nateyame tetewikameapua puꞌkao;
eeme ki noꞌo pichikeka naꞌariamea,
tahpitika erakosa noꞌo iintomia teꞌta peenia iintosoopua,
ki puꞌserekamea oowera neꞌnepasa toisa nonorapuapua;
nape noꞌoo, puꞌka taawechi noꞌo iintomiaa,
ki aaata ahsepari maaeme tiame,
aaataeo aachin teererio tuuyetiai.
Paoroo kajusoopa napawitiameo, ahpo ahjama ohjoame machenoio napawikarichio, tiꞌtijoeri ki iꞌisaeria, ki muika keepukamea Paoro cheeriao, eenechi eꞌenanurarepua puꞌkao, eenechi resipuniame taawechiopua, puꞌka waꞌapichi simiyame ahpo nayewepuawichiopua.
Muuwaeme iꞌisaeri tiꞌtijoeria, iꞌisaeri tiꞌtijoeri enepakameapua tiame, Paoroa ahjama nokisirepua. Paoroa Wenawea tiame pooechi nokisiaiopua, chaachapasirepua ahpo ahjama nokisiao:
—Simitemitia eemea, puꞌka Riosie aamo nakirewa teetoachio, pewatiame teꞌteretokapua pukachio.
Eenechi sawarachi resipuniame taawechio, kiiya yooma waꞌa mochiwari eꞌenarepua waikao, puꞌka Paoro nayewa keepumiaopua, Apoe Paamira Eesusichi simiyameo.
Nape waꞌa napawikarichi iꞌisaeri paꞌpamiratuamea, tísia muuwaepariopua waꞌao, nekamucherepua Paoroo. Waꞌina eꞌrerepua puꞌkao, epeche keepuniopa puꞌkao ki ahpochitia. Waꞌa erakoapua puuua, naꞌara yoorarepua Paoroo, kaꞌitaka Paoro chiiao.
Waikao Paoroa Wenawe ahjamao, uwatiame nayewaka nehjiarepua puꞌkao, chaaneka:
—Aamo isaeri tiꞌtijoerio, aamokamera pahcha tuuyepuamekai ihji Riosi tuuyewaria, nape aamoo, ki nakiyopa iꞌka Riosi tuuyewari ki wahjiame ahjaniameo, wahjachi tiꞌtijoechi nayewatuma teemea ohso kaawe, ki iꞌisaeri tiꞌtijoechi.
Iꞌka ki iꞌisaeri naewepuameopua tiameo, Ehkoriami Iyoterichio, cheeriai Riosia:
Aamo iꞌisaeri tiꞌtijoerio tahjerichitia ajawakamenia,
yooma puꞌka ki iꞌisaeri mochiwarichiopua tiame,
eeme nayewemichiopua puꞌkao tiame,
ahkasi yomatiame iꞌka wehjoarichisi.
Waꞌatiame chaniwame inamukapa ki iꞌisaeri tiꞌtijoeria, tísia kaawe erakorepua, Riosi tuuyewario tísia kaawerumako tuuka. Waikao yooma nakikamea puꞌka weemera ahjari ki wahjiameo, apochi uurepua puꞌka Riosi kaaweruma tuuyewario.
Waꞌa iika Riosi tuuyewaria, yomachi mehtarepua waꞌa wehjoarichiamio, Riosichi pichikiamee nayewaturae.
Nape iꞌisaeri napawikarichi paꞌpamiratuamea, ookapi ooweru nayewarepua tísia kaawe teꞌtereka mochitoame waꞌa napawikarichio, ookapi tiꞌtijoeriopua tiame, tísia kaawe teꞌtereka mochitoameopua waꞌa muuwarichio, weruma teꞌtewaka mochikameopua, puꞌka Paoroo Wenaweopua tiame, weeru chaachapaka ujumapumichiopua puꞌkao, tísia naꞌarekao.
Waikao Paoroa Wenawea tiame, ahpo ki kaawe erakoa ahpo pechichisapa kaakao, uumatorepua waꞌao Iikonio mochiwachio.
Nape nuꞌuti Antiokía mochikame Eesusichi teꞌta paparakamea, kaawe erakore puuua, Paoro masiteriae pepenipakamekapa puuua, Riosi Riosiwario apochi yasipariopa, apochi ahjama oimia.
Iikonio ajasisaapa waꞌasi, Paoroa Wenawe tiamea, pirena muirepua iꞌisaeri napawikarichio tiꞌtijoeri nayewemia. Waꞌaopua, puꞌka nayeweriaopua Eesusichi simiyameo, ki ookapi oowe eꞌrepaterepua iꞌisaeri tiꞌtijoeria ki iꞌisaeri tiꞌtijoeriopua tiame. Waꞌa iikapa puuua, ki ookapi papararepua Eesusichio.
Nape puuu ki Eesusichi paparakamea iꞌisaeri paꞌpamiratuame, kiisi kaawe erakoapa puuua Paoro masitiao, nekakomichio ki iꞌisaeri tiꞌtijoeo noonoterepua puꞌkao, ki aaata waꞌasi pichikemichio Paoro Wenawe tiame masitiaopua, Eesusichi paparameo, ki epeche muuwepamichiopua. Waꞌa noonowirepua, puꞌka Eesusichi paparakameo, ki nakipuawichiopua waꞌasi ahpo mochiwachio.
Pukaepa Paoroa Wenawea tiame, tehpe eeneparepua waꞌao, utewaeme nayewekaopua Eesusichi simiyameo, kihta seeweka teꞌta pichiwako tuurepua, ahpo masitiao. Apoe teꞌta Riosiai ahjama inisirepua ahpo teꞌta peenia ihsiwae kuꞌisikao, ahpo ki maaenari ihsiwaeopua tiame, pukae peenia ihsiwae pichiwatasikaopua, Paoroo Wenawe tiame masitesiao.
Waꞌa teꞌterepakaopua waꞌa Iikonio mochiwachio, ooka poanaturi eneparepua: pirenaminao isaeri paꞌpamiratuame ahjama, pirenaminao Paoro ahjama Wenawe tiame.
Waꞌa ikisaapua iꞌisaeri paꞌpamiratuamerachi enepakamea, teꞌta iꞌisaeri tiꞌtijoeria, teꞌta ki iꞌisaeri tiꞌtijoeria tiame, Iikonio yaꞌyawichichi ahpo katewerepua, Paoroo Wenaweo tiame pasaka koꞌipuawichiopua.
Nape Paoroa Wenawe tiamea, waꞌa noonoimia naneꞌrekapao, Rikaonia weeechiami uumparepua, Risitira mochiwachi Erewe mochiwachi tiame eꞌenaka, waꞌa iika newiparepua ahpo pasipupuao.
Waꞌa ikisaopua tiameo, wahjachi weeechi ohjorepua tiame, yooma wahja weeechiami tiame masitesika, puꞌka Riosi kaꞌkaruma tuuyewario.
Nape Risitira eꞌenakaiopua, waꞌa tewarepua aaata, tuꞌirewa kokoriame, waꞌa tiiame naawakame eneriaipua kiisi oiyame.
Iꞌka tijoeo keepuka kahtioiopua Paoroa, kaawe neꞌnepakaopua puichio, tísia Riosichi paparame tetewarepua puꞌkao, ahsepari tiiame ahpo yachapatepuaichioo.
Waikao Paoroa, utewaeme naewakao, chaanerepua:
Waikao tuꞌikamea, niika werisirepua. Oisirepua waikao.
Waikao waꞌa iintokame tetewakapa Paoroo, weeru chaachaparepua, ahpo waꞌapi nayewachi naewaka, Riikoni nayewaniame:
—¡Nee, tamochi tetekire riꞌriósii, tijoeka teꞌtiame enepakame!
Wenaweo, Seeusi riosi teewarepua
Puuu Seeusi tioparachi neesetoamea, waꞌachi muuwari maꞌchi muirachi, iinueriaipua ahpo tiopawao; puuua Paorochi eenakaopua Wenawechi tiame, tooro uꞌyepariaipua, Paoroo Wenaweopua tiameo koꞌyeka oowewemia. Pukaepa sewateriaipua Paoro ihsiachio Wenawe tiameo, riꞌriosichitia paparawemiaopa puꞌkao, ahpo muuwari ohjoeme ahjama.
Nape Wenawea Paoroa tiame, naneꞌrekapa puꞌka noonowinariao, ahpo siꞌpanarepua wakirao, tísia iiyana erapakapaopua ahpo yorakepuao. Waikao waꞌa erapakaopua Paoroa, muuwarichi naasipa weripaka, utewaeme sisinamurepua puꞌkao, cheeka:
—¡Kaꞌtéee, kaꞌte waꞌa nooka taamóó! ¡Teemea aamóka teꞌtériamekaitepua tiaméé, oowera tiꞌtijoe! Ki aaata riꞌriosikaite teemea. Teemea aaata Riosi naewamia eꞌenakamepua, nape teꞌta pichiwarikamera Riosíi, Apoe teꞌta teweka netekamerachi nayewaniame, Apoe teꞌta iꞌka weee yahchakame, paꞌweoipua Apoe netekamerachi simiyameopua tiame, yooma ihta iꞌka paika Riosi neteriachi ahjakame iintuameopua tiame. Puꞌka teꞌta Riosichi simiyame aamo nayewemia eꞌenakame teemea, puꞌka aamo riꞌriosiwa tiꞌtijoee neteriameo, toaka mochitomichiopua puꞌkao, kihta kaawewichiokamekopua puꞌkao, aamoo ohso kaaweo teꞌta Riosi pichiwarikamerachi, paparaka mochitomichio.
Apoe Riosia, taamo ehkoriami mochiriameo, aꞌchikoi erakoka ki kaꞌkaruma yooraka mochirioiopua, ki ahpo nakiyoiopua puꞌkao,
Riosia ki toaka tetewarepua puꞌkao tísia kaawe yoorakao. Puuua tísia taamo nakiyapaopua, taamo yukitekerepua, yooma ihta taamo echariao tísia taamo taaketemichiopua, taamo taꞌiria mochitomichiopua puꞌka koaká.
Nape yooma iꞌka nayewetiaipua, tesiwatia ewaterepua puꞌkao, ki ahpo oowewemichiopua puꞌka tooro meꞌyenekao.
Nape pukeri oowe erapatetioi waꞌao, waꞌa eꞌenaka ookapi iꞌisaeri tiꞌtijoea Antiokía eꞌename, wahjachi Iikonio eꞌenakamea tiame, puuua ikanati eenechi sewina erapateriamepua Risitira mochikameo. Waꞌa iikaopua, Paorochi aampa eꞌenariamepua pasipusikao. Ihjia pasipukepasaopua, maꞌchi ipariamepua mochiwachio, panisutoka iꞌtoka, mukukame maaeka.
Waikao Eesusichi paparakamea, waꞌa eꞌenariaipua mukukame apechunamiao, nape norikame neꞌneka ajakoiopua pehjio, Paoroa noonoka werisirepua, tísia pasiputiaio; waꞌa ikisaopua, eenechi waꞌapi mochiwachi pakirepua.Waꞌa ikisaopua puꞌka meereo, Erewe mochiwachi akiparepua Wenawe ahjama.
Neipao Erewe mochiwachi mochinioiopua Riosi kaꞌkaruma tuuyewari nayewatukao, muuwaeme Eesusichi paparasoopua waꞌa tiꞌtijoeo ooweruopua tiameo, Paoroa Wenawea tiameo, Risitira mochiwachi eꞌenarepua peꞌkuu Erewe oꞌiniao, waꞌa ikisao Iikonio tewaniachiami uumatokao, Antiokía nuꞌutirachi ajasirepua peꞌkuo.
Yooma iꞌka pipiripi mochiwachiamio, muuwaeme weemupaterepua puꞌkao Riosi naawesarichio. Puꞌka waꞌa ahpo teꞌteriao, ki seꞌwika nokisinurerepua puꞌkao, ahpo Eesusichi paparaopua. Anachanurerepua puꞌkaopua pehjio, aiwaiopua Eesusiwichioo.
Yooma pipiripi tiꞌtiopachi ahpo inisiachiopua tiame, paꞌpamiratuame ajawasirepua tiameo, tiꞌtiopachi neesetomeriopua. Ahkaoi tiꞌtiopachi puꞌka ajawasiaiopua, waꞌatia kiisi koaka puꞌka ajawaiopua Riosichi itaka aatanakamera ajawapuamekopuao, yooma ahkaoi pipiripi tiꞌtiopachiopua, neesetomerio. Waꞌa teꞌteretorepua ahkasi ahpo kuuwepachisio.
Risitira tewaniachi puuyasaapa, Piisiria weeechiami nokisikao, Paajiria weeechi eꞌenarepua.
Waꞌa Paajiria weeechiami nokisiaio, Pereje mochiwachi ajasirepua. Waꞌa nayewaturepua puꞌka Riosi kaaweruma tuuyewariopua waikao, Pereje oꞌiniao, Aataria weeechi eꞌenarepua.
Waꞌa Aataria weeechio, pawekakerachi moꞌmoenasaopua, weruma Antiokía nonowarepua eenechi peꞌku, ahpo ajawasa uhjuratiachiopua, Riosi tehkiwa yoramichioopua. Puꞌka yooma tehki yorapuame kajusaapua, eenechi eꞌenakame enerepua.
Waꞌa weruma Antiokía ajasisaapa ahpo puuyariachio oꞌiniao, yooma napawinurerepua waꞌao Riosichi paparakameo. Waꞌa tiopachi napawisoopua, yooma tuuyerepa napawikameo, aachin teeerio Riosio ahpo ohjoriachio, yooma ihta teetoria Riosio, apochi paparapuawichiopua.
Waikao Paoroa Wenawea tiame, ki kuꞌwitapisi itipirepua waꞌao, Eesusichi paparame ahjamaopua.
Waika taawechiami weruma Antiokía kahtioiopua Paoroo, waꞌa eꞌenariaipua ookapi iꞌisaeri tiꞌtijoe Eerusareni oꞌinia eꞌenaka, Eesusichi paparakameaipua, iiweta siichitepuwa yooraka mochitoame. Puuua waꞌa eꞌenasaapua, tiopachi oꞌineriaipua masitekao, waꞌa mochikame Eesusichi paparakame. Ihjia ahpo masitewachio chaachapariaipua puꞌkao:
—Eemea Eesusichi paparamepua paparao, nape ki siichiteputiame enesaa eemea, Moisetaru nuurari chiiachitiao, ki newipatepuame eemea Riosieo, aamo tatakoririao.
Puꞌkao waꞌa chaachapaka masitioopa, ki nuꞌuti ki kaawe erakoa simikapua waꞌao, Paoroeo Wenaweeopua tiameo, kiisi kaawe tiiame tetewiriopa siichitepuwa masitewa teetoniameopua. Pukaepa waꞌapi Antiokía tiopachi paꞌpamiratuamea, Paoro Wenaweopua tiame Eerusareni uhjurarepua, Eesusi ajawaria Eerusareni mochikamechiopua, aachin teeremio chaachapamichiopua siichitepuwachi simiyameopua, wahjachi waꞌa tiopachi paꞌpamiratuameopua tiameo, ihtana chaachapamerikoopua puꞌkao.
Waikao Paoroa Wenawea tiame Eerusareni siimpaio, Eenisia weewachiami uumatoaio Saamaria weeechiami tiame, waꞌami tuuyesirepua tiꞌtiopachiamio, achini teeka ki iꞌisaeri tiꞌtijoeai, kaꞌkaruma enepariopua Eesusichi paparakao, ahpo ehkoriami oꞌinia ki kaawe nokaka mochitoriao, toaka. Iꞌka waꞌa tiiame inamukapa tuuyetiamea, tísia kaawe erakoka itipirepua.
Eerusareni ajasisoopua Paoroo Wenaweopua tiame, waꞌa tiopachio Eesusie ajawatiameea, waꞌa paꞌpamiratuameeopua tiameo, kaawe eꞌraka uuretupua. Puꞌkao, yooma tuuyerepua Riosi iintoriaopua, ahpo ohjoriachiamio.
Nape ookapi paꞌparisero Eesusichi paparakamea, ajasika chaachaparepua:
—Puuu ki isaeri tiꞌtijoe Eesusichi paparakamea, siichitepuwa yachatometepua apochio, Moisetaru nuurari chiiachitia.
Waikao puuu Eesusi ajawaria, waꞌa paꞌpamiratuamea tiopachiopua tiame, ahpo naꞌpoasa nayewarepua, iꞌka paꞌparisero chaachapariachi simiyameopua.
Tehpe nokioi puꞌka paꞌparisero chaachapariachi simiyame ahpo katewekao, ahpo katewesaapa puuua, eenechi napawitiachi eꞌenasoopua, Peeroa werisika chaanerepua yooma napawikameo:
Riosia, naneꞌriamekapa taamo iikachi eꞌrao, naneꞌrere puuua iꞌka ki iꞌisaeri tiꞌtijoeri ooweruopua tiameo, apochi paparanariamekopua puꞌkaoio, ahpo kaaweruma tuuyewari keepusao. Riosia apochi paparakopa puꞌkao, pukachi yasiparepua ahpo Riosiwarieo, tamochitia yasiparichitia, pukeri Eesusichi taamo papararioiopua. Riosia waꞌa iintorepua pukachio, kiisi iꞌisaeri tiꞌtijoekoiopua puꞌkao, kiisioi siichitepuwa yoratiamekoiopua puꞌkao.
Waꞌa teesoo Riosia waꞌa iintoriopao pukachio, ki seesenuchitia tetewakamepua puꞌkao, tamochio. Riosia puꞌkao, oowera apochi paparariocheoi, tamochitia teꞌta piipaterepua tiameo, puꞌka tatakoririao. Waꞌasa iintokamekapu Riosi, kiisi ihta Moise nuurari ahsepari nokarioiopua puꞌkao.
Riosi apoe waꞌa tiame inatakame enesoo, ¿aatia ki kaawe iintorio erakota teemea Riosio, ki siichitepuwa yahchetiamekoi piipatetiamekoopua Riosieo? ¿Aatia utewa yorata teemea puꞌka siichitepuniameo, tamochi waꞌapioi, tísia pehtiamekoopua, puꞌka waꞌa tiiame nokiwao? ¿Aatia utewa yorata teemea puꞌkao, itapiti taamo ehkoriami mochiriameai, kiisi ahsepari nokariaopua Moise nuurari iyorikao?
Riosia, ki iꞌisaeri tiꞌtijoe piipatiaiopua tatakoririao, kihta nateyame tetewarepua siichitepuwa nokiwameo, naatikamera teꞌta nateyame tetewarepua tatakori piipatiameo, Eesusichikamera teꞌta paparaniamera. Waꞌa tiiachipao teemeai, kihta nateyame tetewimetepua tiameo, siichitepuwa nokiniameo.
Waꞌa cheesoopua Peeroo, yooma waꞌa napawikamea, yuuweeme itipirepua, puꞌka cheeria erakoka. Waikao Paoroa Wenawea tiame, oꞌinerepua tuukao, yooma Riosi iintoriaopua ahpo ohjoriachiamio, aachin teetoriopua Riosio, ahpo ki maaenari peenia ihsiwaeopua apochio, ki iꞌisaeri tiꞌtijoeri mochikachiami inisioiopua, Eesusichi paparatekao.
Paoro kajusoopa ahpo ohjoria tuukao, Saantiaopechi werisirepua naewamiao; puuua chaanerepua yooma waꞌa napawikameo:
—Poponiraa, noꞌo keepumitia pahchuo.
Ihji Paoro taamo chaaneriaapua, achini iintoka Riosio ki iꞌisaeri tiꞌtijoerio taamo ahjama Riosichi pirenatariaa, Siimoni Peero taamo tuuyeriachitia ikitiamepua tapanaramio, Koonerio petechiopua ki iꞌisaeri tiꞌtijoerichio, aachin teeka Riosio puꞌka iikarachio ahpo Riosiwarie noonoteriopua.
Ihji taamo waꞌa ikitiamea ki iꞌisaeri tiꞌtijoeri ahjama taamo Riosichi pirenatutiamea, ehkoriami Riosi nayewatura chaachapariachitia, ikitiamepua, Riosi nayewatura ehkoriami ikipuameko chaachaparia, Riosia eee cheeka iyoteteriaipua:
Wahka ihtoriachi enasaapa neeea,
eenechi apechunaka weramania noꞌo mochiwariopua noꞌo Raawi kaario;
eenechi ajasipumania ruꞌmikameka teꞌteriameo,
yooma puꞌkao chiꞌripariameo, noochi napawinamania eenechio,
puꞌkao noochi mochitomichiopua yoomahka pirena,
yomatiame tiꞌtijoeturiopua noochi paparamichiopua tiameo,
aaataoi ihta tiꞌtijoeturioipua,
ihta yeeniewa nayewameoiopua.
Waꞌa cheekame Riosia, Apoe Paamiraa,
tísia ehkoriamisi oꞌiniao.
’Pukaepa waꞌa tiiopao, toitia kaawepua waꞌasio, kihta utewa yorania kaawepua waꞌasio siichitepuwao, Eesusichi paparakame ki iꞌisaeri tiꞌtijoeopua.
Waꞌa tiiachipao, oowera iyotesa uhjuratiai soparame kaawepua waꞌasi, pukachi iyoterichio chaanecheoipua, ahpo utewaeme neesetonurekaopua ahpo suwepori nokiwameopua, kihta koꞌkonureka itapiti riꞌriosi oowewatiameo, itapiti saꞌpaoi topepateka meritiameopua, ihtaoi animari eerara ki koꞌkorureka.
Ihji iyorewa uhjurariaa, Moise nuurari chiiachitia nokiniamepua, ehkoriami oꞌinia waꞌa teetojeretiame, ehpe taawechiamioi senepi resipuniame taawechioi, waꞌa tiiame iyoneniamepua iyoriwao, ahkaoi iꞌisaeri napawikarichiamio.
Waikao Eesusi ajawariaa, Eerusareni tiopachi paꞌpamiratuame ahjamaopua tiameo, puꞌka siichitepuwachi simiyame katewesaapua, iyoteri uhjuramo oraparepua, weruma Antiokía tiopachio paꞌpamiratuamewichioo. Waꞌa erakosaapua keꞌchu neteyaiopua iyoteri iyojuraopua pehjio, ooka tijoe ahpo tiopachi uurepua, Paoroo Wenawe ahjama siimpamichioopua, ahpo iyojura iꞌtomichioopua puꞌkao. Puuu ooka uutiamea ihji enerepua: Uurasi Wasawasi teewaeme piiripi, piirea, Siira tewaniame, naꞌpa puuua kaawe tetewiniame enerepua Riosichi poponiwaeo.
Waikaopua iyojura netesao, Antiokía uhjurarepua, puꞌka naao tiꞌtijoee iꞌtocheka. Puꞌka iyojurachi chiiaa, eee chiiame enerepua:
“Teeme Eesusie ajawatiamea, Eerusareni tiopachi paꞌpamiratuameopua ahjamao, yooma iꞌwa mochikame poponiwao pipiniwaopua tiame ahjameopua, aamo teepotena teemea, yooma ki iꞌisaeri tiꞌtijoe ooweru tiame Eesusichi paparakameopua, yooma aamo Antiokíami mochikameopua, yooma Siiria weeechi mochikameopua tiame, yooma Siirisia weeechi mochikameopua tiameopua waꞌachitia.
Naneꞌrekame teemea waꞌa eꞌenario ookapi tiꞌtijoeo, ki iꞌwa Eerusareni oꞌinia taamo uhjuraria, waꞌao aamoo, wekana erapaterio tuuwame, ahpo sewina tiame masiteraeo.
Waꞌa tiachipa waꞌa uhjuramo orapaka teemea, aaata tiꞌtijoeopua Paoro ahjamaopua, Wenawe tiame, tísia taamo nakiya poponiwa ahjama.
Ihji Paoroa Wenawea tiame, tísia maapori tiiachi ohjokamepua Eesusi tehkiwachi nokisiaiopua, ahpo ahjario ahkasi wekateme teeka ahpo Paamira Eesusiwichio tekipanapa.
Puuua Paoro ahjama taamo uhjuraa, Uurasi puuua, Siira tewaniame piirea, aapoe kaawe aamo tuuyemichiopua, iꞌka iyoterichi aamo uhjuriao.
ki koꞌkomachepua eemea riꞌriosi oowewatiameo; ki koꞌkomache eemea tiameo, itapiti saꞌpa eerampakameopua; ki nokimache eemea tiameo, ihtaoi suwepori nokiwameo. Yooma iꞌkao, mehka teꞌteresaa eemea, kaawe enemapua. Waꞌasi kajuna teeme iꞌka taamo iyotiao. Kaawe eꞌraka mochitomitia naaju.”
Neipao, kaawe teetonureka uhjuratiapa, Paoroa Wenawea tiame Antiokía uumparepua, ooka uhjuratiame ahjama. Antiokía ajasisaapa puuua, tiopachi napawinuresaapua, yooma Eesusichi paparameopua, puꞌka ahpo iyojura iꞌtoao, puꞌka kiꞌyarepua.
Waikaopu Eesusichi paparame iyonasaapa chiia, tísia kaawe erakorepua waikao, waꞌa chanika uhjuraretiapa.
Waikao Uurasia, Siiraa tiame, yoorakamekapa puꞌka Riosi nayewaturao, pepeneka naewaka nokarepua waꞌao, puꞌka Eesusichi poponiwao, oisa erakoka paparamichiopua Eesusichio, pewatiame teꞌteretoka ahjachio.
Tehpe waꞌa mochikoiopua puꞌkao, eenechi nonoramioio Uurasio Siiraopua tiame, Antiokía poponiwaa, itapitie kuꞌiparepua nonoramioio.
Nape Siiraa, noꞌramiaio waꞌasi, epeche kaawe teeremio eraparepua waꞌa ahpo itipimiao, pukaepa waꞌa itipirepua.
Paoroai Wenaweai tiame, waꞌachi itipirepua tiame pehjio Antiokía, Antiokía nayewatuka taamo Paamira Eesusichi simiyameo, pukeri paparasiameopua Eesusichio, epeche kaawe masitesirepua puꞌkao, epeche kaawe teeretomichiopua Eesusichio.
Neipa ookapi taawechiamio Paoroa, chaaneriaipua Wenaweo:
—Siimpatia kaawepua eenechi yomachi weeechiami nayewatumia, taamo masiteka ohjoriachi, puꞌka taamo Paamirachi simiyame nayewatukao. Neꞌnepuapu waꞌami tiꞌtiopachiamio, aatia teetonarepua Riosichio.
Wenawea, Wanimarako yeetopo oꞌrariaipua tiameo ahpo Paoro ahjama siimpamiachiopua,
nape Paoroa kiisi yeetonarerepua Wanimarakoo, pukeri pahcha simiyachi Paajiria weeechi nokisinioiopua, ahpo naꞌpa toaka Eerusareni noꞌrariopa.
Waikao Paoroo, ki yeetonarekopua Wanimarakoo, tísia ahpo chaachapasapa, poanaturepua. Waikao Wenawea, apoe yeetoka simirepua Wanimarakoo, Chipire weeechi pawenasipa akiparepua waikao, puꞌka ahjamao.
Paoroa waikao, poanachi Siirache yeeka simirepua, ahpo Riosichi poponiwaeo, Apoe Eesusi Paamira kaawe neesetowachi uhjuratiaapa.
Waikao Paoroa Siira ahjamao, naatichiami uumatorepua, Siiria weeechiami, Siirisia weeechiami tiame, epeche pewatiame mochitonuresikaopua waꞌami tiꞌtiopachi, Eesusi Riosie Weratiamechio, Riosichi poponiwaopua.
Nape Rerewe uꞌmatoka Risitira asisaapua, Paoroa waꞌa tewarepua aaata Timoteo tewaniame, Eesusichi paparame. Puuu yeeyeraa isaeri oowitiame enerepua, Eesusichi paparame tiame. Ihji Timoteo noonoraa, rieko tijoe enerepua.
Ihji Timoteoa Risitira mochikame Eesusichi poponiwaeo, Iikonio mochikame Eesusichi poponiwaeopua tiameo, kaaweruma nayewaniame enerepua pukaeo.
Waꞌao Paoroa ahpo ahjama simijereriaipua Timoteoo, nape yeetomiapapua puꞌkao, siichiteputerepua Timoeoo, kaꞌchi chaachapamichiopua iꞌisaeri tiꞌtijoeopua waꞌamio, yomachiami ahkaoi naneꞌreniame eneriopa, Timoteo noonorao rieko tijoekopuao, ki yooramekopapua siichitepuwao.
Waꞌa machenasaapua Timoteo yeetokaopua yomachi weeechiami ohjorepua, mochiwachiami eenechi oisa erapateka Eesusichi paparakameo, pewatiame mochitonurekaopua puꞌkao Eesusichio. Waꞌa inisikaopua tiameo, yooma tuuyesirepua tiame, puꞌka Eerusareni mochikame iyoteriaopua tuuyenuraka, Eesusi ajawaria chaachapariopua paꞌpamuratuameopua tiame.
Waꞌa inisiriopua Paoroo, ki ookapi pewatiame itipirepua Eesusichio, ahpo paparao, ki ookapiopua tiame epeche muuwekameopua, Eesusichi paparakamea.
Ihjia Aasia weeechi siimpai Riosi kaaweruma tuuyewari nayewatumiao, ki reesisetiapa waꞌamio Riosi Riosiwarieopua, Riijira weeechiami uumparepua, waꞌa uꞌmatokao, seene siimpaka Kaarasia weeechiami Miisia weeechi suuwerachisi eꞌenarepua.
Waꞌami nokisikao, Miisia weeechiami suuwerachi uumatokao, Wiitinia weeechi muimo oꞌrariaipua, nape Eesusi Riosiwariraa, ki reesiserepua puꞌkao, waꞌami muimichioo.
Waikao Miisia weeechio semejenatoka uumatosaopua, pawekakera chuchupachisi tetekirepua waikao, Torowasi tewaniachiopua paꞌwe suuwe.
Waꞌa mochinioio Paoroa, Maseronia ohjoemee ahpo paaeniame teemuriamepua, puuuo ahpo chaaniame: “Paoroo, asimitia tiame iꞌwa Maseroniaoi, taamoo kuꞌimia.”
Puꞌka ahpo chaanenia teemukapa Paoroa, yaapiti ihtakotiapua Maseronia siimpapuawichioopua, Paoroo Maseronia Riosie paaetiamekopapua, Riosi tuuyewari nayewatumichioopua waꞌaopua tiame.
Waikao Toroasi puuyasaapa, Samotasia tewaniachi ajasitiapua neronasipa weeechi, riisaka simika waꞌapoopua neerochi; puꞌka meereopua, Neeapori mochiwachi paonatiapua.
Waꞌa oꞌiniao, Maseronia weeechiami eꞌenakao, Iiripo tewaniachi teꞌta muuwarichi ajasitiapua, waꞌao rooma yeꞌkarichikapua. Waꞌa itipitiapua waikao paikapi taawe.
Piie resipuniame taawechi waꞌa Iiripo mochiwachio, maꞌchi puuyatiaipua waꞌao akisuepa, waꞌamahka ooruchi iꞌyakaopua Riosi ahjama nayewapuawichioopua. Waꞌami ohjoai teemea iꞌyakao, ooweru tewaka teemea ookapi, akichi eꞌenakame waꞌa puꞌseremia. Waikao waꞌa mochipaka teemea, Eesusichi simiyame nayeweka, Riosi chiia kaꞌkaruma tuuyewari.
Piiripi puuu oowerua Riiria tewaniame eneriapua, Tiatira mochiwachi ohjoekai eenakame, sesetamuri wisasori nehjamekapua, teꞌta nateyamera wisasori. Puuu ooitiamea, Riosichi paparame eneriaipua, nape ki machiyame Eesusichi simiyameopua pehjio. Ihji oowitiamea, Paoro masitia Eesusichi simiyame inamukapaopua, puꞌka iikachi noonoteria Riosia, ahpo Riosiwarieopua. Waꞌa ikitiapua puuu oowitiamea Eesusichi paparakapua, pichikekapaopua Paoro masitiao.
Yooma puꞌka oowitiame pehterachi ohjoemea tiameo, Eesusichi paparakapua tiame. Waꞌa ikisoopua puꞌkao, yooma pirena paatotiapua. Ahpo papatotioopua puuu Riria tewaniame oowitiamea, tísia utewa cheeka taamo paajutekapua ahpo petechio, eee cheeka:
Waꞌa Iiripo mochikaio pehji, eenechi puuyatioipua Riosichi nayewemiao, naati natepatiapua waikao, aaata oowitiame naꞌarari yahchameopua apochio, ihta ikipuame tuuwichari eneriapua. Ihji oowitiame teekoraa, ki ookapi yowiyame eneriapua puꞌka ihsiaeo.
Puuu oowitiamea, ahkaoi naanaritoapua Paoroo, taamo ahkaoi nokisioiopua, waꞌachi iijitoapua taamo pukamina siinasikao. Puuua naꞌara chachanesiaipua Paoroo:
—Nee. Ihji puuu waꞌa nokisiamea, wihtuki chaachapamepua, teꞌta Riosichi simiyame nayewatuo tuuyaopua, Riosichi newipari nayewatuo tuuyame puuua. Kaꞌte pichikemitia puꞌkao, aamo wisikuiamekopua puꞌkao.
Puuua muuwaeme taawe waꞌa cheeka oikapua taamo pukaminao. Paoroa nahsinapakaopua kichiwa chiiao, teꞌyekapua puꞌkao, apochi yachatoaopua naꞌarari. Puuua chaanekapua puꞌkao:
—Eesusi utewarachi aamo teꞌyaninia, Apoe Riosie Weratiamechi. Yaapi machenamitiapua puꞌka oowitiamechio, ikanati.
Waikaopu oowitiamechi kahtiame naꞌararia, ikanati teewekapua, oowitiamechi machenaka.
Waikaopu puꞌka oowitiame naꞌarasiame tetekoraa, ki yowimerikapa waꞌasi toomi puꞌka oowitiameeo, Paoroo chapisika panisutokapua waikao Siira tiame, ahkasi rooma yoorewa inatiame ajakachisi, muuwari mochiwarichi peereira karichi.
Puꞌka yoorewa inatiameo chaanekapua:
—Ihji iꞌisaeri tiꞌtijoea, kiisi taꞌiria mochitiapu iꞌwa mochiwachio.
Itapiti taamo teꞌterejerapu utewachi, ki taamo yorame tiia, rooma tiꞌtijoekapa.
Puuu waꞌa muuwepakameai, waꞌachi chaachapakapua Paoroo Siiraopua tiame. Waikao puuu yoorewa inatiamea, kuhsie wepinurakapua wakirara puhjesa.
Waikao tísia wepisaapao, perekarichi yeetepatiapua puꞌkao, waꞌa ikisapao, waꞌa perekarichi inatiameo, inatenuresa toakapua puꞌkao.
Waꞌa chaanetiapa waꞌa perekarichi inatiamea, epeche yooremina yeetepakapua. Waꞌa yooreminaopua, kuuu yeewamee tonochi kiꞌkichesa toiretupua.
Naasipa tukaomio, Paoroo Siira tiame Riosi ahjama nayeoiopua wikataka tiame Riosiwichioo, waꞌachi peꞌpereso keepuka mochikoiopua tiameo,
senawato ki muuenati noonore weeea waꞌao, mochikachio. Waꞌa iintokopa weee noonoka waꞌa perekarichi nawateraa, yohjaparepua, waꞌa perekarichi yeetaraai, wahjorepua waikao tiame; waikao kaarenaai yooma naꞌsokaai, tonochi kiꞌkicheraai, wahjorepua tiame.
Waikao waꞌa perekarichi moromaa pusasaapa, yooma wahjonatiame tewakapaopua waꞌao, ahpo merimo oꞌrariaipua ahpo merimachetaeo, ahpo waꞌa inatiao, yooma ujumario oꞌraka.
Nape Paoroa cheeka sisinamurepua puꞌkao:
—Kaꞌte waꞌa iinto muuua paaché, yooma iꞌwa mochiwi teeme peꞌpereso aamo inatiao.
Waikao perekarichi moromaa, tahjera itasaapa ahpo wahjachio, waꞌa eenarepua uꞌmasika, chachapia inisika majakameo. Waikaopua, chopokorieka weriparepua Paoroo, Siiraopua tiameo, yooma inamukapua puꞌkao, ahpo ariwatopi chaachapariaopua.
Pukaepa puuyanasaapa Paoroo Siiraopua tiame, iinatukerepua puꞌkao:
—Eeme Riosi tiꞌtijoera, ¿achini iintoka newipata neeea Riosieo?
Aapoeo nehjiarepua waikao:
—Eesusichiche paparapuache muuua, Apoe teꞌta Paamirachiopua, Apoe aamo newipatemapua waikao; aamo taꞌpechi mochikameo tiameo, Eesusichiche paparasoo puꞌkao, newipatemapua tiameo.
Waikao waꞌapi tukaoopua pehjio, Paoroa puꞌka taꞌperachi yeetotiaopua Siira tiame, kaawe tuuyeriapua puꞌkao Eesusichi simiyameo, yooma puꞌka taꞌpewarachi inamuachiopua tiame.
Waꞌa ikisaapua Paoroa, Siiraapua tiame, papakoriapua waikao eeranariachiopua wepitiai. Waikao Paoroa, neeroi maaniachi iꞌtoka paatorepua puꞌkao, yooma puꞌka taꞌperachi ohjoemeopua tiame, yoomahka paatorepua puꞌkaoi, ahpo Eesusichi paparawao teꞌta pukachi paparame ahpo tetewipuawichiopua.
Waꞌa ikitiao perekarichi moromaa, eenechi ahpo taꞌpechi iꞌtokao koꞌkoterepua. Apoeopua waikao, yooma iꞌka taꞌperachi ahjamaopua, tísia peenia erakorepua Riosichi, Riosio apochi uꞌpariopa Eesusichi paparaniameopua.
Piariopua kaꞌkateweri tiꞌtijoea, ahpo yoorewa inatiame uhjurarepua moromao, Paoroo Siiraopua tiame puuyanapuaichioo.
Perekarichi moromaa, chaanerepua Paoroo:
—Aamo puhjenuretiame neeea, kaꞌkateweri tiꞌtijoeeo. Puuyasa naaju ehpeo, kaawe eratoka.
—¿Achinikai noriwi kateweri tiꞌtijoea, taamo noriwi puhjenarepuao, ahpo ki kaawe noonowiria ichipunariapa? ¿Ki yooma tetewachi wepitiame teemea, rooma tiꞌtijoekai, noriwi taamo puhjenureniame teemea, keꞌchu taamo katewenioiopua pehji? Aapoe eꞌenanuremitiapua puꞌkao, taamoo puuyanamiao.
Waikao uhjuratiamea, waꞌa chaachaparepua kaꞌkatewerio. Puꞌka inamukapua kaꞌkateweria, rooma tiꞌtijoekai teꞌtereriopua puꞌkao, ki teesa majaka inamurepua.
Waikao kaꞌkateweria waꞌa eꞌenakao, ahpo cheriwenurerepua Paoroo Siiraoopua tiame, ahpo ki kaawe noonowiriawichioopua. Waikao puhjesapa puꞌkao, waꞌa muuwari mochiwachi puuyanuresache toarepua waikao.
Puuyanatiaapa perekarichiopua, Riiria taꞌperachi eꞌenatiapua waikao. Neipao, waꞌao kaawe neesetonuresaapa Eesusichi paparameo, uumatotiapua waꞌa mochiwachiopua.
Taamo siimpachi siimpaiopua, Aanjiporiami uumatotiapua Aporoniami tiame, Paoro ahjama Siira ahjamaopua tiame. Waꞌa nokisikaopua Tesaronika ajasitiapua, iꞌisaeri napawikari weeriachi.
Paoroa waꞌapi ihsiamekapaopua napawikarichi muitiapua waꞌao. Waꞌa napawikarichio, paika resipuniame taawechi eejenatiapua waꞌao, oowe erapatekaopua waꞌa tiꞌtijoeopua ooweru tiame, puꞌka Riosi Iyoterichi chiiaeopua.
Kaawe nayewetiapua waꞌao, iꞌka weeechio Riosio, aaata uhjuramio tuuriopua puꞌkao, aaata Riosie Uutiame . Maꞌchiame chaanetiapua puꞌkao puꞌkachi simiyameo, puuu Riosie Uutiamea, tísia aiwamerikopua puꞌkao, ahkasi mukiwachisi. Nape puuua eenechi oijenamerikopua paika taawe teetoachio; waꞌa chanitiamekopua Riosieo, Ehkoriami Iyoterichio. Paoroa maꞌchiame tuuyekapua tiameo:
—Ihji Riosie Uutiame noꞌo aamo nayewiaa, Eesusi tewaniamepua, puuupua Riosie Weratiamea.
Waikao ookapi isaeri tiꞌtijoea ooweru tiamea, Paoro chiia pichikekapaopua, Eesusichi paparakapua; muuwaeme rieko tiꞌtijoeri tiame Riosichi paparameapa waꞌasi, waꞌa ikisa, muuwaeme ooweruo weruma teꞌtereka mochikame tiaméa, Paoro ahjama eꞌenepakapua, waꞌa ikisa Siira tewaniamea tiame.
Nape wahjachi iꞌisaeri ki Eesusichi paparamea, waꞌinaka tetewarepua, Paoro ahjama enepaniameo. Waikaopu iꞌisaeri nenekakamea, tahpitika naꞌara nokaka puꞌseriame, noonotekapua waikao, weeru chaachapamichio Paoro naꞌarekao. Puuua tahpitika chaachapasikao, ahkasi Aasoni taꞌperachi ajasiriapua, waꞌao weeru noonowikapua, Paoro iꞌyakaopua Siira tiame. Iꞌka tewisaapua, yaꞌyawichichi upanuretiame eneriaipua panisutokao, yooma muuwaeme tetewachi.
Nape ki tewakapa Paoroo Siiraoiopua tiameo, Aasonikamera chapisa iꞌtokapua, panisutoka ahkasi yoorewa yawichichiopua, muuwaeme tetewachi. Waꞌao chaachapakapua wenejikao:
—Puuu ooka tiꞌtijoe iꞌwa ohjoame Paoro tewaniamea Siira tewaniame tiamea, yoomachi weeechi nokisiamekapu wewekapusikaopua tiꞌtijoerio, iꞌwa eꞌenakame puuua ehpeo.
Ihji Aasonia, ahpo taꞌpechi cheꞌrepatiamekapapua puꞌkao. Ihji tiꞌtijoea, Seresa yawichituao, puipanariamekapua puꞌkao, piirechi yawichi kahtiameko tuuka, Eesusi tewaniame.
Nape waꞌa yoorewa yaꞌyawichia tiꞌtijoeri tetewikamea tiame, kichiweka inamuriapua puꞌka panisutokame wenejika chaachapariao.
Waikao yaꞌyawichia Aasonio, Riosichi poponiwaopua tiameo, toomiche koparoasa toariapua puꞌkao.
Waikao Aasoni toitioiopua aariopa, waikachu tukaoopa, Eesusichi paparame poponiwaeo, teemea Paoroa Siiraa tiameo, ikanati Weerea mochiwachi uhjuratiapua. Weerea ajasitioopua, iꞌisaeri napawikarichi eꞌenatiapua.
Ihji iꞌisaeri Weerea ohjoemea, epeche kaaweruma iikaeme eneriapua, ki Tesaronika mochikamechitia. Ihji Weerea tiꞌtijoea oowerua tiame, kaawe eꞌraka uukapua Riosi kaaweruma tuuyewario. Senepi taawechi iꞌyawiame eneriapua Ehkoriami Iyoterichi chiiao, Paoro masitiao, naneꞌrenariapapua pichiwa chiiao.
Eesusichi simiyame Paoro masitiao, muuwaeme isaeri tiꞌtijoe pichikekapua ooweru tiameo, ki ookapi riꞌrieko tiame oowéruma; ookapi puuu Paoro masitia pichikiamea, weruma tiiame teꞌtereka mochikamekapua, tiꞌtijoea ooweru tiame.
Nape Tesaronika mochikame iꞌisaeria, Paoroo Weerea mochiwachi Eesusichi simiyame masiteka ihsiame inamukapao, Weerea eꞌenariapua tiameo, weeru chaachapatemiapua Paoro naꞌarekao, waꞌa Weerea ohjoeme tiꞌtijoeriopua.
Nape Weerea mochikame Riosichi poponiwaa, ikanati keꞌchu weeru noonowinioiopua, Paoroa paꞌwechitu uhjuratiapua Aatenami; nape Siiraa Timoteoa tiame, Weerea itipikapua pehjio.
Paoro iꞌtosiame ahjamao, Aatena muuwari mochiwachisi ajasitiapua. Ehjepami taawechiami taamo iꞌtosiamea Weerea eꞌenasaapa eenechio, Siirao Timoteoopua tiameo, yaapiti Aatena eꞌenanureriapua Paoro kahtiachi.
Aatena mochinioio, Siira puuyekaopua Timoteoopua tiame, Paoroa ki nuꞌuti tesiwa erepakapua waꞌa muuwarichi ohjoemeo, waꞌao pochikame weeriopua riꞌriosi netetiameopua, yooma ihta riꞌriosiopua.
Waikao ahpo iꞌtoa Eesusichi simiyame nayewemiaopua waꞌao, iꞌisaeri napawikarichio oꞌinekapua, taamo iꞌtoa Riosichi simiyameopua. Waꞌa napawikarichio iꞌisaeri tiꞌtijoeria ki iꞌisaeria tiꞌtijoeria tiame, Riosichi paparame eneriapua paparao, nape ki naneꞌriame eneriapua pehjio, Eesusichi simiyame kaꞌkaruma tuuyewariopua. Waꞌapi waꞌa muuwarichioipua naasipao, senepi eejenapamekaipua tiameo, tiꞌtijoeri waꞌami enapameopua, Eesusichi simiyame naewemiaopua.
Waꞌa eꞌenakapua wahjachi tiꞌtijoeri, inatari pepenitame, aatia tiiachipaopua taamo ahjao ahpo penitame; wahjachi tiꞌtijoea tiame, achini tiiachipa iꞌka weeechi taamo mochiko, ahpo penitiame; yooma ihta itapiti waꞌatiame simiyamechi, puꞌseriame nayewaka. Ookapi puuua Paoro chiiao, chaachapakapua:
—¿Ihtana chanika chiiame ihji tijoea kiisi inatame chiiame, oowera kihta chiiai oowera puꞌseriame nayewaka?
Nape aaata puuua chaachapakapua:
—Iina, nape seesenu riꞌriosi nayewameka chiiamepua.
Waꞌa chaachapakapua Eesusi nayewaniame inamukapao, aaata mukukaiopua, eenechi ahjakame.
Waikao puuua, Aareopako tewaniachi taamo iꞌtokapua, aapoe nanapawirachi. Waꞌa siimpanioio taamo chaachapasiapua:
Sewina tiiamekate puuua taamo machiyao, pukaepa teꞌta kaawe taamo naneꞌretejerani teemea.
Yooma Aatena tiꞌtijoeria, seesenu waꞌa mochikame tiamea, puꞌkache weemera simiyameche itapiti iꞌyacheka puꞌseriame eneriapua.
Napawika nanayewaniachio Paoroa, naasipa weripaka nayewekapua:
—Eeme Aatena tiꞌtijoeri, kii ookápi itapitichi paparamepua, tetewikame neeea aamoo, yooma itapitichi riꞌriosi netetiamechi paparamekoopua, oowe eꞌriamekoopua. Iꞌwa muuwarichi teꞌta ohjoniachio, muuwaeme ajakame tetewikania riꞌriosi netetiame, tepawetiachiami ajakame, riꞌriosi tehtee netetiame.
Nape piiripi tepawechi iyotetiachio, chiiamekapua: “Ihji Riosia, ki machiwamepua pehjio.”
Wéé, iꞌka Riosi ki machiwamechi simiyameo, aamo nayewemania. Puuu Riosi aamo ki machiyaa pehjio, Aaata puuua ki nuꞌuti tisiwa ki ahsepame tiiame utewarieme puuua, puuua eee iintókame:
Puuua apoe iintokamepua iꞌka wehjoari netekao, yooma ahjachi iintuameopua tiameo. Apoekamerapua yomatiame wehjoari Teꞌta Nuurari Tiiameraa, yomatiame tewekaopua aampa tiiamepua tiame tísia ahpo utewarieo; puuua, ki weeechi tiopachiami ahka ohjoemepua, tiꞌtijoeri neteriachiopua.
Apoe teꞌta taamo Noono Paamiraa, ki aaatae neesetoniamepua, apoekamerakapua taamo neesetoamea, apoekamerakapua taamo ahjari kiꞌyamea, apoepua tiameo, taamo iwiya kiꞌyamea, ihtaoipua tiameo, taamo nakika mochikao.
Ihji Riosia, apoe iintokame tijoe netekao, pukeri oꞌicharichio piiripi waꞌapi tijoe netekoio, ki ookapi tiꞌtijoeri mehtasirepua, ahkasi yomatiame weeechi pochiyachisi. Ihji waꞌapi Riosia pukeri yawichituwa yahchakao, piiripi yawichituwa oꞌinekaipua ahkasi yomatiame wehjoarichio yawichituwa enepaterepua, ahkasi yomatiame wehjoarichi yawichituwa mehtarepua, ahpo yawichituwa weerariaopua piirechi werasikaopua. Apoe iintokamepua tiameo, ahkasi yooma pipiripi yawichiwa asiyachi suuwerao.
Nape teꞌta ihji Riosi inataka iintoriaa, yomatiame iꞌka wehjoarichi mochikame yawichituwa, apochi eꞌenamichio iintokame, apochi eꞌenaka paparamichio iintokamepua, ihta tiꞌtijoerikoipua. Riosia, aꞌchitiaoi teeka apochi eꞌenajerare puuua, imasukaoi ahpo iꞌyasikao ki mamachiriamechitiao. Puuu Riosi teipuamea, kiisi tehki tiiaitepua teipuawichioo, tewinariamewichioopua puꞌkao, Riosio tamochio, kiisi mehka kahtoi tiiopa tamochio, aaatachioi.
Riosio kiisi mehka kahtioti neeea, ahkasi taamo waꞌapi iwiyaoi, apoe waꞌapikopapua taamo ahjao, apoe ihsiamekopapua puꞌka iwiwa taamo ahjari kiꞌyakao, ahkasi taamo iikachioi apoe ihsiamepua taamo ahjatekao, yooma weerewachi taamo noononiame ahjatewaoipua. Aaata aamo ehkoriami iꞌiyoteriai, eee chaachapariaipua tiameo: “Teemea Riosi tetejimarikaitepua.”
Waꞌa teeso teemea waꞌa tiiachipao, Riosie waꞌapi tiꞌtijoeritetutetiamekapao, Riosio kaꞌte ki aaata ki ahjamee tijoe enepatetiameko, erakomete teemea, ki iꞌka itapitie ki ahjamee netetiamechitia, riosirewaeniamechitiao: oꞌroe netetiamchitiao, sisiokieo, tehteeo, ihtaoie itapiti riꞌriosirewa, tiꞌtijoerie neteniameo.
Ihji waꞌapi Riosi ki aamo machiriaa, aamo tiꞌtijoe ooweru tiame ki ahpochi paparaka mochikoiopua ahkasi wahka ihtoriachisi ehpesiamio, kihta kokosari iintokamepua tiꞌtijoeri pehjíi, yomatiame tiꞌtijoeri puuyetoka yasitoapaopua, apochi paparapuawichiopua ki kaꞌkaruma ahpo nokayao toaka, aapoe neteka riꞌriosi ahjachi paparaopua tiamé.
Nape ki kaꞌkaruma yooraka mochinariameopua, yahchakame puuua aaataeo, tiꞌtijoerio, ihta taawechi katewepuameo. Puuu aaata tiꞌtijoeri katewemeri Riosi uuriaa, mukukoi eenechi oijenateka maꞌchitarepua aatanakoo.
Waikao ookapi puuu keepuamea, puꞌka mukukai eenechi ahjaniame inamukapaopua, naꞌareka aꞌachekapua Paoroo. Nape wahjachi keepunariameaipua chaachapakapua Paoroo:
—Puꞌkao, meeriamahka keepunariame teemea.
Waꞌa chaachapasoopua, puuyatiapua waꞌao.
Nape wahjachi Paorochitia inatamea, pichikerepua puꞌkao. Piiripi puuua Rionisio tewaniamekapua, Aareopako tewaniamechi pirenaturichi tijoe, piirea oowitiamekapua, Ramarisi tewaniame, ookapi wahjachi aaata tiame.
Neipa iꞌkao Paoroa, Aatena machenasaapua, Koorintio eꞌenatiapua waikao.
Waikao waꞌao, waꞌa natepatiapua aaata Aakira tewaniame isaeri tijoe, puuua, Poonto weeechi eenakame eneriapua, pukeri eenakame. Puuu uupiraa, Pirisira tewaniamekapua, ahjama eenakame tiame. Ihjia Iitaria weeechi ohjoekaio eꞌenakame eneriapua, yooma iꞌisaeri puuyachanioipua waꞌao. Ihjia, Rooma muuwari mochiwarichio, puuyakame eneriapua waꞌao, Kaurio yawichie, puuyanuretiapa waꞌao. Paoroa piie taaweo, Aakira pehterachi siminarekapua neꞌnemia.
Ihji Aakiraa, wisasokari neteka tekipanamekopaopua Paorochitiao, waꞌa itipitiapua ookapi taawe.
Waikao waꞌa mochikao, senepi sawarachi resipuniame taawechio, waꞌa napawikarichi eejenapatiapua, waꞌa masitemiaopua Riosi tuuyewario, iꞌisaeri tiꞌtijoerio ki iꞌisaeri tiꞌtijoeriopua tiame.
Siirao Timoteoopua tiame, Maseronia oꞌinia eꞌenasoopua Paoroa, masitekache teetotiapua waikao, iꞌisaeri tiꞌtijoerio, Eesusi teꞌtako tuukaopua, Riosie Weratiameo, aapoeo, puuyeka mochitoriaopua enamichioo.
Nape oowe erapateniamea masitekao, Paoroa naꞌareka ki nahketiapa ahpo masitiao, ahpo wakirao pechichikaopua, chaanekapua puꞌkao:
—Aamoe naneꞌrenapua aꞌchi ikisaa, Riosie aamo kokosatioo, kaꞌchi teerema neeea. Ehpeo neeea ohso kaawe, seesenu tiꞌtijoechi siimania masitemiaopua, ki iꞌisaeri tiꞌtijoechi.
Waꞌa cheesoopua Paoroo, waꞌa puuyasaapa napawikarichio, Tiisio Uhto tewaniame taꞌperachi eꞌenatiapua, puuua Eesusi Paamirachi paparame eneriapua tiame, waꞌapi napawikarichi chokichi ohjoeme.
Piirechi Eesusichi paparamea tiame, Kirihpo tewaniame waꞌapi napawikarichi paamiratuamea, yooma ahpo taꞌpechi mochikame tiame, Eesusichi paparakapua tiameo. Muuwaeme wahjachi Koorintio ohjoemea tiame, Paoro Eesusichi simiyame chiia pichikekopao, papatotiapua puꞌkaopua waikao.
Piie tukawarichio apoe Eesusi Paamiraa, chaaneriapua Paoroo kochirewachio:
—Paoroo, muuua kaꞌte seeweka simitemitiapua noꞌo naewakao, kaꞌte teewemitiaoi aamo teetoao.
Puꞌka naneꞌreriopa Paoroo Koorintioo, piie paamupari aampa naasipasi itipitiapua waꞌao, Riosi kaꞌkaruma tuuyewari masitekaopua.
Nape puꞌka taawechiami taamo mochikoio, Karioni yawichikoi Aakaya weeechio, puuu iꞌisaeri tiꞌtijoeri ki Eesusichi paparakamea, ahpo pirenaturiapua Paoro nekamucheka wenejimichio. Waikao pukaeo, Paoroa chapisa iꞌtotiapua Karioni yawichichio, peereira karichi katewemia.
Karioni yawichio, chaachapakapua wenejikapua Paoroo:
—Ihji tijoea, seenu nokiwame masitiamekapu puuua, ki taamo Riosichi paparachitia nokaya.
Nape Karioni yawichia, Paorochi simiyame ahpo waꞌa chaaneniapao, chaanekapua iꞌisaeri tiꞌtijoeo:
—Nee, tisiwa tiame enesoopua puꞌka Paoro wenejiaopua noochio, aaata meripuame tiiame enesoo, aamo keepumii neeea.
Nape ki waꞌa tiiamekopua aamo chaachapao, nape oowera aamo nokiwa tiiamekopua puꞌkao, aamoe katewepuapua puꞌkao, kihtawichio pakimetenia waꞌao.
Waꞌa cheesaapua, maꞌchi puuyanakapua puꞌkao, waꞌa peereira karichio.
Nape puuu wenejiamea, Sohtenikamera chapisikapua waikao, piiripi tijoe waꞌapi napawikarichi paamiratuame, puꞌkao Eesusichi paparopa tiameo. Waikaopua waꞌapi yawichi tetewachiopua, tísia wepipakapua puꞌkao, puꞌka yawichio tísia nokitioo katewetaoipu, erakoka. Nape yawichi Karionia, waꞌa noonoikoipua puꞌkao ahpo tetewachi, oowera tetewikapua puꞌkao.
Neipa iꞌka wenejitiaiopua Paoroa, muuwaeme taawe itipitiapua Koorintioo. Puꞌka neipami waꞌa mochisaapua Paoroa, puꞌka Koorintio tiopachi poponiwao, uꞌmatomio tuusaapua waꞌasi, Siiria weeechi uumpatiapua waikao pawekakerachi, Pirisiria yeetoka, Aakira tiame. Nape Seenkera tewaniachi asisaapua pawekakera chuchupachi, keꞌchu eenechi uumatonioiopua pawekakerachio, ahpo kuupa sikitekapua waikao, puꞌka kuupao Riosio, ahkasi itapiti Riosiwichio iintosapa tehpunamio tuuriamekapua.
Seenkera puuyasa Eejesio asisaapua Paoroa, naꞌpa toisaapua waikao, Aakirao Pirisiriao waꞌapi uupiraopua tiame, waꞌa napawikarichi eꞌnatiapua waikao. Waꞌa napawikarichi iꞌisaeri nanapawiachiopua, Paoroa waꞌa nayewaka kuꞌitapio.
Aapoeo taamo itipinuriaipua pehjio, nape Paoroa kaꞌchi iika itipimio tuukapua.
Nape uꞌmatoaiopua waꞌao, cheekapua puꞌkao:
—Riosi erasoo, eenechi enamane aamo neꞌnemia.
Waꞌa cheesoopa Paoroo, uꞌmatotiapua waikao Eejesioo, Sesarea paonamia siimpatiapua waikao, pawekakerachi.
Sesarea asisaapa pawekakera chuchupachio, waꞌa tetekisaapa, Eerusarenite moꞌmoenatiapua waikao, Paoro ahjama. Waꞌa Eerusareni eꞌenasaapa, yooma teepotetiapua waꞌao Eesusichi paparameo. Eerusareni oꞌiniao, eenechi Antiokía tetekitiapua waikao.
Waꞌa Antiokíao, ookapi taawe mochisaapa, eenechi puuyatiapua waꞌao, eenechi yomachi ohjomia taamo ohjoriachi, yooma pipiripi mochiwachiami waꞌamio, Kaarasia weewachiopua, Rijia weeechiopua tiame. Yooma waꞌa ohjokao, epeche kuꞌipasitiapua masitekao, pewatiame teꞌteremichiopua Eesusichio, ahpo paparao.
Waꞌa taamo teetoiopua Paoro ahjamao, puꞌka taawechiamio, aaata eenariaipua Eejesioo, Aaporo tewaniame, Arejantia muuwari mochiwachi tijoetukame, puuua isaeri tijoe enerepua. Puuu tijoea, tísia yekiyame enerepua nayewakao, ki teesa penipakame Riosi nayewaopua Ehkoriami Iyoterichio.
Tísia machiyame eneriaipua Riosichi pooeo; tísia weemuame eneriaipua Eesusichi simiyame nayewakao, nape oowera neeroie paatoniameche machiyai, Waani Paatori yooraria, kihta naneꞌrekamekaipua Eesusie paatoniameo, Eesusie ahpo Riosiwarie paatoniameo.
Aaporoa Eejesioo, kihta seeweka nayewame enerepua waꞌa napawikarichio. Nape Pirisiriaa Aakira tiamea, tapanarami Eejesio itipikame waꞌa taamo uꞌmatopoio, Aaporo keepusaapua nayewao, ahpo taꞌpechi paajuterepua, epeche kaawe maꞌchiame tuuyepuawichiopua, ki ahpo naneꞌriaopua pehjio, Eesusie paatoniamechi simiyameopua, ahpo Riosiwari tamochi yasipatekaopua, taamo ahjama inisimichioopua.
Aaporoa Eejesio kajusaapa masitekao, Aakaya weeechi siminarepasoopua paonamina, waꞌa Riosichi poponiwaa, kaawe iintarepua tiame. Waikaopua waꞌa Aakaya Eesusichi poponiwaopua, iyosi iyotesa uhjurerepua puꞌkao, Aaporoe, puꞌkao kaawe uuka asipumichiopua ahpo mochikachio. Waikao, Aaporoa Koorintio muuwari mochiwachi asisaapa Aakaya weeechio, waꞌa Eesusichi paparameo, tísia kuꞌiparepua puꞌkao, epeche pepenipatekaopua Eesusichi simiyameo, yooma puꞌka Eesusichi oowe eꞌrepakameopua, Riosi cheriwepuawichioopua puꞌkao.
Aaporoa, tísia utewaeme ihsikame eneriapua waꞌao, puꞌka Aakaya mochikame iꞌisaeri tiꞌtijoechiopua, Eesusiko chaanesika teꞌta Riosie Weratiameopua. Puꞌka waꞌa chiiameo, Ehkoriami Iyoterichi neꞌnetoka masitesirepua puꞌkao, teꞌta pichiwa chiiamekoo puꞌka waꞌa tiiameo, yooma inamuachi. Waꞌa inisika masitetiaapa, kaꞌchi iika kaꞌitame erakorepua.
Aaporoo Koorintio ihsioio, Paoro ahjama nokisinioio tepaniami kaawiekachiami uumatokao, Eejesio tetekitiapua. Waꞌa ajasitioopua, waꞌa mochiriapua ookapi Riosichi paparame.
Puꞌkao Paoroa iinatukekapua:
—¿Naneꞌriamekai eemeapa amochi eenariopua Riosi Riosiwario, Riosichi aamo paparariachisi oꞌiniaopua?
Aapoeo chaachapakapua:
—Kiisioi inamuamekai teemea Riosi Riosiwarichi simiyameo.
Waikao Paoroa eenechi iinatukekapua:
—¿Aachin chaanetia eeme paatoaio?
—Waani paatoachitia paatotiamekata teemea, aaata Waani Arirea weeechi paatoriachitia.
Waꞌa chaachapasoopua, Paoroa chaanekapua waikao:
—Naneꞌriamenia puꞌkao, Waania neeroieche paatoriamekopua tiꞌtijoerio, nape Waania cheekamepua tiameo: “Neipa noꞌo eenamechi paparakamea, yooma ihta tatakori cheriwepuamepua Riosieo.” Puuu neipa Waani eenakamea, apoe Eesusi puuua, Riosie Weratiame, ehpe taamo naneꞌreka mochitoapua. Puuu Apoe Eesusia, puuu waꞌapikaitepua Waani aamo paatoio, aamo iikachi yasipakamepu Riosiwarira.
Waikaopu Paoroe tuuyeniamea, chaachapakapua:
—¡Naakonakosa, waꞌa tiiame puuua naaju? Waꞌa teesoo, ¿Waanie taamo paatotioopua neerochio taamo ki kaꞌkaruma nokiwa toinarekao, Riosia taamo iikachi yachapaterepua ahpo Riosiwario? —chaachapakapua waikao.
Waikao aapoeo, Paoro ahjamao Riosi cheriwema kianarepakopaopua ahpo weemera simiyame naneꞌrekapao, waikao Paoroa ahjachi seekarepakao, Riosi cheriwema kiꞌyakapua puꞌkawichioo. Waikaopua Riosio apochi yahchariopa Riosi Riosiwario, tísia kaawe erakokaopua, ahpo naerachi kaawe eꞌrekapua Riosio.
Puuu tiꞌtijoe kaawe erakoka naewakamea, oosa mariki aampa ookahka tiꞌtijoekapua.
Waꞌa Eejesioo, paika meecha nokitiapua Paoro ahjamao, Paoro iꞌisaeri napawikarichi masitioio. Waꞌa napawikarichio, kihta seeweka nayewatuka Paoroa, Riosi yeꞌkariwachi simiyameopua, utewaeme oowe erapatioiopua tiꞌtijoeo ooweruopua tiameo.
Nape Paoroa wahjachio, kiisi pichikenariopua ahpo masitiao, puꞌka Riosi Kaaweruma Pooerachi simiyameo, waꞌatia toisa puuyatiapua waꞌa napawikarichio. Nape Eesusichi paparakameo, pirenachi iꞌtotiapua waikao, Tiirano tewaniame masitikarichi; waꞌa simitetiapua waikao masitekao. Waꞌa nokitiapua waikao, utewaeme masitekaopua senepi taawechi.
Waꞌa Eejesio masitekao, ooka paamupari ahsieme nokitiapua waꞌao. Waꞌa Paoro masiteriaa Eesusichi simiyamea, kai waapisi naneꞌreretiapua waꞌamio, ahkasi yomachi Aasia weeechiamisi; waꞌami mochikameai, muuwaeme waꞌa eꞌenakapua Paoro keepumiaopua Eesusichi simiyame masitia. Puuu waꞌa eꞌenakamea, iꞌisaeri tiꞌtijoerikapua, riꞌrieko tiꞌtijoeri tiamé.
Riosiai ki teesa teetoapua Paorochio, itapiti ki maaenari inisikaopua, tísia peenia tiame ki maaenari inisikaopua.
Tísia Riosi utewarieme eꞌrepakaopua Paoroo, ahkasi tiꞌtijoeria ahpo wisasoriwaoi upapakao, Paoro wisasoriwachi ihchepatesao, ahpo kokoriame iinueka sautemia iꞌtopakapua, naꞌarari tijoeturi pakitekameoi, pukae maꞌchípamia.
Ookapi iꞌisaeri seesenu waꞌami ohjoameai, ahpo puuyachame teewameopua naꞌarari tijoeturio, waꞌachi noonoimo oꞌrariaipua, Eesusi teewarachi teꞌyaka puuyanamo oꞌrakaopua naꞌarario, eee chaachapaka teꞌyariaipua:
—Eesusi teewarachi aamo teꞌyaninia Paoro nayewamechi. Yaapiti machenasamua puꞌka tijoechio.
Puuu waꞌa nokayamea oowisani tiꞌtijoe Eesewa tatanara eneriaipua, neꞌneseriosio teꞌta paamiratuamera.
Nape puꞌkao waꞌa noonoimo oꞌroiopua Eesusi teewarachio, puuu naꞌarari tijoechi kahtiamea, chaanerepua puꞌkao:
—¿Aatanana eemea waꞌa noꞌo chaanemiao? Eesusikamera machiyamenia, Paoroopua tiame, nape eemeo, kiisi machiyamenia.
Waꞌa cheeka puuu naꞌarari tijoechi ahjachi kahtiamea, nasiwasiterepua puꞌkao, oowisani tiꞌtijoechio. Waikao, puuu oowisani tiꞌtijoea yooma eeranatetiame ujumarepua, ki wakiraeka poiyame.
Iꞌka waꞌa tiiame inamukapa yomachi Eejesio mochikamea, iꞌisaeria riꞌrieko tiꞌtijoeri tiamea, tísia majarepua. Waꞌa iika Eesusi utewari iyoriwaa, ki kuꞌwichisi mehtarepua yomachi waꞌamio.
Waikaopu muuwaeme tatakorikamea, Paorochi eꞌenakapua, Riosichi tuumia ahpo tatakoririao, waꞌa iika Eesusichi paparakapua.
Waikaopu riaorósiwa nokayamea, yooma uꞌpariapua ahpo ki kaꞌkaruma nokiwa iyotapeopua, puꞌkao puuua, yooma naꞌichi ihpapaka kosokapua, yooma taamo tetewachi.Yooma waꞌa iyotaperi kositiame natekaraa, ahkasi ooka weerewa aampa oosa mariki miiri taawechi yowiwame eneriapua.
Waꞌa ikisika epeche weeresi teetoapu Eesusichi paparaniamea.
Neipa iꞌkao Paoroa, Maseronia weeechi siimpuapo erapakapua, Riosi Riosiwarie iꞌtoniapa waꞌao, waꞌa oꞌiniao Aakaya weeechi, Aakaya weeechi oꞌiniao, ahkasi Eerusareni. Paoroa eepi chachaniaipua: “Eerusareni asisaania, siimachenia weruma Rooma mochiwachio.”
Waꞌa siimo erapasaapa Paoroa Maseronia weeechio, pahcha uhjurakapua ooka ahpo kuꞌyameopua, Timoteoopua, Eerahtoopua tiame. Nape teemea pehjio, waꞌapi Eejesio itipikapua ookapi taawe.
Puꞌka taawechiamio Eejesio muuwarichio, ki teesa noonowikapua waꞌao, Riosichi Kaaweruma Pooe, naꞌnaritokamechiopua.
Ihji weruma noonowitekamea, Reemetio tewaniamekapua, Atemisa riosiewareniame tiopara tataparasieo, nuꞌnunti tiopa neteka tekipanameo, teekora. Ki ookapi yowiyamekapua, Atemisaka tiame riosiewaeniameeo, ki ookapi netekao, tekipanakiameapua tiamé.
Ihji Reemetioa, yooma naꞌpoasapa ahpo tekipanatiameo, ahpo tekipanatiamechitia itapiti neteka nokayame naꞌpoasaopua tiameo, chaanekapua ahpo tekipanatiao ahpo naꞌpoariaopua tiame:
—Eeme tiꞌtijoe, yooma iꞌka itapiti tehkichi tekipanamea, naneꞌreka mochiwi eemea, iꞌka tehkieche yowika taamo ahjaka mochitoamekopua. Iꞌka tehki kiteresoopua, kiteremeri teemea taamo tísia paarasateka mochitoao.
Ihji Paoroa cheeka oiyamepua, ihji riꞌriosichi taamo paparao kihta nateyamekopa puuua, kiisi ahjame riꞌriosi netetiamekapa puuua. Waꞌa cheeka oika iꞌwao, ki ookapi toiterepua waꞌasi taamoe riꞌriosiwa netetiachi paparameo, waꞌa cheeka oikamepua ahkasi Aasia weeechiamioi, ahkasi yomatiame waꞌaoi.
Waikaopu iꞌka inamukamea, tísia nekakoka Paorochio, weeru chaachapakapua:
—¡Atemisa Eejesio riosia, ki nuꞌuti riosi puuuaa!
Waikao waꞌa chaachapasikaopua ki kuita rooroikao, ooka Paoro ahjama ohjoame chapikapua, Maseronia eꞌenakame tiꞌtijoe: piiripia Aakayo tewaniame, piirea Arihtako tewaniame; puꞌka chapisaopua teꞌta nanapawiniachisi panisutoka iꞌtokapua.
Paoroa naneꞌresapao, pejana nayewamo oꞌrakaipua waꞌa eenakao, nape Eesusichi paparame ahjama mochikamea ki toakapua siimichioo.
Ookapi waꞌa Eejesio yoorewa neesetoamea, Paoro kaawe eꞌriamea tiame, utewa chaanenureka uhjureriapua Paoroo, ki pakimichiopua waꞌa napawitiachio.
Waꞌa napawiniachio, yooma wewekaka nayewaka puuua. Ookapi puuua piiripi itapiti chaachapakapua, wahjachia, piirechi itapiti. Kiiya yoomarika waꞌa eꞌenakamea, kiisi naneꞌreriai aatia tiiachipa, waꞌa napawirioio waꞌa eꞌenariapua tiame.
Nape ookapi Eesusichi paparame iꞌisaeri tiꞌtijoea, Arejanto tewaniame kaawe tuuyewaopua, itaneriaipua Paoro ahjama ohjoameopua, nehpupamichiopua waꞌa muuwari napawikamechiopua. Waꞌa yoratiapa puuua, sekae teeweteriaipua muuwario nayewemiapa,
nape muuwaria, machika isaeri tijoekopa puꞌkao, ki toitiapua nehpupamichioo. Waikao puuu waꞌa napawikamea, ahkasi ooka keenako ahka siinakokapua, eee chaachapaka:
—¡Atemisa Eejesio riosia, ki nuꞌuti riosi puuuaaa!
Waikao waꞌapi muuwari yawichi iyoteriraa, ahkasi teewetiai teꞌtewesoopua puꞌka muuwario, chaanekapua puꞌkao:
—Tiꞌtijoeri Eejesio ohjoeme, ¿ki naneꞌreniamekosa eemea, teemekamerakopua Atemisa riosi tiopara inatiamerakoo, puꞌka tewekachi oꞌinia wichikameopua Atemisaka tiiameopua tehté?
Aaataai ki kaꞌitame tiiopua iꞌkao, ihchi mochipuapua ohso kaawe, kihta noonopuapua kihta kaawe inatasaopua pehjio.
Waꞌa tiiachio, kihta iintokamewicho upatiame ihji tiꞌtijoea, kihta ichikokamepua Atemisa tioparachio, kihtaoi aꞌchitiame nayewakamepua Atemisa taamo riosirewaoi.
Puuu Reemetio tijoea, itapiti ki kaawe nokariame iinuesaapua aaatachiopua, peereichi uꞌpaka katewemete puuua.
Nape aaata tísia ki kaawe nokitiame katewenariamea, teꞌta weruma kateweniachi, iꞌtomete puuua.
Ihji eee ikitiame tamochio, taamo maaporichi teerepamaoipua taamoo. Seenekachioi teemea teemekamera kokosapuamepua, teꞌta rooma yawichieo, kihta iinuekapa teemea taamo nehpupaka chaachapamiao.
Waꞌa chaanesapa ihji Eejesio yawichi iyoteria, nonorapukapua waikao.
Neipa weeru noonoitiame teewetioopua, Paoroa ahpo kahtiachi paaesapaopua Eesusichi paparameo, kaawe tuuyesapa puꞌkao, Maseroniami siimpatiapua waikao.
Yooma ohjosaapa Maseronia weeechiami mochiwachio, yooma waꞌami mochikame Eesusichi paparameo, oisa erapatetiapua Eesusichio. Waꞌa ikisaapua, Keeresia weeechi eꞌenatiapua,
waꞌao, paika meecha mochitiapua waꞌao. Waꞌa oꞌiniao Siiria weeechi siimpapoio, pawekakerachi mooenoi ahpo chapipuame aaata iꞌisaerie naneꞌrekapao, ki pawekakerachi siimpatiapua waꞌao. Waikao Paoroa Maseronia weeechiami nonorapo orapakapua, ohso kaawe.
Waꞌamio taamo ahjama siimpakapua, Sopate tewaniame tijoe Piiru taanara, Werewe mochiwachi tijoe. Wahjachi taamo ahjama siimpamea, Tesaronika ohjoemekapua, piiripi puuua, Arihtako tewaniame, piirea Seeunto tewaniame. Waꞌachi ihtoapua tiame, Kaayo tewaniame, puuua Rerewe mochiwachi tijoekapua; piirechi taamo ahjama ihtoapua tiame, Timoteo tewaniame. Waꞌachi taamo ahjamao, naati ihtoapua tiameo: Tikiko tewaniame, Torojimo tewaniame tiame, puuu naꞌpaa, Aasia weeechi tiꞌtijoekapua.
Yooma ihjia Iiripo ajasitioopua, pahcha uumatosaapua wehchio, Toroa tewaniachio taamo puuyeriapua.
Teemea Paoro ahjamao, Iiripo itipika teemea, Paani Ki Rewaruraeme Koiꞌwa pahko uꞌmatosoopa, uumatonariapa. Waikao puꞌka pahko uꞌmatosoopa, pawekakerachi moꞌmoenasaapua, mariki taawechi paonatiapua, pahcha uumpakame mochikachiopua, Toroa tewaniachiopua; waꞌao, oowisani taawe mochitiapua.
Ehjepamio, pahcha simiyachi oowisani taaweo, Apoe Paamira Eesusi Aari Koꞌkaria, yoramia napawitiapua waꞌao. Paoroa puꞌka kooame koꞌkotioiopua, waꞌa poponiwa masitesikapua, Eesusichi paparame. Waꞌa masitiai Paoroa, puꞌka meere uꞌmatomiapa puuua, ki kuꞌitapisi masitesika Paoroa, ahkasi naasipa tukaomi teetoio, itapiti ikitiapua.
Waꞌa taamo napawiriachio, kaaria paika raampachikapa waꞌa yooreminao. Waꞌa yooreminao, weeru uutapachikapua waꞌao, weeka ajakachi tahjera.
Piiripi temari Eutiko tewaniamea, kahtiapua kaari machineporachiopua, Paoro keepuka. Paoroo ki kuꞌitapi ihsiopa waꞌao masitekao, ihji temaria, ki waapisi kochipakaopua waꞌao, tenawika wichikapua wehchisi, waꞌa paika kaari raampachi oꞌiniaopua.Teere wichisoopua, aaata yahchaka neꞌniamea puꞌkao, “mukukamepua waꞌasi”, chaachapakapua.
Waikao Paoroa tekikao, chukipaka koomipakao wichikameo, waꞌa keepuame Riosichi paparakameo, chaanekapua:
—Kaꞌte majako eemea. Ahjaitepua pehjio.
Waikao Paoroa werisipusaopua puꞌkao, eenechi mooenasoopua, koꞌkotiapua waikao. Waꞌa koꞌkosepatioopa Paoroa, eenechi simitekapua masitekao, ahkasi maꞌchirepachisi. Maꞌchirepasoopa, puuyatiapua waꞌao.
Paoroa weeechiami uꞌmatomerikapa puuua, pahcha taamo uhjurakapua Aasoni mochiwachi, waꞌa ahpo puuyenuresapa taamoo.
Aasoni mochiwachi taamo natepasaapa teemea Paoro ahjamao, Mitireneami siimpatiapua waikao, Paoro ahjama pawekakerachi moꞌmoenasao.
Mitirene oꞌinia uumatosaapa, puꞌka meereo, Kiio tewaniachi maꞌchiachiami eꞌenaka teemea. Waꞌami uꞌmatosaapa teemea, yooma tukawari pawesimika teemea pehji; ahkasi meere maꞌchirepasoopa teemea, Saamo tewaniachi ajasitiapua. Waꞌa oꞌiniao yooma taawe pawesimikao, Miireto ajasitiapua waikao.
Paoroo ki asinarekapua Eejesioo, ki tehpe eenepanariapapua waꞌao Aasia weeechio, yaapi asinariapa Eerusarenio, keꞌchu Semejenato pahko asioio, kaꞌchi ikitioopua pooesiminiachio.
Miireto oꞌinia Paoroa, Eejesio tiopachi aaata uhjurakapua, waꞌa paꞌpamuratuameo ahpo kahtiachi eꞌenamichiopua.
Puꞌka paꞌpamuratuameo ahpo kahtiachi eꞌenasoopua, Paoroa oꞌinekapua chaanekaopua puꞌkao:
—Nee, naneꞌriame eemea achini teeerio noꞌoo amochio, noꞌoo pukeri eenariachisi Eejesio mochiwachiopua, Aasia weeechio.
Neeea aamo tesiwe eꞌriapao, tísia oꞌkewaka yasitokamenia, ihtaoi aꞌchi noꞌo ikiyaopua, aaataeoi ki kaꞌkaruma iꞌisaeri noꞌo merinarewaoi.
Nape neeea merinareniaio, kiisi toaka simitekamenia aamowichio Riosichi kaawe enemiao, yooma tetewachi masitekaopua, yooma tiꞌtiopachiamio, ahkaoi aamo taꞌpechiamiopua tiame.
Puꞌka iꞌisaeri tiꞌtijoerio, ki iꞌisaeri tiꞌtijoeriopua tiameo, yooma tuuyekamenia aachin teeka eꞌenamichiopua Riosichio, ahpo tatakoririao toinarekao, Riosichi eꞌenaka ahpo tuumichiopua, yooma aaataaiopua, Riosichi itamichiopua ahpo tatakoriwa cheriwepuawichiopua, Eesusichi paparaka.
Ehpeonia Riosi Riosiwarieo, Eerusareni simijereniamenia, ki naneꞌreriamenia itapitiwichiojoarepua, aatiaoi noꞌo teeremerikopua waꞌao.
Neeea naatiche naneꞌriamepua, Riosi Riosiwarie naneꞌreteniapao, ahkaoi oiyaio tísia aiwamerikopua, karichi noꞌo yachatioiopua.
Nape tísia aiwaio neeea, kaꞌchi tiiamechitia tetewamenia puꞌkao; noꞌo ahjarioi ki teꞌta nateyame tetewamenia, noochio teꞌta nateyameraa, naatiche puuua: noꞌo Paamira Eesusi tehkiwachiche, noꞌo teetoa ahkasi noꞌo kajumiachisiopua, Eesusie noꞌo kiaretiaopua, yomachi nayewatumichiopua iꞌka Riosi taamo teꞌta nakiwarichi simiyame.
’Ehpeo eemea kaawe inamumitiapua iꞌkao: Aaataai noꞌo oiriachi tetewikamea, iꞌka Riosichi simiyame yeꞌkari nayewatukao, ki oosa aampa noꞌo tetewimeripua waꞌasi.
Neeea teꞌta maꞌchitanariamepua noꞌoo, ahkaoi yomachimi noꞌo oiriameopua Riosichi simiyame nayewatukáo. Aaata ki Riosie newipatepuame itipikame enesoopua, kihta noꞌo toiterio tuuyewari eramania noochio.
Yooma tiꞌtijoeri tuuyekame neeeapa noꞌo oiriachiamio, yooma ihta Riosi noꞌo tuuyeriaopua tuuyepuaichioo, ahsepari noꞌoe chanitiame puuuapa waꞌasi.
Waꞌa tiiachipao, yooma eeme paꞌpamiratuame neesetori ajawatiameo Riosiwarie, kaawe aamo neesetoka mochitojeraninia, yooma Riosichi teꞌtereka mochitoameopua, Eesusichi paparaka.
Neeea kaawe naneꞌriamepua eemechio, noꞌoo ki aamo ahjama kahtioopa, sapoorichitia amochi eꞌenamerikopua aamo poꞌwachitia koꞌkonarekao, yooma aamo Eesusi teꞌteriameopua, ahkaoi aamo napawitiamechiopua, tiopachioi ki tiopachioi, ahkasioi yomatiameoi aamoo, kajuyachisi aamo toinaretepakaopua, Eesusichi paparao.
Eemechio, amochi waꞌapi puuyamitepua, aamo seꞌwi ikitenariameopua, Eesusichi simiyame masiteniameopua, ahpo masitiakamera naꞌnaritopuawichiopua.
Pukaepa eemea, kaawe aamo inateka mochitopuapua puꞌkao; noꞌo masiteriakamera naꞌnaritopuapua, noꞌo senepi taawechi masiteria, ahkasi paika paamuparisi simiyame, aamo tesiwa eꞌriapa masiteka, oꞌkewasika aiwai.
’Ehpeo noꞌo Riosichi poponiwao pipiniwaopua tiameo, Riosi neesetorachi aamo toaninia, puꞌka neesetorae epeche aamo teetomichiopua Riosichio, Riosio, ahpo katewiachi taawechio, aamo reesisemichiopua puꞌkao, ahpo piipateria mochiwachi mochipuawichiopua.
Neeea Riosiwichio noꞌo ihsiriao, kihta toomichi ihsikamenia, kihta wisasorioi noꞌo kiapuaichioo.
Naneꞌriame eemea noꞌoo, noꞌo sekae tekipanaka tewisikamekopua, itapiti noꞌo nakiyawichioo, noꞌo ahjama nokisiame koꞌkotepuaichiopua tiame.
Senepi waꞌapi cheeka masitekamenia tiꞌtijoerio, tekipanaka kuꞌipo tuuka, aaata tesiwa teꞌtereka mochikameo, itapiti nakiwewachiopua. Taamo Paamira Eesusia, waꞌa tiiame taamo tuuyamepua: “Epeche taꞌiria itipiniamepua Riosichio, aaata kaawe eꞌraka kiasaa, ki aaatae ahpo kianiachitia.”
Neipa iꞌka cheesaapa Paoroa, chopokorieka weripaka, Riosichi nayewekapua, yooma taamo ahjama.
Waꞌa ikisaopua, yoomahka yuuwesikao, yoomahka naarakoka ahpo koorepatiapua.
Paoro ki oosa tetewimiapao, itipikamea tísia yuuwesikapua waꞌao, waꞌa ikisao, ahjama siimpatiapua pawekakera chuchukuachisi.
Waꞌa poanatusaapa puꞌka Riosichi poponiwa paꞌpamurachio, pawekakerachi moꞌmoenaka teemea, waꞌa oꞌinia waikao, seene siimpaka teemea Kooso mochiwachi pawenasipa. Waꞌa oꞌinia puꞌka meereo, Roore tewaniachi ajasitiapua pawenasi weeechi, waꞌa Roore oꞌiniao waikao, Patara tewaniachi eꞌenaka teemea pawekakera chuchupachi.
Waꞌa Patara tewaniachio, tewaka teeme piiripi pawekakera, Eenisia weeechi simiyame, paonamina paꞌwechi. Pukachi moꞌmoenasao, pukachi siimpaka teeme waꞌapoo.
Waꞌa Tiiro tetekisisaapa teemea, waꞌa tewaka teemea taamo iꞌyatosia Eesusichi paparameo. Waikao waꞌa itipika teeme puꞌka ahjamao, oowisani taawe. Aapoeopua Paoroo, Riosiwarie neꞌnetetiapaopua, ki kaawe tiame siimerikopua Eerusarenio, ki taamo siminurakapua waꞌao.
Neipao, oowisani taawe uꞌmatosoopa, poponiwa mochikachi puuyanioio, muuwaeme taamo ahjama eꞌnakapua paꞌwesuwechio. Puuu paꞌwechisi taamo ahjama eꞌenakamea, muuwaemekapua, ooweru, kukuchi tiame. Waꞌa paꞌwesuwe chokoporieka ajapakao, Riosichi paparatiapua.
Waikao ahpo koorepaka kaawe teetonuretiapa teemea, teemeai waꞌachi chaanesaopua, pawekakerachi moꞌmoenaka teemea. Waikaopua waꞌa taamo toisao, nonorakapua ahpo peꞌpetechiamio.
Waikao Tiiro oꞌinia puuyasao Paoro ahjamao, Toremáira tewaniachi eꞌenatiapua waikao. Waꞌa teepotesaapua poponiwao, piie taawe itipitiapua waꞌao.
Puꞌka meereo waꞌa puuyasaapa, Sesarea ajasitiapua. Waꞌa Sesareao Paoroa, Eeripe taꞌperachi eꞌnatiapua waikao. Puuu Eeripea, Riosi tuuyewari nayewatoamekapua, piiripi puuu oowisani ajawatiame, kooame naachutamichioo. Waꞌa mochitiapua waikao ahjama, ookapi taawe.
Ihji Eeripea, naao maaraeme eneriapua ki nenewiame pehji. Yooma naao ihjia, Riosi nayewatuame eneriapua.
Waꞌa taamo mochikoio, waꞌa eenaka piiripi tijoe, Uurea weeechitepa eenakamekapua, Akausi tewaniame Riosi nayewatura.
Puuua tamochi eenakao, Paoro wahsipurara uusaopua, ahpo tonochi seeka ahjama purisaopua, cheekapua:
—Ihji wahsipura teekoraa, waꞌa yooraka purisa chapipuamepua Eerusarenio, iꞌisaeri tiꞌtijoeeo, ki iꞌisaeri tiꞌtijoechi kiapuamepua chapisao. Waꞌa noꞌo chaanekame Riosi Riosiwaria.
Waꞌa tiame inamukapa teemea puꞌka Akausi chiiao, iꞌwa Sesarea Eesusichi paparamea tiame, utewaeme yoorakai teemea Paoroo, ki siimpapuawichio Eerusareniteo.
Nape Paoroa ohsotia taamo chaanekapua:
—Kaꞌte noꞌo waꞌine eemea naarakokao, noꞌo waꞌa siimichioo. ¿Ki naneꞌriame eemea waꞌa chaachapakao, epeche tísia noꞌo yuuwesitioo, aamoo epeche tesiwa eꞌrepakao? Neeea kaꞌchi eꞌraninia Apoe Eesusiwichioo, puritiaio, ahkasi meritiaiopua waꞌa Eerusarenio.
Kaꞌchi yoramekopa puꞌkao, sewina erapamichio chaaneniaio, waꞌatia toitiapua waikao chaanesa:
—Riosichi itama teemea aamowichioo, Apoe eꞌraria iintomichiopua amochio.
Waꞌa chaachapasaapa, yooma ihtakosao, siimpatiapua waikao Eerusarenio.
Ookapi tijoe Eesusichi paparame taamo ahjama siimpakapua, Sesarea ohjoeme. Ihji tiꞌtijoea Eerusarenio, Naasoni taꞌperachi taamo iꞌtokapua, waꞌa taamo cheecherepamichioopua. Ihji Naasoni tewaniamea, ki kuꞌwitapi iꞌtoame eneriapua Eesusichi paparakao, puuua Chipire ohjoekame tijoe.
Puꞌka meereo Eerusareni mochikame Riosichi poponiwaa, tísia kaawe erakokapua taamo eꞌnariopa.
Puꞌka meereo Paoroa, taamo ahjama siinkapua Saantiao neꞌnemia, waꞌapi Eerusareniopua. Waꞌa Saantiao kahtiachio, waꞌa mochiriapua ookapi tiꞌtijoe, tiopachi paꞌpamiratuame.
Neipao Paoroa teepotesaapa puꞌkao, yooma ihta pipiripi tuuyekapua puꞌkao, Riosi teetoriaopua apochio, yooma ahpo oiriachi ikitiameopua tiame, yooma Riosi tehkiwa ahpo iintoriaopua tiameo, ki iꞌisaeri tiꞌtijoechiopua.
Aapoea, yooma inamusaapa iꞌkao, Riosi iyorikapua, cheriwema kiꞌyakaopua, Riosio apochi iintoriawichioopua. Waꞌa ikisaopua Saantiaoa, chaanekapua Paoroo:
—Eesusichi paparame iꞌisaeriaa, ki ookapi miiripua miiria, nape yooma ihjia pehjio, Eesusichi paparameai, Moisetaru nuurari nokisiwa naꞌnaritoamepua.
Nape puuu miꞌmiria aamo inamukame puuuapa, wahka seesenu weeechiami aamo masitiachio, aamo waꞌinameko tuuo, puꞌka aamo masitia tatanarao, ki ahpo siichitepuwa nokaka mochitomichiopua. Waꞌa cheekao muuua, puꞌka Moisetaru nuurariao, sewinatamekata muuua, taamo ehkoriamisi oꞌinia yooraka mochitoao, waꞌa ihsikao muuua, kiisi iyoriamekatamua Moise nuurario.
¿Ihtana noonoika aamo nehpupata teeme, iꞌwa aamo eenario naneꞌresoopua Eerusarenio?
Iꞌka aamo yorajerani teemea. Iꞌwa mochikapu naao tiꞌtijoe itapiti ahpo iintomo tuuria tísia kuꞌitiame Riosieopua, waꞌa iꞌisaeri tiopachio siimpamerikapu tiameo, Riosi tísia ahpo iintoriawichio itapiti oowewari iꞌyetomia.
Puꞌka naao yeetoka simipuapua, puꞌka aamo oowewari Riosi kaawe eratewa kiamiao, Moise nuurari chiiachitia. Waꞌa iintosaapa muuua, puꞌka naao tiꞌtijoe Riosi oowewariraoi amoe iintokepuapua tiameo, Riosiwichio kiꞌyakao waꞌa neeseriosio, puꞌka naao tiꞌtijoewichioopua, tísia kaawe iintoriopa Riosio. Waꞌa aamo iintosoopua aamoo, Moisetaru nuurari yooramechitia aamo tetewimapua.
Naneꞌriame muuuapa taamoo, puꞌka ki iꞌisaeri tiꞌtijoe Eesusichi paparakameo, kihta utewa chaachapakamekopua, siichitepuwa nokipuaoo. Nape iꞌkache kaꞌitari eee chiiame iyotesa uhjuriame teemea puꞌka iꞌisaeri tiꞌtijoeri Eesusichi paparakameo: “Kihta suwepori nokaka mochitomitiapua, kaꞌte koꞌkomitiapua riꞌriosi oowewetiameoopua, ihtaoi saꞌpa eeraemeopua, ihtaoi topepaka meritiameoi.”
Waikao Paoroa puꞌka meereo, iꞌisaeri tioparachi siimparepua waikao, puꞌka naao tiꞌtijoe iꞌtokao. Nape keꞌchu muiaiopua tiopachio, Paoroa yooma yoorarepua pukeri oꞌichachi nokiwameopua, Moisetaru nuurari chiiaopua piipatepuameo, ahpo naao yeetoa ahjamao. Waꞌa iintosaapa Paoroa yooremina pakirepua ahpo naao yeetoa ahjama, yooma waꞌa tiopachi mochikame ahpo inamuameo chaanerepua: “Oowisani taawe toiyamepapua taamoo Riosi oowewari oowewapuawichioopua, taamo piipariwichio taamo cheriwema kiꞌyawa Riosio.”
Amori asiyoi puꞌka oowisani taawe puuyepuameo, ookapi iꞌisaeri tiꞌtijoe Aasia eꞌnakamea, waꞌa tetewakapa Paoroo iꞌisaeri tiopachio, weeru noonoiteriapua tiꞌtijoerio, Paoro chapipuawichioopua.
Waikaopua ujumasikaopua Paorochio, weeru chaachapasiriapua siinakokao:
Waꞌa chaachapaka weeru noonoitekamea, puꞌka Paoroo rieko ahjama oiyame tetewikapaopua waꞌa Eerusarenio, Eejesio eename tijoe, Torojimo tewaniame.
Waꞌa chaachapakaopua, uꞌmasika panisutoka maꞌchipasapua Paoroo, yeeteparepua waꞌa tiopachi koꞌrera muirachi. Waꞌa ikinioiopua, ki ookapi isaeri tiꞌtijoeri ujumasirepua waꞌao neꞌnemia, yomachi Eerusareni ohjoeme.
Amori merinioi Paoroo, rooma kapitai tuuyeretiapua, yooma Eerusareni tiꞌtijoerio, tahpitika nokayo tuuka Paorochio.
Waikaopua kapitaia, ikanati naꞌpoasapa ahpo soontarowao, uꞌmasika neꞌneriapua waꞌao, piie siento soontaro yeeka. Waikaopu Paoro wepayamea, waꞌa nokisiame tetewikapa soontaroo, teewekapua wepakao.
Waikaopu kapitai asisaapua, Paoroo uꞌyesapaopua puꞌkao, ooka kaarenae oꞌyenuretiapua. Waꞌa iintosaapua kapitaia, iinatukekapua puꞌka tiꞌtijoerio: “¿Aatanapu ihji tijoea naaju? ¿Ihtana iintokamepua naaju?”
Ookapi tiꞌtijoeria, piiripi itapiti chaachapapua, wahjachi puuu tiꞌtijoeria sewina chaachapapua. Kapitaia waikao, kihta naneꞌreporikopua waꞌao, ahpo soontarokarichi iꞌtonurekapua waikao.
Puꞌka soontarokarichi ajasisaapa, waꞌa moꞌmoenaio ihterachipoteo, mookeka moꞌmoenatiapua Paoroa, tahpitika nokayopa wepinareka tiꞌtijoerio, Paoro merinarekao.
Puuu muuwari eꞌnakamea, pukamina nokisika siinakosiapua, chaachapasika:
—¡Merisaa, merisaa!
Amori pachaniaipa soontaro karichio, Paoroa chaanekapua kapitaio,
—Noꞌo toimitiao puꞌka ahjama nayewemichioo.
Kapitaia waikao, iinatukekapua Paoroo:
—¿Rieko nayewamekosamu naaju?
¿Ki muuukosapu naaju Eejito tijoe, tapanaramio naao miiri uusaopua nasiwamerio, wakiwechi simikame nasiwamia?
Paoroa nehjiakapua puꞌkao:
—Kaꞌi. Isaeri tijoe neeea, Taraso muuwari mochiwachi tijoetukame, puuu mochiwaria, ki nuꞌuti tiiame, Siirisia weeechi. Nape noꞌo cheriwamitia muuua, puꞌka ahjama nayewemichioo, kúꞌwitapioi.
Reesisetiapa Paoroa, werisika sekae ihchi mochinurakapua tiꞌtijoerio. Iꞌka tiꞌtijoeri teꞌtewesoopa Paoroa, oꞌinekapua waikao nayewekao, eureo naerawachi, eee cheeka:
—Tehtémari poponíi, paꞌpámira tiaméé, noꞌo keepumitiapua kuꞌitapio pahchu, iꞌka noꞌo nehpuwaka chanimiaopua.
Eureo naerachi nayewetiapa puuu muuwaria, epeche yúúweeme itipikapua waikao. Paoroa eee cheeka oꞌinekapua waikao:
—Neeea, Isaeri tijoepua, Taraso tijoetukame Siirisia weeechi; nape neeea, iꞌwa eenakamepua noꞌo penitapuawichioo, Amarieri tewaniame teꞌta masitarie. Ki seꞌwika yasitokamekai neeeai, puꞌka taamo ehkoriami yooraka mochitoriao. Ehpeoi Riosichio, tísia weemuamenia, eemechitia waꞌachitia.
Neeea pukerio naꞌariameai neeea, Weemera Riosichi Pooe tewaniame naꞌnaritoameo, ahkasioipua koꞌinarekao. Pukaepa peꞌpereso moꞌwamekainia, tiꞌtijoeo ooweruopua tiameo.
Iꞌwa napawikarichi teꞌta neeseriosia, yooma iꞌwa paꞌpamiratuameapua tiameo, puꞌka noꞌo ihsiriao, tísia naneꞌriamepua; aapoe waꞌapi noonoikame puuua, puꞌka waꞌa noꞌo iintomichio reesiseri kiꞌyakamekapa, Raamahko teꞌta neeseriosi iꞌyetomichioo, yooma puꞌka Riosi Weemera Pooechi teꞌteriameo, iꞌwa Eerusareni upapuawichiopua chapisa. Neee waꞌapi Raamahko simika upapakamenia puꞌkao, iꞌwa peꞌpereso karichi moapuawichiopua puꞌkao, kokosapuawichioopua.
’Nape waꞌa simiaio neeea, amori asiyaipa Raamahkoo, kiiya oowetawe enetoiopa, senawato tisiwa utewaeme tajenakapua, teꞌpa tewekachio. Nape ihji tajayaa, epeche utewaeme tajayamekapua ki taaachitia, puuua, yooma noꞌo norikame tahjepakapua.
Neeea waꞌa ikitiapao, wehchi wichikania. Waikao teꞌpa oꞌinia nayewachaniame inamukania, cheechaniame: “Sauroo, Sauroo, ¿achini iikai noꞌo naꞌara yooraka oiyamemua?”
Neeea nehjiakapua waikao: “¿Aatanamua Paamira?” Puuu ihkeparia, cheeka noꞌo nehjiakapua waikao: “Eesusi neeea Nasare tijoe, pukachi aamo nasiwa yasitoa.”
Noꞌo ahjama nokisiameai tetewakapua tajayameo, nape noꞌo nayeweniao, ki inamukapua.
Waikaonia, iinatukekania noꞌo nayewechaniameo: “¿Ihtana noꞌo yorajeranimua Paamira?” Apoe Paamiraa noꞌo chaanekapua waikao: “Yaapiti werisisaa, Raamahko siimitia muuua. Waꞌa chaanepuamemua ihtana aamo yoramiao.”
Waikaonia ki maꞌchiriame itipikapaopua puꞌka tajenakameeo, panitotiania waikao, noꞌo ahjama nokisiameeo, ahkasi Raamahko muuwari mochiwachisio.
’Waꞌa Raamahkoo, Anania tewaniame yasariaipua tijoe. Puuua, tísia eꞌwaka kahtiame Moisetaru nuurariopua, yooma waꞌa mochikame isaeri tiꞌtijoeeo, tísia kaaweruma nayewaniameeo.
Waikao Ananiaa noꞌo chaanekapua eee cheekao: “Puuu taamo ehkoriami Riosiwara, ahpowichio itapiti yorakemichio aamo uukamepua. Puuu Riosi aamo uukamea, Eesusi waꞌapi noonora puuua, aamoo ahpo Taana teꞌta machimichiopua, Apoe Teꞌta Kaaweruma tiiameraopua, puꞌka ahpo Taana Eesusiopua, aamo chaanesia yorasimichiopua, teꞌta eꞌwetoka Eesusiopua.
Muuua, yooma aamo tetewaria Eesusichio, aamo chaaneriaopua tiameo, nayewamerimua puꞌkao, yomatiame aamo oiyachiamiopua, pichiwataka.
Nape yaapiti naaju. Ihtana puuyenamua naaju Riosichi aamo tuumiao, yooma aamo Eesusichi naꞌara ihsia toinarekao, Riosiopua aamoo, cheriwemichioo. Aamoo waꞌa iintosoo aamo paatomania, aamoo Riosi cheeria pichiwataka; aamo Riosi tehkiwa yoramichio weeraka tiame, puꞌka aamo Riosie nuureretiaopua, ehpe oꞌinia oꞌinemichio, weratiame itipimichiopua waꞌasi.”
’Waikao ikanati waꞌa iintokania. Pukaepa iꞌwa Eerusareni enasaania, tiopachi eenakainia Riosi ahjama nayewamiao. Waꞌa tiopachi noꞌo ihsioio, noochi eenakapua aaata noꞌo nayewiame,
Eesusikapua ahpo noꞌo tetewitiame. Puuua noꞌo chaanekapua: “Paoro, ikanati machenamitiamua iꞌwa Eerusarenio, iꞌwa Eerusareni mochikamea, kiisi aamo pichikemeripua noochi simiyame aamo nayewioio.”
Waikao chaanekania puꞌkao: “Paamira, yomachi naneꞌreniamenia napawikarichiamio, aachin iintorio noꞌoo amochi paparakameo. Neeea amochi paparakameo, yooma wepaka chapika oikamenia peꞌpereso toapuaichiopua wepika.
Teiwa merinioio neeeai, waꞌachitia kaawe iintakamenia tiame meripuawichioo, waꞌachi werikame neeeai, Teiwa meꞌyame wakirara inatekaopua tiameo.”
Nape Apoe Eesusi Paamiraa, noꞌo chaanekapua: “Peꞌyachi waꞌa iintokai, kaꞌchi erapuapua puꞌkao, neeea yooma aamo cheriwekamenia waꞌasi puꞌkao, aamo ahjama teeremeri neeea, ehpe oꞌinia waanamio. Muuua ihtakomitia ohso kaawe, noꞌoo kai waapi aamo uhjuramerikopua noochi simiyame nayewatumichioo, seesenu tiꞌtijoechi ki iꞌisaeri tiꞌtijoerichi.”
Waikao Paoro keepuame tiꞌtijoeria, ahkasi “seesenu tiꞌtijorichi ki iꞌisaeri tiꞌtijoerichi” nayewatumio tuukopa Paoroo, kiisi keepunarekapua waꞌasio. Waikao tiꞌtijoeria weeru siinakokao, chaachapakapua:
—¡Merisa puꞌkao! ¡Merisaa! ¡Puꞌkao ki oosa tetewinariame teemea iꞌwao! ¡Kiisi ahjame nakiyame puuua!
Puꞌkao simitiopa siinakokao, ahpo wisasoriwao siꞌpanarepua nekakokao, weꞌeo tiame teꞌpa eekachi ihpapapopao,
kapitaia waikao Paoroo, yooremina iꞌtonurekapua waikao karisontarochio. Waꞌao, iinatukeka wepiretiapua, aatia tiiachipa siinakorio tiꞌtijoeriopua merinareka.
Nape Paoroa, puritiaiopa waꞌasi ahpo wepipuawichioo, chaaneriapua ahpo waapi weeriameopua soontaroo:
—¿Ki seꞌwi noonoimeri eeme, puꞌka rooma nuurari iyoriwa? ¿Wepipuamekosane rooma tijoekai, kihta kaawe neꞌnesa noꞌo iintoria tuuwao?
Waikao kapitaia, waꞌa chiiame inamukapa Paoroo, teꞌte soontaro nuuramechi eenakao, chaaneriapua puꞌkao:
—Naane eꞌreka muuua iꞌka tijoeo, rooma tijoekaitepua.
Waikao soontaro teꞌta nuuramea, ikanati werisika Paoro weeriachi eenakao, iinatukeriapua puꞌkao:
—¿Pichiwa rooma tijoekaite muuua?
Waikao Paoroa cheeriapua puꞌkao:
—Ejeꞌe, waꞌatepua.
Kapitaia chaaneriapua waikao:
—¡Naakona! Nape tísia nateyamepu rooma eneniamea. Neeea ki ookapi natetekamenia rooma enepaniamewichioo.
Paoroa chaaneriapua waikao:
—Nape neeea kihta natetekamepua puꞌkawichoo, neeea rooma naawakamekapa.
Puꞌkache inamukapa Paoro wepimeria, ikicha ajapariapua. Ahkasi kapitaiai naneꞌrekapa rooma tijoekopao, ki teesa majaweriapua kiiya ahpo iintomiao, teꞌta ki kaawe ahpo iintokame eꞌrakaopua kaarenae oꞌyekamekapaopua.
Waikao teꞌta soontaro nuuramea, naneꞌrenariapa puꞌkao, aatia tiiachipa iꞌisaeri tiꞌtijoe nekamucheniameo, puꞌka meereopua, yooma iꞌisaeri neeseriosio, teꞌta tuuyewariopua tiameo, napawinureriapua puꞌkao. Waikao teꞌta soontaro nuuramea, Paoroo kaarena oꞌyerara puhjesapaopua, waꞌa iꞌtonureriapua teꞌta weruma napawitiachi. Waikao teꞌta soontaro nuuramea, yooma napawiriopao, waꞌa naasipa werapaka Paoroo, iinatukekapua Paoroo yooma napawikame inamuachio, eee cheeka:
—¿Ihtana chiiamemua aamo wenejiniameo?
Waikao Paoroa yooma waꞌa teꞌta napawitiachio, kaawe neꞌnepasaopua puꞌkao, chaanekapua puꞌkao:
—Iꞌisaeri poponiwa, neeea Eesusichi noꞌo paparaso waꞌanao, kihta ki kaawe noꞌo iintorio eꞌraka yaaatoamenia Riosichio, ahkasi ehpe taawechiamisi.
Waikao Paoroa chaanekapua teꞌta neeseriosi yawichio:
—¿Waꞌa noꞌo yoratenamua aamo yoorewa inatetiae noꞌo wewetekao, ki Riosikamera ki iyorika ihsiaitemua noꞌo nanarichi wewetekao? ¿Ki tísia waꞌachi iintotarepu tísia aamo wewekao?
Waikao, waapi ajakamea, chaachapakapua Paoroo:
—¿Waꞌa teeka teꞌyani muuua, isaeri neꞌneseriosio, teꞌta paamiratuamerao?
Paoroa waꞌa chaanetiapao, chaanekapua puꞌkao:
—¡Naakonakosapua! Noꞌo poponiwa, noꞌo cheriwejeraninia puꞌka noꞌo cheeriao, ki naneꞌreriapa puꞌkao, teꞌta aamo neeseriosi paamirakooipua. Naneꞌresaania, ki waꞌa cheemiinia puꞌkao, Moise Iyoteri chiio chiiopa: “Kaꞌte naꞌara chanimitiamua aamo yawichio, aaataoi.”
Waikao Paoroa naneꞌrekapao Saruseo tiꞌtijoekoo paikapi puꞌkao, wahjachio parisero tiꞌtijoekoopapua tiameo, utewaeme nayewaka chaanekapua puꞌkao, waꞌa napawitiachio:
—Isaeri noꞌo poponíwa, parisero neeea, parisero tetejimarachi eename neeeai. Noꞌo iꞌwa upatiamea, mukukai eenechi oijenaniamechi simiyame noꞌo pichikia, katewemiawichio upatiamenia.
Waꞌa cheekopa Paoroo, aapoe waꞌapi ahpo nayewaka chapisikapua, parisero tiꞌtijoea saruseo tiꞌtijoeapua tiame, ki yooma napati pichikiamekapapua eenechi oijenaniameo.
Saruseo tiꞌtijoea, ki pichikiame eneriapua mukukai oijenaniameo, Riosi kuꞌiwari iintuwaoi, Riosi Riosiwarioi, ihtaoi naꞌarari tijoeturioi. Nape paꞌparisero tiꞌtijoea yooma puꞌkao, iintuameko erakoamekapua puꞌkao.
Waꞌa tiiachipao, yoomahka parisero tiꞌtijoea saruseo tiꞌtijoea tiamea, weeru ahpo chaachapakapua nekakokao. Waikao ookapi Moise nuurari maꞌmasitaria, parisero tiꞌtijoe chaachapachitia erakoamekapa puuua, ajapakao eee chaachapakapua yooma waꞌa napawikameo, Paoro chiia nehpupakao:
—Ihji tijoea kaawerumapua. Kihta ki kaaweruma chiiame inamukame teemea puꞌkao, iꞌwa napawitiachio. Puuu Riosie ahpo machejenetio tuuriaa, kaꞌchi tiiame puuua, pichiwakooi puuua.
Waikao teꞌta soontaro nuuramea, ki nuꞌuti simiyamekopa nekakoniameo waꞌao, ki naꞌatapuaichiopua Paoroo, ahpo soontarowao ahpo karisontarochi iꞌtonurekapua puꞌkao.
Waꞌaoi puꞌka tukawarichioi, Apoe Paamiraa Eesusi, eenechi ahpo tetewiterepua Paoroo. Waikaopua chaaneriapua Paoroo:
—Kaꞌte tesiwa erapamua aamo ikiyao. Iꞌwa Eerusareni aamo nayewariachitia noꞌoo, waꞌachiche cheeka nayewapuapua, Rooma teꞌta muuwarichiopua.
Maꞌchirepasoopua meereo iꞌisaeri tiꞌtijoe nanaaramea, Paoro merimia ahpo kateweriapua waikao, kiisi koꞌkomio tuukaopua pehjio, iiweta ki meꞌyaapua Paoroo.
Puuu waꞌa chaachapakamea tiꞌtijoe, uꞌmatoame ooka weerewa eneriapua.
Waikao waꞌa chaachapasaapua, neeseriosi paꞌpamuratuamechi eꞌenariapua, oꞌochetiame tewaniame tuꞌtuyewachi tiame, puꞌkao chaachapariapua:
—Ki teesa pichiwaka chaachapakame teemea, ki koꞌkomio tuukaopua, iiweta ki meꞌyaapua Paoroo.
Pukaepa teemea kapitaio, wisikueka upajerani teemea Paoroo, epeche kaawe katewemio tuuka. Kapitaie upaninoipua Paoroo, waꞌami ahka puuyeka mochima teemea merimia, keꞌchu asiyoiopua.
Nape Paoro piinira taanaraa temari, puꞌka naneꞌrekapaopua, Paoro tuuyeriapua puꞌka noonowinariaopua, karisontarochi simika.
Waikao Paoroa, paaesapa aaata kapitaio, chaaneriapua puꞌkao:
—Iꞌka temario, teꞌta aamo paamiratuamechi iꞌtomitiapua, itapiti tuumerikapu puuua puꞌkao.
Waikao kapitaia puꞌka temariopua, teꞌta soontaro nuurarichi uꞌpakaopua, chaaneriapua puꞌkao:
—Puuu Paoro peereso kahtiamea, iꞌka temari aamo uꞌyepanurakapua, itapiti aamo tuuyemichiopua.
Waikao puuu teꞌta nuuraria soontaro, sekachi chapika poanachi iꞌtoka temario, iinatukeriapua puꞌkao:
—¿Ihtana noꞌo chaanemo oꞌraimua?
Waikao temaria chaaneriapua puꞌkao:
—Aaata isaeri tiꞌtijoea, eenechi aamo wisikueka itanemio tuukapua Paoroo, epeche kaawe katewemio tuukao, eenechi weruma napawitioopua.
Waikaopu teꞌta soontaro nuuraria, puꞌka ahpo tuuriao, ki aaata tuuyenureriapua.
Waikaopu teꞌta soontaro nuuraria, ooka kapitai paaesapaopua, piꞌpie siꞌsiento soontaro yeꞌkameopua pipiripi kapitaia, chaaneriapua puꞌka kaꞌkapitaio:
—Ooka siento soontaro wehchi nokisimeri naꞌpoametiapua, paika weerewa aampa oosa mariki kawachi nokisimeri tiame, waꞌa ikisa tiameo, ooka siento merijichera makoka nokisimeri. Puꞌka yooma naꞌpoasao, Sesarea siimpapuapua, ehpe tukao tepetukao.
Paorooi kaawai kiasaopua ahjachi yasitomichioo, kaawe neesetopuapua puꞌkao, aamo nokisiachi siimpachio, ahjakame asimichiopua Eeri yawichichio.
Puuua waꞌa cheesaapua, iyosi iyotesa kiꞌyariapua kapitaio, eee chiiame:
“Neee Kaurio Riisia kuchitewaemea, aamo soontaroa teꞌta nuurameraa, aamo teꞌta yooreniame yawichio, iꞌka iyotesa uhjurenane aamoo, aamo Eeri tewaniamepua yawichi. Ikachio, waꞌa aamo uhjuriane tiameo, noꞌo tísia kaawe eꞌrewa teepotario.
Ihji Paoro waꞌa iꞌtoniamea, iꞌisaeri tiꞌtijoee chapisitiamekapu iꞌwa Eerusarenio. Puꞌkaonia, amori meriniopao, nehpupakania puꞌkao noꞌo nuuria soontaroeo, iꞌkao neeea naneꞌrekapao, rooma tijoekopua.
Neeea, teꞌta kaawe naneꞌrenariapa ihtatia ohjoare wenejiniameo, napawinurekania teꞌta iꞌisaeri paꞌpamiratuameo, teꞌta napawiniachio, waꞌa napawitiachi chaachapamichiopua ihtanakoopua Paoro iintoriao.
Nape Paoro wenejiniamea, ahpo waꞌapi iꞌisaeri nokiwa yoorewa eneriapua, ki rooma nuurewachitia; puuua, kihta meriwame asiyame eneriapua, kihta karichi yachaniameóipua.
Pukaepa neeea, ookapi iꞌisaeri tiꞌtijoee meripuame inamukapania puꞌkao, waꞌa aamo uhjurekania iꞌkao. Puꞌka Paoro wenejikameo, amochi eꞌenanurekania puꞌkao, amochi eꞌenaka katewemichiopua, Paoroo teꞌta itapiti ki kaawe iintokame enesoo. Puꞌkache noꞌo aamo tuuya uhjuramenia.”
Waikao soontaroa, yooma ahpo nuuretiachitia neesetosiriapua Paoroo. Waikaopua Paoroa, puꞌka waꞌapi tukao iꞌtoretiapua. Waꞌa mochiwachi iꞌtotiachio, Aantipati tewaniachi eneriapua.
Puuu wehchi nokisiamea Paoro neesetokao, tukaoche neesetosapao, Eerusareni eꞌenariapua eenechio puꞌka meereo. Maꞌchirepasoopua, kawachi nokisiameche, Sesareami uumparepua, Paoro iꞌtokao.
Sesarea ajasisaapua, Eeri yawichi kiasapaopua puꞌka iyoterio, waꞌa towariapua Paoroo.
Waikao Eeria, puꞌka iyojura iyonasaapa, iinatukeriapua Paoroo, ihtana weeechi tijoekopua Paoroo. Waikao Paoroa Siirisia weeechi tijoeko tuusoopua,
chaaneria Eeriaa:
—Ehjepa aamo wenejiame eꞌenasoopa, aamo keepumane aamo nehpuwao.
Waikao neesetoka yachanurariapua Paoroo, Eerore yayasariachio ahpo yaꞌyawichitewa neꞌnemia enasaa.
Neipa mariki taawechio, Anania teꞌta neeseriosi paamiraa, Sesarea eenariapua, ookapi tuuyewari oꞌochetiame tewaniame yeeka, naati uꞌpariapua tiame ahpo nehpupamerio, Teturo. Puuua Eeri yawichichi eꞌenariapua, Paoro wenejiwa chaachapamia.
Waikao napawitiachi upatiopua Paoroo, Eeriaa wenejiameo, naewanurekapua. Waikao Teturo tewaniamea, oꞌinekapua cheekao:
—Muuu teꞌta kaaweruma yawichíí, aamo iintowachi taꞌiria mochikame teemea, aamokamera teꞌta machiwachi epeche kaawe teetoame teemea, yooma taamo weeechi ohjoemea.
Aamo Eeri teꞌta weruma yoorewa tiiamerao, yooma aamo kaawe ihsiao, kaawe uuka tetewame teemea ahkaoi mochiwachiamio.
Nape ki aamo tehpe eenepajerapao, aamo taamo kaawe eꞌrewesoo, taamo tesiwejerani teemea kuꞌwitapi, taamo wenejia keepukaopua.
Ihji tijoea, tísia kichiwa ihsiamekapu, ahkaoi ahpo pakiyachiamio iꞌisaeri tiꞌtijoerichio. Yooma weeechi iꞌisaeri tiꞌtijoerichio, tísia nasiwatiapu puuua. Ihjikamerakapu teꞌta masitaria, Nasare pirenaturichi masitiamea.
Ki yooremo oꞌrariaipua taamo tiopachio, nape keꞌchu ihta iintoiopua puꞌkao, chapika teemea puꞌkao. Teemea, taamo nuurarichitia katewemo oꞌriapua,
nape Eerusareni teꞌta soontaro nuuraria, puuua Riisia tewaniamea, utewachi taamo uꞌyesapao, amochi taamo eꞌenanurakapua katewemiao. Pukaepa iꞌwa eꞌenakame teemea, amochi katewemia iꞌka taamo wenejiao.
Amoe iinatukesaapua muuua, amoe naneꞌremapua puꞌkao, pichiwakopapua, taamo chaachapao.
Wahjachi iꞌisaeri waꞌa ajakamea, waꞌachi chaachapakapua tiameo, Teturo chiia pichiwataka.
Waikao Eeri yawichia, sekae nayewenurekapua Paoroo, nayewamichiopua. Waikao Paoroa, oꞌinekapua waikao, ahpo nehpupakaopua cheekao:
—Tísia kaawe eꞌraka cheemania noꞌo nehpuwao, aamoo ki ehpesi yawichituamekopua iꞌka weeechio, yooma naneꞌreka yasitoamekopua aamoo, yooma iꞌka weeechi ikiwameo.
Ki tetewitiamenia aaata nekawiameo waꞌamahkao, aaataoi weeru nokiteniameoi iꞌisaeri tiopachio, napawikarichioi, Eerusarenioi waꞌamahkaoi.
Ihji noꞌo wenejiamea, kaꞌchi iika pichiwatamapua ahpo wenejiao, kiisi pichiwakopa chaachapao.
Nape noꞌo ehkoriami Riosiwa yooreka yasitoaa, pichiwa puuua. Puꞌka waꞌapi Riosi Tijoe Tijoetukame masiteka yasitoame neeea, iꞌka Weemera Riosichi Pooe tewaniame, nape puꞌkao noꞌo wenejiamea, ki kaaweruma masitewa teewanipua. Neeea yooma Ehkoriami Iyotetiame pichikiamepua, Moisetaru iyoteria, Riosi naꞌnayewatura iyoteria tiame.
Neeea noꞌo wenejiamechitia, naneꞌreka yasitoamenia, eenechi taamo oijenatesoopua Riosio, waꞌachitia napati taamo katewemerikopua, kaꞌkarumao ki kaꞌkarumaoi tiame.
Pukaepa neeea, tísia iyorika yasitoamepua Riosichio, kihta aꞌchi teerenariapa Riosichio, tiꞌtijoerioi tísia kaawe eꞌraka noꞌo tetewijerapa.
’Neeea mehka oika, ookapi paamusapa eenechi eenakamenia, kuꞌiwa uꞌpakaopua Riosichi poponiwa tooremuamewichioopua, Riosiwichioo, itapiti oowewari uꞌyepaka tiame.
Puꞌka Riosi oowewa waꞌa noꞌo toayoi tiopachio, waꞌa noꞌo tewakapu ookapi iꞌisaeri tiꞌtijoeria Aasia weeechiana eꞌenakame, noꞌo Riosi oowewari tooemia simirioiopua, noꞌo Riosi ahjama kateweriwichioo, iꞌisaeri tiꞌtijoeri nokiwarichitiaopua. Nape neeea waꞌa tiopachio kihta naꞌara ihsikame tetewitiamenia, aaataoi noꞌo weeru nokiteriaoio, tiꞌtijoeriai waꞌao, kiteeriapua weekao.
Puuukamera iꞌwa eꞌename teeeriaipua noꞌo wenejimiao, itapiti teꞌta ki kaaweruma noꞌo iintokame enesoo.
Nape ki eꞌnariopua puꞌkao, ihji Eerusareni tiꞌtijoe iꞌwa eꞌenakamera, noꞌo wenejimeripua, aapoekamera Eerusareni teꞌta weruma napawitiachio, teꞌta itapiti ki kaawe noꞌo iintokame enesoo, aapoekame inamukamekapapua waꞌa napawitiachio.
Nape waꞌa teꞌta napawitiachio, kihta teꞌta naꞌara iintokame tewitiamenia, iꞌkache noꞌo cheekopa nenekakamepua waꞌao: “Eemea mukukai eenechi ahjaniame noꞌo pichikiopa, noꞌo wenejiamepua.”
Nape Eeria, kaawe naneꞌriamekapa puꞌka Weemera Pooe masiteniameo, waꞌatia toimo orapariapua pehjio. Pukaepa yooma waꞌa napawikameo, chaaneriapua:
—Apoe yawichi Riisia enasopa, katewemania puꞌka aamo peereirao.
Waikao Eeriaa chaaneriapua ahpo kapitaio:
—Iꞌtoka iꞌkao waami yahchaka iinuemiachi, kaawe neesetopuapua puꞌkao. Yooma waꞌa neꞌnemia enapameo reesisepuapua puꞌkao, itapitie kuꞌinariameopua waꞌa enapakao.
Paikapi taawechi neipao, waꞌa eenare Eeria ahpo uupi Ruusira tewaniame ahjama, isaeri oowitiame. Paoro kahtiachi eꞌnasaapua, ahpo mochipariachi paaeriapua Paoroo, keepunariapapua puꞌkao, achini teeka paparaniame Eesusichio, Riosie Weratiamechio.
Waikao Paoroa chaaneriapua, teꞌta kaawerumache yasitomerikopua, kiisi newitoteka ahpo ki kaawe yoranarewao, nape puꞌka aaata ki kaꞌkaruma yoorakameo, kokosapuamekopua Riosieo, katewewa taawechio. Nape Eeria waꞌa tiame inamukapao, seeweparepua. Waꞌa erapakaopua, chaaneriapua Paoroo:
—Waꞌasi, waꞌasi, noꞌraka ehpeo aamo kahtiachio. Meeriamahka aamo keepumane eenechio.
Eeria weesa paaeriaipua Paoroo, nape ki pichiwa keepunareka paaeriaipua, ohsokamera puuua, Paoro toomiwarakamera inatariaipua, Paoro peereso kahtia, maꞌchipawa nateteniame.
Ooka paamupari uꞌmatoiopua, piirechi yawichi weraretupua Eeri yawichituriachiopua, Poonsio Ehto tewaniame. Nape Eeria, ahpo yawichiwa toayaiopua, ki maꞌchipasa toariaipua Paoroo, kaawe itipinariapa iꞌisaeri tiꞌtijoechiopua, wenejiameo.
Ehtoa Sesarea mochiwachi enasaapua, waꞌa ahpo yawichituwa yasipamiachio, paika taawe yasisaapa waꞌao, Eerusareni mooenariapua.
Waꞌa asisoopua iꞌisaeri tiꞌtijoea teꞌta neeseriosi paꞌpamiratuamea waꞌa tiopachio, wahjachi iꞌisaeri paꞌpamiratuameapua tiameo, Ehto yawichichi eꞌenariapua Paoro wenejiwa nayewemia.
Tesiwa chaachapaka itaneriaipua yawichio, Paoroo Eerusareni upajerakaopua eenechio, Ehtoo waꞌa Eerusareni katewejerakaopua Paoroo. Nape aapoeo, oowera waꞌa chaachariapua pooechi merinariapa.
Nape Ehtoa waꞌa chaanetiapao, chaaneriapua:
—Kaꞌi neeea puꞌkao. Paoroo waꞌapi Sesarea peereso yasimeripua pehjio, neeeaioopua tiameo, kuꞌwe noꞌrameripua.
Aaata puꞌka katewenaria Paorochi simiyameo, noꞌo ahjama siimpapuapua, ookapi iꞌisaeri paꞌpamiratuamea. Itapiti teꞌta ki kaawe iintokame enesoo, Sesarea wenejipuapua.
Ihji Ehtoa, osanao taawe oosa mariki ahka waꞌa kahtiaio, noꞌrariapua eenechi Sesareao. Sesarea asisaapa puꞌka meereo, ahpo yawichituwachi yasipasaapua, ahpo kahtiachi upanurakapua Paoroo.
Paoro upatioopa yawichi kahtiachio, puuu iꞌisaeri paꞌpamuratuame Eerusareni eꞌenakamea, Ehto kahtiachi norikame ajapakaopua, weeka itapiti naꞌara tiiame wenejikapua Paoroo. Nape aaataai kihta ahpo wenejia pichiwa chaachapakapua Paoroo.
Waikao Paoroa Ehto yawichichi ahpo nehpuwachio, cheekapua:
—Nee, Ehto yawichii. Yooma ihji tiꞌtijoe chaachapariaa, kiisi pichiwapua. Neeea kihta naꞌarakamepua puꞌka iꞌisaeri tiꞌtijoerio, puꞌka iyoriwachioi, puꞌka iꞌisaeri tioparachi iyoriwachioi, teꞌta Seresa yawichichioi, ihtaoi rooma yoorewarichioi.
—¿Eerusareni aamo uhjurajeranimua, waꞌa aamo katewepuawichioo?
Nape Paoroa waꞌa chaanetiaapa, cheeka nehjiakapua:
—Kaꞌi. Iꞌwa kahtiame neeeapa rooma peereirachi, teꞌta yooma noꞌo katewepua tiiachikamera. Teꞌta naneꞌriame muuuapa noꞌoo, kihta iintokamekonia aaataoi iꞌisaeri tiꞌtijoechio.
Ki nuꞌunti naꞌara iintokame enesaania, meripua nakiyame enesaoinia, kihta chanimiinia meripuaio. Nape kihta naꞌara iintokame eenesaane, aaataai ki reesisemetepua noꞌoo, nanaarame iꞌisaeri tiꞌtijoeri noꞌo iꞌtomichioo. Nape aamoo kaꞌchi iika kateweme teeresoo, teꞌta Seresa weruma yawichichikamera noꞌo iꞌtojeraninia, waꞌakamera noꞌo katewekepuawichioo.
Waikao Ehtoa, ahpo tuꞌtuyewari ahjama nayewasaapua poanachio, eenechi enasaapua chaanekapua Paoroo:
—Waꞌa tiiame aamo itayopao, waꞌa rooma yawichichi iꞌtopuame muuua, Seresa teꞌta yawichi aamo katewemichiopua.
Iꞌka chaachapatioi ookapi taawe iꞌtoiopua, Aaripa epeche yawichiai, waꞌachi eenakapua Sesarea ahpo uupi Werenise tewaniame yeeka. Ihji Aaripa yawichia, Ehto yawichi yawichitumia kaawe eꞌremia eꞌenakame eneriaipua waꞌao.
Ehtoa ookapi taawe itipikopa waꞌao, Paorochi simiyame nayeweriapua Aaripa yawichio. Ihjia chaaneriapua puꞌkao:
—Iꞌwa kahtiapu piiripi tijoe Eeri toaria peereso.
Eerusareni noꞌo oiyoio, waꞌa isaeri tiopachi neeseriosi paꞌpamiratuamea, oꞌochetiame tewaniame pirenaturi tiamea, noꞌo itanekaipua Paoroo, ahpo kiapuaichiopua puuua, meripuawichioo.
Nape neeea rooma tiꞌtijoerio, ki waꞌa nokiwameko tuukania puꞌkao, ki pirena ajawaka teꞌta iintoria iinatukesaapapua, ki pahcha katewesaopua ahpo nehpupawa wenejiwao.
Pukaepa puꞌka taawechi noochi eꞌenasoopua Paoro wenejiameo, ikanati puꞌka meereopua, noꞌo yawichi yasirachi yasipasaapa, iꞌnoranurakania waikao, puꞌka peeresoo.
Nape puuu wenejiamea, aaataai kihta teꞌta tiiame chaachapakapua Paoroo, noꞌoo teꞌta weruma iintorio maaeriachitiao.
Puuu puꞌka wenejiamea, aapoeche ahpo yooreka mochiwache eneriapua. Naatiche wenejikapua Paoroo, aaatache Eesusi tewaniame, puꞌkao mukukai eenechi ahjakameko tuuwame.
Neeea kaꞌchi ikime eꞌrapania puꞌka katewemiaio, iinatukekania Paoroo, Eerusareni ahpo iꞌtojeraopua, waꞌa ahpo katewepuawichioopua.
Nape apoe Paoroo, ki Eerusareni ahpo katewenurekapua. Ohso kaawe teꞌta yawichichi ahpo katewejerekapua puuua, Rooma kahtiame teꞌta yawichichi. Pukaepa iꞌwa yachatoamekania pehjio, ahkasi Rooma noꞌo uhjurachisi, teꞌta weruma Aukuhto Seresa yawichichi.
Waikao Aaripa yawichia, chaaneriapua Ehtoo:
—Keepusa kaawe eramiinia puꞌkao.
—Kaawepua —cheeriapua Ehtoa—. Meere aamo keeputemane waꞌa teesoo —cheeriapua.
Puꞌka meereo Aaripaa, napawiniachi eenariapua ahpo uupima, Paoro keepumia. Teꞌta weruma teetoka eenakapua ahpo soꞌsontarowa ahjama, teꞌta weruma teꞌterewaeme waꞌapi mochikameai, ahjama muikapua tiame weeresi yoorekoo. Yooma tísia nateyame wakiraemekapua. Waikao waꞌa napawitiachio Ehtoa, upanurakapua Paoroo.
Ehtoa waikao, cheeka nayewekapua napawitiachio:
—Aaripa yawichii, wahjachi tiame taamo ahjama napawikame, waꞌa weerame eemea iꞌka Paoro aamo tetewachio, Eerusareni eꞌename puꞌka wenejiameo, puꞌka iintoria chaachapamia aamo keepumiao. Noꞌoo puuu iꞌisaeria, noꞌo merinuriaipua puꞌkao,
nape neeea, puꞌka wenejiwao ki meriwame asiopao, ki meꞌyakania. Nape apoe waꞌapi teꞌta yawichichi ahpo katewenurakopao, waꞌa tiiachipa waꞌa uhuramo oꞌrania, teꞌta Rooma Aukuhto yawichichi.
Nape kihta tewakapa neeea puꞌkao, itapiti teꞌta weruma naꞌara iintoriao, kihta iinuekane noꞌo teꞌta yawichi chaanemiao, Rooma kahtiameopua. Pukaepa iꞌwa uꞌpakania napawitiachio, yoomahka iinatukepuaichioopua, nape muuu teꞌtakamera Aaripa yawichi. Waꞌatiao itapiti aamo tewikesoopua naꞌara iintoriao, puꞌka iyotesa uhjuramania waikao, teꞌta weruma Rooma yawichichiopua.
Ki kaawe tiame maaenania, aaata peresoo noꞌo uhjuraniao, kihta teꞌta naꞌara iintoria iyotesaopua.
Waꞌa chaanetiaapa Aaripaa Ehto yawichieo, chaanekapua Paoroo:
—Muuupechi aamo nehpuo.
Waikao Paoroa, sekae ihchitasaopua waꞌa napawikameo, eee cheeka oꞌinekapua:
—Muuu teꞌta Aaripa yawichiii, tísia nateyame eꞌramenia, ehpe aamo tetewachi noꞌo nehpumiaopua, yooma ihta iꞌka iꞌisaeri nanaaramee noꞌo wenejiwao.
’Neeea iꞌisaeri tiꞌtijoeeo, nuꞌutikai naneꞌreniamenia, achini teeka yasitoriaopua noꞌo weewachio, neipaoi noꞌo weripasoopua Eerusarenio, achini noꞌo teereriopua.
Aapoeo naneꞌrekamekopua noꞌoo, teꞌta pariserokopao, puꞌka pariseroo teꞌta Moise nuurari iyorika mochitoao, noꞌoo puꞌkao teꞌta iyorika yasitokamekoopua, puꞌka noꞌo maꞌchitanariaa maꞌchitamapua.
Ehpeo iꞌwa noꞌo weraniame peereichio, noꞌo ehkoriami noonoriwa Riosiwarachi paparapa iꞌwa weraniamenia, puꞌka Riosiwara iintomo tuuriachi pichikiapa. Puuu Riosi iintomo tuuriaa, weemera ahjari taamo kiapuamepua, ahpo ahjama mochipuame, ki wahjiamesi, nape pahchao taamo oijenatemeripua mukisoo.
¡Naakonakoo, yawichi Aaripa! Ihji noꞌo wenejiamea, ki Riosi iintomo tuuria puuyeka mochitoamepua, nape yooma taamo oosa mariki aampa ooka tetejimarituriaa, Riosi teꞌta iintomo tuuriakamera puuyeka mochitoamepua. Puꞌkawichio iyorika mochitoamepua, ehkoriamisi oꞌinia, senepi taawechi kiisi toaka waꞌapi teetoka. Nape ihji noꞌo wenejiamea, kihta waꞌa teꞌtiamepua.
Waikao eemea noꞌo wenejiamea:
—¿Achini iikai eemea kiisi pichikiamepua Riosio, eenechi ahjatiamekopua mukukoio? —cheekapu Paoroa, ahpo wenejia neꞌnepakao.
’Nee, Aaripa yawichíí, neeeai pukeri simiyachio, kiisi pichikiamekaipua Eesusio Riosichi eenamekoopua. Pukaepa neeea Eesusi Nasarenichi pichikiameo, naꞌara yoramia naanariainia puꞌkao, yooma koꞌinareka.
Waꞌa iintokamenia Eerusarenio. Neeea Eerusarenio, muuwaeme Eesusichi paparameo, karichi toꞌwakamenia, waꞌa neeseriosi paꞌpamiratuame nuurarichio. Iꞌka Eesusichi paparame koꞌiniameo, waꞌachi eꞌrakamepua neeeai.
Kiisi seenepi simikame yomachi napawikarichi oika, utewaeme naꞌara yoorakamenia puꞌkao, toimichiopua puꞌkao, ahpo Eesusichi paparao. Tísia nekamuchiameai neeea puꞌkao, waꞌa tiiapaonia puꞌkao, ahkasi seesenu mochiwachiamioi naanaritokamenia puꞌkao, kiisi taꞌiria mochiteka.
’Puꞌka eratoka simikamenia Raamahkoo, puꞌka iꞌisaeri tiopachi paꞌpamiratuamee uhjuratiaio.
Nape noꞌoo pooechi ihtoiopua, amori oowetawe enetoiopua, tewekachitepa oꞌinia noꞌo tahjepakame tetewakania, nape epeche utewaeme tajayame ki taaachitia, noꞌo norikamesio, yooma noꞌo ahjama nokisiamechio.
Waꞌa iikapa teemea, yooma wehchi ruhjikapua. Waikao teꞌpa oꞌiniao, cheechaniapua eureo naerachio: “Sauroo, Sauroo, ¿achinikai noochi nasiwanimua? ¿Ki aamo waꞌapi naꞌatanimua waꞌa ihsikao, oisi ahpo ichera chejiwa temuyamechitia?”
Waꞌa chaanetiapa neeea, iinatukekania: “Paamira, ¿aatana muuua chiia?” —chaanekania waikao. Waikao noꞌo chaanekapua: “Eesusi neeea aamo ahjama nasiwao.
Werisísaa. Neeea aamoo, noꞌo yorakeka yasitomichio aamo machejeniame neeea, aamoo noꞌo nayewatuamera enemichiopua, yooma iꞌka noꞌo aamo tetewiteriao, yooma ihtaoiopua tiameo, noꞌo aamo tetewitemiaopua pehjio.
Neee Eesusia, ahkaoi noꞌo aamo uhjurachi, aamo ahjama ihsimania, iꞌisaeri tiꞌtijoechio, ki iꞌisaeri tiꞌtijoechioiopua tiameo, aamo neesetoka.
Yooma iꞌka nayewejerania tiꞌtijoerio, naneꞌreka mochitomichiopua ahpoo, ki kaawe nokaka mochitoamekopua, puꞌka naneꞌresaapua, Riosi yooreka mochitomichiopua. Ehpeopua pehjiopua, ki kaꞌkaruma nokaka mochitoamepua tukaparichi nokiwame, ki mamachiriamechitia teꞌterewachi. Nape muuu Paoroa, muuu ihsimeripua puusira wahjonekaopua, kaꞌkaruma nokiwachio. Waꞌa iikame enesaapua waikao, ki Satanasikamera yooreka mochitomeripua, Riosikamera yooreka mochitomeripua waikao, ahjachi paparakao. Noochi paparame enepasoopua Riosia, cheriwemapua puꞌka tatakoririao. Waikao yooma ahpo piipateria tatakorio, ahpo Piipateria Mochitiachi, mochitemapua.” Waꞌasa noꞌo chaanekapu Eesusia.
’Waꞌasa iikameka neeea, Aaripa yawichi. Waikao oꞌinia, puꞌka Eesusi eꞌwaka yasitoame neeea, yooma puꞌka noꞌo chaaneretia yorasika, tewekachi oꞌinia noꞌo nayewetioio.
Pukeri simiyachio, Raamahko mochiwachi nayewatukania pahchao, neipao Eerusareni mochiwachi, waꞌa ikisa yomatiame Uurea mochiwachiami. Yooma waꞌami oisaapa, ki iꞌisaeri tiꞌtijoechi oisikania, yooma waꞌachi chaanekania tiameo, Riosichi eꞌenanurekapua puꞌkao, ahpo cheriwewa itamichiopua tiameo, ahpo tatakoriwa cheriwepuawichioo. Yooma toinurekania puꞌkao, ki kaꞌkaruma yooraka mochikao, ohso kaawe kaꞌkarumakamera yoranurekaopua puꞌkao. Waꞌa teꞌteresaapua, pichiwa Riosichi paparamechitia ahpo teꞌterepo tuukania, tiꞌtijoeeopua puꞌkao, yooma tetewipuawichiopua puꞌkao, ahpo Riosichi kaꞌkaruma eneparioopua.
Pukaepa neeea Eerusareni tiopachio, Eesusichi simiyame naewamekapa, chapitiamenia merinarekao.
Nape ahkasi ehpeoi Riosie noꞌo neesetotiamekapaopua, waꞌapitia simitiamenia, Eesusichi simiyame nayewatukaopua, yooma tiꞌtijoewichiochio, teꞌta weeweruma tiiamewichioo, ki weeweruma tiiamewichiooiopua. Kiisi seꞌwika iꞌtoame neeea, puꞌka ehkoriami Riosi naꞌnayewatura chaachapariaopua, Moisetaru iyoteriaopua tiame, yooma puꞌka chaachapariaopua, ahka ihtoriachiopua pehjio, itapiti teꞌta aiwameri ikipo tuꞌtuitiameopua Riosie Uutiameo, Meesia tewaniameopua. Puuu Meesiaa, Eesusi puuua, Nasare ohjoekame.
Ihji Meesia Riosie Uutiamea, puꞌka ehkoriami chaachaparia ikirepua mukukao. Ihji Eesusiai apoe cheekamepua tiameo, apoekopua tuuka ehkoriami nayewatiameo, eenechi ahjamio tuutiameopua mukukaio, paika taawe simiyachiopua. Ehkoriamio chaachapariaipua tiameo, ihji Eesusia itapiti tajayameka teeremerikopua, yooma ihta tiꞌtijoechiopua, yooma aaata tukapachi mochitoamewichioopua, yoomahka tatakoriria cheriweka newipatepuaichiopua Riosieo, ihta tiꞌtijoerioipua, iꞌisaeri tiꞌtijoerio, ki iꞌisaeri tiꞌtijoerioipua tiame.
Waꞌa cheeka ahpo nehpoiopa Paoroo, Ehtoa, sisinaka chaanekapua Paoroo:
—Paoróo, ¿ki rooroikamekosa muuua? Muuua, uꞌmatoame aamo penitapao, rooroikamekoimua.
Nape Paoroa nehjiakao chaanekapua:
—Kaꞌíí, teꞌta yawichi Ehtóó. Kiisi rooroikamekaite neeea. Kihta aꞌchi tiiame neeea. Teꞌta pichiwa chiiamenia noꞌo chiiao.
Ihji Aaripa yawichiaa, kaawe machiyamepua iꞌka itapiti noꞌo nehpuka chiiao, pukaepa ahjachi eꞌraka nayewiamenia puꞌkao. Ki waꞌami ahka noriwi ikikamepu noꞌo chiiaa, pukaepa naneꞌriamecheko eꞌramenia Aaripa yawichio.
Aaripa yawichii, ¿pichikiamemua puꞌka ehkoriami Riosi naꞌnayewatukame chaachaparia? Ejeꞌe, naneꞌriamenia aamoo pichikiamekoo.
Waikao Aaripa yawichia cheekapua Paoroo:
—Kiiya noꞌo Eesusi Riosie Weratiamechi, paparame erapatiamemua.
—Kiiyaoi ahseparioi, noochitia teꞌta Eesusi paparame erajeraninia, nape ki noꞌochitia iꞌka kaarenae oꞌyaeka; ki aamoche waꞌa eꞌriamenia, yooma iꞌwa napawikame noꞌo keepuamechiopua tiamé.
Waikao Aaripa yawichia werisikaopua ahpo uupima Wereniseo, Ehto yawichi tiame, yooma naꞌpa yaꞌyawichi ahjama eꞌenakameopua tiame.
Yooma puuua ajasika maꞌchi uumpakapua, Paorochi simiyame ahpo katewemiaopua, aachin teeremiaopua puꞌkao. Waꞌao puuua, ahpo chaachapariapua:
—Kihta iintokame ihji tijoea, meripuameoi ki ahsepamepua, karichi yachapuameoi ki ahsepamepua.
Waikao Aaripa yawichia chaaneriapua Ehtoo:
—Ihji tijoea toipuame eneriaipua, ki teꞌta Seresa yawichichi itakame enesoo, ahpo katewepuameo.
Waikao waꞌa napawitiachio, Ehto yawichia Aaripa yawichia tiame, yooma katewesaapa taamo uhjurapuao, Rooma iꞌtotia teemea waikao Iitaria weeechi. Waikao Paoroa waꞌa siinpaniachio, Uurio tewaniame kapitai soontarowae neesetotiapua, wahjachi peꞌpereso iꞌtoniame ahjama. Ihji Uurio tewaniamea, teꞌta rooma yawichi kapitairakapua, piie siento soontaro pirenaturi yeꞌkamekapua, Teꞌta Weruma Yawichi Soontarowara tewaniame, puuua teewaeriaipua tiameo, Aukuhto pirenaturi.
Sesarea oꞌiniao, Aramiti upatia teemea, pawekakera chuchupachi. Waꞌa oꞌiniao pawekakerachi moꞌmoenaka teemea, amori Aasia weeechi pawesimerichi, puuua simiyaio tetekiwachio chukipasimerichi. Taamo ahjamao simikapua tiameo, Arihtako Tesaronika ohjoeme, Maseronia weeechi.
Waꞌa ikisaa puꞌka meereo, Siironi tewaniachi chukipakapua pawekakeraa. Waꞌao Uurio kapitaia, kaawe uuka tetewikapua Paoroo, reesisekapua waꞌao, Paoro kaawe eꞌria neꞌnemichioopua, Paoro kuꞌinariameopua itapitieo, reesisetiapua tiame.
Siironi puuyasaapa teemea, Chipire pawenasipa weeechiamina uumatokapua, Chipiree nehpupasi eekao, tamomina ekayao.
Waꞌa oꞌinia paꞌwe simikao, Siirisia waapiami uumatotiapua Paajiria tiame, waikao Miira muuwari mochiwachi ajasitiapua, Riisia weeechi.
Waꞌa Miira mochiwachio Uurio kapitaia, waꞌa tewekapaopua piiripi pawekakera Arejantia oꞌinia eenameo, Iitaria simiyamekopua puꞌkao, waꞌa moꞌmoenaputia teemea. Waikao pukachi uumatotiapua pawesikao.
Pukachi pawesikaopua waikao, weeka taawe tehki nokisikaopua muuwénatio, Kiiniro maꞌchiachimi eꞌenatiapua. Eekao tamomina puuchiopa pehjio, Saramoni maꞌchiachimi eꞌenatiapua, ki ekayachiami. Waꞌa nokisika Keretami eꞌenatiapua pawenasipa weeechi, puꞌkao noorika kuꞌrisikao.
Waꞌa Kereta tetuyachi muuenati nokisikaopua, Kakupa Pawekakera Chuchupaniachi tewaniachi, ajasitiapua waikao, waapi Raasea tewaniachikapua waꞌao.
Waꞌa nokisinioiopua tísia tehki nokisikaopua eekaeo, ki kuꞌitapi wekatetiamekapaapua, tuurawiai amori asiyachikopa waꞌasio, tísia maapori teeremerikapa paꞌwesimitiao. Waikao Paoroa, kaaweruma tuuyaipua pawekakera iꞌtoameopua:
—Paꞌpamiratuame, maapori teetomeri tetewamenia, iꞌka taamo siimpao. Maapori tiiame tamochio, ki ahjapuameoi teꞌtiamepua, yooma taamo iꞌtoaai pawekakerachio, wewekatepuamekopua tiame. Pukaepa iꞌwa itipitia kaawe eneriaipua pehjio, ahkasi tuurawi uꞌmatoachisiopua.
Nape soontaro kapitaia, pawekakera iꞌtoamekamera eꞌwekapua, ki Paoro chiia.
Ohso kaawe uumatopo erapakapapua waꞌao, ki kakupakopa waꞌa itipipuameo pawekakera chuchupachio, ki kaawe teeremioopa teꞌta tuuroi waꞌa itipiniamewichioo, uumatotiapua waꞌao. Ihji kapitaia, Weenise ajasimo oꞌrakapua ohso kaawe, waꞌa pawekakera chuchupachio epeche kakupakopua waꞌao tuurawi uꞌmatoachisi itipiniao, epeche kaawe nehpupawichiokopua waꞌao, ahkaoi eenakoi weruma eekao. Waꞌa Weenise pawekakera chuchupachio, Kereta weeechi paꞌwe naasipakaapua.
Waikao keꞌchu puuyaniaio, tekiyana oꞌinia eejekoopua teesa, ikanati uumatiapua waikao Kereta chokichiami nokisika.
Nape waꞌa nokisinioio, senawato cherayachi kawiyanakia ki nuꞌuti eejekao, ki muuenati taamo takiputokekapua pawekakerao.
Waikao teemea kaꞌchi iika yeꞌkatoame tiiapa pawekakerao, taamo toaka teemea taamo takiputomichiopua eekao.
Waikao teemea, Kaura tewaniachi pawenasipa, pukaminami uumatoka teemea, waꞌa pukaminamio ki teꞌta ekayachikopua. Waꞌami nokisiaio, newikakera panitoniameo, tehki nokaka mooenaputiapua, tísia ekayopa.
Mooenapusaapa puꞌkao, weruma pawekakerao, wiitarie wipirinaka puritiapua ki kahsimichioopua. Waikaopua ekajitora wisasorio, yooma tekiputiapua tiameo, setechi chaipuameo pawekakerao, siintoka uwatiame panisutotiaapua eekaeo.
Puꞌka meere maꞌchirepasoopua eekaa, epeche ki muuwenati taamo wewekopa pawekakerao, paꞌweoi ki muuwenati noonotekopa peꞌkokao, pawekakera mookecheraa, oꞌinetiapua waikao ihpapasikao.
Paika taawechi waꞌa teetonioipua eekae iꞌtowaeo, waikaopua, aapoe ahpo ahjae tekipana ihpapakapua waikao, yooma pawekakerachi ahjae tekipananiameopua tiameo.
Waꞌa neerochi nokisikao, muuwaeme taawe ki tetewitia taaa, soꞌporiai. Epeche tahpitika iintokopa eekao yuꞌkiopua tiame tamochi motakao, ki taamo ahjamio erakoai teemeapa.
Tehpe waꞌa teꞌtetonioiopua tísia chorowakao, Paoroa taamo naasipa weripaka chaachakapua, yooma taamo inamuachio:
—Paꞌpamira, noꞌokamera eꞌweme teeeriai eemea keꞌchu puuyanioi Kereta weeechio. Ki puuyasaa teeme waꞌao, ki waꞌa ikimiai teemea, iꞌka tísia maapori ikiwao, itapiti wewekateniameopua tiameo.
Nape tísia maapori tiame teetoiopua tamochio, kaꞌte yuuwesimitia. Iꞌka pawekakerao yooma pihtukooipua, ki wahjipamerikaite teemea, aaataai.
Puuu Riosi kuꞌiwari noꞌo chokichi weripakao, noꞌo chaanekapua: “Kaꞌte mahjamua Paoroo, iꞌka aamo maapori ikiyao, asimeriche muuua, teꞌta Seresa yawichichiopua. Wahjachi aamo ahjama nokisiameai, aamo iꞌwa ihtopua ahjamao, newipameripua tiameo.”
Waꞌa tiiachipa eemea ehpeo, oisa erakomitiapua, neeea tísia ahjachi eꞌramenia noꞌo Riosichio, waꞌache iintoka itipimerikopua.
Naatichepa wekamerapua, ihji pawekakera wahka weeechi pawenasipa chaika.
Kereta puuyatiachi oꞌiniao, oosa mariki aampa naao taawe nokisinioio ahkaoi iꞌtoniai eekaeo, Aatiatiko paꞌwechiami nokisia teemea. Naasipa tukaomi ahkaopua, pawekakerachi tekipanamea, waapi tetewiriapua itapiti weꞌeka tiiame.
Waikao ihtetakapua neeroi weeruo. Waꞌao neeroia, piire weerewa oosa mariki aampa puhsani neneku matokasi, enekapua. Epeche waanami ihtetatiaapua eenechio, piire weerewa aampa oowisani nenekumi matokasi, eneriapua waꞌao.
Waꞌa kehki ihtekakapa waꞌao, majawekapua waikao puꞌka pawekakerao, temosochiami ahka motochipuameo. Waikao, naao ihkonchura pawechaira ihpapatiapua waikao pukaminatipoo, neerotere chaimichiopua puꞌkao. Waikao waꞌa noonoisaopua, Riosichi itakapua kuꞌwe maꞌchirepario.
Nape puꞌka pawekakera chaiputioiopua waꞌasi, pawekakerachi kuꞌkuyamea, newikakerachi ujumamo oꞌrariaipua pehjio. Puuua, pawekakera tawemina ihpapamerichitia pawechairao, newikakerakamera naꞌsochariaipua ahjachi puuyanariapua weeechio.
Waikao Paoroa, waꞌa noonoimeri erapakaopua, yooma inamuachio, chaanekapua kapitaio:
—Ki aamo waꞌinesoo iꞌka tiꞌtijoe ujumanariao, eemeai ki newipamapua waikao.
Waikao soontaroa kapitaie nuuretiapao, tehpunekapua newikakera oꞌyarao, neerochi uumpamichiopua paꞌwechio.
Amori maꞌchirepoiopua, Paoroa yoomahka koꞌkonurekapua puꞌkao. Puꞌkao chaanekapua:
—Oosa oowisani taawe iꞌtonapa teemea, ihtana taamo ikipuame puuyetokaopua, kiisi koaka.
Aamo utewa chaaninia koꞌkomichioo, utewaremichiopua aamoo aamo newipawichioo, iꞌwaopua, aaataai ki wekamerikopua, piiripi kuuparaai.
Waꞌa cheesaopua Paoroa, piiripi paani uusao, cheriwema kiasaopua Riosio, chiꞌwanasa koꞌkakapua.
Waikao yooma oisa erapakao, koꞌkosikapua waikao tiame.
Waꞌa nokisiame pawekakerachio, ooka siento paika weerewa oosa mariki aampa puhsanika teemea.
Neipa ahpo aiwachisi koꞌkosaapa, neerochi ihpapatiapu tiiriko iꞌtoniamea, ki teꞌta peteremichiopua pawekakerao.
Maꞌchirepasoopa pawekakerachi kuꞌkuyamea, ki machikapua puꞌka weeeo. Nape sihkoraka tiiachikopa waꞌao, waꞌami naasipao ki temosochika tiiopa waꞌao, waꞌasi iꞌtoka chuchapamo orapakapua pawekakerao, waꞌasi asitepo teeresoopua.
Waikao puꞌka pawekakera nerochairao, waꞌapi tehpunesa toitiapua. Waikao, pawekakera kaꞌketora tetekiputiapua ahjae suuwenapuawichiopua waꞌa sihkochio. Waikao tiameo, eenechi naꞌsonetiapu pawekakera ekajitoraai, oowepote panisuka saꞌranatiapua. Waikao eekaa waꞌa ikitiopao, muuenati kuꞌika takijipaka, suwenapakapua waꞌa sihkochio.
Nape waꞌate ihtoaiopua taweminao, seete roomosachi chaikapua neeroteereo, waꞌasio ki noonokapua. Waꞌa iikopa puꞌka pawekakerao, paꞌwe peꞌkoniraa ki muuenati wepakao, yooma kahsichapua pukaminarao.
Waikao soontaro kapitairaaa, waꞌa ikiyopa pawekakerao, ki kaꞌkeka ujumamichiopua peꞌperesoo, koꞌimo oꞌraipua puꞌkao.
Nape pawekakera kapitaia Paoro newipatenariapaopua, ki reesisekapua koꞌimichio. Waꞌa ikisaapa nuurakapua, yooma pepeniamera kaꞌkekao, pahcha puuyamichiopua weeechio.
Wahjachi ki pepeniameopua kaꞌkekao, taparasichi chuchutoka puuyanuretiapua kaꞌkekao, pawekakera chiꞌwapame uusaopua.Waꞌa nokaka puuyatiapua pawekakerachio, kaꞌkaruma eꞌenatiapua weeechio, wakiyachio.
Waꞌa weeechi newipatiachio, Marata tewaniachiko tuuyetia teemea.
Waꞌa weeechi tiꞌtijoeria, kaawe uuka taamo tetewikapua, kaawe yooraka. Waꞌa eꞌenatioio, tísia tuuropa waꞌao yukuyopao, yooma muuwaemewichio naꞌyeketia teemea, muuwaeme wekanami, taamo tatapamichioopua.
Paoroa, naꞌichi toamia paikapi kuuu kairiaipua; nape puꞌka kuuu naꞌichi toanioiopua, kuuuchi machenaka sayawea tataeo, Paoro sekachi niꞌyepaka kiꞌkikapua.
Waikao waꞌa tiꞌtijoeria, sekachi chuchapakame tetewapa sayaweo, chaachapakapua ahpoo:
—Ihji tijoea tijoe koꞌyamekoipu seenekachi. Newikameaipua paꞌwechio, Riosia ki taꞌiria yahchamepua kokosakao, ahpo tísia tatakoririamekokoiopua.
Nape Paoroa naꞌichi sasawekaopua sayaweo, naꞌichi ipakapua. Paoroa kaꞌchi iikapua sayawe kiꞌkitiaio.
Waꞌa waapi iꞌka Paoro ikiriachio, waꞌa maniriaipua ookapi waasa, waꞌa teꞌta weruma tiiaeme tijoe wasawara, Puurio tewaniame. Puuua, epeche weruma tiiame eneriaipua waꞌao, waꞌa Marata weeechiopua pawenasipao. Puuua tísia kaawe yooraka taamo tetewikapua, paika taawe simiyame taamo kuꞌipaka.
Puuu Puurio noonoraa, erawitari kokoreriaipua puꞌka taawechiamio, cheꞌeka. Paoroa waꞌa tiame inamukapa Puurio noonorao, waꞌa siimpatiapua waikao puꞌka neꞌnemiao. Paoroa waꞌa ajasitioopua, puꞌkao aampa seekarepakaopua, Riosichi itanekaopua puꞌka yachapario, yachapatekapua puꞌkao.
Waikao yoomachi waꞌa weeechi ohjoemea, iꞌka yachapateriame inamukapao, wahjachi kokoriameapua tiamea, waꞌachi eꞌenariapua tiame, Paoro iꞌyasikaopua ahpo yachapatepuaichioo.
Waikao taamo mochikoio, waꞌapi mochikamea taamo kaawe eꞌrekao, taamo pochiwekapua ahpo kaawe yoorarie, yooma taamo waꞌa mochika nakisiaopua. Waꞌasi taamo uꞌmatomiachiopua neipamio, taamo kuꞌika moꞌmoenapukapua tiameo, yooma itapiti taamo nakimiaopua pawesiniachio.
Uumatopuachi asisoopua, paika meecha iꞌtonioikapua waꞌa Marata weeechi pawenasipao, uumatoka teemea waikao, piirechi pawekakerachiopua. Puuu pawekakeraa, waꞌachi puuyekame eneriapua tiameo, tuurawi uꞌmatooiopua pehji.Puuu pawekakeraa, Arejantia eenakamekapua tiiriko iꞌtoame. Puꞌka pawekakera mootaminao, ooka waꞌachi teꞌtiame ajawetiamekapua, riꞌriosi netetiame. Puuu ooka riꞌriosi netetiamea, ahpo poponiemeko tuuyetia teemea, piiripi puuua Kahtori tewaniame, piirea Poorusi tewaniamekapua .
Waꞌa puuyasaa, Sirakusi ajasitiapua waikao, pawekakera chuchupachi. Waꞌa mochitiapua waikao paika taawe.
Sirakusi puuyasaapua, Reejio tewaniachi eꞌenatiapua suwesika teetoka. Puꞌka meereo, tekiyana eejesoopua, Reejio puuyasaapua, eekae panisutotiaapua teemea pawekakerao, piie taawechi ajasitiapua ahkasi Pooteori tewaniachi, pawekakera chuchupachio.
Waꞌa tewaka teemea ookapi Eesusichi paparame. Puuua waikao, ahpo taꞌpechi taamo paajutekapua, waꞌa taamo checherepamichiopua oowisani taawe. Neipa Pooteori oꞌiniao, wehchi pooesimika teemea, ahkasi teꞌta weruma Rooma muuwarichisiopua.
Waꞌa Rooma mochikame Riosichi poponiwaa, waapi taamo nokisiame naneꞌrekapaopua, waapi Aapio pooechiami itapiti noonoipuame naewaniachi karichio, waꞌa taamo natepakapua ookapia, Rooma oꞌinia taamo taamo natepameria; wahjachi Rooma neipa puuyakame taamo natepameria, puꞌka waꞌapi Aapio pooechiamio, Paikaná Nawajira tewaniachi waapi taamo natepakapua. Paoroa waꞌa ahpo natepatiame tetewapao, oisa erapakapua. Waikao Paoroa kaawe eꞌrakao, cheriwema kiꞌyakapua taamo Noono Riosio.
Waꞌa uumatosaapa, ahkasi Rooma ajasitiapua waikao, teꞌta muuwarichi. Waꞌao Paoroa, teꞌta weruma Rooma muuwarichi ajasisaopua, piineri ohjoremichio reesisetia Paoroa, piiripi soontaro neesetoeka.
Paoroa paika taawe waꞌa kahtiaio, iꞌisaeri paꞌpamiratuame paaenurekapua, ahpo kahtiachi napawimichio. Iꞌkao ahpo kahtiachi napawisoopa, eee cheeka chaanekapua puꞌkao:
—Poponiwa, iꞌwa aamo paaenurekania, itapiti Eerusareni noꞌo ikiria naewanariapa, puꞌkawichio iꞌwa upatiapa peeresoo. Neeea, iꞌka naneꞌrejeraninia, neeea ahkaoi noꞌo oiriachiamio, kihta ki kaawe ihsikamenia iꞌisaeri tiꞌtijoechio, ihtaoi taamo ehkoriami oꞌinia nokaka mochitoniameoi. Nape Eerusareni iꞌisaeri paꞌpamiratuamea, rooma yaꞌyawichichi noꞌo nehjakapua wenejikao.
Puuu yaꞌyawichi rooma yawichituachi ihchiamea, utewaeme noꞌo iinatukekaio, kihta tewakapa noochio, mukiwame asiyame wenejiwao, noꞌoopua waikao, noꞌo toinariaipua.
Nape puuu noꞌo wenejiame iꞌisaeri paꞌpamiratuamea, ki nahkekapua puꞌkao noꞌo toimichioo, ohsotia noꞌo merinurekapua. Pukaepa iꞌwa teꞌta yawichichi itakania noꞌo upapuaichioo, noꞌo katewepuawichioo, kihta iinuekainia noꞌo iintoria wenejipuawichioo. Nape waꞌa chaachapatiainia merinarekao, kihta nekamuchiamenia puꞌkao, aaataoi noꞌo tetejimari iꞌisaeriopua.
Puꞌkawichio iꞌwa aamo paaekamenia, aamo tuuyenariapa aatia tiiachipa iꞌwa noꞌo kahtiaopua kaarenaekao. Iꞌwa eee teeka noꞌo kahtiaa, naati tiiachiwichopua: Riosi taamo uhjuremo tuuria taamo puuyeka mochitoawichiopua, aaata taamo tatakori choꞌweka newipatemeriwichioo, Riosie Apoe uhjurepo tuutiameopua. Iꞌwa kahtiamenia kaarenaekaopua oꞌyetiame tiame, puꞌka aaata taamo newipatemeri eenariame nayewatuka oiyamekapa.
Aapoeo chaachapakapua waikao:
—Teemea, Rooma mochikame iꞌisaeri paꞌpamuratuamea, kihta wenejiwa iꞌtochetiame uꞌyepaniame teemea pehjio, aaataeoi Eerusareni mochikame teꞌta paꞌpamiratuameeo. Iꞌwa enapameai, aaataai ki aamo wenejiamepua, itapiti ki kaawe aamo iintorio tuukao.
Nape kaawe taamo naewejerani teemea, puꞌka weemera Eesusichi simiyame paparaniameopua, muuwaeme tiꞌtijoerio ki kaawerumako tuuya.
Waikaopu iꞌisaeri paꞌpamiratuame napawikamea, piie taawe yahchakapua eenechi napawipuachio. Puꞌka napawipuachi asisoo, muuwaeme napawikapua waꞌao, Paoro checherepachio. Paoroa napawikopao, piari oꞌinia ahkasi ariwachisi naewekapua puꞌkao, weemera simiyamechiopua Riosi pooechiopua, Riosi yeꞌkarichi tiiameopua. Puꞌkao aapoeo machiyamekopua Moisetaru Iyoteriopua, wahjachi Ehkoriami Riosi naꞌnayewatura Iyoteriaopua tiameo, puꞌka Iyoteri chiiae Paoroa, oowe eratemo oꞌrakapua puꞌkao, puꞌka aapoe chaachapaopua aaata enamerikoo, Eesusiko tuukaopua puꞌkao. Puuukopua tiameo, taamo kokosapuame newipatemeria, ki kaawe taamo nokariawichioopua.
Waikao ookapi puuua, —¡Naakona! ¿Puuukaitepua? —chaachapakapua—. ¡Puuukaitepua waꞌa teesoo Eesusi enamio tuutiamea?
Nape wahjachia waꞌa tiame inamukaio, ki waꞌachi erapakapua.
Ki yooma waꞌachi erakopa Paoroa, chaanekapua puꞌkao, keꞌchu noꞌrapoio:
—Pichiwa machenakame Riosi cheeriaa, Ehkoriami Isaia Iyoterichio, ahpo chiia taamo noonori chaanemichio uhjurarioiopua. Riosia Isaiao chaaneriaipua ahpo Riosiwarieo, eee tiiame:
Waꞌa siimitia puꞌka mochiwachi, puꞌkao chaanemia:
Eemea keepuaio, ki nakiyamepua.
Eemea, maꞌchiame pichiwa tetewameaipua, ki waꞌa eranariamepua.
Ihji tiꞌtijoeria waꞌa teꞌtiamepua, peewame iikaemekapa;
ihji tiꞌtijoeri nahkaraa, peewamepua pichiwari ahpo inamumiao,
teꞌta pichiwariwichioo, kupiyamepua puusiraa;
ki pahteka inamunariamepua, nahkaeo,
ki pahtenariamepua ahpo iikachio.
Waꞌa teꞌtiapaopua, ki noochi eꞌenanariamepua ahpo sautepuawichiopua tatakorio.
Neeea aamo tuuyenarenia, iꞌka Riosi kaaweruma tuuyewario, seesenu tiꞌtijoeri tuuyepuamekopua tiameo, ki iꞌisaeri tiꞌtijoerichi. Puuuape noꞌo keepumapua, iꞌka Eesusichi simiyame kaꞌkaruma tuuyewariopua, puuua waꞌa ikisaapua Eesusichi paparamapua.
Iꞌka cheesaapa Paoroa, waꞌasi kajukapua puꞌka napawitiameo. Waikao puuua waꞌa napawikamea noꞌrapaio, Paoro nayewaria Eesusichi simiyame, ahpo chaachapasiriapua, pooechio.
Paoroa puꞌka napawitiachi uꞌmatosoopua pehjio, ooka paamupari yasakapua waꞌao pehji, Rooma weruma muuwari mochiwachiopua. Waꞌa yasakaopua, yooma ahpo kahtiachi enapameo, kaawe eꞌraka asipukapua puꞌkao.
Yooma puꞌka ahpo kaawe eꞌraka asipuao, taꞌiria masitekapua puꞌkao, Riosi yeꞌkariwachi simiyameopua naawesari, Eesusi Riosie Weratiamechiopua, apoe taamo Paamirachi simiyameopua tiame. Aaataai tiꞌtijoeai, kihta aꞌchi chaachapakapua ihtaoi itapitio.
Iꞌka noꞌo iyotiao, waꞌasi kajunania, Eesusi ajawaria nokariao. Cheriwema waꞌasi.
Kúíra Rooma muuwarichi mochikame. Kaꞌkaruma mochikame enesaa eemea, kaawe enemiipua, yooma eeme Riosichi poponiwao pipiniwaopua tiame. Teemea iꞌwao, kaꞌkaruma mochikamepua. Neee Paoroa, Eesusi Riosie Weratiamechi tekipanamea iꞌwa yasakaoinia iꞌka aamowichio iyotemo erapakania, itapiti Riosichi simiyame naawesari. Neee Paoroa Riosie Weratiamee poanataka uutiamenia, iꞌka Riosichi simiyame yomatiami weeechi nayewatumichiopua, iꞌka kaꞌkaruma tuuyewari Riosi kokosarichi newipapuame.
Ihji Riosi tuuyewaria, ehkoriami Riosi naꞌnayewatura chaachapariapua, Ehkoriami Iyoterichio, Riosi taamo newipamio tuuriapua.
Puuu Riosi kaꞌkaruma tuuyewaria, Eesusi Riosie Weratiame nayewamepua Ehkoriami Iyoterichio. Ihji Eesusia tijoechitiao, Raawitaru tetejimarisiwachi naawakamepua.
Nape ihji Eesusi tiiariraa, ahpo Noono Riosi tiiarira naawakamepua, waꞌa tiiame ahpo maꞌchitarepua ahpo Noono tiiari Riosiwarie mukukai oijenatetiapa, waꞌa ikisao, ahpo Noono Taanachitia, ahpo Noono tiiariwachi eenechi mooenakapa.
Puuu Eesusi oijenatetiamee ajawatiame teemea, ahpo waꞌapi nayewatumichiopua, yomachi weeechiopua ahkaoi mochikameo, apochi eꞌenaka paparamichiopua.
Eemea Rooma mochikamea, muuwaeme waꞌaopua uukame puuuapa, taamo Noono teꞌpa kahtiame kaꞌkaruma tuuyewario, Riosie paajutetiao, ahpo Taanachi paparaka mochitomichiopua, puꞌka Taanao apoe weerariamechio.
Pukaepa Riosia yooma ahpo kaaweruma tuuyewari uukameopua, ahpo mochiwari iintaparepua tísia ahpo nakiya. Apoe Riosionia, apoe Paamira Riosie Weratiameopua tiameo, aamo tísia kaaweruma cherirewa kiajeraninia, aamo iikachiopua tiameo, taꞌiria aamo mochitomichiopua kihta aꞌchitiame eina erakoka.
Neeea cheriwema kiꞌyamenia Riosio, ahpo ijinuwa mochiwari iintapariopa, ahpo Taana Eesusichi tísia ahjachi paparariopa, yomatiame weeechiopua tiameo, tísia Eesusichi paparaniame inamuapa tiame.
Neeea ki teesa tiame weemupakamenia, iꞌka Riosi Taanarachi simiyame nayewatukao. Apoe Riosia noꞌo tetewamepua inisiao, ki noꞌo naanatakepopua senepi taawechi aamowichio itakao, Riosichi kaawe teꞌteretowaopua.
Riosio itaniamenia tiameo, aꞌchitia teekaoi noꞌo aamo tetewitemichiopua, aamo mochikachi eenakao, taamo Noono tewekachi kahtiame waꞌa erasoo.
Ki ahjame eꞌranine waꞌasi aamo tetewinariaa, puꞌka aamo Eesusi Riosie Weratiamechi paparao, epeche utewaeme ahjachi peewapariopua waꞌasi.
Waꞌachitia eemeai aamo mochikachi noꞌo enasoopua, napatika ahpo waꞌachitia oisa erapatema teemea, waꞌachitia Eesusichi paparamekapa.
Noꞌo Riosichi poponiwa pipiniwa tiame, aamo naneꞌrejeraninia noꞌoo, ki ehpesi oꞌinia aamo neꞌnemia siisiminarerioopua, nape ahkasi ehpesio kaꞌchi iika siime teeteriamenia. Noꞌo waꞌa Rooma muuwari siinarewaa, Riosiwichio echimia siminariamenia waꞌao, epeche iꞌipari teerepuawichio Riosiwichioo, epeche Eesusichi paparame, wahjachi weeechiami noꞌo iintoriachitia.
Wikirieka eꞌramenia noochio, ki yomachi naewamekapa pehjio, Riosi kaaweruma tuuyewariopua yooma ihta tiꞌtijoeriopua, weeweruma tiiameoi ki weeweruma tiiameoi, teꞌta pepenipakameoi, ki teꞌta pepenipakameoi.
Waꞌa eꞌrapa neeea, tísia siminariame neeea, waꞌa Rooma aamo mochikachio, nooe aamo naewatunariapa Riosi aamowichio kaꞌkaruma tuuyewariopua.
Neeea kiisi suuwe eꞌramenia iꞌka Riosi kaaweruma tuuyewari nayewatukao, Riosia iꞌka ahpo tuuyewarieo yooma ahpo Taanachi paparakameo, ahpoe kokosapuameo, newipatiamekopua, Riosio apoe waꞌapi iinuekapaopua, aaataoi tatakoriria cheriwepuaopua.
Riosia, ikachi kaaweruma tuuyewarichi taamo neꞌnetiamepua, achini teeka taamo kaꞌkaruma teꞌteremiaopua apochio, ahpo Taanachiche paparasache. Ihji Ehkoriami Iyoteria waꞌachi chiiamepua eee cheekao: “Taamo teꞌpa kahtiame Noonoa, yooma aaata ahpo Taana iintoriachiche paparakameo, teꞌta ki wahjiame ahjarikamera kiamerapua.”
Nape yooma aaata kiꞌtio erakoamea Riosichi paparaniameo, apoche ki kaꞌkaruma yoranariamea, ki nuꞌuti kokosari enameriitepua pukachio, teꞌpa tewekachi kahtiameeopua taamo Noonoo. Puuu ki kaꞌkarumache yooraka mochitonariamea, ki Riosi pichiwarichi simiyame inataka mochitoamepua.
Nape taamo Noono tewekachi kahtiamea, apoe yahchakame tiꞌtijoe inatarichiopua ooweru tiame, teꞌta apochi tiiame naneꞌretewao, teꞌta pichiwari apochi tiiameopua, ahpoo teꞌta pichiwa yasitoamekoopua.
Taamo teꞌpa kahtiame Noonoa tiameo, pukeri naayachisi oꞌiniao, aaataeoi ki tetewiniameaipua pusieo, apoe iintokamepua yooma ihtaoi enepatekao, pukae chiiamepua ahpoo, aaata kahtiamekoopua. Pukaepa aaataai teemea, naneꞌriametepua ki ehpesi yasitoame, tisiwa ki teesa tiiame utewarieka. Waꞌa tiiachipao, aaataai kihta chaachapamete Riosio, kiꞌtio tuukao.
Nape aaataa, naneꞌriamekaipua taamo Noonoo kahtiamekoo, ki nuꞌuti iintokamekoipua ahpowichioo, kiisi iyorika tetewikamepua taamo Noono Riosio, kiisioi ihta cheriwema kiꞌyamepua puꞌkao, teꞌta kaawe iintokameoipua ahpowichioo. Ohsotia puuua, ahpo inatari tukaparichi itipikamepua, oowera ihtaoi itapitichi Riosiepaka, waꞌa erakoapaopua.
Pukaepa waꞌa teꞌtiamekapa puuua, ihtaoi riositaka ahjachi paparare puuua, ki itapiti ahjamechi, tijoeka teꞌtiame netetiamechi, ihtaoi animarika tiiame neteka, tuchikika tiiamechioipua netesa, waꞌa ikisaopua tiameo, yooma ihta wehchi rusuwaka ohjoameka tiiame, aapoe waꞌapi ahpo neteriamechi ahpo Riosiwachitia paparaweka.
Pukaepa Riosia waꞌatia toarepua puꞌkao, ahpo ki kaꞌkaruma yooraka mochitoamechi, ahpo suwepori nokiwamechi tiame, ahpo weerewa kihta nateyamechitia tetewamechi.
Riosia toarepua tiame puꞌkao, puꞌkao toaka tetewariopa ahpo pichiwari chiiao, wisturikamera pichikeriopa, Riosio kiꞌtiameko tuuwamekamera pichikeriopa, naatikamera iyoririopua, yooma ihta itapiti Riosie enepatetiameka tiiamerachi paparakamekopuaa, ki Riosikamera apoe yooma ihta enepatekamechio.
Pukaepa Riosia toarepua puꞌkao tiameo, ahpo ki kaꞌkaruma nokiwarichi weemupariopa, ahpo tísia suwepori nokiwamechi ruhjikamekopa, ahkasi ooweruai ahpo ahjama kuunachitia nokayamekopa.
Waꞌachi noonoikame tiꞌtijoeai, toaka ahpo ujupio ahjama nokiwao, ahpochitia tiꞌtijoe ahjama uupichitia nokinariapaopua, aapoe waꞌapi ahpo ikotupakamekopapua. Aapoe waꞌapi suwepori nokakaopua, ahpo waꞌapi kokosarichi teꞌterepatemepua. Yooma puuua waꞌa tiiame tísia suwepori nokayapao, aapoe waꞌapi, Riosie tísia kokosapuame enepakamepua.
Pukaepa Riosia ki ahpo nakika tetewinariopao, waꞌatia toarepua puꞌka ahpo wewekakame nokiwachio, ahpo kajuka nokimichiopua, ahpo ki ijinata nokinariachio.
Pochipakame puuuapa yooma ihta itapiti naꞌararieo, ihtaoi ikotuwachio, teꞌta naꞌarari wewekamepua waꞌasi, yokipakame puuuapa pukachio. Muꞌipakame puuuapa, piirechi ikotuwa uukamepua: aaata iinuekachitia yasitoa ikotuwa, aaata merinarewa, nasiwanarewa, wihkuenarewa ikotuwa, aaata ki kaaweruma nayewaniame ikotuwa.
Ki kaawe chaachapamepua aaataoi; Riosioio, nekumeka mochikamepua; ahpoche machiyo erakoamepua; aapoeopua, ahpo oijeramepua; weꞌwemera ki kaꞌkaruma naꞌarariche mehtachamepua; ki ahpo yayawa yooreniamechitia; ki inatamechitia inatamepua;
ki saayamepua ahpo inatarichio, aachintiamerakoopua kaꞌkarumao, ki kaꞌkarumaooipua; ki ahjachi erapoa teꞌteriamepua; ki nakiyamepua aaataoi; ki tesiwa eꞌriameoipua aaataoi; ki eenechi kaawe erapamepua aaata ahjamao.
Maꞌchiame tetewaipua ki kaawe ahpo nokayao, ahpoo ki teesa kokosapuamekopua Riosieo, waꞌapi nokisirepua ki kaaweruma nokakao, puuua ahpo ki kaawe nokayakamera puꞌsereka tetewarepua.
Pukaepa aaataai eemea wahjachi naꞌara nokaya maꞌmajoamea, ki newimeripua Riosi kokosarichio, aamoe waꞌapi aamo maꞌmajoeka nokayamekopaopua, eeme waꞌapiai naꞌara nokayamekapaopua.
Nape Riosia, ki wihtuka taamo maꞌmajoamepua, pichiwa ki kaawe taamo noonowiriopa, taamo maꞌmajoamepua.
Ehsoo aamoo, aaata naꞌara ihsio tuusoo, waꞌachi ihsiai muuuai, ¿ki aamo kokosamio maayamemua Riosio?
¿Kikosa pahtiame eemea Riosio, aamo ki nahsinepaka anachaka tetewamekopua puꞌka aamo puuyetokaopua, apochi kaaweruma enepamichioo aamo ki kaꞌkaruma toaka?
Nape eemea peewamekapa iikachio, ki aamo tuunare eemea Riosio, aamo ki kaꞌkaruma nokayao. Waꞌa teꞌtiapa eemea, epeche epecheche chuurapame eemea amochio, Riosie aamo kokosapuameopua, teꞌta Riosi nekamiachiopua, tiꞌtijoeri katewekaopua, kiisi kaawe nokariao.
Waika kateweri taawechio, Riosia yomatiame tiꞌtijoe ooweru tiameo, yooma pipiripi aꞌchi tiame ahpo noonowiria yorapuamepua, Riosieo.
Yooma ki nahsinapakamea kaꞌkaruma yoorakao, ki nahsinepaka puuyekamea, Riosie kiapuamepua reesiserio, ahpo tísia peeniatiachi ohjoremichiopua, ki wahjiamesi.
Nape yooma aaata ahpochewichio iꞌyakameo ahpo ki kaꞌkaruma nokiwa, Riosia ahpo kiꞌtiameko maaekameopua puꞌkao, ki nuꞌuti nekarewa teeremeripua pukachio, nape tahpitika tiiame.
Yomatiame tiꞌtijoeria ooweruria tiame, ki kaꞌkaruma yooraka mochitoamea, waika taawechio ki nuꞌuti aiwari saaemeripua, ki nuꞌuti yuuwesiri tiame. Ihji teꞌta aiwaria, iꞌisaeri tiꞌtijoerikameraa teꞌta, ahkasi ki iꞌisaeri tiꞌtijoerichioi.
Sewina tiiachiopua, kaꞌkaruma yooraka mochikameopua, Riosia kiamapua puꞌkao, teꞌta peeniatiamera mochira, teꞌta nateyame teteiwamera mochira, teꞌta taꞌiria mochira iikachiopua tiameo. Ihji kaꞌkaruma enepakame kiapuamea, isaeri tiꞌtijoerichi oꞌinepuamepua, ahkasi ki iꞌisaeri tiꞌtijoerichisi tiamé.
Waꞌa iintomeri Riosia, aaataoi ki epeche weruma tiiame, tetewamekapa Riosia.
Yooma ki kaꞌkaruma yoorakamea, ki Riosi nuurari machikaio, Riosi nuurari chiiae kokosapuamepua. Yooma Riosi nuurari machikamekai tatakorikamea, puꞌka waꞌapi Riosi nuurari chiiae, kokosapuamepua tiame.
Riosi nuurari machiniamechea, kihta nateyamepua, ki yooreka yasitoniame enesaa. Riosia kaawe tetewamepua aaatao, ahpo nuurariche eꞌweka mochitoame.
Nape aaata ki machiyai Riosi nuurario, nape kaawe iintokamea puꞌka nuurari chiiachitiao, ahpo iikachi teetoapa Riosi nuurario, waꞌa teetokamepua.
Puuu tijoe ooweru tiame waꞌa iintokamea, taamoe waꞌapi naneꞌreme tiiameko maꞌchitamepua, ihtanakoopua teꞌta kaawerumao, ihtanakoopua ki kaawerumaoi.
Pukaepa iikachi iꞌtoniame nahkipu Riosi nuurari eꞌwewaa, yooma aaatao Eesusi Riosie Weratiame katewiachio, yooma aaata iikachi neꞌneka maꞌchitapuakopua. Neeea, waꞌa tiiame tuuyetuamepua.
Aaata eeme iꞌisaeri tiꞌtijoeria, Riosio aamo pahcha kiꞌyariopa ahpo nuurario, aamochewichio weruma erakoamepua.
Eemea amochi iinuekapa Riosi nuurario, tísia aamo pepeniame maayamepua Riosi nuurari chiiao, naneꞌriapa eemea, aachin teeka ohjoremiaopua puꞌka nuurariopua yooreka, yooma maꞌchiame tetewika kaꞌkaruma nokipuameopua, ki kaꞌkaruma nokiwameoipua.
Waꞌa teꞌtiamekapa eemea, kaawe masitemerika erakoamepua aaata tukapachi mochitoameopua, aaata ki maꞌchiriamechitia ki tetewaka mochitoameopua Riosio, ki machiyapa puꞌkao.
Eemea yooma waꞌa tiiame teꞌta masitari aamo erakoame enesaa, ¿achini iikai ki yoorame eeme waꞌapia, puꞌka aamo wahjachi masitiao? ¿Achini iikai ki ichikopo tuuyai, ichikoame eemea?
Aamoe waꞌapi ki suwepori nokipo tuuyameai, ¿eemekamera waꞌa nokayamepua? Nekumiameko tuuyai eemea riꞌriosi netetiameo, ¿achini iikai ichikoame eemea naaju, ki Riosichi paparame tiꞌtiopachi ajawatiameopua riꞌriosi?
Eemea tísia oijeramepua, Riosi nuurari teꞌta machiyapa, nape waꞌa teꞌtiai eemea, kiisi iyoriamepua Riosi nuurario, ki Riosi nuurari yoorame enesa.
Waꞌapenatio waꞌa chaanipu Ehkoriami Iyoteria: “Yooma ki iꞌisaeri tiꞌtijoeria Riosi naꞌariamepua, aamokamera ki kaawe nokayopa.” Ehpe taawechioi waꞌachi nooka eemeai, ehkoriami nokariachitia.
Ehpeo siichitepuwachi simiyame nayewamane.  Aamo siichitepuniamea, nateyamepua Riosichi kaawe teetoawichioo, nape yoorame ahsepari yoorame enetiaa, yomatiame pipiripi Riosi nuurario. Nape piiripioi ki nuurai chiia iintosaamua, yomatiame nuurari ki iyorikame enemapua. Waꞌa aamo iintosoo, aamo siichiteputiamea kihta nateka itipimeripua. Waꞌa tiiachio muuua, kihta siichiteputiameka ikiyamemua.
Nape ki siichiteputiameai, yooreka mochitoamea Riosi nuurario, Riosia kaawe uuka tetewimeripua puꞌkao, kihta apochi siichiteputiameoipua.
Waꞌa tiiachiopua, aaata ki siichiteputiameaipua, nape eꞌwaka mochitoameapua Riosi nuurario, puuukamera teꞌta kaawe uuka tetewipuamepua Riosieo, eemea, amochi iinuekaipua Riosi nuurario, kiisi yooreka mochitokamekapa apoe Riosi waꞌapi aamo kiꞌyariaopua nuurari.
Waꞌa teeresoo Riosiwichioo, teꞌta isaeri tijoe eneniamea, ki isaeri tijoe naawakamechekaitepua, aamo weerewa siichiteputiameoipua,
naatikamera puuua, ahpo iikachiche teetoniame Riosi iyoriwao. Waꞌa tiiachipa puuu teꞌta siichitepuwa tiiaa, ki weerewachi ihsiniamepua, Riosikamera taamo iikachi ihsiamerapua, ahpo ijinuwa eenepatesaapua, apoe taamo iikachi yasitoka ahpo Riosiwarieo. Riosi ihsiwae taamo iikachi kaaweruma iꞌyamea, Riosichikamera teꞌterenariame puuua, ki tiꞌtijoerichi.
¿Ihtanawichio kaawe tiiamepu, isaeri tiꞌtijoeri eneniamewichioo? ¿Teꞌta nateyamerakosajoarepu siichitepuniamea?
Ejeꞌe puuua, isaeri tijoeri eneniamewichioo, tísia nateyamepua, Riosio, taamokamera iꞌisaeri tiꞌtijoeriwichioo, Riosia yomatiame ahpo Ehkoriami Iyoteterichi cheeriaa, taamokamera neesetopuawichio cheeriamekapa, taamopua tiameo, puꞌka iyoterichi cheeriao, wahjachitia neipami tiꞌtijoeturisiamewichio, kaawe neesetomichiopua puꞌkao, tumitaperichi iyotesikao, katewesika.
¿Ihtana iintotare Riosia, puꞌka muuwaeme iꞌisaeri ki ahpo iyoteteria yooraka mochitoriopaopua? Riosia puꞌkao ki noonowiriawichioopua wahjachi nayewatukao, ¿ki iintomerijoarepua waꞌa tiiachiopua, yomatiame taamo iꞌisaeriwichioo iintomo tuuriao?
¡Kaꞌi, ki waꞌatia itipimeri puuua kii iintokao! Riosia yomatiame tiꞌtijoerio tísia wistuamekoipua, iintokache itipimeri puuua ahpo cheeriao, kiisi wistuamekapa puuua. Ehkoriami Iyoterichi Raawiaa, eee cheerepua Riosio:
Muuua pichiwa ihsiamemua aamo chiiao;
ahkaoi peereitaniachi ki pichiwari aamo tewaniaiopua,
muuua newitokache machenamepua.
Aaata waꞌami ahka chaachapaniarepua: “Riosia kaawe eꞌraka tetewiniame enesaa taamo tatakoriria cheriwesaa, ¿achini iikai taamo kokosamepua?” ¿Ihtana chaachapatare teemea puꞌka waꞌa tiiameo? ¿Ki kaawe tiiamekosajuarepua tiiarepua taamo kokosapao?
¡Kaꞌi, ki waꞌatepua! Riosia, ki kokosame enesaa tatakorikameo, Riosia kihta katewemeri enemiipua, kajuyachi taawechio, ki kokosamekapa puuua, tatakorikameo.
Nape iiweta aaata ahka iinueme enesaapua ahpo chaachapamiao, ¿achini iikai noꞌo kokosameri Riosia noꞌo tatakorisoo, kaawe teeka itipiame teteiwameaipua, noꞌo ki kaaweruma iintoriao, ki kaawe iintotiameko tuuyoiopua?
Nape puuu waꞌa chaachapamea, seꞌwi chaachapamepua. Puꞌka chaachapa taamo naꞌnaritoame enesaa, epeche epecheche tatakorimia kaawe enemiipua, epeche epecheche kaawe teeremerikopua Riosio. Ihjia waꞌa tiame chaachapao, ki teesa Riosi kokosarichi ruhjimeripua. Iintuamepua tiꞌtijoeri, puꞌka waꞌa chaachapame tiꞌtijoeri inatachitia, noꞌo masitiameko tuuyamekoo.
Teeme iꞌisaeri tiꞌtijoeria, Riosie iyotetiame taamokamera neesetowetiamekapao, ¿epeche kaꞌkarumachitia tetewipuamekosa erakotare teemea? Kaꞌi puuua. Yomatiame tiꞌtijoe ooweru tiame tatakorikame puuua, iꞌisaeri tiꞌtijoerikaio, yooma ihta ki iꞌisaeri tiꞌtijoerikaio. Yomatiame tiꞌtijoeri tatakorikamepua, waꞌa tiiameko aamo tuuyekamenia waꞌasi.
Iꞌkao ahkasi Ehkoriami Iyoteriai waꞌachi chiiamepua eee cheekao:
Kiꞌte aaataai kaawerumaa, aaataai piiripioi;
kiꞌte aaataai teꞌta machinariame Riosi;
aaataai Riosiche naꞌnaritoniame iꞌyamea.
Yooma ki kaꞌkaruma pooechi uumparepua,
yooma waꞌachitia wewekakamepua;
kiꞌte aaata kaꞌkarumache yooramea, piiripioi.
Yooma ki kaꞌkaruma tiꞌtijoeri chuꞌwaraa,
Ihjia yeenieo tisiwa wistuamepua.
Puuua ahpo chuꞌwachio,
sayawe yerowa piꞌkara kimutuamepua.
Puꞌka chuꞌwachiopua, pochikame kahtiamepua naꞌarario;
ihji chaachapaa,
chihpuame wichiyamepua aaatachio.
Tísia yeꞌkamepua tarachio,
ikanatioi ahkaoi eenaka meꞌyamepua, eerasuteka;
ahkaoi ahpo uꞌmatosiachi naꞌatakao,
tesiwe erakori toisiamepua.
Puuu tiꞌtijoeria, ki machiyamepua taꞌiria yasitoniame pooeo.
Kiisi seewiamepua Riosio, ki iyoriaipua.
Kaawe inataka mochitojerani neeea ikachio, Riosi iyoriwa nuurariao yoomahka wehjoarichi ohjoemeo iyorimichio kiatiamekopua, aawataai ki ahpo tatakoririo chanimichiopua.
Nape puuu nuurari yomatiame taamo tatakorikame chewipatiamea, ki ahsepame tiiame puuua, taamo tatakoriria piipatewawichioo, aaataoi ki ahsepame tiiapua puꞌkao, ki ahsieme iyorikamea. Puuu nuurari yomatiame taamo chewipatiamea, taamo ki kaawe nokario erakomichio yachatiamepu puuu nuuraria, taamo machika tetewimichiopua, aachin tiamerakoopua kaawerumao, ki kaawerumaraooio.
Nape ehpe taawechiami Eesusi taamowichio pejana nehpupaka mukuriopao, Riosia, kihta itapiti oowewawichioo taamo kaawe teeretiamepua apochio. Riosia iꞌka waꞌa teerepuame weemera simiyamechi paparaniameo, ki ehpesi oꞌinia waꞌa tiiame nayewakamepua, ehkoriamisi oꞌinia ahpo naꞌnayewatura waꞌa chiiame iyoteteka.
Ihji weemera teetoniamechio, Eesusi Riosie Weratiamechi paparaniamepua, yomatiame tiꞌtijoewichio ooweruwichio tiameo, yooma aaataai Riosichi kaawe teereka yasitonariamewichioo tiameo, aaataai Eesusichi paparaka yasitonariamekooi, aaataoi ihta tiꞌtijoeriwichokoikopua, iꞌisaerikoio ki iꞌisaérikoioopua.
Riosia waꞌa tiiame iintokamepua, yomatiame wehjoarichi mochikame tatakoririamekopapua, aaataai yomatiame iꞌka wehjoarichio, ki ahsepari eꞌwewa teereriapapua Riosi nuurari yahchariao, tísia iyoriwa nuurario.
Nape ehpeo Eesusichiche paparakakopao, Riosia taamo tatakoririao, teꞌta piipakame taamo tetewamepua, kihta oowewari kianiaipua, oowera kihta natekachi.
Riosia apoe waꞌapi, ahpo Taanachi teerepakamepua, yomatiame taamo tatakoriria ahsieme chꞌowepakamepua, pukachi paparakameo. Riosia, Eesusi tatakoriwichio mukumia neꞌnepaka, cheriwekamepua tatakoririao ehkoriamisi oꞌiniaopua, nape ki ahsieme choꞌweka pehji, ahkasi ahpo Taana Eesusi eenachisi tatakoriwichio mukimiachisi, waꞌa teeremichiopua. Pukaepa Riosia aaataeoi kihta wenejime tiiamepua, Riosio ahpo ehkoriami iintoriao tísia kaawe iintoriopua.
Ehpe taawechiamioi waꞌapi tísia kaaweruma ihsiamepua, taamoo ahpo Taana mukuka iintoriachi neꞌnepaka, taamo apochi teꞌta kaawe teꞌterepatemekopa, yooma aaata Eesusichi paparapameopua.
Waikao waꞌa tiiachio, ¿achini teeremeripua aaata tatakoriria cheriwepuawichio itapiti Riosi ooweniamea? Puuua kiꞌtiamepua waꞌasi yorapuameo, kajukamepua waꞌasi. Pukaepa teemea ehpeo, kihta taamo oijeramete teemea, itapiti teꞌta kaawe taamo iintorio erakoniameo, Riosie taamo tatakoriria cheriwepuawichioo, Eesusi Weratiamechiche paparakapa, piipatetiame itipitiamekapa Riosieo, taamo tatakoririao.
Waꞌa tiiachiopua teemea, Eesusichi paparakache piipakame tetewiniame teemea, Apoe teꞌta taamo Noono tewekachi kahtiameo, kihta oowewari oowekaipua.
¿Riosia, iꞌisaeri tiꞌtijoeche Riosiwara ohjoarepua? ¿Kikosa Riosiwara ohjoarepua, ki iꞌisaeri tiꞌtijoerio? Ejeꞌe, puꞌka Riosiwarapua tiameo,
piiripi waꞌapi Riosikapapua, yomatiame wehjoarichi mochikamewichioo, ihta tiꞌtijoerioipua, seesenu nayewameoipua.
Waꞌa teesoo, ¿Riosi nuuraria, kihta nateyamejoarepua? Kaꞌi, ki waꞌa tiiamepua. Ohsotia Riosi nuuraria, kaawe tiiamepua tamochio, taamo ki kaawe iintoria tetewitekamepapua, Riosi cheriwewao, Riosi itamichiopua.
Taamo ehkoriami Aurania, ¿ihtana iintoriare Aurania Riosichi ahpo kaawe teeremiaopua?
¿Itapiti ahpo iintoriawichio, Riosie kaawe ahpo tetewiniame maaeriarepua? Waꞌa teereniame enesoo Auranitaruai, ahpo weruma tiiame eramiipua, nape ki Riosie ahpo weruma tetewiwae.
Nape ¿ihtana chiiame Ehkoriami Iyoteria? Ehkoriami Iyoteria chaanipua: “Aurania Riosichi paparakapa, Riosieo kaaweruma tetewitiamepua, apoe Riosi waꞌapi piipateriapapua puꞌkao.”
Aaata piire tekipanasaa, ki oowera kianiamepua natetewao, yowikapa kianiamepua natetewao.
Ehkoriami Raawitaruai ahpo Iyoterichio cheeriaipua, aaata tísia kaawe erakomio tuukamekopua Riosio, Riosichi paparakapa, teꞌta ahpo piipakame tetewapa tatakorio.
Eee cheeriai Raawitarua:
Yooma aaata ki kaawe ahpo noonowiria cheriwetiamea,
tísia kaawe erakoame puuua, choꞌwetiapa puuua tatakoririao.
Riosio natakepariaopa aaata tatakoririaopa,
ki teesa kaawe erakoame puuua.
Ihji Riosio tísia kaawe erapuame iintoriao, ¿iꞌisaeri siichiteputiamewichioche ohjoarekosapua? ¿Ki yoomawichiokosa enere puuua? ¿Ehkoriami Iyoterichi chiio chiiamepua Aurani nayewakao, Auranio Riosichi paparakapa kaaweruma tetewitiamekopapua Riosieo?
Nape ¿achinitio teꞌta kaaweruma tetewikame Riosia Auranio, keꞌchu Aurani ahpo siichitepuwanioio, neipakosakooipua? Kaꞌi, pahcha enerepua, keꞌchu siichitepuniaiopua.
Keꞌchu yahcheniai siichitepuwao, Aurania uutiame eneriame waꞌasio Riosieo, Riosichi paparakamekapapua. Neipao Riosia, Auranio ahpo paparakopa kaawerumachitia uusaopua, siichitepuwa iintonurerepua Auranio, ahpo teꞌta piipatetiameo, naania teeremichiopua. Ehpeo Aurania, waika oꞌinia yooma ki siichitepuwa nokayameoi, noonoraka tiiame puuua, Riosichi paparameo.
Aurania teꞌta noonoraka tiiamepua tiameo, ehpiami iꞌisaeri tiꞌtijoeri siichitepuwa nokayamekoiopua, nape Riosichi paparameopua, Aurani Riosichi paparariachitiao, keꞌchu ahpo siichitepuwa nuuretioio.
Riosia Aurani weemera wehjoari kiamo tuuriaa, yomatiame apochi paparakame naewaka cheerepua, yooma aaata teꞌta Auranichi tetejimarichi tetejimarisiwakame, ki Aurani tetejimarichi, tetejimarisiwakame tiame, Riosichi paparakameo. Nape iꞌka waꞌa tiiame nayewioiopua Auranio, kihta nuurari eꞌwepuame Riosi yahchoi enerepua, oowera Riosichi paparanioi enerepua pehjio.
Aaata Riosi nuurari eꞌweka Riosie ahpo kiapua uunariamea, nuurarikamera epeche nateyame tetewamepua ki Riosichi paparaniamekamera, ipaka tetewamepua puꞌkao. Waꞌa tiiachio, kihta enemii Riosie kiapo tuutiamea, aaataai ki ahsieme eꞌwekame eneriopa Riosi nuurario.
Aaata ki ahsieme eꞌweka Riosi nuurario, kokosapuamepua Riosieo, kihta kiapuame Riosieo, Riosie kiapo tuutiameo. Kiteresoo nuurario, kiꞌtiame kokosaniamea.
Pukaepa puꞌka nuurari eꞌwewaeo kaꞌchi iika uupamekopua Riosie kiapuameo, pukaepa Riosia, apochi paparaniachikamerae taamo kiꞌyamepua taamo kiamo tuuriao, kihta natekachi kihta itapiti yoorariwae. Waꞌa tiiachipao, ki iꞌisaeriche Riosi oowewari nokiwamechiche, uumeripua puꞌka Riosie kiapo tuutiameopua, yomatiame tiꞌtijoeri Riosichi paparame kiapuamepua, ihtaoi yeenieme naera. Waꞌa tiiachipa Aurania, yomatiame wehjoarichi Riosichi paparameo, noonoraka tiiamepua.
Ehkoriami Iyoteria eee chiiamepua, Aurani naewakao: “Ehpe oꞌinia neeea, ki ookapi tijoeturi aamo noonoepatenania.” Waꞌa cheeka naewarepu Riosia puꞌka ahjama nayewaiopua, puꞌka Aurani apochi paparakameopua Riosia. Puuu Aurani naewekamea, Riosi apoe enerepua, wahjipakameopua oijenatiame, kihta iintuameoipua, iintuame enepatiame.
Aurania, kihta maaepori tiiaipua, ki ookapi noonora enemiao, pichikerepua Riosio, eee ahpo chaaneretiopa Riosieo: “Neꞌnepao tewekachio, waꞌa kehki enemerapu aamo tatanaa, aamo tatanasiwachi muuwekamea tetejimari.”
Aurania piie siento paamuamekaipua waꞌasio, Saaraoi ki tanayamekoipua puꞌkao, ki sewina erapaka inamurepua Riosio, ahjachi ahpo paparaopua, amori mukuyaipa Aurania waꞌasi oochetupakao.
Aurania ahpo oowe eꞌriao, kiisi wekaterepua Riosichio, ohsotia epeche ahjachi eraparepua Riosichio; Riosichiopua, pukaepa epeche kaawerumache nayewaka ohjoerepua Riosio,
oowera kiisi seꞌwi eꞌraka Riosi cheeriaopua, yorameche tiiamekopa Riosio, ahpo cheeriao.
Waꞌa tiiopa Riosia Auranio, teꞌta piipakame tetewarepua puꞌkao, kihta tatakorieme, oowera apochi papararioche.
Nape puuu Aurani kaaweruma tetewitiame ehkoriami iyotetiame chiiaa, ki Auraniche nayewaka cheeriamepua;
yooma taamo tiame teeremia naewaka cheeriamepua. Waꞌachitia teemeai, Riosichi paparakachepa, piipakame tetewiniame teemeai, taamo tatakoririao apoe Riosie, taamo Paamira Eesusio oijenatekame.
Puuu Eesusipua, Apoe Riosio taamo pejana mukiwarichi nehjaria, taamo tatakoriwa cheriwetiame itipimichiopua. Riosia Eesusio, eenechi oijenateriaa, taamo apochi kaawe teꞌteremichio waꞌa iintorepua.
Teemea, Eesusi Riosie Weratiameo taamowichio iintoria pichikekapao, teꞌta piipatetiame tetewiniame teemea Riosieo, pukaepa teemea taamo iikachio, taꞌiria mochitoamepua.
Riosia, Riosie Weratiamechi taamo paparariopao, apochi taamo enepatekamepua ahpo ijinuwa iintapaka. Pukaepa teemea, tísia kaawe erakoka puuyame teemea Riosio, kiisi seꞌwika taamo ahjachi eꞌrao, ahkasi Riosio ahpo tísia peeniatiachi mochipuachi, iꞌtomichio.
Aiwaka puuyai teemea kaawe erakoame teeme Riosichio, puꞌka taamo aiwao, apoe taamo kuꞌisiamekopua, taamo anachaka machenasimichiopua ihta itapiti tiiame aiwai.
Puuu anachaniamea taamo kuꞌyamepua, taamo epeche kaaweruma enepatekaopua Riosichio. Puuu kaaweruma teꞌterewa iinuekapa iikachio, tísia oowe eꞌreka puuyetoame teemea Riosio, ahkasi Riosio taamo ahsieme kiꞌyachisiopua taamo newipatewao.
Naneꞌrena teemea Riosi taamo kiamiao, tísia peenia erakopuame tiiamekopua, kiisi sewina taamo erapatemioopua, itapiti ki taꞌiria erakorio. Teemea ki waꞌa erakomeripua, Riosio tísia taamo nakiyamekopua, ahpo Riosiwarieo tamochi yasitokao, waꞌa teeka tamochio, tísia pichiwatakaopua taamo ahpo nakiyao.
Riosie Weratiamea, teꞌta taamo kaꞌchi ikime eꞌroi tatakorieo, taamowichio mukurepua, teꞌta Riosi yahchariachitia taamo nehpupamichiopua mukukao.
Nape Riosia, kiisi kaꞌkarumakoi taamoopua, tisiwa taamo nakiyamekapaopua, ahpo Taana mukiwae taamo nehpuparepua apoe Eesusi Riosie Weratiamee, teꞌta natetetiame itipimichiopua taamo tatakoririao, Riosie kokosapoiopua.
Waikao teemea, ahpo weratiame Eesusi mukuriae nehpupatiamekapa tatakorichio, apoe eerara wiꞌsuriopa Eesusi merinioio, newipakame itipikame teemeapa, Riosi nekarewachio.
Riosio ahpo Taana taamowichio mukiriae apochi kaawe teꞌterepakame enesaa, epeche ki nuꞌuti kaawe taamo nakika tetewimeripua taamo weemera ahjari kiasaopua, ahpo Taana eenechi oijenaka iintoriaeopua, ahpo ahjama mochipuachio ki wahjiamesi, Riosi kokosamiao puhjetiameopua waꞌasi.
Epeche kaawe erakoame teemea Riosichio, saꞌrukapa teemea ki kaawe tiiao Riosichio, tísia taꞌiria teꞌteretoapa Riosi ahjamao, yooma ihta taamowichioo kaawe iintoriaepua Riosio, Eesusie ahpo Weerariae iintoria, Apoe taamo Paamira.
Tatakorichi simiyame nayewamane, aachin teeka mehtakame. Tatakoria ehkoriamio, piiripi tijoechi oꞌineriaipua iꞌka weeechio. Waꞌa oꞌinia yomachi weeechi mehtakame tatakoriniamea, yooma tiꞌtijoe ooweru tiame weeechio tatakorisipakapa. Puꞌka tatakori noonoitiamee, pukeri naayachi oꞌinia, oꞌinekamepua weerewachi wahjipaniamea, Riosichi teꞌterewa poanatuniameapua tiameo, ahjakame oiyai, mukukameka teereniamechitia.
Tatakoria, keꞌchu Riosi nuurari yahchoi iintupakamepua, nape ki aaata wenejime teereriaipua puꞌkao, kihta Riosie nuurari yachatiamekopua pehjio, yooreka mochitopuawichioo.
Nape kiꞌtioi aaata nuurari iyoripuao, wahjipaniamea waꞌapi teeerepua, Aaranichi oꞌinekaopua, ahkasi Moise yasariachisi. Puuu puꞌka taawechiami tiꞌtijoeria, tatakorikapa wahjipatiame enerepua, kihta nuurari ki iyorikai. Nape Aarania, Riosi ki eꞌwekapa mukukamepua, ki Riosi nuurari iyotetiame, ki eꞌwekapa. Ehpeo, neneku simiyame neꞌnepuapua, Aaranichi simiyame ikiria, Eesusi Riosie Weratiamechi simiyame ikiria tiame.
Riosi kihta natekachi cheriwewaa, tatakorichi simiyamea tiameo, ki ahpo waꞌachi teꞌtiamepua ikiniamea. Riosi kihta natekachi cheriwewaa, epeche utewaemepua ki tatakorichitia, yooma ihta tatakorio choapamekopa, ahkasi ki wahjiame tiiachisi. Ihji Riosi kihta natekachi cheriwewaa, yooma tatakori natatekamepua, pahcha piiripi tijoe oꞌinia tatakorisiwachiopua ahkasi Eesusi eenasichi, yooma Riosichi itakameopua ahpo cheriwepuawichioo.
Riosi kihta natekachi cheriwewaa kihta waꞌachi tiiamepua tatakorio, tatakoria tatakoritiaa Riosie taamo kokosatiamepua, nape Riosi kihta natekachi cheriwewaa, taamo nehpupamepua Riosi kokosarichio, teꞌta kaꞌkaruma taamo enepateka.
Yooma Aarani oꞌinia tatakorikamea, tatakorichi wahjipakame enerepua, piiripi tijoechi waꞌapi oꞌineriachi tatakorikao. Nape piiripi aaata waꞌapi tijoe iintoriaechio Riosia, apechunekamepua tatakorichi wahjipaniameo, yooma aaata apochi paparakameopua. Riosia waꞌa iintokamepua ahpo Taanachi Eesusio, oowera kihta natekachi choꞌwekaopua tatakoritiameo, weemera ahjarikamera kiꞌyakaopua.
Waꞌa teererepua, piiripi waꞌapi Aarani tatakori ihsiriae, oꞌinia oꞌinekame tatakoria. Waꞌa oꞌinia waꞌanao, yooma aaata tatakorikamea, Riosi kokosaripuametere teꞌteriamepua. Nape seenepi waꞌapi Eesusi iintoriae, Riosia puhjerepua ahpo paparameo, puꞌka kokosapuame teeweriaopua, naꞌsokame itipitekaopua waꞌasi.
Pukeri tijoe ki Riosichi eꞌwekame oꞌiniaopua, yooma ahkasi neipami tiꞌtijoeri ki Riosi eꞌwakameapua tiameo, tatakoriame eneparepua, yooma ihta tatakoriniame nokisikaopua. Nape Eesusia Riosi Taanaraa, ahpo Noonoo eꞌwesoopua, ki ookapi teꞌta ahpo piipatewachi toaparepua. Riosia waꞌa iintoketiameo Eesusieo, ki tatakoriwaeme tetewamepua puꞌkao, teꞌta piipatetiame waꞌasi Riosieo.
Riosia ahpo nuurari iyoripuame tiꞌtijoeri kiꞌyariaa, ahpo tísia ki kaawe nokayo erakomichio kiꞌyariaipua. Nape tatakorio epeche teetoiopua, tiꞌtijoerio epeche teetoamekopua tatakorikao, Riosiai aaata apochi paparasiameo, epeche teetonioiopua tiameo, cheriwesikao.
Taamo tatakoririao wahjiparichi taamo iꞌtomia utewarerioopua, epeche utewarieme enere Riosia, ahpo taamo tísia nakiyaeo, taamoo weemera ahjarichi taamo teerepakaopua, ahpo teꞌta utewarieopua. Waꞌa iintokame Riosia, taamo Paamira Eesusie ahpo Weerariaeo.
¿Ihtana inatata teemea Riosio teꞌta taamo nakiyao? ¿Epeche nokisitariare naaju tatakorikao, tísia taamo nakiyopao?
¡Kaꞌi! Wahjipakamechitia enesaa teeme tatakoriwichio, ¿achini iika eenechi tatakorita teeme?
¿Ki naneꞌriame eemea aamo papatonioio Eesusichi paparakapao, Riosie Weratiame ahjama mukukame enepariopua, Eesusi mukurioio?
Teemea taamo paatotiachio neerochi moropiaio, Riosie Weratiame ahjama mukukameka ikikame teemea. Nape moropisa machenaio, Riosie Weratiame ahjama oijenakameka ikikame teemea, weemera ahjarichi enepakame teemea, Eesusichitia.
Riosie Weratiame ahjama wahjipakameka erasaa teemea, ahjamachi oijenakame eremete teemea. Riosia waꞌa iikame taamo tetewamepua, Eesusi ahjamao.
Waꞌa tiiachipa taamo oochetiame teeeriao, mukukame tetewimete teemeapa puꞌkao, ki tamochi teeremichiopua waꞌasio, taamo ki kaaweruma iintonaretewaopua, waꞌa teekaopu tatakorio, ki taamo teekorachitia teeremichiopua.
Aaata mukukameapa, kihta tatakoriame puuupa.
Riosie Weratiame ahjama mukukameka erasaa, ahjama weemera ahjarichi mochimerikoche, erakomete teemea, taamoo, ahjama oijenakameka tiiamekapa.
Pahteka tetewimete teemea, Riosie Weratiame mukukaio, ki oosa mukimia oijenariopua, mukiniamea kaꞌchi iika mukitemerikopua waꞌasio.
Riosie Weratiamea, newitokamepua mukiwameo, taamo tatakoririao ahpoe natetekao. Ehpeo eenechi oijenasaapa, ahpo Noonochi kahtiamepua, ahpo Noono tewekachi kahtiame taamowichio iintomo eꞌraria yoratoka.
Waꞌachitia eemeai, Riosie Weratiame ahjama mukukameka eꞌramea, waꞌachitia mukukameka erakopuapua tatakoriwichioo, Riosi Weratiame aamowichio iintoriaeopua, Apoe taamo Paamirao.
Pukaepa eemea tatakorio mukukamekopa aamowichioo, kaꞌte amochi reesisemitiapua pakimichiopu, itapiti ki kaꞌkaruma eraniameeopua, kiisi aamo newitomichiopua.
Yomatiame eeme Riosichi aamo nehjipuapua, weemera ahjarichi oijenakamechitia. Kaꞌte chiꞌwapame nehja aamo weerewao, pukae aamo tatakorimichioo. Ohsokamera Riosikamera kiapuapua aamo weerewao, nape yomatiame aamo weerewao, pukaeo Riosiwichioo, kaꞌkarumache nokiwa aamo yoramichiopua.
Eemea Eesusi paparakameapa, kaꞌte seeweka mochitomitia eemea Riosi nuurari yahchario kokosariopua, puꞌka nuurari kokosario yooma puhjetiame eemeapa, Eesusie newitepatiapua. Eemea ehpeo, Riosi kaaweruma cherirewa nakiratere mochitoamepua, Riosikamera tísia teꞌpa kahtiamera, yorakeka.
Wee ehpeo, ¿ihtana erakotariare teeme iꞌka waꞌa tiiamekopao? ¿Simitenaretariare tatakorikao, puhjetiamekai teemeapa, nuurari kokosario tatakoriwichioo? Kaꞌi puuua.
Neeea aamowichioo, cheriwema kiꞌyaninia Riosio, pukerio ki kaꞌkaruma yooraio, kaꞌkaruma enepariopa ehpeo, Eesusi iintoria teꞌta pichikeriopa.
Waꞌa aamo ijikiriachiopua, Teꞌta Kaꞌkaruma Teekorachi enepare eemea, ki tatakorikamera teekorepaka.
Teeko cheekao, tijoe chaachapachitia naewaka chaaninia, epeche kaawe aamo kuꞌinariapa pahtewachio. Eemea, pukeri simiyachi ki kaꞌkarumachi mochikaio, yooma ihta ki kaꞌkaruma yooraka mochitoriaipua, eiwepuame tiiameche yooraka, waꞌa nokayapao, kominache kominachiche aamo ikiteka. Nape ehpeo, Riosi kaawerumachi teꞌterepakemekapao, Riosi kaaweruma piipari teꞌterewachiche nokisimeri eemea aamo weerewachio, epeche epecheche aamo kaawe piipasiwekao.
Eemea tatakorie chapitiameka mochikaiopua pehjio, kaꞌchi iika kaꞌkaruma mochitome teꞌtereriapua.
Waꞌa aamo tatakoriwa nokayaio, ¿ihtanana kaaweruma tewikamena eemea waꞌao? Nape ehpeo eemea puꞌka tatakoriniameo, suuwe eꞌriamepua. Yooma puuua, teꞌta wahjiparichi kajuniamepua, Riosi tísia poanachikamera.
Nape ehpeo eemea, naꞌsokamekapapua tatakoriniamechio, Riosikamera yorakeka mochitoamepua, teꞌta Riosiekamera aamo kaawe yorapuamewichio; iꞌka wehjoari kajusoopua eemea, Riosi ahjama mochimeripua, ahkasi ki wahjiamesi.
Tatakoriniame natetewaa, teꞌta mukiwamepua, Riosichi teꞌta poanatuniame, ahkasi ki seena aampasi. Nape Riosi taamo kiꞌyaa, ki wahjiame ahjaripua kihta natetewachi, apoeche Eesusi Riosie Weratiameche, apoe iintokamepua tatakori natetekao, apoekapapua teꞌta taamo Paamiraa.
Eemea Riosi nuurari yahchari yooraka mochitoamea, ¿ki pahtiame eemea aaata mukukameopa, puuu nuurario, kihta utewaemekopua waꞌasio, ahpo yoorepuameo?
Nuurari yoorewaa aaata oowitiame neewikameo, puꞌkache ahjama yasitonurenapua, ahpo kuuna ahjaka yasitoopua pehjio, nape ahpo kuuna mukisoopua, saꞌrukame itipio tuuyamepua, ahpo kuunachio.
Piirechi ahjama ihsisaapua ahpo kuunama kahtiaio, suwepori ihsiameko tuuyamepua puꞌkao. Nape ihji kuunara mukisoopa, naꞌsokame itipio tuunapua ahpo neewiriao. Waikapa saꞌrukame enesaapua ahpo kuuna neewiriao, kaꞌchi teeremeripua aaata ahjama neewikaio.
Waꞌa tiiachiopua eemea, Riosie Weratiame ahjama mukukamekapaopua, aamo oochetiame teꞌteretoriaopua, saꞌrukame eemea Riosi nuurarie kokosapuaopua. Waꞌa iikapa eemea kihta kokosari teeremeripua Riosieo, aamo tatakoririawichioo. Aamo tatakoririao, aaata neewikame kuunara mukukamechitia waꞌasi, tatakorichi saꞌrukame itipikame eemea puꞌka kuunara mukuriamechitiao, ehpeo, taamo Paamira Eesusikamera, taamo Paamirachi enepakamekapa, apoe taamo Noono Riosio eenechi ahjateriamechi. Ehpeo eemea, aamo oijenatekame ahjama mochipakapao, kaꞌkarumache yooraka mochimeri eemea Riosiwichioo.
Taamo tatakorinareka mochikoio pehjio, puuu Riosi nuurari yahchariaa, epeche tatakori nokisinarewa mehtanakamepua. Pukaepa waꞌa teeeriopa nuurario, epeche epecheche teetokame teemea, taamo kokosapuameopua tatakoriwichio.
Nape ehpeo teemeapa, saꞌrukame teemea puꞌka nuurari kokosarichiopa, taamoo chapika teeeriamechitiaopua teꞌta wahjiparichio. Puꞌka saꞌrukapaopua teemea, Riosi nookeka mochitoame teemea weemera ahjarichio, taamo iikachi teetokaopua Riosi Riosiwario, puꞌka Riosiwarieo, Riosi nakiya yorasika mochitoame teemea, ki pukerichitia Riosi yahcharia nuuraritere mochitoriachitia.
Waikao, ¿ihtana erakota teemea puꞌka Riosi nuurario? ¿Ki kaawerumako erakotariarepua puꞌkao? Kaꞌi puuua. ¿Ki puuu nuurari taamo masitekamekosapua, ihtanakoopua Riosio tatakoriko tuuyao? ¿Ki puꞌka nuurarie machikamekosa teemea ki kaawerumako Riosiwichioo, ikotuniameo? Ki puꞌka nuurari cheesoo: “Kaꞌte ikotumitia aaata iinuwarao”, ¿machitamare teemea puꞌkao, Riosiwichioo ki kaawerumakoo?
Waꞌa chiiame inamukapa nuurario, naneꞌrekamenia noochioi, ki ehpesi oꞌinia noꞌo tatakoriamekopua, weeka aꞌchi tiiame ikotuwa eꞌrakamekooipua. Kiteresoo nuurario, kiꞌtiameka teeremiipu tatakoria, Riosiwichioo.
Pukeri keꞌchu nuurari machiaio, ki naneꞌriainia tatakoriameo ki teesa kokosapuamekoopua Riosieo. Nape puꞌka waꞌapi nuurarichio, noꞌo waꞌapi ihsika tatakorika yasitosoo, ahkasi teꞌta mukiwachi noꞌo uhjurapuame naneꞌrekame neeea, oosa simiyame mukiwamechi, ki wahjiamesi Riosi poanachi teeremiachi.
Neeea pukerio, Riosi nuurari yahchariaeche yoorekai, taamo teꞌta kaawe teeremio maayainia Riosichio, Riosiapua waikao waꞌa tiiopa noꞌoo, noꞌo kiameriko maayainia weemera ahjario. Nape puuu nuuraria ki noꞌo ahsepari eꞌwekopaopua puꞌka nuurario, ohsotia ki wahjiamesi mukiniachi noꞌo ikitekapua, noꞌo Riosiwachio poanachi.
Noꞌo waꞌapi tatakorinarewae noꞌo wihkuekamenia, nooe waꞌapi iintonariapa puꞌka Riosi nuurari, ki yorajerao. Nooe waꞌapi Riosi nuurari ki yorajera noꞌo iintosoo, noꞌoo ki wahjiamesi poanachi noꞌo uhjuramekapua, ki nuꞌuti poanachi ki Riosi kahtiachio.
Waꞌa tiiachio Riosi nuuraria, ki nuꞌuti kaawerumakaitepua, noꞌo ki kaawerumachi wichimichio neesetoamepua.
Waꞌa tiiachio, ¿Riosi teꞌta kaaweruma nuurarikamerakosapu, noꞌo teꞌta mukiwarichi uhjurakamea? Kaꞌipua. Riosi nuuraria kihta iintokamepua taamo tatakoriwachi ipakao. Noꞌokamera teꞌta ki kaawe iintoriakamera, noꞌo teꞌta mukiwarichi uꞌpakamepua. Ohso kaawe puuu nuuraria, noꞌo tatakori iintoriao, kiisi kaaweruma noꞌo iintoriachitia, tetewiriopa.
Nuuraria kaawerumapua, noꞌo Riosichi kaawe yasitomia tuuyamekopua. Nape noochio, itapiti oochetiame noꞌo teeeria nasiwamepua noꞌo weemera kaaweruma tiia ahjama, noꞌo newitonariameopua eenechio.
Neeea noochi ikiyao ki pahtiamenia, aatia tiiachipa waꞌa noꞌo ikiyao. Seenekachio neeea, Riosichi kaawe teeretoamekainia ehpeo itapiti kaaweruma yoranariainia, ki yooramenia; seenekachioinia tiameo, itapiti ki kaawerumao, ki yoranariamekainia puꞌkao, yoyoramenia.
Nape puꞌka ki kaaweruma ki noꞌo yoranaria yorasaania, machika tetewamenia Riosi nuurari noochi yachatiame eꞌwepuameo, teꞌta kaawerumakopua Riosi nuurario.
Waꞌa teesoo ki noꞌo yoranariakamera ihsinarewaa, ki weemera neeekamera puuua, noꞌo oochetiame teeeriakamera puuua, noꞌo tatakorika oioiopua riaorósie paꞌpasuwaeo.
Pukachi oochetiame neee tatakoriamechio, kihta iinuemenia kaaweruma ihsiwao. Kaawerumakamera yoranarenia yoranariao, nape ki utewaemenia puꞌka kaaweruma yoranariaio.
Pukaepa ki utewaekapania noochio, ki yooramenia puꞌka kaꞌkaruma noꞌo weemera tiiao yoranarewa, puuu noꞌo oochetiame teeeriaopua nakiya, yooramenia.
Waꞌatiachio neeea, ki kaaweruma noꞌo yooraopua, ki noꞌo weemera neee ihsiamepua puꞌkao; piire neeekamera ihsiamepua, pukeri simiyachio noꞌo tatakorika yasitoaio eneria.
Waꞌa tiiapa neeea noochi, ooka noꞌo eratiame iinuemenia. Noꞌo kaaweruma yoranarioiopua, waꞌachi mamachenamenia, noꞌo ki kaaweruma yoranarewaai.
Neee weemera yooreminao, Riosi eꞌrari ihsiwakamera, tísia puꞌseriamenia,
¡Ai neee! ¿Aatana noꞌo newipatetapua, iꞌka ki kaaweruma eꞌrari noochi yasipakame ihsiao, teꞌta mukiwarichi noꞌo iꞌtonariameopua?
Neeea naneꞌriapa aaatakamera noꞌo newipatemerikoo, kaawe eꞌraka cheriwema kiꞌyamenia Riosio, Eesusi Riosie Weratiamerakamera iintomerikopua noꞌo newipatekao. Neeea, iiweta pehjio iꞌka weerewa kahtiaio, waꞌapi teetomania iꞌka ooka noꞌo yooremina, nasiwaniameo, nape noꞌo Paamira Eesusi kuꞌiwae, newitosika.
Yooma Riosie Weratiamechi paparakamea, kaꞌchitia taawechi kokosapuamepua Riosieopua waꞌasi.
Yooma aaata weemera ahjari iinuemea Riosie Weratiamechiopua paparaka, pukachi yasitoame Riosi Riosiwaria, tatakorio chapika panisunarioopua, newipatesika, teꞌta mukiwachi iꞌtonariopa.
Pukaepa Riosia, kaꞌchi iika teeweme tiiopa tatakori nokinarewao, nuurari yoorewaeoi kaꞌchi iika taamo newipateme tiiopaopua puꞌkao, ahpo Taanakamera uhjurakamepua weeechio, taamo pejana mukimichio nehpupakao. Riosia ahpo Taanao, tamochitia tijoe naawaterepua puꞌkao, tijoe weerewaeka natetemichiopua, taamo tatakoririaopua wikiria, Riosie kokosapuame.
Waꞌa yoorare Riosia yooma aaata ahpo Riosiwarichi enepakameo, ahpo Riosi eꞌrachitia nokisinariameopua, yooma toinareka ahpo ki kaꞌkaruma nokayao.
Oowera tijoechitia mochitoamea, ahpo tijoeche kaawe wichiyameche inatamepua, nape Riosi Riosiwarichi mochitoamea, Riosi nakiyache ahpo yoramia inatamepua.
Weeechiche nokiwa inataka mochitoniamea, teꞌta mukiwarichi iꞌtopuamepua, Riosichioo teꞌta poanachi. Nape Riosi Riosiwari nakiya inataka mochitoamea, taamo taꞌiria mochitoamepua, teꞌta kaawerumachi teꞌteretoka.
Weeechiche nokiwa inataka mochitoamea, ki nakiyapa Riosi chiiao, Riosi seepurawapua. Waꞌa teꞌteriamea, kaꞌchi iika yorameripua Riosi eꞌrao.
Waikao, aaata ki kaawerumache ahpo eꞌrari eꞌweka mochitoamea, kaꞌchi iika kaawe eratemapua Riosio.
Nape eemea, pichiwa Riosi Riosiwari amochi yahchaka mochitoamea, ki iꞌka weeechiche nokiwa inatamepua. Nape aaata ki apochi yachatoamea, Riosie Weratiame Riosiwarirao, kiisi Riosie Weratiame ijinuwarapua.
Nape Riosie Weratiameo, amochi kahtiame enesoopua, aamo weerewa yasitoachio, mukukamepua tatakorieo, nape aamo iikaa ahjamepua pehjio, yooma aamo weerewa tatakoririao, piipatetiamekopa.
Puuu Riosie Weratiame oijenatekameo, amochi yasitoame enesoopua Riosiwarirao, puuu waꞌapi aamo oijenatemeripua eenechio, aamo weerewao, weemera kiꞌyaka.
Teemea iꞌka taamo weerewa ihtaoi ikotuwao, kihtawichio yooraka mochitomete teemea puꞌkao, ki kaaweruma ikotuwa enesoo, aaataoi taamo utewaeme yeetoio, ki kaaweruma ikotuwa yoramichioo.
Aaata ahpo weerewa ikotuwa ki kaaweruma ihsiwa yooramea, teꞌta wahjiparichi akipameripua. Nape Riosi Riosiwarie toisa eemea puꞌka ki kaꞌkaruma ikotuwao, Riosi ahjama ohjoemeri eemea, ahkasi ki wahjiamesi.
Yooma puuu Riosi Riosiwari ahpo neesetoniameo, Riosia ahpo tatanachitia tetewamepua puꞌkao.
Pukaepa Riosio, ki majaweme teeremete eemea, puhku tiꞌtijoerio ahpo teekoekao majawiachitia. Ohso kaawe Riosia taamoo, ahpo tatanachitia tetewamepua, apoeo tamochi yasitoapa Riosiwarirao, taamo Noonoo teꞌpa kahtiamea: “¡Noonola!”, cheeka ahpo nayewejeranipua, ahpo nayewetioo.
Puuu waꞌapi Riosi Riosiwari tamochi yahchariaa, taamo kuꞌika pichiwatamepua, teemea Riosi tatanarakoo.
Waikao teemea, Riosi tatanarakapao, uumeri teemea, Riosi taamo nuutekiao. Riosio, yomatiame kiasoopua ahpo Taana kiamiao, taamo naachutemapua taamo Riosie taamo nuutekiao. Nape puꞌka nuutewari puuyeka mochitoaapua pehjio, aiwaka mochitoiopua puꞌka Riosi iintomerichi inataka kaawe erakomete teemea.
Yooma ehpe taamo aiwaka mochitoaa, kihtakaitepua Riosie taamo kiapuamechiopua, teꞌta tísia peeniatiachi mochipuachio, teꞌta Riosi ahjamaopua.
Yomatiame itapiti Riosi enepateriaa, tahpitika eꞌraka tetewinareka puuyewamepua, ihtatia iintopuamejoarepua Riosi tatanarawichioo, puꞌka ahpo nuutekia kiꞌyoiopua.
Riosia yooma ahpo enepateriao, aiwaritere teeeriamepua puꞌkao pehjio, kaꞌchi ikime ahpo erakotere, waꞌa teewiamepua puꞌkao ahkasi ahpo aiwaniameo, uꞌyemiachisi.
Puꞌka taawechi asisoopua, yooma puuu Riosie enepatetiamea, waꞌachitia puuuai Riosi tatanarachitia weemerachi enepatepuamepua, yooma ihta aiwaniameopua, apechuneka.
Naneꞌriame teemea yooma Riosi enepateriao, aiwaka naarakoamekopua puꞌkao, oowitiame sauyamechitia, ahkasi ehpe taawechiopua pehjio.
Waꞌachitia teemeai kai waapisi aiwaka mochitoamepua, Riosi Riosiwari kiatiameai, puuyetoka mochitoame teemea, ahkasi ahsepari taamo kianiachisiopua, Riosie taamo kiapuameopua, teemea Riosi tatanarakapa.
Yooma Riosichi paparaka newipatetiamea, puuyeka mochitoame teemea, ki yomatiame taamo kiania pehji. Yooma kiatiame enesaa, ki puuyetoka mochitomii teemea.
Taamo kiapua puuyemeri enesaa teeme, mooena eꞌraka puuyemeri teemea, kiisi nahsinepaka.
Waꞌachitia tamochi kahtiame Riosi Riosiwariai, ki nahsinepaka taamo kuꞌyachitia anachamichioo, itapiti taamo ki nuꞌuti aiwaio Riosichi nayewanarioio, ki kakajuame enesoo Riosichi nayewakao, puuu Riosiwari tamochi yasitoame, taamo kuꞌipasiamepua. Puuu Riosiwari tamochi yasitoaa, taamo pejana Riosichi nayewamepua taamo Riosichi chaninariao, nape apoe waꞌapi Riosiwari pahteniamechi.
Riosi Riosiwaria kaawe waꞌa iintosiame puuua, taamo eꞌrarichi kahtiamekapa puuua, naneꞌriamepua taamo saayao. Puuu Riosiwaria naneꞌriamekapa Riosi inatao, peeneka itayamepua Riosichio, ihtana yoranariaopua taamowichioo.
Pukeri naayachi oꞌinia Riosia, naneꞌriame enerepua aatanakamera ahpo Taanachi paparamerikoo, puꞌka ahpo Taanachi paparakameo, ahpo Taanachitia teꞌta piipatemo eꞌrariapaopua. Riosia ahpo Taana Eesusio, yooma paꞌchirachitia teeretemo eꞌrakamepua, ki ookapi poponiwa pipiniwa tiame enemichiopua.
Waikao Riosia waꞌa tiame iintomo eꞌrakamekapao, yooma oꞌinerepua apochi paajutesikao. Waꞌa iintosaapua Riosia, yooma apochi paparakameopua, yooma pipiripi apochi enapameo, piipatesikamepua puꞌkao; waꞌa ikisaopua, puꞌka ahpo piipateria tatakoririaopua, ahpo tísia peenia ohjoerachi, iꞌtomeripua.
Waꞌa tiame inataria Riosia, ¿ki tísia peenia tiiamekosapua? Riosio waꞌa tiame inatakame enesoo taamowichioo, ¿iintunare aaatapua, ki taamo Riosie kiapo tuume tiiamea?
Kaꞌii. Riosia ahkasi ahpo Taanaoi taamowichio mukiwachi nehjakame enesoo, ¿ki pichiwa taamo kiatarepua, puꞌka yooma ahpo cheeriao, taamo kiamia tuuriao?
¿Aatana chaachapame taamo Riosi apochi uuriao, ki teꞌta piipatetiamekoopua Riosieo? Riosia ki waꞌa taamo chaanemapua, apoe waꞌapi taamo piipatekamekapapua.
¿Aatana taamo Riosie kokosapuameko tuutapua kajuyachi taawechio, taamo tatakoriria ki cheriwetiameko tuukao? Apoe Eesusi Riosie Weratiamea ki waꞌa cheemapua, apoekamerakapapua, taamo tatakoririawichio mukukamea. Puuua ehpeche epeche pehji iintokamepua taamowichioo, iꞌwa weeechi eenechi oijenakaopua. Puuua eenechi oijenasaapua, tewekachi kahtiamepua taamo Noono ahjama; waꞌa oꞌiniaopua, simitiamepua pehji taamo nehpusikao, yooma ihta taamo aiwapuachi teeresipaniachio.
¿Ihtanakamera taamo toitetamarepua, taamo Riosie Weratiame taamo nakika mochitoao? ¿Tísia aiwaniame puꞌkawichioo? ¿Aꞌchi tiameoi kokosa ikiniame aiwaniameoi? ¿Taamo aꞌchi yoraniokosaoi wepakao? ¿Tooreoi amori mukuyapaoi puꞌkawichioo? ¿Ki wisasoriekapakosaoi taamo chuchamiao? ¿Maapori ikiyakosapaoi? ¿Taamo meripo tuuniokosaoi? Kaꞌi puuua.
Teemea, Ehkoriami Iyoteri chiiachitia, aiwamepua. Iꞌka eee tiiame chiiameopua:
Aamowichio tísia aiwame teemea.
Itapiti poꞌwa koꞌipuachi iꞌtoniamechitia.
Nape teemea yooma puꞌkao, teꞌta newitoka puuyakame teemeapa, Eesusi tísia taamo nakiya kuꞌiwae.
Neeea noochio tísia oowe erapakamepua, Riosio taamo teꞌta nakika yasitoao, kiisi aaata ki taamo uꞌyeme tiiamekopapua, ihtaoi taamo eerina ikiwaoi, ihjichitiaopua: mukiwaoi, ihtaoi taamo ahjatoka mochitoachi ikiwaoi; tewekachi ohjoemeai Riosi kuꞌiwari; aaataoi itapiti tewekachi naꞌarariai; ihtaoi ehpiami seeweniameai; ihtaai, meeriamahkao ikipo eraniameai;
kai waapisi teꞌpa taamo mochiniameai, kai waapisi teeresi mochiniameai, ihtaoi itapiti, Riosi enepateriaai. Ihtaoi yooma ihjia, kiisi taamo uꞌyemeri Riosi taamo teꞌta nakika yasitoao, apoe Riosi waꞌapi taamo tetewiteriao ahpo Taana Eesusi taamowichio mukuriaeo.
Neeea teꞌta Riosie Weratiamechi tiiamekapao, kihta wistuame puꞌka Riosi Riosiwari noochi yahchapao, noꞌo iikachi kokosa eꞌraka yasitoaa, teꞌta pichiwa puuua.
Neeea noꞌo iikachi ki nuꞌuti kokosa saayaa, noꞌo tetejimari iꞌisaerio, kiisi kaawe teꞌteriamekopa Riosichio. Puuu noꞌo iikachi saayaa, ki nuꞌuti yuuwesiri puuua, kiisi noꞌo toaka iikachi kokoretiame.
Neeea noꞌo eꞌrao, ahkasioi Riosie Weratiamee noꞌo ipatiaio poanatakao, kaꞌchi eramii neeea, pukae waꞌa iintotiamee, noꞌo iꞌisaeri tetejimari kaꞌkaruma enepameriwichio enesoo.
Riosia, puꞌka noꞌo iꞌisaeri tetejimariopua, ahpowichio tekipanawichio uukamepua. Riosia teꞌta apochi paparakameopua ahpo tatana iintaparepua. Waꞌa iintosapao Riosia, ahjama yaajatorepua, ahpo teꞌta tisiwari peeniatiame tetewiteka, ahpo ki nuꞌuti utewarie ihsia tetewiteka tiame. Riosia puꞌkakamerao, ahpo ahjama kateweri yahcharepua, puꞌka iꞌisaeri tiꞌtijoechiopua, itapiti tísia kaaweruma tiiame iintokemo tuuka. Puꞌkakameraopua tiameo, ahpo nuurari iyoriwa kiꞌyarepua tiameo. Riosia puꞌkakamera kiꞌyarepua tiameo, neꞌneseriosi ajawapuameo, itapiti Riosi ijinuwara kateweka neesetomichiopua. Pukaepa waꞌa tiiachipa, teꞌta iꞌisaeri tiꞌtijoeria, Riosi iintokemo tuuria uumeripua.
Pukachi iꞌisaeri tetejimarichi tiame, puuyakamepu taamo ehkoriami noonoriai, Auranichitia. Pukachi waꞌapi iꞌisaeri tetejimarichio, naawakame Riosie Weratiameai, teꞌta apoe Riosi yooma aampa tiiamea, puꞌkawichio yooma teemea, teꞌta iyoriwa teꞌterepuamepua, ahkasi ki seena aampasi tiiame.
Ehpe taawechiamio Riosia Auranio, ahpo iintokemo ki ookapi muuwepari tuuria iꞌisaerio, ki ahsepari muuwepamekatepua pehjio. Nape Riosia waꞌa ahpo cheeria muuwepario, ki isaeri tiꞌtijoeriche nayewaka cheekai cheekamepua, aaataai ki iꞌisaeri tiꞌtijoerio, Riosichi paparasacheopua, teꞌta pichiwa iꞌisaeri enepamekopua puꞌkao. Waꞌa tiiachio, teꞌta isaeri tiꞌtijoeria, aaataai teꞌta Riosi chiia pichikekame puuua.
Ehkoriami Auranichi tatanaraai, ki yooma teꞌta Aurani tatanarakaitepua, teꞌta Aurani tatanaraa, teꞌta Riosichi paparakamera puuua, teꞌta Aurani paparariachitia, Riosio eee chaaneriopua Auranio: “Aamo teꞌta tatana enemeria, teꞌta noochi paparakamera enemeripua, aamochitia noochi teꞌta paparariachitia, Ihsa aamo taana naawamioiopua.”
Riosia waꞌa cheeriachio, Riosi teꞌta tatanaraa, teꞌta Riosi chiia pichikiamerapua, ki Auranichi tiꞌtijoetusiwachiche naawakame.
Riosia eee cheeriaipua pukeri Aurani taanaemeriko tuuyaio: “Piie paaumparichi eenechi noꞌo eenoio, taanaeme enemeri Saaraapa, piiripi temari.” Aurania puꞌka Riosi cheeriao, teꞌta pichikeka inamukamepua.
Riosia Auranichi oꞌinesaapua tatanatesikao, Ihsa Aurani taanarachi waꞌapi simiterepua iꞌisaeri muuwetesiwao, Reeweka tewaniame Ihsa ahjama neewiriachiopua. Ihji Reewekaa, ooka pirena naawakame tatanaerepua.
Riosia iꞌka ooka naawakameo, keꞌchu saunioio, keꞌchu noonowioiopua kaawerumao ki kaawerumaoipua, piiripi puꞌkao uukame eneriame Riosia, iꞌisaeri tiꞌtijoeri simitemichioo, muuwepasiwao.
Puꞌka waꞌa teeremio nayewakao Riosia, eee teeremio chaanerioi Reewekao: “Ihji aamo tatanaa, paꞌchiraa ahpo poonikamera itapiti yooreka yasitomeripua, iꞌisaeri teꞌta paamirachitia tetewika.” Riosia, Aakowokamera uurepua poonirakai, paꞌchirachitia teeremichioopua iꞌisaeri paamirachitiao.
Riosia waꞌachi cheekamepua Ehkoriami Iyoterichio, ahpo nayewaturachi eee chiiame iyotetekamepua, eureo nayewaniachio: “Aakowookamera uukamenia, Esauo ki uukamenia.” Waꞌa cheekao Riosia, Aakowokamera uuyo tuurepua, ki Esaukamera, iꞌisaeri paamira enemichioopua.
¿Ihtana chaachapatare teemea, Riosi waꞌa iintoriaopua, poonirakamera uukamekapao? ¿Kiisi kaawe iintokamejoarepua? Kaꞌi. Riosia, ahpo eꞌra ihsiamekapa, waꞌa iintokamepua.
Ihjia Riosi Moise cheeriachitia tiamepua, eee cheeria: “Neeea, aaata noꞌo kaawe yoranaria kaawe yoramania. Neeea aaata noꞌowichio yoratenaresaa, waꞌa iintoamenia.”
Waꞌa tiiachio Riosia, ahpo eꞌra ihsiamepua, ki aaata ahpo utewa yorawae, ihtaoi utewa chaachapaka itaniameoi.
Waꞌa teesoo Riosia, aaata ahpo weranaria itapitiwichioo, apoe waꞌapi waꞌa erasaa weeramepua; aaata newitokache kiisi Riosi nakiya ihsinariameo, Riosia ahpo ki kaaweruma eꞌra ihsinariachi toayamepua.
Aaataa noꞌo iinatuketarepua: “¿Achini iikai Riosia, ki noꞌo eꞌrarioi itapitiwichio noꞌo weerakamepua, ki kaawe noꞌo iintosoopua, noꞌo teꞌyamepua pehjio?”
Nape ¿aatanana muuua, aamo waꞌa chanimiaopua Riosio? Sikori netetiamekosaoipua, kaawe iinatuketarepua ahpo neteriaopua cheeka: “¿Achinikai eee tiame noꞌo netekamua?”, cheeka.
¿Naakonakosa sikoritamea, ki ahpo iintonaria iintotarepua? ¿Ki ihta ahpo eꞌra iintonaria iintotarepua wehchorieo, itapiti sikori tísia peeniatiame iintonaresaopua, ki teꞌta peeniatiameoi iintonaresakoiopua, piiripiopua, ahpo petechi ahjaepuameopua, piireo, teꞌta pahkotanioi ahjaepuamewichioopua?Waꞌa tiiachio Riosiai, apoe ahpo eramia iinuekapaopua, Aakowokamera uukamepua iꞌisaeri paamiratumichioopua, ki Esaukamera.
Riosiai iinuemepua tiameo, ahpo ki nahsinepaka puuemiao, ki kaꞌkaruma nokayame tiꞌtijoeo ooweruopua tiameo, ahkasi apochi eꞌenaka kaꞌkaruma enepachisio, nape ki apochi paparamia eꞌenanarekameopua, Riosia puꞌkao iinuemepua tiameo, kokosamiaoiopua.
Riosia, ahpo ki nahsineka puuyeriaa, teꞌta tísia ahpo tesiwewa eꞌria tetewitenariapa waꞌa teereriaipua. Puuu ki kaꞌkaruma nokayame puuyetiamea, teeme puuua tiameo, Riosia pukeri ahpo iintomia inatariachi oꞌiniao, taamo ahpo tesiwewa uupuame inatakamepua, taamo kaꞌkaruma enepatesaapa, ahpo ahjama mochipuachi iꞌtonariapa.
Puuu kakupachi iꞌtopuamea, teemepua teꞌta iꞌisaeri tiꞌtijoeri, yooma ki iꞌisaeri tiꞌtijoeriai, Riosie paajutetiame.
Oosea tewaniamea ehkoriami ahpo iyotaperi chiiao, Riosi nayewaria puuua Iyoterichio. Riosia puꞌka Oosea tewaniame iyotaperichio, eee cheerepua:
Ki iꞌisaeri tiꞌtijoekoipua, noꞌo tiꞌtijoeriwa tewamania;
ki nakiwame tiꞌtijoerio, nakiwame tewamania puꞌkao.
Waꞌapi puꞌkao Riosio eee cheeriachio:
“Eemea ki noꞌo tiꞌtijoeriwapua”,
Riosi teꞌta ahjamea,
ahpo tatana tewameripua.
Isaeri tiꞌtijoeri nayewaniachio, Isaiaa weeru naewakao chaacharepua:
Isaeri tiꞌtijoeria seete paꞌwechi kehki muuwepakaipua,
Riosi teꞌta kokosarichio,
ookapi waꞌapi newipameripua;
muuwaeme puuu ki Riosichi paparakamea,
Riosi kaꞌkarumara uuka katewiachiopua kajuyachi taawechiopua,
kokosapuamepua Riosieo,
poanachi ki wahjiamesi poanatakaopua ki ahpo kahtiachi.
Isaiaa cheeriaipua tiameo ahpo iyoterichio:
Riosi yomatiame teꞌta tiiameo, ki taamo tooweriame enesoo tetejimarisiwao,
Sooroma muuwarika ijikimeriai teemea, ooruchi itipiriamechitia ki tiꞌtijoerie;
Oomora muuwari mochiriamechitia, ikiriamechitia.
¿Ihtana erakotariare teemea Isaeri cheeriao? Ehpe taawechiamio, seesenu ki isaeri tiꞌtijoeria, kiisi iꞌyaka mochikai ahpo kaawe Riosichi teꞌterewao, tewakame puuua aachin teeka ahpo teꞌta kaawe teꞌterepuaopua Riosichio. ¿Aachin nokaka tewariarepua teꞌta kaawe teꞌterepuao Riosichio? ¿Ki Riosichi teꞌta paparakapa, waꞌa teꞌterepakamepua, ahpo tatakoriria cheriwepuawichioopua?
Nape ehkoriamisi iꞌisaeri tiꞌtijoeria, tísia Riosi oowewari mochitoamekaipua ahpo tatakoriria cheriwepuawichioopua, kaꞌchitia kaawe teꞌtereme teereriamepua Riosichio.
¿Aatia waꞌa teereriarepua? Puuua kihta Riosichi paparakapa, waꞌa teꞌtereriamepua, oowera nuurari chiia oowewarika nateteriamekapa. Pukaepa motochikamepua, Riosi yahcharia tehtechiopua. Puuu tehtea, Riosie Weratiamekai teererepua.
Neeea Siioni mochiwachio, Tehte yachamania waꞌao.
Pukachi tehtechio,
muuwaeme motochika ruhjimapua.
Nape pukachi paparakamea,
kiisi kitachi itipirio erakomapua
ahpo paparariao.
Pukaepa Riosichi poponi pipini tiame Rooma mochikameo, iꞌka aamo tuuyeka iyotiamenia, neeea senepi taawechi noꞌo tetejima iꞌisaeriwichioo, tísia Riosichi itayame neeea, Riosio kuꞌimichiopua puꞌkao, ki puꞌka tehtechi motochimichiopua, apoe Eesusichio, ohso kaawe neeea pukachio, tísia ahjachi paparajeraninia, Eesusie newipatepuawichiopua puꞌkao, Riosie teꞌta kokosapuameo.
Naneꞌriamenia puꞌkao, tísia Riosikamera yooreka mochitonariopua, nape puꞌkachepa, ki Riosi teꞌta nakiyachitia nookapua.
Ki machiyapa pehjio aaatana Riosi yahcharia, ahjachi pichikiachi ahpo tatakoriria cheriwepuameopua, aapoe ahpo iꞌyamepua aachin teeka kaawe teerepuameopua Riosichio. Pukaepa ki paparamepua Riosie Weratiamechio, ahpo newipatepuawichio weratiameo.
Puꞌka Riosie Weratiameopua, ehkoriami Moise nuurari nokisiniameopua waꞌasi werapatiamepua, Eesusio yooma tatakoritiame nateteka mukuriapa taamowichioo, yooma pukachi paparameo, ahsieme choꞌwetiame itipimichiopua tatakoririao waꞌasi.
Aaata Riosi nuurari eꞌwekache kaawe teerenariameopua Riosichio, Moisea chiiamepua puꞌkao: “Aaata Riosi nuurari eꞌwewache kaawe teerenariamea Riosichio, senepi taawechi ahsepari yooraka, yasitomeripua nuurari chiiao.”
Nape papararichi simiyame kaawe teereniame Riosichio, neee Paoroa eee yorajera eꞌramenia aamoo: “Kaꞌte eramitiamua aamo ikachio: ¿Aatanana mooenamepua tewekachio mukusao? —waꞌa eraniamea, Eesusio mukukaio ki tewekachi mooenario eraniamepua—;
kaꞌte eramitiamua tiameo aamo iikachio: ¿Aatanana mukukatewechi tekitiaio machenatapua eenechio? —waꞌa eraniamea Eesusi mukurioioopua, kiisiki oijenario eraniamepua. Nape Eesusia mukukai oijenasaapapua, teꞌta pichiwa tewekachi mooenakamepua.”
Moisea simiteka nayewaka ahpo Iyoterichio, eee cheeriamepua tiameo: “Riosichi aamo kaawe teerepuaa, kiisi tehki tiiáitepua. Aamoe chuwae waꞌapi itapuapua Riosichio, nape teꞌta aamo iikachi machenamee Riosichi oowe eꞌráe, aamo tatakoririao cheriwepuawichioo. Waꞌa eꞌraka Riosichi itasaamua, kiisi tehkikai teereriopua Riosichi kaawe teereniameo, aamo chokichi waꞌapi kahtiamekai tiiamekopua.” Teemea waꞌa tiiame masitesiamepua, Moise cheeriachitia, aachin teeka Riosichi paparaniame.
Aamoe chuwae waꞌapi cheekame enesaamua, Eesusio apoe aamo Paamirako tuuyame enesaamua, teꞌta aamowichio tatakoriria cheriwepuawichio mukuriopa puꞌkao, puꞌkao Riosie oijenatetiamekopua aamo weemera ahjari kiapuawichioo, newipameri muuua Riosie kokosapuamechio.
Teemea taamo iikachio, Eesusi taamowichio iintoria erakoniae, taamo kaawe teꞌteriame tetewame Riosia apochio; teemea tiameo, taamo chuwae chaachapame teemea, Riosie taamo cheriwepua uunarewao, Eesusi taamowichio iintoria nateyaraeo, taamowichio mukuriaeo.
Ehkoriami Iyoterichio, chaanipua tiame: “Aaataai Eesusi Riosie Weratiamechiche paparamea, kiisi sewina erapameripua ahpo Riosichi paparariao, kihtawichio kaawe enerio eraniameo.”
Riosia ki seenu tetewamepua aaataoi, iꞌisaeri tiꞌtijoerioi, ki iꞌisaeri tiꞌtijoerioi; yooma puꞌkao napati waꞌachitia Riosiwarakapaopua, ki nuꞌuti cheriwewa eꞌrarie cheriwiamepua, yooma apochi eꞌenaka paparaka ahpo cheriwewa itayameopua.
Waꞌachi chiiame ehkoriami Ooeriai ahpo iyoterioipua, eee cheerioiopua: “Yoomahka taamo Noono tewekachi kahtiamechi paparakamea, newipatemeripua, apochi enapameopua, ahpo tatakoriria cheriwepuawichio itakao.”
Nape ¿aatana paparatapua pukachio, ki naneꞌriame enesaapua aatanakoopua puꞌkao? ¿Aachin teeka naneꞌretapua, ki aaatae tuuyetiame enesaapua aatanakoo? ¿Aatana tuuyetapua puꞌkao aatanakoo, kiteresoopua tuuyemerio?
¿Aachin teeka simitapu aaata tuuyemeria, kiteresoopua aaata ahpo itapitie kuꞌika uhjuramerio? Puuu ehkoriami Isaiaa ahpo Iyoterichio, iꞌka nayewatupuamechi simiyame, nayewaka cheeriamepua, eee cheeriaopua: “Tísia peenia tiame iintokame aaataa, Riosi kaaweruma tuuyewari uꞌpakaopua.”
Nape iꞌka Riosi kaꞌkaruma tuuyewario, ki yoomahka pichikerepua. Isaiaai, Ehkoriami Iyoterichio, waꞌachi cheeriaipua cheekao: “Paamira, nape amochi simiyame nayewatuwao, ¿aatanana taamo pichikiamepua?”
Waꞌa teesoo teꞌta paparaniamea, Eesusi Riosie Weratiamechi simiyame pichikeka keepukapa, ikiniamepua.
Nape isaeri tiꞌtijoeria, ¿ki inamukamekosapua pehjio puꞌkao? Ejeꞌe, puuuapa puꞌkao, inamukame puuuapa waꞌasi, ahpo waꞌapi Ehkoriami Iyoterichioi, eeechi chiiopa:
Riosi naꞌnayewatuame Riosi chiia tuuyesika mochitoriaa,
ahkasi yomachi weeechi naneꞌretiamepua,
ahkaoipua sihkochiamioiopua.
Nape chaanine eenechi: ¿Ki pahteka inamukamekosajuarepua puꞌkao, puuu iꞌisaeri tiꞌtijoeria? Riosio Ehkoriami Iyoterichio Moise iyotaperichio cheerioipua:
Aamo isaeri tiꞌtijoerio, waꞌina erakotemania,
aamoo ipaka tetewiria.
Aamoo nekumechetemania pukachio,
puꞌka aamo ki ijinatame teewarioiopua,
noꞌo kaꞌkaruma tuuyewario,
kaawe eꞌraka uukamekopua apochio,
aamoo ki nakika uukamekopa.
Riosia Isaiachio iyotetekao, waꞌachi cheerepua, eee cheekao:
Ki noꞌo iꞌyamekameraa,
noꞌo tewakamepua;
ki noꞌo tetewai iinatukekameo,
noꞌo tetewitekamenia.
Iꞌisaeri tiꞌtijoeri nayewaniachio, Riosia cheekamepua Isaia iyoterichio:
Neeea senepi taawechi oowekamenia,
ahpo waꞌinameoipua noochi eꞌenapuao,
ki noꞌo eꞌweka mochitopuameo.
Waikao iinatukenania: ¿Aatia waꞌa iintoriare Riosia iꞌisaerio? ¿Ihpapakamejoare naaju Riosia iꞌisaeri tiꞌtijoerio? ¿Ki ahpowichio tekipanamichio uukamekosapua naaju? Kaꞌchitia waꞌa tiiame puuua. Ohsotia puuua, ki ehpesi oꞌinia uukamekopua puꞌkao ahpowichio tekipanamichioo. Neeeai isaeri tijoekapao, ipatiame enemii neeeai waikao, ki ahpowichio tekipanamichioopua tiameo. Nape neeea Riosiwichio tekipanamenia, isaeri tijoenia tiameo, Aurani tetejimari neeea, Chaamini tiꞌtijoeturi neeea.
Waꞌa tiame tetewapa neeea taamo iꞌisaerio, ki ihpapatiame maaena neeea, Riosio iꞌisaerio, ki ehpesi oꞌinia ahpo tekipanemichioopua uuriamekopua. ¿Ki naneꞌriame eemea, Eeriaai waꞌa chaanerio Riosi ahjama nayewaio, iꞌisaeri wenejikao? Puuua chaaneriaipua Riosio:
“Noꞌo Noono Paamiraa, yoomá koꞌiretupa aamo naꞌnayewaturao, puuu aamo oorona oowewari kokoseretiachioi, yooma ruꞌminaretupua waꞌasi, tepawetetiamea. Neeeche itipiamepa ahjamea, neeeai waꞌasio, merinareniamepua tiame.”
Nape Riosia, Eeria waꞌa chiiopao, ¿ihtana nehjiarepua? Riosia chaanerepua puꞌkao: “Iiweta iinuenia oowisani miiri iꞌisaeri tiꞌtijoeri ooweruri tiame, ki chopokorieka ajapameopua pehjio, Waaari riositawaopua. Puꞌkaonia noochikamera paparaka mochitopao, noꞌowichio poanatakamenia, noochi simiyame tehki yoramichiopua.”
Riosia waꞌachitia teetoamepua ehpe taawechiamioi, ki weeka ahpowichio poanatakaoi, ehkoriami koꞌitiochitia seesenueo, ahpo kaawe eꞌrachi nehpupaka newiteriachitiao.
Waꞌa tiiachi ahpo kaawe eꞌrachi enesoopua Riosio, tiꞌtijoeria kihta yoorakamepua ahpo newipapuawichioo. Itapiti yoorakame enesoopua ahpo newipatewawichioo, Riosia ki ahpo kaawe eꞌrachi iintokame enemiipua. Waꞌa teerekame enesoo, ahpo kaawe eꞌrachi iintotiamea, ki ahpo kaawe eꞌrachi iintotiame enemiipua.
¿Aachin tiamepu iꞌisaerichi simiyamea naaju? Isaeri tiꞌtijoeria, ki tewakamepua ahpo iꞌyao, Riosichi kaawe teꞌterewao, nape Riosie uutiamea, Riosichi paparakapa tewakamepua puꞌka ahpo kaawe mochiwaopua Riosichio. Wahjachi ki Riosichi paparakamea, waꞌapitia toiretupua, ahpo ki kaꞌkaruma nokiwachi.
Puuu wahjachi toitiamea, Ehkoriami Iyoteri chiiachitia teꞌteriamepua, eee cheeka chanitiamea:
Riosia ahpo kokochiwachi toarepua puꞌkao,
waꞌatia ahpo pusieo ki tetewimichiopua,
ahpo nahkaeoi ki inamumichiopua.
Ahkasi ehpe taawechiamioi waꞌa teꞌteriame puuua.
Ehkoriami Raawiai, waꞌachitia cheeriaipua tiameo, ki nakika mochikameopua Riosio, eee chanitiame eee cheekao:
Puuu ki kaꞌkaruma nokaka mochinariamea,
Ahpo nokayae waꞌapi ruhjisaa,
kaawe enemiipua.
Puꞌka ahpo ki kaꞌkaruma nokayae,
motochitesaa kaawe enemiipua,
puꞌkao kokosatiaa kaawe enemiipua.
Puuua puichi tukapasipasoopua,
kaawe enemiipua,
ki maꞌchiremichioopua puꞌkao.
Puuua koomorasitepatetiaa,
kaawe enemiipua.
Waikaonia noochio, eꞌraninia: “¿Ki oosa werisimeri ohjoarepua ahpo motochiria teꞌterewachiopua? ¿Ki oosa Riosi nookemeri ohjoarepua waꞌasio? ¿Kííkosa ahpowichio nokimichio uukame Riosia puꞌkao?” Ejeꞌe. Puꞌkawichio uukamepua. Nape ehpeo pehji Riosia, ahpo pukeri oꞌinia uuriao ahpowichio tekipanamichioo, ki kaawe teꞌtiopa apochi puꞌkao, ki isaeri tiꞌtijoerichi ihsiamepua kuꞌikao, ahpo tehkiwachiopua. Waꞌa iintotioopua Riosio iꞌisaeri tiꞌtijoeria, seenekachi Riosichi eꞌenanaretareoipua eenechi.
Riosia iꞌisaeri tiꞌtijoerio kihta yooraka mochitoriopua ahpo tehkiwachio, ki iꞌisaeri tiꞌtijoeri ajawarepua ahpo tehkiwachio, aapoekamera nakiriopa Riosi kaaweruma tuuyewari. Waꞌa iika tísia muuwere Riosichi paparakame ki isaeri tiꞌtijoeri. Nape iꞌisaeria eenechi Riosichi eꞌenasoopua Riosichi paparaka kaꞌkaruma enepakaopua, kaawe tekipananaria enesoo puꞌkawichioo, ¿kehkisa epeche muuwepatarepua Riosichi paparamea, tísia muuweeka Riosichi tekipanatoopua, pirena nokisika ki isaeri tiꞌtijoeri ahjamao?
Iꞌka aamo chaanenania ki iꞌisaeri tiꞌtijoerio, neeea aamoo, uhjuratiamekapa amochi nayewatumichio Riosi tuuyewario, iꞌka noꞌo tehkiwa amochiopua, tísia nateyame tetewaninia.
Iꞌka noꞌo inisia amochio, Riosie Weratiamechi naewatukao, noꞌo tetejima iꞌisaerio eenechi Riosiche eꞌenanarewa erapatesoo, tísia kaawe enemiipua, amochitia Riosie newipatetiame enemichiopua.
Iꞌisaeri tiꞌtijoerio ki nakika tetewariopa teꞌta kaaweruma tuuyewariopua Eesusichi simiyame Riosi Taanarachio, seesenu ki isaeri tiꞌtijoe ooweru tiame ajaware Riosia, kaaweruma ahpo tehkiwachi nokisimichioo. Nape puꞌka iꞌisaeri tiꞌtijoerio ki nakiriai ahpo tehkichio, eenechi Riosi tehkichi ajawatiame enesoopua Riosieo, ¿ki teꞌta kaawe erakoame enetare iꞌisaeria, eenechi oijenatetiameka teꞌteriapa iꞌisaeria?
Riosio pukeri oꞌinia Aurani ahpo tehkiwachi ihsimia iꞌka weeechi kaaweruma machenakame enesoopua, yomatiame ahpo inataria neipami iintomeriai, ahpo inataria kuuwepakaoi, kaaweruma machenameripua eneriamepua tiameo. Puuu Riosi inataria iꞌka weeechi ahpo iintomiaa, paatusika tiiamepua. Paatusia pahcha takaritatiameo, taꞌyame machenakame enesoo, yomatiame kaaweruma paatusia. Puuu Riosi inataria iꞌka weeechi ahpo iintomiaa, kuuuka tiiamepua tiame. Itapiti kuuuai naawara ahjame enesaapua, yomatiame ahjamepua, atowara, saawara tiame.
Riosia iꞌisaeri tiꞌtijoerio, ooriwo kuuuka tiiame tetewanipua puꞌkao, iꞌisaeri ahpowichio tekipanameo Riosia, puꞌka ooriwo kuuu atowarachitia tetewamepua. Ookapi iꞌka atowa iꞌisaeri tiꞌtijoerio Riosia, ki apochi paparamekopaopua, tehpunarepua puꞌka atowao. Waꞌa ikisaopua Riosia, seesenu kuuu atowara atowatere puuua ahpo ooriwo kuuuo, ahpo ooriwo naawae ahjaka mochitomichiopua; waꞌa teꞌtereka mochitoame ahpo ooriwochio, ahpokamerawichio, yooraka mochitomichiopua. Puuu seesenu atowaa, eeme puuua, ki isaeri tiꞌtijoeri Eesusichi paparakame.
Nape eemea puꞌka Riosi ooriwochi atowatetiamekapao, ki epeche erakometepua iꞌisaerichio, Riosi ooriwo teꞌta atowarawachio. Waꞌa eꞌrame enesaa eemea, puꞌka kuuu naawarao eemekamera ahjatio erakomiipua, nape ki eemekamerapua, Riosi ooriwo ahjatiameráa.
Ehpeo eemea chaachapaniarepua: “¿Ki epeche tiiame ohjoare teemea naaju, puꞌka iꞌisaeri uꞌyesaopua taamokamera atowatetiameopua?”
Kaꞌi puuua. Iꞌisaeri tiꞌtijoeria tehpunatiamepua atowachitiao, ki Riosichi paparakapa; eemekamera atowachitia ajawatetiamea, Riosichi paparakapakamera eemea, ki epeche kaꞌkarumakapa. Waꞌa teꞌtiapa eemea, kihta weruma epeche erakometepua iꞌisaserichio, Riosie aamo kaawe yoraretiao. Ohso kaawe eemea, Riosichikamera aamo pewatiame teꞌterio erakopuapua.
Riosia iꞌisaerio ki nakiyapa ahpowichio tekipanamichioo, puꞌkao tehpunakame enesoopua, ki apochi paparakopaopua, ¿ki waꞌachi iintotarepua amochioi, ahpo oowarachi ihchiamekoipua, aamo toisoopua apochi paparao?
Riosia kaawerumapua kaawerumao, nape aaata apochi seꞌwika paparakameopua, ki teesa kokosamepua, ki ahpo tehkiwachi tekipanamichio. Riosia aamowichioo, tísia tesiwekamepua; ahpo tehkiwachi mochitomichiopua itapiti ahpowichio nokisikao. Waꞌa tiiachipao eemea, iyorika mochitopuapua puꞌkao, ki tehpunapuame eemea Riosi atowarachitiao.
Nape iꞌisaeri atowara tehpunatiameopua, kaꞌkaruma enepasoopua Riosichio, Riosia iinuemepua utewari apochio, eenechi waꞌapi kuuuchi ahpo atowatemiaopua, iꞌisaeri ahpowichio nokisimichioopua eenechi.
Riosia aamo ki iꞌisaeri tiꞌtijoeri atowarao, seenu kuuu atowara tehpunatiame, ahpo ooriwo kuuuchi atowaterioo, ¿epeche ki tehkina eramerinapua, ahpo waꞌapi ooriwo kuuu atowara tehpunariao, puꞌka waꞌapichi ooriwo kuuuchi atowatekao?
Eeme ki iꞌisaeri tiꞌtijoeria, ki aamoeche itipimeri teꞌta atowarachitiao. Iꞌka aamo naneꞌreka mochitojeraninia, ki aamo teꞌta oijerawa erakomichiopua, iꞌka Riosiche apoeche naneꞌriaopua: Puuu isaeri tiꞌtijoeri ehpe taawechiami ki nakikame Riosi tuuyewari ahpo Taana Eesusichi simiyameo, ki yooma taawechi waꞌa teeremiite puuua, iꞌisaeri tiꞌtijoeria. Puuu iꞌisaeri waꞌa teꞌteremeripua ahkasi yooma ahseparichisi Riosichi paparameriopua, ki isaeri tiꞌtijoeeopua.
Riosi naneꞌria kehki ahsepasoopua ki iꞌisaeri Eesusichi paparakameeo, yomatiame teꞌta iꞌisaeri Riosi kuuurachi atowatepuamepua tiame, yooma pirena Riosie teꞌta newipatetiame itipimeripua waꞌasi, Riosie newipatetiame pirenatupakaopua. Puꞌka nayewaka cheere Riosia, Ehkoriami Iyoterichio, eee cheekao:
Apoe Newipatemeria, Siioni tewaniachi oꞌinia enameripua,
Riosi kahtiachi oꞌinia, yooma Aakowo iꞌisaeri tiꞌtijoeri ki kaꞌkaruma teꞌtiao,
yooma puhjenekemapua puꞌkao.
ki iꞌisaeri tiꞌtijoeri naꞌpepaka ahjamaopua,
ahsieme kuuwepakame enamania puꞌka ahjama noꞌo kateweri yahchariao,
puꞌka tatakoririao teꞌta ahsieme choꞌwekamekapaonia waꞌasio.
Nape iiweta iꞌisaeri tiꞌtijoeri ki Eesusi Riosi Taanarachi paparaka mochitoiopua pehjio, Riosia ahpo tuuyewari newipatiameo, seepurawachitia tetewamepua. Waꞌa teꞌteriopua puꞌkao Riosia, aamokamera ajawarepua puꞌka ahpo newipatiame tuuyewari tehkiwa nokisimichiopua. Aamokamera waꞌa yoorakamepua, tísia ahpo Taana Eesusichi paparariopao, eemepechi simitemichiopua puꞌka ahpo Taana Eesusichi simiyame nayewatukao. Nape Riosia ahpo tehki kiꞌyaria uꞌyekameaiopua, ki toaka tetewamekaitepua puꞌkao, ki natakepamekapao, iꞌisaeri noonoriwa ahjama ahpo kateweri yahchariaopua. Pukaepa Riosia waꞌa tiiamepua pukachio, nakiyamekapapua puꞌkao.
Riosia kiisi waꞌatia itipiamepua ki iintokao, ahpo iintomo tuuriao, yooma aaataoi ahpo ijinuwa paajutiaopua.
Eeme ki iꞌisaeri tiꞌtijoeria, aamo ehkoriami noonoria pukerio, ki Riosie uutiame eneriaipua ahpo tehkiwa nokimichioopua, ki Riosichi paparaka mochitoriamekapapua pehjio; nape ehpe Eesusi taawechiamio, iꞌisaeri tiꞌtijoerio ki Riosi eꞌweka mochitonareriopao, eeme ki iꞌisaeri tiꞌtijoeri ajawatiamepua, ahpo Taana Eesusichi simiyame nayewatumichiopua.
Waꞌachitia puuu iꞌisaeria ehpe taawechiamioi, ki pichikiamepua Riosi chiiao, Riosi weeraria Taanachi simiyameoi. Nape Riosia iꞌisaerio, aamochitia ahpo Taana Eesusichi eꞌenaka paparakameo, ahpo tehkiwachi enepatemapua eenechio, puꞌka yooraka nokisimichiopua.
Riosia yoomatiame tiꞌtijoe ooweru tiame wehjoarichi mochikameo, napati waꞌachitia tatakorikame tetewamepua, pukaepa Riosia, ahpo Taana Eesusichi paparaka eꞌenasoopua, ahpo tatakoriria cheriwepuawichio itakao, napatika waꞌachitia cheriwemeripua puꞌkao.
¡Teesana tahpitika tiiamepu Riosi inatariraa! ¡Ki nuꞌuti peeneka inatamepua, ki nuꞌutipua tiameo, pahteniamechiopua! Riosi iintonariaa aaataai ki naneꞌreporitepua, ihtaoi peeneka inataopua.
¿Aatana ahsepaka inatata Apoe Paamiraopua, inatao? ¿Aatana tuuyeme tiiarepua Riosi inatao?
¿Aatana itapiti rewetare Riosio, Riosio ahpo wikirieko tuupuaichiopua?
Aaataaiopua. Yooma ihta itapiti iintuameo, apoekamerache iinuwarakopapua. Waꞌa teesoo, apoe iinuwaraa, apoewichiopua. Teemea, kihta iinuekaitepua, itapiti kiapuaiopua Riosio, yooma itapitio Riosi iinuwarao, apoe enepateriamekopua. Yooma Riosi enepateriaa, apoe ahjaemichiopua. Pukaepa neeea Riosiwichioo, teꞌta weruma nayewajeraninia, ahkasi ki wahjiame taawechisi. Waꞌa teeresaa kaawe enemapua.
Pukaepa eeme noꞌo Riosichi tetejimao, Riosichi aamo oowewachitia teꞌterejeraninia, Riosichio aamoo, kaawe eraniamechitia. Puuu waꞌa teeka mochitoniamea, Riosi ki nuꞌuti iyoriniamekaitepua.
Kaꞌte iꞌka weeechi mochikamechitia inatamitia eemea, ohso kaawe kaawerumara inataka mochitopuapua, Riosikamera kaaweche wichiya. Waꞌa teeka mochitosaa eemea, Riosi eꞌrachitia mochitomapua. Waꞌa teeka mochitosaa tiameo, teꞌta kaaweruma enemeri aamo mochitowaa.
Riosio ahpo noꞌo tesiweka weerariopao, aamo kaawe eꞌraka chaaninia, ki aaata epeche erakoka mochitomichioopua. Napati aamo tetewika mochitopuapua, iꞌka Riosi tehkiwa nokisikaopua, yooma eeme pipiripi ahkao.
Yooma eemea, piiripi weerewachitia teꞌtiamepua Riosichio, iꞌka Riosi weerewachio muuwaeme teemea. Yooma pipiripi teemea Riosieo, itapiti yeꞌkari pepenewa kiatiamepua, taamo ihta yeꞌkari kiatiameopua pepenewa, pukae taamo nokisimichioopua, ihtaoi Riosichi tehkiwao.
Muuwaemekai teemea, Riosie Weratiame weerewachio, piiripi waꞌapi weerewakaite teemea. Piiripi weerewakapa teemea, yooma apochi ihcheka mochitoamekate teemea, teemea waꞌatiao, napati waꞌachitia ahpo kuꞌwipuawichioopua.
Waꞌa teesoo, yoomahka Riosie kiatiamekapaopua, yooma ihta yeꞌkari taamo nokisimichioo, puꞌkakamera yooraka mochitotariapua naaju. Riosi tuuyewarichi simiyame yeꞌkame enesaamua, peeneka nayewapuamua Riosichi aamo paparae oowe eꞌraka, ahkaoi aamo masitiachio.
Wahjachi kuꞌiwa yeꞌkame enesaamua, kaawe eꞌraka kuꞌipuapua puꞌkao; masiteniame yeꞌkame enesaamua, peeneka masitepuapua;
oowe erapatewa yeꞌkame enesaamua, oowe erapatewa tekipanapuapua. Ihkokeka puꞌseriame enesaamua, kaawe eꞌraka ihkokepuapua. Tesiwe eꞌreniame yeꞌkame enesaamua, kaawe eꞌraka tesiwa eꞌraka kuꞌipuapua.
Pichiwaka aamo nakimitia ahpoo. Naꞌarario, nekuchemitiapua, kaawerumache chapitoka mochitopuapua.
Yooma aamo teꞌta nakika mochitópuapua, Riosichi poponichitia, pipinichitia tiamé. Teꞌta yoorewie teteipuapua ahpoo, epeche kaaweruma eꞌraka ahpo piirechio, napati ahpoo waꞌachitia.
Ihta aamo yoorachioi utewaeme tiiame teetopuapua. Amochioi tiameo, amochi kahtiame tetewitepuapua Riosi Riosiwari. Riosiche ihsiweka mochitopuapua, ki aaata waꞌasi.
Peenia erakoka mochitopuapua, piie taawechi ahkao, teꞌta Paamira ahjama mochimiapa. Aiwaka mochikaio, kaꞌte yaapi erakomitiapua. Riosichi aamo paparaoi, senepi yooraka mochitopuapua puꞌkao, ahjachi itaka.
Aaata Riosie piipatetiameo, tesiwa tiiame enesoopua itapiti nakiwachio, kuꞌipuapua puꞌkao. Aamo taꞌpechi asiyameoi, kaawe eꞌraka asipupuapua.
Aamo ki kaawe yoorameo, kaꞌchi chaanepuapua, kaawe yorapuapua ohso kaawe.
Aaata teꞌta peenia erasoo, ahjama peenia erakopuapua; aaata yuuwesisoo, yuuwesipuapua tiame amochioi.
Eemea amochio, kaawe aamo ahpo erakoka uumitiapua. Kaꞌte weruma aamo uumitiapua aaatachioi, tesiwa teꞌtiameo kaawe uuka nayewepuapua, kihta epeche eꞌraka.
Naꞌaretiai muuua, kaꞌte waꞌachitia naꞌare muuuai. Itapiti yoorai, kaawe aamo neesetoka ihsipuapua, aamoo, kaawe ihsiame teteipuawichiopua.
Kaꞌte aamo ki kaawe iintotiameo, waꞌachi yooraka natetetemua, ohso kaawe Riosikamera tooepuapua puꞌkao, apoe Teꞌpa Kahtiame taamo Noono ihsimichiopua puꞌkao, teꞌyakao. Waꞌa teeremeri eemea, Ehkoriami Iyoterichi Riosio chiiamekopua: “Aaata aamo naꞌara iintokameo, neee natetetemapua iintoriao; waꞌa chaani Teꞌta Paamiraa.”
Pirenachi Iyoterichio chaanipua: “Aaata aamo seepurawaoi chorowasoo, koꞌkotepuapua; aaataoi paramusoopua, nerojitepuapua. Waꞌa aamo iintosoopua, suuwe erapatemamua puꞌkao, ki nuꞌuti tataretemamua pukachio.”
Kaꞌte aamo tooa naꞌarari aamo yuumpamichioo, ohso kaawe muuukamera newitopuapua naꞌarario, aamo kaawerumachee ihsia.
Ihta yaꞌyawichituniameo, ihta paꞌpamiratuniameopua tiameo, yooreka mochitoniamepua puꞌkao, puꞌka yawichituniameo paamiratuniaopua tiameo, Riosie waꞌa teewetiamekopua puꞌkao. Yooma yaꞌyawichi ajawatiameo, paꞌpamiratuameopua tiameo, Riosie reesisetiame puuua, eꞌwewari teereniameopua tiameo.
Pukaepa puꞌka eꞌwawari ki yoorekamea, Riosikamera ki eꞌwekai noonoikamepua, waꞌa tiiame eꞌwewa yahcharia Riosia, puꞌka paꞌpamiratuame eꞌwepuawichio eꞌraria puuua. Waꞌa tiiachiopua yooma aaata ki yoorekamea puꞌka paꞌpamira eꞌwewario, puꞌka waꞌapi eꞌwewari kokosarira saaemeripua.
Aaata kihta ki kaaweruma nokaka mochikamea, kihta seewemetepua iꞌka nuurari neesetoameopua, aaataoipua, paꞌpamiratuameo, yaꞌyawichituameoipua. Nape ki kaawe nokaka mochikamea, seewemete puuua iꞌka eꞌwewa iinuemeo, puꞌkaoi iinuemekopapua puꞌka nuurarie kokosamio. Pukaepa aaata ki majaka yasitonariamea iꞌka paꞌpamiratuame eꞌwewario, eꞌwekache yasitometepua iꞌka eꞌwewari iinueme paꞌpamiratuameo, kihta ki kaaweruma ihsikaopua. Waꞌa teeka yasitosaamua, kaawerumachitia tetewipuamemua, yaꞌyawichieopua.
Aaata yoorewi yachatiamea, aamo taꞌiria yasimichio yachatiame puuua, Riosi nakiyachitia yooreka. Aaata ki yooreka mochitoameapua puꞌka yoorewa neesetoameo, seeweka tetewimetepua puꞌkao, puꞌka aaata yachatiameopua yoorepuawichioo, ki oowera kusiwaeka yachatiamekopua puꞌkao. Ihji aaata yoorepuawichio yachatiamea, Riosi seekaerachitia ihsiamekopua, ki kaaweruma iintokameo, wepimichio yachatiamepua.
Pukaepa teemea puꞌka eꞌwewari neesetoao, yooreka mochitometepua, nape ki taamo kokosapuameche seewekao, taamoe waꞌapioi naneꞌriapa Riosio, puꞌka eꞌwewari eꞌweka mochitojeriopa.
Pukaepa teemea tiameo, yawichi koparoari nateteka mochitoamepua, pukae natetepuaichiopua yoorewa inatiameo.
Yooma ihtawichio yawichi koparoawaa, natetepuamepua, teꞌta yaꞌyawichiwichio, ki teꞌta yawichiwichooi, nuꞌnunti teesa yaꞌyawichiopua tiame. Waꞌachitia weruma yooreka tetewipuamepua tiameo, yooma pipiripi puꞌkao.
Kaꞌte ihta aaata wikirieka yasitomitiamua, naaticheape, aaata aamo nakirewache. Waꞌa teereka yasitoame enesaamua, yooma Riosi nuurari yorajera ihsiame enemerimua.
Riosi nuurari nokipuamea, eee chiiamepua: “Kaꞌte suwepori nokimitiapua, kaꞌte merimitiapua, kaꞌte ichikomitia, kaꞌte ikotu.” Iintusoo pehji ihta yoorepuameo, ihji noꞌo aamo chaanemiaa, yooma ahsepari iyoriwa iintoniamepua: “Aamo piirechio, aamochitia nakimitiapua.”
Aaata ahpo piirechi kaaweruma nakika yasitoamea, kihta naꞌara ihsiamepua aaataoi. Waꞌa teeka yasitoniamea, kaawe yooreka yasitoamepua Riosi nuurario.
Yooma iꞌka noꞌo cheeriaeo, taamo newipuapuachiche inatapuapua, ehpe taawechiamiopua waꞌasio, puꞌka taamo newipatepuao, epeche waapi teetoamekopua puꞌkao, ki pukeri taamo paparariachitiaopua, Riosie Weratiamechio.
Iꞌka weeechi tukaparia, uꞌmatona puuuapa, weemera taajenari asinapua. Pukaepa teꞌta toaka mochitomete teemea, ki kaawe nokiwao, yooma puꞌka tukapachi ki kaaweruma nokisiniameo. Ohso kaawe kaꞌkarumachikamera mochitoniachi kaawe enemiipua, Riosi uutaparichi, taamo Riosi neesetorae wakiraetoka.
Iꞌka Riosi taajenarichio eemea, kaꞌkarumache yooraka mochitopuapua, kihta naꞌarari, kihta nawajika, kihta pahkotawa nawajika, kihta suwepori nokaka, kihta nekumewa erakoka aaatachioi, kihta ikotuwa aaata iinueka.
Ohso kaawe eemea, Riosie Weratiame eꞌrache wakiraeka teetopuapua, ki aamo newitopuawichiopua naꞌarari taꞌirewaeo.
Aaata weemera Eesusichi paparakameo pehjio, aamo taꞌpechi asisoo, kaawe eꞌraka uuka tetewipuapua puꞌkao. Kaꞌkaruma Riosichi puꞌserewa nayewepuapua puꞌka ahjamao, kihta nayewepuapua itapiti iyoriwachi simiyameo, Riosichi kaawe teꞌterepuawichio nokiwamechitia, itapiti kooame aaata Riosichi paparameo, ki koꞌiniamechitia.
Iintuame teemea Riosichi paparamea, saꞌpa koayame ki saꞌpa koayame tiame. Iintuamepua tiameo, yooma ihta kooame puꞌseriame koaka.
Yooma ihta kooame koayamea, kihta chaanemetepua ki saꞌpa koayameo. Ki yooma ihta kooame koayameai, kihta chaanemetepua puꞌka yooma kooame koayameoi, Riosio puꞌkao, waꞌa teꞌtereoi puꞌkao, napati uukamekopua.
Teeme Riosichi paparamea, kihta naꞌara chaanemetepua aaata tamochitia Riosichi paparameo. Taamo Noono tewekachi teꞌta Paamirakamera chanimetepua aaatao, kaawe ihsiame enesoo, ki kaawe ihsiame enesoooi.
Iintuame aaata Riosichi paparamea erakoame, iintuamekopua taawe, Riosiwichio iyoripuachi yachatiame. Iinuamepua tiame, ki yahchame piiripioipua taawe Riosiwichio iyoripuachio, ihta taaweoi napati tetewamepua waꞌachi tiiamekopua. Yooma pipiripi Riosichi paparamea, iinuemepua ahpo iintome tiiao, ihta taawechi Riosi iyoripuachi ahpo yachamiao.
Aaata piie taawe poanatakamea, Riosichi iyorinariapa waꞌa iintokamepua; aaata ki ihta taawe poanatakameai, Riosichi iyoriwa ihsiame puuuai. Waꞌachitia aaata yooma kooame koayameai, Riosi cheriwema kiꞌyaka koayame enesaapua, Riosi iyoriwa ihsiame puuuai. Piire Aaata ki saꞌpa koayamea, Riosi iyoriwa waꞌa tiiame enesaa, kaawe tiiamepua puuuai, Riosichio, senepi koꞌkomiaoi, Riosi cheriwema kiꞌyamekapapua.
Waꞌa tiiachipao yooma teeme Riosichi paparamea, ki aaata aꞌchi chaaneka mochitometepua, ohso kaawe kaawe eꞌreka taamo kuꞌimete teemea, aaatawichio tiame inataka, ki taamochewichio. Waꞌa teꞌteremeri teemea, iꞌwa weeechi ahjaka mochikaio, wahjipakaiopua, teꞌpa taamo Noono tewekachi kahtiame, teꞌta ijinuwarakapa.
Pukaepa teemea, iiweta ahjaka mochikaapua pehjio, yooma taamo ihsiwaa, taamo Paamira Eesusiwichio enemeripua. Teemea wahjipakaio, Riosi ahjama mochimeripua. Waꞌa tiiachiopua, yooma teeme Riosichi teꞌteriameo, mukukaio, ahjaka mochitoaiopua pehjio, taamo Paamirakamera ijinuwara teemea.
Apoe Eesusi Riosie Weratiame mukukai eenechi oijenakamekapapua, taamo tewekachi teꞌta Paamirawa enepakamepua, yooma ahjaka mochitoameopua pukachi paparaka, yooma wahjipakameopua tiameo, pukachi Paamira paparakameo.
Waꞌa teeresoo taamo Paamirao, ¿achini iikai teꞌyamemua aamo poponio aamo pipinioiopua tiameo? ¿Ki naneꞌriamekosa eemea, taamo nekakoka mochitosoo Apoe taamo Paamirakamerakopua taamo terimeriopua, kajuyachi taawechio Riosi katewiachio, Eesusichi taamo ki kaawe noonowiria taamo iinatukenioiopua?
Ehkoriami Iyoterichio, Apoe taamo Paamiraa eee chiiamepua:
Noꞌo teꞌta ahjachitia pichiwario chiiamenia,
noꞌo chopokorieka ajapamerikopua,
yooma noochi tuukaopua, ahpoo kiisi kaawe nokariao.
Waꞌa noonoikaopua ki nuꞌuti iyoriwa noonoimapua Riosichio,
teꞌta naneꞌrekapa aatanakoopua noꞌoo.
Waika taawechio teemea, yooma taamo ki kaꞌkaruma nokaka mochitoriao, yooma tuumeripua puꞌkao, taamo Paamira Riosio.
Waꞌa tiachipao, kihta chaachapamete teemea waꞌasi taamo piirechio, ihta ki kaawe ihsio tuukaopua. Ohso kaawe aamokamera kaawe aamo neesetopuapua, ki aaata aamo Riosichi pooniwao piiniwaoi aamo sewina erapatemichiopua ki Riosichio. Kaꞌte sewina erapateme tiame iintomitiamua, waꞌachi iintonaremakoipua, waꞌa ihsiame aamo tetewapaopua.
Naneꞌriamenia noochio, ihta kooameoi kaꞌchi tiiamekopua Riosiwichioo, puuu kooame Riosiwichio iyoriniamea, apoe waꞌa erakoapa nokayamepua. Nape puuu Riosi iyorika, ki koꞌkopuame eꞌrameopua ihta kooameo, apoeche ki koꞌkome waꞌa eꞌramepua.
Aaata poponiwa ki saꞌpa ki koayame ahjama yasipasaa koꞌkomia, kaꞌchi eramichiopua puꞌkao, muuuai ki koꞌkometepua saꞌpao. Koꞌkosaamua saꞌpao waikao, ki Riosi nakiwari iinuemapua. Ohso kaawe kihta yorapuapua waꞌa tiameo, aaata Riosie Weratiamechi paparario saꞌrume tiiameo, puꞌka waꞌa tiiame Riosichi pooni piinioi newipatepuawichio, mukukame Riosie Weratiamea.
Pukaepa kaawe aamo neesetomitiapua, ki aaata aamo Riosichi poponi pipinioi, ki kaawe aamo ihsio erakomichiopua, aamoopua seenekachio, kaawe ihsio eꞌroio.
Taamo Riosi yeꞌkarichi mochipuamea, ki kooame iyoriwae puuua, ihtaoi iijiwaai. Teemea Riosi yeꞌkarichi taamo mochimiaawichio, Riosi Riosiwarie teꞌta piipari teꞌtereniamepua, taamo iikachio Riosie taꞌiria yasitowa tiame, pukaepa tísia kaawe erakoame teemea.
Waꞌa teeka ohjoresaa Eesusichio, kaawe tetewipuame teemea Riosieo, tiꞌtijoeeopua tiame.
Waꞌa teeresoo pirena nokisitariapua naaju, teꞌta taꞌiria mochitowa iꞌyasikache, epeche Eesusichi oowe erapasikaopua.
Ki naꞌatamete teemea taamo kaawe uuka Riosichi pirenaturiao, oowera kooamechi simiyame, nekakome chaachapakao. Yooma kooamea kaawerumapua, naatiche ki kaawerumapua, aaata koaya kooame, puꞌka tetewachi koiꞌwame. Waꞌa aamo ihsisoo, naꞌatamerikoimua aamo Riosichi pooniwa Riosichi teerewaopua, aamo pipiniwaoipua Riosichi kaawe teerewaopua tiame.
Ohso kaawe kihta koiꞌwa kaawepua, Eesusichi paparaniameo, saꞌruname tiiameo, ihtoiopua itapiti iijiwaoi, itapiti ihsiwaoi, Riosichi kaawe teerewa einatameopua.
Aamo kaawe ihsio eꞌraopua Riosichio, aamo Riosimache naneꞌreka yasitometepua puꞌkao. Kaawe teetoka ohjoemea, ahpo inatario kaawe yasito tuuyoo, taꞌiria yasitomeripua.
Nape ki kaawe ahpo ihsio eꞌraka koayamea, Riosi Riosiwari waꞌa eratiamepua puꞌkao, waꞌa eꞌraka koayamea, ahpo eꞌrae tatakoriamepua. Yooma aaata ki eꞌwiamea, Riosi Riosiwarie ahpo inatarichi tuuyeniao, tatakoriniamepua.
Teemea, pewatiame mochikameapa Riosichi paparakao, ki ikanati taamochitia tiiame, enepatejeramete teemea, puꞌka weemera Eesusichi paparakameopua. Teesa tiame masitepuapua puꞌkao muuenati, ki ikanati tamochi tiiame enepatenareka.
Yooma teemea taamo wahjachikamerao, aachin teeka kuꞌimichio ahpo kaawe teerewa Riosichio, iꞌyameri teemea.
Riosie Weratiameai, ki ahpo taꞌiria wichiya iꞌyakamepua, Ehkoriami Iyoterichio waꞌa chiiamekopa: “Yooma aamo naꞌaretiameo, noochikamera saaetekamenia.”
Yooma puuu Ehkoriami chaachapatiame Iyoterichio, taamowichio iyotetiamepua, pukachi neꞌnetoka teetopuawichiopua, pewatiame nokisika Riosichi. Puꞌka Ehkoriami Iyoterichi chiiai, taamo kaawe erapasimichiopua, ahkasi asiyachisi Riosie Weratiameo, taamo puuyeka mochitoao.
Aamoonia, puꞌka Riosie aamo utewa kiꞌyaeo, aamo weemuwaeopua tiameo, aamo kuꞌijeraninia aamoo, kaawe ahpo nakika mochitomichiopua, piiripichitia mochitoka Riosie Weratiamechiopua, Eesusikamera naꞌnaritokaopua.
Waꞌatia piiripichitia mochitosaa eemea Riosichio, yoomahka piiripichitia, peenia tiiame nayewame enema eemea Riosichio, taamo Paamira Eesusi Noonorachiopua.
Pukaepa kaawe aamo uuka tetewipuapua, Riosie Weratiame aamo uuka tetewachitia. Waꞌa teeka aamo mochitosoopua, tísia kaawe eratema eemea Riosio.
Eesusi Riosie Weratiamea, iꞌisaeri tiꞌtijoeri tuuyemia eenakamepua, Riosi iintomo tuuria pichiwatamia, Riosi iꞌisaeri ehkoriami noonoriwara, iintokemo tuuria.
Ihji Riosie Weratiamea ki isaeri tiꞌtijoerichi eenakamepua tiameo, naneꞌremichiopua puꞌkaopua tiameo, ahpo tatakoririao choꞌwepuamekopua, Eesusichi paparasoo. Waꞌa iintoketiaapua Eesusie Riosi eꞌrariaeo ki iꞌisaeri tiꞌtijoeria, weruma kaawe eꞌrewa nayewamapua Riosio. Pukaepa Eesusia ki iꞌisaeri tiꞌtijoeri eenakamepua, ahpo tewekachi kahtiame Noonochi nayewemiapua, teꞌta Ehkoriami Iyoterichio, chiiachitia:
Neeea aamo noꞌo Noonoo tewekachi kahtiameo,
ki iꞌisaeri tiꞌtijoerichio,
tísia kaaweruma aamo nayewamania;
weruma teꞌta kaaweruma aamo wikatamania,
Pirenachia Iyoterichio ki iꞌisaeri naewakaopua tiameo, chaanipua tiame:
Eemea ki iꞌisaeri tiꞌtijoeria tiamea,
iꞌisaeri teꞌta Riosichi paparakame ahjamao, peenia erakomeripua.
Pirenachi Iyoterichiopua tiameo, ki iꞌisaeri nayewakao, chaanipua tiame:
Yomatiame tiꞌtijoeturi wehjoarichi mochikamea,
kaawerumako tuuka nayewamitiapua Riosio;
yoomachi weeechi mochikameapua Riosio,
teꞌta weruma tiiame nayewamitiapua puꞌkao.
Sewinachi ihji Ehkoriami Iyoterichiopua tiameo, Isaiatarua waꞌachi cheeriamepua, eee cheekao:
Isai naawaraa uuyameripua,
Isai tewaniame tetejimarisiwachio,
aaata naawameripua,
yomatiame wehjoarichio,
teꞌta weruma yawichichitia yasipameri.
Waikao yomatiame weeechi mochikamea,
pukachi paparaka ahpo newipatepuame inatameripua,
ahpo tatakoriria cheriweka choꞌwepuawichioopua.
Puuu Riosi aamo puuyetoka mochitoame kiꞌyamisi, aamo peenia eratejeraninia iikachio, taꞌiria yasimichiopua, aamo Eesusichi ahjachi paparaka mochitoiopua. Riosi Riosiwaria iꞌwa weeechi aamo mochikoiopua pehjio aamo kuꞌisiamepua, aamo ahjachi erakoka puuyetomichiopua ahkasi aamo Noono tewekachi kahtiame ahjama, aamo ohjoepachisiopua, ahkasi ki wahjiamesi.
Neee Paoroa waꞌa mochikame noꞌo poponiwario pipiniwari tiameo, ahsieme amochi eꞌramenia, kaꞌkarumache erakoamekoopa, tísia machiyamekopua Riosichi simiyameo; eemea aamo waꞌapi pepeniame ahpo tuuyeka mochitopuameopua kaawe teꞌteretopuameopua Riosichio, teꞌta Riosi nakiyachitiao.
Nape neeea aamoo, waꞌa aamo teꞌteriameko eꞌraiopua waꞌasio, nape ki natakepamichiopua aamoo, epeche maꞌchiame iyotekamenia iꞌka iyojurachio.
Neeea aamo ki iꞌisaeri tiꞌtijoewichio, Eesusie weratiamenia amochi uꞌyepamichiopua Riosie kaaweruma tuuyewari aamo tuuyemichiopua. Neeea puꞌka tuuyewari yooraka amochi yasitoamepua, puꞌka tuuyewarichi aamo pichikeriaopua, taamo Noono tewekachi kahtiamechi maꞌchitasimichiopua, itapiti Riosiwichio kaawe eꞌrewa oowewarichitia, taamo Noono Riosiwarie waꞌapi piipatetiame.
Aamoo Riosie Weratiamechi aamo eꞌenariopao, tísia kaawe eꞌrame neeea, noꞌo tekipanaka ihsiriaopua amochio, tísia kaawe teereka itipimerikopua Riosichio.
Ki noꞌo yoorariakamera oijerawanariamenia, ohso kaawe Riosie Weratiame iintoriakamera noꞌoe, oijerawamenia, yooma puꞌka ki iꞌisaeri tiꞌtijoechio noꞌo iintoriaopua, nayeweriaopua tiameo, Riosikamera eꞌwepuawichioo.
Neeea Eerusareni oꞌinia ahkasi Iiririko weeechisi oikamepua, yooma ahsieme nayewesika Riosie Weratiamechi simiyameo, yooma waꞌamio Riosi Riosiwarie Eesusichi oowe erapatekao, yooma Riosi chiiao ki maaenarie pichiwatakao, yooma ihta kokoriame sautesiwae.
Waꞌa siimo orapakania, ki aaata naewaturiachi, Eesusichi naewaniameopua pehjio. Neeea ki siminarekapua Eesusichi simiyame machitiachiopua waꞌasio, ki piirechi tekipanariachi ihsinariapa, eenechi aampachio.
Noꞌo waꞌa nayewariaa, Ehkoriami Iyoterichio, eee chiiapua:
Puꞌka aaata ki naneꞌretiame pehjio, nayewapuamepua;
Puꞌkao, kaꞌchitia taawechi ahpo nayeweretia pukachi simiyameo,
pahtepuamepua pukachi simiyame ahpo nayeweretio.
Nape ehpeo yooma kajukapania noꞌo tehkio, ki nakiwiamekapa waꞌasi wahjachi ohjoriachi naewatupuao, ehpeope siimo oꞌrane aamo neꞌnemiao.
Waꞌami uꞌmatosimo oꞌrane Ehpanya simiyaio. Waꞌa aamo mochikachi noꞌo asisoopua, taꞌiria naewapuawichiopua paikapi taaweoi, waꞌa ikisao Ehpanyami uꞌmatomo eꞌramenia, itapiti aamo kuꞌiwae.
Nape ehpeonia pehjio, Eerusareni simiyamenia, itapiti kuꞌiwa iꞌyetoka Eerusareni mochikame tísia tooremuame, Riosichi poponiwao, pipiniwaopua tiamé, noꞌo oiriachi Riosichi poponiwa, toomi naꞌpoaria iꞌyetoka.
Ihji kuꞌiwa noꞌo iꞌtoaa, yooma Eerusareni Eesusichi paparamewichiopua, poponiwa pipiniwaopua tiame, waꞌa Maseroniami Aakayaami tiame mochikameo, ahpo kaawe eꞌrachi naꞌpoasa uhjureria.
Puuua, ahpo kaawe eꞌrachi ihkokekamepua puꞌkao, kaawe noonoikamekopua Eerusareni mochikameo, iꞌisaeri naewaturaeo, Riosi kaaweruma tuuyewari ahpo kipoteriopa, ahpo mochikachiami uꞌyepakao.
Neeea Eerusareni toowesapa iꞌka noꞌo iꞌyetoa kuꞌiwao, waꞌa oꞌiniao Ehpanyami siimania. Waꞌami simiyaio aamo ohjoekachi asisimania.
Noꞌo waꞌa Rooma aamo ohjoekachi asisoopa, tísia ahjachi eꞌramenia Riosie Weratiamechio, noꞌo kuꞌimerikopua apoeo, aachin cheeka noꞌo nayewamichioopua Eerusareni Riosichi paparameo, aamo tísia kaawe erakoka cheriwema kiꞌyao, yooma tísia kaawe noonoikamewichioopua, ahpo kuꞌiwa uhjuretiao.
Riosichi poponiwao pipiniraopua tiameo, noꞌo neesetowa itajerenania Riosichio. Aamoo itanenania tiameo, noꞌo ahjama enepamichio Riosi tehkiwachio, Riosie Weratiamechi mochitopuawichiopua, Riosi Riosiwari nakiwarie taamo kiꞌyae.
Noꞌowichioo, Riosichi itapuapua tiame, puꞌka Uurea mochikame iꞌisaerio, ki Riosie Weratiame paparameopua, kaꞌchi noꞌo yoramichiopua. Itapuapua Riosichio tiameo, puꞌka kuꞌiwa noꞌo iꞌtoao kaawe eꞌraka uupuaichiopua, Eerusareni mochikameeo, poponiwao pipiniwaopua tiameo, Eesusichi paparaka mochitoameo.
Itamitia tiame Riosio, kaawe eꞌraka noꞌo asimichio aamo mochikachioi, kaawe eꞌraka noꞌo resipumichiopua waꞌao, waꞌa noꞌo enasoopua, kaawe erakoka puꞌseriapuaichiopua waꞌao.
Taꞌiria mochijeraninia aamo iikachio, Riosichi kaawe erakokaopua aamo tatakoriria cheriwekamekoopua. Waꞌa teeresa naaju.
Aaata ooitiame Eewe tewaniamea, kuꞌwe siminariamepua waꞌa aamo mochikachio. Puuu oowitiamea, kaaweruma piinirapua Riosichio, tísia kaawe teeka tekipanakame, Senkeréa tiopachio.
Kaawe uuka asitepuapua puꞌkao, aamo mochikachi asisoo, teꞌta Riosie Weratiamechi paparamechitia. Kaawe kuꞌipuapua puꞌkao yooma ihta nakiyae, ki ookapi kuꞌikamekopua puꞌkao, ahkasi noꞌooiopua tiame.
Noꞌo teepotekemitia waꞌa mochikameo, Aakira, Pirihkaopua tiame Aakira uupira waꞌapi, puuu naꞌpaa, noꞌo ahjama tekipanakamepua, noꞌoo Eesusi Riosie Weratiamechi simiyame masitioio.
Puuu ookaa, tísia ahpo maaporichi teꞌteretokamepua noꞌowichioo. Puꞌka noonoiria noꞌowichioo, cheriwema kiꞌyaninia puꞌkao, yooma waꞌami ki iꞌisaeri tiꞌtiopachi mochikameopua tiame, cheriwema kiꞌyamenia tiame puꞌkao.
Noꞌo teepotekemitia tiame, Aakira, Pirihka taꞌperachi nanapawiame, Eesusichi paparame. Epeneto tewaniame teepotemitia tiame, Aasia weeechi ohjoeme, puuupua pahchakamera paparakame Eesusichio.
Maaria teepotemitia tiame, aamowichioo tísia tekipanakame.
Teepotemitia tiame Aanroniko, Uunia tewaniame tiame, puuu naꞌpa noꞌo perekarichi kahtioio, noꞌo ahjama mochiriame. Puuua, weeweruma tiꞌtijoepua Riosie Weratiamechio, keꞌchu noꞌo Eesusichi paparoio, Eesusichi paparakame.
Naati teepotemitiapua tiameo, Aampiasi tewaniame, noꞌo Paamira Eesusichio, ki teesa nakiwame.
Uruwano teepotemitia tiame, puuua taamo ahjamao, Eesusi Riosie Weratiamechi tekipanakame. Ehtaki tewaniame teepotemitia tiamée, noꞌo aaata tísia kaawe eꞌria.
Aapere teepotemitia tiame, tísia oowe eꞌriame tetewiniame Riosie Weratiamechio. Teepotepuapua tiameo, Arihtóuro taꞌperachi mochikame.
Noꞌo teepotekemitia Erorioni tiame, noꞌo weewachi ohjoeme tijoe. Teepotepuapua tiameo, Naasiso taꞌperachi tetejimara, Eesusi Paamirachi paparame tiame.
Naati teepotemitia tiame, Tirijena tewaniame, waꞌa ikisa Tirijosa, naꞌpa puuua, Riosie Weratiamechi tekipanakame. Teepotemitia tiame Peresira, piirechi ooitiame tísia tekipanakame Eesusi Riosie Weratiame Paamirachio.
Teepotemitia tiame Ruujo, weruma paparame Riosie Weratiamechi. Puꞌka Ruujo yeeyeraoi teepotemitia tiame, puꞌkaonia noꞌo yeeyechitia tetewa.
Yooma iꞌka teepotepuapua tiame: Asinkirito, Perekoni, Erema, Paratowa, Ereme, yooma Eesusichi poponiwa tiame, waꞌa ahjama mochikame.
Yooma iꞌka teepotemitia tiame: Iiroroko, Uuria, Neereo tiame piinirama, waꞌa ikisa Oorimpa, yooma waꞌa mochikame tiame ahjama, Eesusichi paparakame.
Teepotaio, kaawe ahpo uuka teepotepuapua. Yoomahka iꞌwa tiopachi Eesusichi paparameai, yooma aamo teepotenapua tiame.
Kaawe aamo inatepuapua, ki aaata sewina aamo erapatemichiopua noꞌo aamo masiteriao. Kaꞌte keepumitia puꞌkao, seesenu masitiamepua ki kaꞌkaruma.
Puuua ahpoche ikotua nokayamepua, ki Riosie Weratiamechi nayewaniame. Ki teꞌta pepeniameopua Eesusichi simiyameo, peenia chaachapaka masiteka wihkuiamepua.
Waꞌa aamo teꞌteretosoopua Riosichio, Riosia Satanasio, aamo taarae tekeka weripateka, newitotemapua. Yooma aamoo, Apoe Riosie Weratiame aamo kuꞌijeraninia, aamo taꞌiria mochitomichiopua.
Waꞌami teepotenapua tiameo, Timoteo noꞌo ahjama tekipaname. Aamo teepotenapua tiameo, wahjachi noꞌo weewachi tiꞌtijoe: Ruusio, Aasoni, Sosipate tewaniame tiame.
Teresio tewaniameai, iꞌka iyojura noꞌo iyoteteriaai, taamo Paamira Eesusie aamo teepotenapua.
Aamo teepotenachi Aakayoai, puꞌka taꞌperachi kahtiamekane ehpeo, ahpo taꞌperachi asikoame cheꞌrepatiamekapu puuua, aaata Riosichi paparame iꞌwa asipuameo. Aamo teepotena tiame Eerahto, iꞌwa mochiwachi toomi koparoari katewetoame. Aamo teepotenapua tiame Kuarató, Riosichiopua, taamo pooniwachitia tiiáme.
Ehpeonia taamo Paamira Eesusi Riosie Weratiameoo, ki nuꞌuti kaawerumari aamo teewejeraninia.
Neeea taamo Noono tewekachi kahtiameo, tísia kaawe eꞌriamepua, aamoo utewaeme aamo teetotiopua Eesusi Riosie Weratiamechi simiyame masiteniamechio; puꞌka Eesusichi simiyameo, ehkoriami mochiriameopua, ki tetewiriaopua pehjio,
puꞌka ehkoriami mochiriame ki tetewiriao, taamoo ehpiami taawechi tetewika mochitoao, Riosie taamo tetewitetiapa. Ehpeo puuu Riosi ki wahjika kahtiamea, ahpo Taanachi paparamichio paajutenapua, yomatiame wehjoarichi mochikameopua. Waꞌa cheekame taamo Noono tewekachi kahtiamea ahpo ehkoriami naꞌnayewaturachi nayewaka iyotetekao ahpo Ehkoriami Iyotaperichio.
Puꞌka taamo Noono tewekachi kahtiameo, ahpoche teꞌta peenewariekameo, yomatiame iꞌka waꞌa iintokamekopapua ahpo Taana Eesusi Riosie Weratiamechio, ki nuꞌuti iyoriwa teerepuamepua, ahkasi ki wahjiamesi waꞌa teꞌteretoka.
Waꞌasi kajuyamenia iꞌka iyotaperio. Cheriwema ehpeo noꞌo keepuriawichioo.
Kúíraa, aamo Koorintio mochikame Riosichi poponiwa pipiniwa tiame. Paoro neeea yooma aamo teepotiamea, waꞌa Koorintio tiopachi teꞌteretoameopua. Kaꞌkaruma mochikare eemea. Teemea yooma iꞌwa mochikamea, kaꞌkaruma mochiwipua. Neee Paoroa, teꞌpa kahtiame Noꞌno eꞌrarie, weratiame neeea, Eesusi ahpo Taanachi simiyame nayewamichiopua.
Pukaepa neeea, Sohtene iyoteraeo, iꞌka iyotesa aamo uhjuramepua yooma aamo Koorintio mochikameopua waꞌa tiopachio, teꞌta Riosie Weratiame iintoriae piipakameo, Riosia aamo ahpo mochiwari iintapariao, kaꞌkaruma apochi mochimichio paaekamepua, yooma aaata wahjachi mochiwarioiopua tiame, ahpo Taana Eesusichi paparakameopua.
Neeea yooma amochio, taamo Noono tewekachi kahtiameo, Eesusi apoe Weerariaopua tiameo, tísia teꞌta kaawerumari amochi teerejeraninia.
Neeea tísia cheriwema kiꞌyaka yasitoamenia Riosio, Apoe taamo Noonoo tísia kaawe iintoriopua amochio, aamoo tísia paparariopa Riosi Taanachiopua, Riosie Weratiamechiopua.
Pukaepa taamo Noono tewekachi kahtiamea, tísia pahtewa kiꞌyakamepua amochio, maꞌchiame masitemichiopua ahpo tuuyewario, muuwaeme aamo aaataopua, yeꞌkari aamo kiꞌyakamepua tiameo, aamoe waꞌapi ahjae pepenika ahpo kuꞌitopuawichiopua tiopachio, tiopachi teꞌteriameo.
Puuu Riosie aamo kiaretia noꞌo aamo masiteria Eesusichi simiyamea, amochi ikikamepua.
Waꞌa teꞌteretosa eemea yooma ihta aamo kuꞌisiwaopua nakiwaeo, ahsieme teeretoma eemea aamo yekiyao, Eesusi enamia puuyeka mochitokaopua, apoe Riosie Weratiameopua.
Waꞌa teetoka aamo mochitoipua Riosia, aamo piipateka neesetomeri puuua, aamo kaꞌkaruma piipakame mochitomichiopua, ki aaata aamo ki kaawe iintorio tuumichiopua, Eesusi Riosie Weratiame enasoopua iꞌka weeechio.
Riosia pichiwa neesetomeri puuua, Riosia kiisi waꞌatia itipiamepua ahpo chiiao, apoe iintokamekapaopua aamo paaekao, pirena mochitopuawichiopua ahpo Taanachio, Riosie Weratiame taamo Paamirachio.
Neeea aamo noꞌo Riosichi poponiwa pipiniwaopua tiameo, neeea Riosie Weratiamee naewamea, pirena piiripichitia aamo inataka mochitojeraninia, kihta amochi nekakoka. Ohso kaawe pirena, Riosichiche kaawe inataka mochitopuapua, kaawe ahpo uuka, napati waꞌachitia Eesusichi paparakaopua. Kaꞌte aamo pirenatuka poanatumitiapua, ki napati aamo ahpo waꞌachitia inatakao.
Neeea Kooe tewaniame taꞌperachi mochikameeo, aamo nekakoka mochitoameko tuuyetiamenia, ki napati waꞌachitia inataka mochitoamekoo.
Eemea poanatunariao, chaachapatapua: “Neeea, Paoro naꞌnaritoamenia”; ookapi wahjachia chaachapatapua: “Aaporokamera naꞌnaritoamenia”; wahjachia chaachapatapua tiameo: “Seeja naꞌnaritoamenia”; aaata wahjachia chaachapatapua tiame: “Neeea Eesusi Riosie Weratiamerakamera naꞌnaritoamenia.”
¿Teꞌta Riosie Weratiame weerewaa, chiꞌwapamekonapua? ¿Paorokosanapu kurusichi mukukamea aamowichioo? ¿Paorochi paparakapa paatotiamekosa eemea naaju?
Kaawechupena neeea aamoo, ki aamo paatokamepua aaataoi. Neeea naatiche paatokamepua, Kirihpo tewaniameche, waꞌa ikisa Kaayo tewaniameche tiame.
Puꞌkache paatokame neeea, ki aaata noochi paparopa paatorio tuupuaichiopua.
Pichiwa paatokamenia tiameo, nape Ehtejana taꞌperachiche. Waꞌasi waanamio, ki aaata naneꞌrenane noꞌo paatoriao.
Apoe Riosie Weratiamea, ki noꞌo paatomichio uhjurakamepua. Neeea, Riosi kaꞌkarumache nayewatumiache uhjuratiamenia, nape maꞌchiame nayewaka ki teꞌta peeniamechitia, ki teꞌta machiwari iinuemechitiaopua tiame, maꞌchiame pahtemichiopua tiꞌtijoerio, Riosie Weratiame kurusichi mukuriao, ahpo newipatepuawichio mukuriamekopua.
Eesusi kurusichi mukukame nayewatuwa ki pichikiamea, aꞌachepori tiame tetewamea puꞌkao, kiisi kaawe teꞌteriamepua Riosichio. Waꞌa teꞌtiamekapa puuua, Riosi teꞌta kokosarichi ruhjimeri puuua. Nape teemea taamowichio Eesusi iintorio erakoameopua, Riosi utewarie newipatepuamepua, apoeche iinuekapapua ahpo utewari waꞌa iintomiaopua.
Riosia Ehkoriami Iyoterichio cheekamepua:
Pepeniwari tiꞌtijoeriopua,
Tiꞌtijoeri teꞌta pahtewaopua,
kihtawichio kaawekame iintamania puꞌkao,
ki ahjae noochi kaawe teꞌterepuawichiopua.
Waꞌa teesoo tiꞌtijoeri teꞌta pepeniwariraa, ¿ihtana nateka itipitanapua? Aaata teꞌta pahtiameai, ¿ihtanana nateka itipitanapua Riosiwichioo, ahpo teꞌta pahtewarieopua? Riosia puꞌka tiꞌtijoeri teꞌta pepenewario, pahtewariopua tiameo, ki ijinatarichitia tetewamepua puꞌkao, puꞌkao kihta nateyamekopua pukaeo, puꞌka tiꞌtijoeri tatakoriria cheriwepuawichioo.
Riosia teꞌta inatamekapaopua, ki toarepua puꞌka tiꞌtijoeri apochi kaawe teꞌterepuawichioo, ahpo erakorieopua. Ohso kaawe ahpo kaaweruma tuuyewarie kaawe teꞌterejerakamepua tiꞌtijoerio, kihta nateyachipua, apochiche pichikesochepua Riosichio. Nape ki ookapi tiꞌtijoeria, ki inatamechitia tetewarepua puꞌka Riosi eꞌrariao, Riosi Taanarachi simiyameopua, Eesusichi.
Uurio tiꞌtijoeria , Riosi peenia ihsiwache tetewinariamepua, pukae ahpo pichiwatamichiopua Eesusio, pichiwa Riosichi eenakamekopua. Riꞌrieko tiꞌtijoeria ahpo teꞌta pepenewachi naneꞌrenariamepua Eesusio, pichiwa Riosichi oꞌinia eenakamekoopua.
Nape teemea Eesusi Riosie Weratiameo, teꞌta Riosichi eenameko tuuyamepua, puꞌka Eesusio taamo nehpupariwichio kurusichi mukukamekoopapua puꞌkao. Muuwaeme iꞌisaeri tiꞌtijoeria, ahpo tísia naꞌaretiachitia tetewamepua Eesusi kurusichi meritiameo, ki pahteriamekapapua ehkoriami iyoterio mukimio Riosie Weratiameo. Muuwaeme riꞌrieko tiꞌtijoeria Eesusi iintoriao, itapiti ki inataka inataniamechitia tetewamepua puꞌkao.
Nape aaata isaeri tiꞌtijoeria, rieko tiꞌtijoeria tiameo, Riosi paajutewa apochi uukamea, Eesusi iintoriae ahpo tatakoriria cheriwepuae, teꞌta utewarieme tetewakamepua Riosio, puꞌkao tiameo, teꞌta tísia peenewari iinuekamekopua puꞌkao.
Tiꞌtijoeri ki inatarichitia tetewaniamea Riosi iintoriao, ohsotia epeche tísia peeneka iintotiame machenakame puuua, ki yomatiame tiꞌtijoeri pepenewarichitiao; Riosio ki maaewari eꞌreniame utewario, epeche tísia utewariekaitepua, ki tiꞌtijoeri utewarichitia.
Waꞌa tiiachipao eemea, kaꞌchi erakomitiapua, kihta pepeniamekaiopua, kihta teꞌta machiwari iinuekaio, kihta weruma teerewaemekaio, ki weruma teꞌtereka tiꞌtijoetukamekai. Riosi paaewachi enaniamea, kihta nakiyamepua yooma waꞌa tiiameo.
Riosia taamo ahjachi pichikerioiopua, ki taamo weruma teꞌterewa neꞌneka uukamepua, aꞌchi tiiameoi taamo uukamepua, kihta machiyameoi. Riosia waꞌa iintorepua taamo uukao, teꞌta machiyame tiꞌtijoeriopua suuwe erapamichiopua, puꞌka aapoe ahpo inatarieo, kihtawichio kaawe eneriopua ahpo Riosie uupuameopua. Puꞌka teꞌta weruma teꞌtiame suuwe erapamichioopua, ki weruma teꞌtiameraa uurepua, apochi ahjachi pichikekameopua, waꞌa teekaopua weeweruma teꞌtiameopua, kihta nateyame ahpo naneꞌremichiopua ahpo Riosie uupuameo.
Riosia ihpapaka tetewiniakamera apochi uukamepua, kihta nateyamechitia tetewiniame tiꞌtijoeri, puꞌka teꞌta nateyamechitia tiꞌtijoerio, kihta nateyame enepamichio, apochi uupuameopua.
Waꞌa tiiachio aaataai ki enamete Riosichio, ahpo kaaweruma tiiae kaawe eratemia Riosio, ahpo kaawe uupuawichioopua.
Riosia aamoo, teꞌta ahpo peenewae ahpo Taanachi iintapakamepua, ahpo Taana Weerariachi taamo teꞌteremichiopua, pukae taamoo, teꞌta piipakame itipimichiopua tatakoririao, ahpowichio taamo poanatakapapua, taamo pejana natetekao.
Pukaepa: “Aaata ahpo oijeranariamea, Riosichikamera aamo oijerapuapua, puꞌka Riosi iintoriawichioopua aamowichioo”, waꞌa chiiame Ehkoriami Iyoterichio.
Pukeri amochi eenakai neeea, kihta teꞌta machiyamechitia aamo nayeweka eenakamenia Riosi tuuyewario, ki aamo eerina erakomichiopua aamo noꞌo pahtemichioo, Riosio teꞌta ahpo peenewae iintomia inatariaopua.
Neeea ohso kaawe, tesiwa teeka aamo nayewekame neeea, kiisi tehki eꞌraka pahtemichiopua aamoo, iꞌka Riosie Weratiamechi simiyameopua. Neeea iꞌka Eesusiche aamo pejana meriretia kurusichi, nayewakame neeea, kihta seenu itapiti nayewakamenia pehjio.
Neeea ki nuꞌuti chachapia ihsika aamo nayewekamepua, majawia eꞌraka.
Aamo Riosichi eꞌenamichio nayewekaio, ki teꞌta peeneka machiyamechitia aamo nayewekamenia, aamo oowe erapamichioopua, Riosichi eꞌenapuao.
Waꞌa iintokame neeea, puꞌka aamo Riosichi ahjachi erakoao, ki tiꞌtijoeri pepeniwari machiwarachi eenakame enemichiopua, puꞌka peenewario, ohso kaawe Riosi utewarichikamera eenakame enemichiopua.
Nape epeche machiyameopua Riosichi simiyameo, waꞌachitia epeche machiwamee, nayewiame teemea puꞌkao, nape ki tiꞌtijoeri maꞌmachiwarichi eename, ki aaata machiwari iꞌka weeechi teꞌta yaꞌyawichichi eenameoiopua, ki yooma taawechi yawichituka mochitoamechiopua.
Taamo teꞌta pepenewa machiwari nayewaa, Riosichi eenamepua, apoe Riosikamera taamo masiteria, apoe taamo Noono. Puuu teꞌta machiwaria, taamo Noono iintomo eꞌraria nayewame teemea, ahkasi ehpesiamiopua noriwi teereria, taamowichio iintomiaopua tisiwá peenia tiiame.
Nape aaataai ki pahterepua Riosi iintomiao, waika taawechiami paꞌpamiratuamea, puꞌka Riosi iintomia pahtekame enesaa, ki merimiipua taamo teꞌta weruma tiiame Paamirao, teꞌta peenia tiiame teerewaemeopua.
Ehkoriami Iyoteria chiiamepua:
Riosia yooma ahpokamera nakika mochikameopua,
aaataai ki naneꞌriamepua Riosio,
ihtanakoopua ahpowichio iintomia katewetiame iinuekao,
aaataeoi ki inamuniamepua,
Riosi iintomo eꞌrariao,
Riosi iintomo eꞌrariao.
Puꞌka Riosi noriwi teereriachi simiyame, puꞌka taamo tetewiteme Riosia ahpo Riosiwarieo, taamoo aamo masitemichiopua. Puuu Riosi Riosiwarikamera naneꞌriamekapao, ahkasi yooma Riosi inatao.
¿Aatanakamera taamo naneꞌretapu inatao, ki teemeche waꞌapi? Waꞌachi tiame Riosiai apochio, apoeche naneꞌriamepua apochio, apoeche ahpo Riosiwarira.
Teemea, Riosi Riosiwari kiatiamepua, ki iꞌka weeechi mochikame inatachitia. Riosia tamochi yahchakamepua ahpo Riosiwario, yooma puꞌka itapiti taamo kiꞌyariaopua pukae naneꞌremichiopua, kaawe taamo teetopuao, apoe taamo eꞌreriachitia.
Ki taamoe waꞌapi taamo inatae aamo nayewiame teemea, Riosi Riosiwari kuꞌiwa inatarie aamo nayewiame teemea, Riosichi simiyame masiteka, Riosi Riosiwarichi machename naera.
Nape ki Riosi Riosiwari apochi yahchamea, ki teꞌta pahteka inamuamepua ihtaoi Riosichi simiyameo, ki inataniame maayamekapapua puꞌkao. Ki kajuyamepua Riosichi simiyame pahtekao, Riosi Riosiwari kuꞌiwa nakiyamekapapua, teꞌta kaawe pahtemichioopua puꞌkao.
Riosi Riosiwari iinuemea apochio, pukae iinuemepua apochio ahjae iꞌyemiaopua pahtewario, ahkasi tísia tehkitiameoipua newitoka Riosichi simiyame; ¿aatanana ki kaawe tiio tuutarepua teꞌta Riosi Riosiwario?
¿“Aatanana ahsepari pahtetapua Riosi inatao? ¿Aatana masitetapua Riosio”?, waꞌa cheeka iinatukiame Ehkoriami Iyoterichio. Nape waꞌa tiioi teemea, tamochi iinueme teemea, Riosi Riosiwari inatariopua, Riosie Weratiame inatao.
Neeea poponi pipini tiame, waꞌami uꞌmatoaionia, ki aamo Riosi Riosiwari iinuemechitia naewekamenia aamoo, aamoo oowera tijoechitia inatamekopua pehjio. Ohso kaawe nuꞌnuntichitia aamo masitekamenia Riosi Weratiamechi simiyameo.
Neeea aamo masitekao, kohja koaya koiꞌtekameka iintokamenia, aamoo ki koꞌkome tiiamekopaopua, paꞌpamura koayao, weꞌwemerakapa pehjio eemea Riosichio.
Waika taawechio aamoo ikotuwa erakoka mochikoio, aamo ahpo nekumeka mochikoiopua tiameo, ki Riosi Riosiwarira iinuemekapa waꞌa nokariame eemea, oowera ki Riosichi teꞌteriamechitia teꞌtereriai eemea.
Iiweta aaata eemea, chaachapaka mochisaa: “Paorokamera naꞌnaritoame neeea”, piirea cheesaa: “Aaporo naꞌnaritoame neeea”, ¿ki oowera tiꞌtijoerichitia chaachapanikosa eemea?
¿Aatanana neee Paoroa? ¿Aatanana Aaporoaio? Teemea, oowera Riosie ajawatiamepua, puꞌka aaatae Eesusichi aamo paparariachie, Apoe Paamirachi.
Neeea Riosi naawesario, oowera echakamepua puꞌkao; Aaporoa noꞌo echariao, neerotoekamepua puꞌkao, nape weripatekao, Riosi iintokamepua puꞌkao.
Waꞌatiachio echayamea, nerotowiamea tiameo, ki teꞌta ihsiame puuua, Riosikamera teꞌta ihsiamepua yaupatekao, weripatekaopua tiameo.
Echayamea neerotoyamea tiame, ahpo waꞌachitia nateyatamepua Riosichio, Riosi tehkiwachi tekipanamekapa. Yooma aaata tekipanamea, yooma pipiripi natetepuamepua Riosieo, ahpo kehkisa tekipanariao.
Teemea Riosi tekipanakiamepua, Riosi tehki yoorame; eeme Riosi keepuamea, waasapua, taamoo Riosi chiia echayachi.
Eeme Riosi chiia uukamea tiameo, Riosi kariwara enepakamepua, ki pusie teteiwame.
Neeea puꞌka kaario, Riosie uhjuratiamenia, puꞌka kaari nawatera oꞌinemichiopua. Aaata wahjachi tekipanamea, puꞌka Riosi kaari nawatera noꞌo oꞌineriachi, nokayamepua werisipukao. Nape puꞌkachepa, puuu noꞌo nawateriachi simitiamea Riosi karitekewachio, teꞌta kaawe inataka simitemetepua, ki sewina tiiame iintopuawichiopua, aachin tiame Riosi weranareriaopua.
Puuu Riosi kaari nawaterachi noꞌo yahchariaopua, aaataai ki koꞌrinametepua puꞌkao, piirechi epeche kaaweruma nawatera oꞌinemiaopua waꞌao, kiꞌtiopa epeche kaaweruma nawateraopua waꞌasio, ki Riosie Weratiamechitiaopua.
Aaata puꞌka Riosi kaari nawaterachi karitakamea, naatieoi karitakamea, apoche oꞌroeoi, apoche tataparasieoiopua, teꞌta tehte tísia nateyameeoipua peenia tiame, yooma puuua, anachameripua ahpo kosipuachi taawechio. Nape itapiti ki tehpe eꞌramee Riosi kaarira karitekamea, itapiti maꞌreeoi, tahku saawara chuhcheka moꞌenekaoipua, oowera paaaoi chuhcheka moꞌyejoyekaoi, kiisi kaawe siimeripua Riosie ahpo kateweniachiopua taawechio, yooma tajenamerikapa puuua, Riosie katewerichio, naꞌie tajenakamechitia.
Puuua Riosi kateweri taawechio, yoomahka chaachapameripua, aachin noonowiria ahpo tekipanariaopua Riosi tioparachio, ihtanae teetoka werasiriaepua puꞌkao. Puuu itae Riosi tiopara ahjae neteniamea, taamo Riosichi simiyame taamo masiteniamepua, tiꞌtijoeopua ooweruopua tiamé. Yooma taamo masiteriaa, Riosi katewia naꞌichi, uꞌmatokameka ikimeripua, Riosio waꞌa iintoka neꞌnemerikopua, aachin tiamera tehpe eꞌramekopua.
Waꞌa naꞌichi uꞌmatoka ki tajakame ahpo Riosiwichio iintoriao, kaawe iintokame tewapuamepua Riosieo, teꞌta yorapuame puuua Riosieo.
Nape ki kaaweruma machenasoopua ahpo iintoriaopua Riosiwichioo, kiisi kaawe yorapuamepua Riosieo, yooma wekatemeri puuua ahpo kaawe yorapuao. Nape puuua kihta kiatiaio ahpo kiapo tuutiameopua, Riosi ahjama yasimeripua, nape ki yooma ahpo kiapo tuutiame teereweka.
¿Ki naneꞌriame eemea aamoo, Riosi kariwaraka teꞌteriamekopua, amochi kahtiamekoopua Riosio, ahpo Riosiwarie?
Riosi kariwarachio, ki nuꞌuti iyoriniamepua. Pukaepa aaataoi Riosi kariwao, kiisi iyoriniame iintosoopua, tísia kokosa saaetemeri Riosia.
Kaꞌte aamo wisikuemua, noriwi aamo ki aaata tetewachi naꞌara ihsikao, ki aamo naꞌara ikimio eꞌrakaopua. Waꞌa erakoame tiꞌtijoeria, ki Riosichi ahjama teꞌtiamepua, waꞌa iintonaresaa aaataa, ahpo waꞌapi wisikuamepua. Teꞌta peenewa machiyame enenariamea, toimetepua waꞌa eraniameo.
Puuu waꞌa eraniame machiwaria, ki inataniamepua Riosiwichioo. Waꞌa teeka inataka naewaniameo, Ehkoriami Iyoterichio chaanipua: “Riosia teꞌta ahpo pepenia erakoameo, noriwi ki kaawe nokaka Riosie ki ahpo kokosapuame erakoameo, ahpo waꞌapi wipicharichi ruhjitiai nokayamepua.”
Pirenachi Iyoterichio, chaanipua tiameo: “Apoe teꞌta Paamiraa, naneꞌriamepua yooma tiꞌtijoeri inatao, yooma puꞌka oowera tiꞌtijoerichitia inatao, ki ijinatari tetewamekopua puꞌkao.”
Yooma teemea noꞌochitiao, Aaporochitiao, Peerochitiaopua tiameo, waꞌachitia iꞌka waꞌa chiiame, nayewiamepua: iꞌka wehjoarichi simiyame ikiniameo, ahjarichi simiyame nayewaniameo, wahjipaniamechi simiyame nayewaniameo, ehpe taawechi teetoamechi simiyame nayewaniame, wahka ihtoriachi ikipuamechi simiyame nayewaniame tiame. Yooma ikachi simiyame taamo aamo nayewesiaa, aamowichio kaawe teeremichio puuua.
Puꞌka waꞌa teetoame neeea amochio, aamoo Riosie Weratiamechi enepariopa. Ehpeo eemea, Riosie Weratiame ijinuwarapua, Riosie Weratiamea, Riosichi eename.
Pukaepa eeme Koorintio mochikamea, oowera Riosie Weratiame kuꞌyamechitia, taamo tetewimete eemea, iꞌka ehkoriami Riosi iintomo eꞌraria, taamo masiteka nokisiameo, puꞌka Riosi noriwi teereweriaopua pukeri oꞌiniao iꞌka weee yasipoio.
Aaata ihtaoi neesetowetiamea, iyorika neesetometepua ahpo neesetoretiao, kiisi seꞌwi teetoka.
Nape aaata noꞌo tehkiwa ki kaawe noꞌo neesetoame teewasoo, kihta aꞌchi eꞌramenia waꞌa chaanetiaio. Nooeoi ki nooe waꞌapi noꞌo kaawetame tiiapaopua, noꞌo tehki yoorariaopua Riosiwichioo.
Neeea noꞌo tehkiwa kaawe neesetoa eꞌraio, seenekachioi ki kaawe teetokameoinia itachioo. Nape Riosi cheemapua ki kaawe noꞌo iintorioo.
Pukaepa eemea ki ikanati naꞌara chaachapamete aaataoio, puuyepuapua pehjio ohso kaaweo, ahkasi Apoe Paamira Eesusi eenachisiopua, yooma aaata tijoe noriwi teereriaopua maꞌchitapuachiopua. Waika ihtori taawechi Eesusia, yooma tiꞌtijoeo ooweruopua tiameo, maꞌchitamapua puꞌkao, kaꞌkaruma inatari yoorarioopua ki kaꞌkaruma inatari yoorariaoiopua. Waikao Riosia puꞌka ihta inataria taamo neꞌnesapaopua, taamo pipiripichio, apoe chanimapua waikao taamoo, kaawe iintorioo ki kaawe taamo iintoriooiopua.
Pukaepa eemea noꞌo Riosichi poponiwao pipiniwaopua tiameo, puꞌka aamo noꞌo masitewakamera naꞌnaritonareriao, Aaporo masitewaoi naꞌnaritonareriao, kiisi kaaweko aamo tuuyamenia Riosiwichioo. Taamo Noono tewekachi kahtiame chiia naꞌnaritopuapua ohso kaawe, puꞌkakamera masitia pepenipasika, Apoe tewekachi taamo Noono cheeria, Ehkoriami Iyoterichio. Apoe taamo Noono tewekachi kahtiamea, aaataoi ki ipaka tetewijeranipua, aaatao teꞌta kaawerumachitia tetewikao.
¿Aatanana muuua ki aaatae aamo masitetiame eramichioo? ¿Ihtanakosa teꞌta penipakamemua ki aaata masitetiameeo? Aaatae kiatiame enesaamua aamo penipario, ¿achini iikai aamo oisa eꞌramemua, amoe waꞌapi ki aaatae penipakamechitia?
Muuwaeme eeme Koorintioa, yooma aamo nakiyaeopua, pochipakame eemeapa waꞌasio, paarasateka mochikame eemeapa waꞌasio. Ehpeo eemea teꞌta yawichika teꞌteriapao, kihta nakiyame eemea taamoeo, Riosichi simiyame nayewaniameopua. Puuu aamo teꞌta yawichika teꞌterewao, ¡tísia kaawe enemiipua, teꞌpa tewekachi Riosi yeꞌkarichi enesoo, waꞌachi mochimii teemeai waikao aamo ahjamao, Riosi yeꞌkarichio!
Teeme Riosie ajawatiamea, teꞌta aiwarichi taamo toatiame maaenania, wahjiparichi uhjuratiameka teeka, ki aamochitia taꞌiria mochikamechitia. Teemea yooma tiꞌtijoerio, tamochi neꞌniame saaena teemea, ahkasioi Riosi kuꞌiwarioiopua tiame, tewekachio.
Teemea Riosie Weratiamechi simiyame nayewatuamekapao, ki ijinatamechitia tetewiniame Koorintio mochikame ki Riosichi paparameeo, nape aamoo tísia paarasarichi inataka mochitoameo, tísia peenewari machiyamechitia tetewiniamepua pukaeo. Teemea kihta paarasariekapao, kihta pepeniamechitia tetewiniame teemea paarasari naꞌpoamichioo, nape eemea tísia pepeniamechitia tetewiniamepua puꞌkawichioo. Teemea ipaka tetewiniamepua, aamoo tísia iyorika tetewinioiopua.
Teemea ahkasi ehpeoi waꞌapi teetoame teemea tísia aiwakao, toore aiwasikaopua, parae aiwasikaopua tiame, waꞌwakiraoi kaꞌkarame wakiraeka, taamo wepiwa aiwasikaopua tiame, kaarioi ki iinueme teemea.
Taamo koꞌkomiao, tamoe tekipanaka koayamepua tiameo. Naꞌaretiai teemea, kaꞌkaruma nayewaka nehjiame teemea. Naꞌara yoojoratiaio, oowera anachame teemea, kihta iintoka.
Taamo aaata ki kaawe chaanesooio, kaaweruma nayeweka nehjiame teemea puꞌkao, kaawe eꞌreka kateweka puꞌka ahjamao. Teemea, kasarachitia tetewiniamepua. Teemea, tiꞌtijoeri ohchorewachitia teeweniamepua, kihta kaawewichiokamechitia. Waꞌa teeka tetewiniame teemea, ahkasi ehpe taawechiamisio.
Neeea iꞌka aamo cheeka iyotiao, ki noꞌo tesiwe eꞌrepuawichio chaaninia, ohso kaawe aamo tuuyeka chaaninia, noꞌoo aamoo, noꞌo tatanachitia nakiyapa.
Eemea waꞌa Koorintio mochikamea, ahkasioi piire miiri maꞌmasitari iinueme enetariareoipua, nape teꞌta aamo noonoka eꞌrame masitaria, neeechepua. Neeea, aamo noonoka iintokamepua, Riosi newiparichi uꞌpakao, Riosie Weratiamechi simiyame amochi iꞌyetokaopua aamo masitemia, Eesusichi paparame enepamichiopua.
Pukaepa neeea aamoo, noꞌo teetoachitia mochijeraninia.
Pukaepa waꞌami aamo uhjurekania Timoteoo, taamo Paamirachi teꞌterewachiopua puꞌkao, noꞌo taanachitia tetewame, teꞌta tísia nakiyamekapania puꞌkao. Puuu ihsimapua eenechi aamo inatepatekaopua, noꞌoo aachin teetoamekopua Riosichio, Eesusichi teꞌta paparapa neeea, yooma tiꞌtiopachiami masitesikaopua.
Aaata waꞌa aamo mochikachi mochikamea, aapoeche teꞌta masitari ahpo maayamekatapua, ahpokamera weruma erakokaopua Puuu waꞌa erakoamea, ki waꞌa noꞌo enamio maayamepua terimiao,
nape neeea waꞌa eranioio, kuꞌwe waꞌa enamitepua, noꞌo Noono teꞌpa kahtiame waꞌa erasoo. Waika waꞌa enasaonia, iinatukemania puꞌkao, ahpo weruma erakoameopua, ihtana utewarichi waꞌa nokayamekopua, puꞌka kiisi kaawe nokiwame masitekaopua.
Nape aaata teꞌta Riosi yeꞌkarichi teꞌteretoamea, kaꞌchitia waꞌa tiame masitemii puuua, ohso kaawe Riosi teꞌta nakiya aamo masitemii puuua, aamo teꞌteretojeraopua Riosi kuꞌiwarieopua utewarie.
¿Aachin teeremia noꞌo enajerame eemea waꞌao, aamo kaawe eꞌreka noꞌo asiwa, aamokosa noꞌoo, teꞌta utewaeme aamo terimia?
Waꞌa eemeai pichiwa ki nuꞌuti suwepori ihsiame aaata inamukame neeea, ahkasioi ahpo noono uupirao, uupiemekatapua. Puꞌka waꞌa tiameo, aaataai Riosi ki iyoriameai, ki nuꞌunti suweporika tiiame tetewamepua puꞌkao, aaataoi aapoeo waꞌa tiameo, kiisi nokiwamekopua.
Eemea waꞌa nokiwameo, yuuwesimetepua puꞌkao, maꞌchipamete eemea puꞌkao, waꞌa tiopachio.
Neeea, ki waꞌa kahtiameainia, waꞌa kahtiaitenia noꞌo inatarieo. Neeea waꞌa kahtiamee noꞌo inatarieo, eꞌrakame neeeapa ihtana yorapuameopua puꞌka tísia suwepori iintokameo. Noꞌo waꞌa eꞌrariaa, noꞌo Paamirae Eesusi waꞌa eꞌrakamenia.
Neeea waꞌa aamo napawiriachio, waꞌa kahtiaitenia noꞌo inatarieo, waꞌa kahtiaitepua tiameo, Eesusi Riosi utewariraai, puꞌka suwepori iintokame katewepuawichioopua.
Waꞌa teesoo eemea, puꞌka suwepori iintokameo, yoomahka napawinasapa waꞌa tiopachio, maꞌchipapuapua puꞌkao waꞌa aamo tiopachio, saupuaichiopua waꞌao, waꞌa tiopachi ki kaawe nokiwameopua. Satanasichi uhjurapuapua puꞌkao, kokosa aiwamichiopua ahpo iintoriawichioo.
Eemea weruma aamo erakoio kiisi waꞌa noonoimeriko chaachapaio, ¿achini iikai amochi reesiseka eemea puꞌka ki nuꞌuti suwepori noonoiwao? Puuu waꞌa aamo noonowiriaa, kiisi kaaweruma puuua. ¿Kiisi naneꞌriamekosa eemea naaju: “Rewarurao, teesa yahchetiamekoipua paatusichio, yomatiame aꞌpotiamekopua puꞌkao”?
Puꞌkao teemea Semejenato pahko koꞌioio, Eesusi iintoria taamowichio inataka nokimete teemea, Eesusio teꞌta pichiwa taamo tatakoriria piipateria erakokaopua, poꞌwachitia taamo tatakoriria pejana meritiamekopua puꞌkao. Teemea Eesusi iintoriaeo takari ki rewaruraeme itipikameka tiiame teemea waikapao, yooma puhjetiapa teemea Eesusieo, ki kaaweruma rewaruraopua.
Piirechi iyojura aamo uhjureriachiopua chaaninia, ki pirena aamo teꞌteremichiopua, teꞌta suwepori ki kaꞌkaruma nokayame ahjamaopua.
Waꞌa cheekaonia iyojurachio, ki aamo ki nayewemichio cheekamenia ki kaꞌkaruma nokayameo, pukaeeo norikame mochiniamekapa teemea, naatichitia nokiwamepua: ki kaꞌkaruma ikotuwa erakoniamechiopua, ichikoniamechioi, riꞌriosiwachi paparaniamechioiopua. Yooma puꞌka tiꞌtijoerichio poanatunariame enesaa teemea, puuyameriai teemea iꞌka wehjoarichio.
Naatiche aamo poanatumichio chaanekamenia aamoo, aaata Riosichi poponiwako tuuyameoio pipiniwako tuuyameoiopua tiame, ki kaꞌkaruma nokayamechi, iꞌkachitia: suwepori nokayame tiꞌtijoechi ooweru tiame, teꞌta ahpochiche erakoame tiꞌtijoechi, teꞌta itapiti riꞌriosiwa paparamechi, naꞌara chaachaparichi, naꞌnawajiamechi, iꞌichikoamechi tiame. Aaataai ki ahjama teꞌterepuapua puꞌka waꞌa nokayame ahjamaopua, kiisioi ahjama koꞌkopuaoipua.
Nape ki Riosichi paparameopua pehjio, kihta chaaninia puꞌkao, aamo napawiriachi enapoio. Puꞌkao aamo nayewesopa Eesusichi simiyameo, Riosi apoe iikachi nayewemeripua puꞌkao, kaawerumachi enepamichiopua puꞌkao.
Aamo waꞌapi naanapawiachio, aaata ki kaawe iintosoopua waꞌao, eeme waꞌapi maꞌchipapuapua puꞌkao.
Aaata eeme aamo Riosichi poponiwaa pipiniwaa tiame, itapiti ki kaawe iintotiame katewenariaa, ¿achini iikai ki Riosichi paparaka mochitoame peereirachi uumpame eemea aamo katewemiao, aamoe Riosichi mochitoame waꞌapi, kateweme tiiai puꞌkao?
¿Ki naneꞌrena eemea wahka ihtoriachio, Riosie piipatetiameo, iꞌka wehjoarichi mochikame katewemerikopua? Waꞌa teeremeri enesaa eemea, ¿kiꞌtiarekosa eemea amochio, aaata aamoe waꞌapio ahpo katewemiao, teesa ki kaawe nokitiameoipua?
¿Ki naneꞌrena eemea taamo Riosichi paparamea, ahkasi Riosi kuꞌiwarioi ki kaawe iintorioo, katewemerikopua? Waꞌa teeresoo, ¿ki epeche tiiame ohjoare eeme waꞌapi aamo katewemiaopua, iꞌka weeechi mochikaiopua pehjio?
Waikao, ¿aatia seesenuchi siimpata eeme aamo katewemiao, kihta katewepua iinuemeopua aamo tiopachio?
¿Ki suuwe erakona eemea waꞌa nokaka? ¿Kiꞌtekosa naaju amochio piiripioi, amochi ki kaawe nokakameopua katewemeri?
Nape eemea waꞌa teꞌtiamekatepua, sewinachi iꞌtopapua aamo katewepuawichioo.
Puuu aamo waꞌapi Riosichi poponiwa pipiniwaoiopua tiameo, ahpo wenejika mochiwamea, kiisi kaawe tiiamepua Riosichio. Puuu ahpo wenejika mochikamea, teꞌta ki kaawerumachi komina teetoamepua, kihtawichio kaawekamepua. ¿Achinikai ki anachame eemea ohso kaawe: aamo ki kaawe yoratioiopua, itapiti wisikueka ichikone tiiaiopua?
Ohsotia eemea waꞌachi iintoamepua naꞌara yoorakao, ichikuame eemeai puꞌkao, wisikuekao, aamo poponikooipua waꞌapio, aamo pipinioi.
¿Ki naneꞌriame eemea, aaata ki toakamekoopua ahpo suwepori nokayao, kiisi Riosi ahjama mochimerikoopua puꞌkao? Riosi ki nakiyaa nokipuaichioo, ihjipua: kuunara ahpo uupio, ki piirechi oowitiame ahjama suwepori nokawa, uupiraoi ahpo kuunao ki piirechi tijoe ahjama suwepori nokiwa; itapitichioipua ahpo riosietaniameoi; aaata oowitiame ahpochitia oowitiame suwepori nokiwameoi; aaataoi tijoeai, ahpochitia tijoe ahjama suwepori nokiwameoi;
aaata ichikoka puꞌseriameoi; ahpoche iinuepua weemuameoi; aaata nawajika puꞌseriameoi; tísia naꞌara chaachapameoi aaatao; ki ahpo wenejipuawichio nateteniameoi. Yooma iꞌka waꞌa tiiame nokayamea, ki uupuamepua Riosieo, ahpo yeꞌkarichi mochimichioopua.
Aaata eemea, waꞌachi nokayame eneriaipua pukerio, nape Riosie Weratiame aamo tatakoririawichio pejana mukuriopao, eemea papakotiame itipikamepua tatakoririao, piipakame waꞌasi. Riosia aamoo, ahpowichio poanatakamepua. Puuu ki iyoriria amochi petereriamea, yooma choꞌwetiame itipiame eemea, Riosi Riosiwarieo.
Aaata eemea chaachapamepua: “Neeea noꞌo iintonariao, ahkasi noꞌo iintonaria iinueme neeea noꞌo iintomia iintonaresaa.” Waꞌa tiiamepua tiiao, nape ki yooma taamo yoranarewa, kaawerumakaite puuua. Pukaepa kaawe taamo inateka ihsimete teemea itapiti taamo iintonariao.
Taamo weerewaa, ihtaoi taamo itaniamepua, nape ki yooma taamo weerewa itaniae, nokisimetepua. Waꞌa nokiniamea, ahpo weerewa eꞌrarie waꞌapi yeꞌkaniamepua, ki Riosi nakiyachitia teetoniame.
Teemea mukukaio tewekachi taamo Noonoeo, Eesusi taamo Paamira ahjateriachitia, waꞌachitia taamo ahjatemapua taamooi.
¿Ki naneꞌriame eemea aamo weerewao, Riosie Weratiame weerewarakopapua tiameo? Waꞌa tiiame enesaania Riosie Weratiamechio, ¿iinuemenane noꞌo suwepori iintomia ooweru ahjamao? Kaꞌíí, kaꞌchitia.
¿Ki naneꞌrena eemea, oowerua ahjama suwepori iintokamea, piiripi weerewa waꞌapi enepamekopua? Waꞌa chiiame Ehkoriami Iyoteria, eee cheekao: “Ooka weerewakaipua, piiripi weerewa waꞌapi enepamepua.”
Waꞌachitia taamo iikaai taamo Paamirachi enepakao, waꞌachitia piiripi waꞌapi iikachi enepamepua, Riosi Riosiwarichio, Riosi Riosiwarieo waꞌapi.
Ikicha enepamitia eemea suwepori nokiwamechio. Ihta tatakoriniamea aaataeo, maꞌchi ahpo weerewachi iintoniamepua, nape suwepori iintokamea, ahpo waꞌapi weerewa naꞌatamepua, ki ahpo waꞌapi iyoriapapua, ahpo waꞌapi weerewao.
¿Ki naneꞌriamemua aamo weerewao, Riosi Riosiwari ohjoerachikoopua, Riosie aamo kiatiame weerewachi? Aamo weerewaa, ki aamo piineriwichio weerewara puuua,
natekachi taritiamekapa muuua Riosi Taanaraeo. Puꞌka Riosi ahpo Taanara iintoriawichio aamowichioo, iyorika mochitomeri eemea Riosio, yomatiame aamo weerewa ihsiwae.
Ehpeo eeme noꞌo iinatukeria iyoteka, nehjiamane. Puꞌka aamo teꞌteria noꞌo iinatukeriao, ki nenewinia nahki eemea ohso kaawe.
Nape tijoe ki anachame enesaa ooweruwichioo, ooweruoi tiꞌtijoewichiooi waꞌachitia, ki suwepori nokipuaichioopua, ohso kaawe nenewiwa kaawepua. Epeche kaawepua tijoea, ahpo uupiche ahjama yasiwaa, ki piirechi oowitiame ahjama tiame; oowitiameai waꞌachitiao, piiripi waꞌapi kuunaeka yasimeripua.
Uupiraa, ki ahpo waꞌinametepua ahpo kuunachio, waꞌachitia kuunaraai ahpo kiametepua ahpo uupichio,
Itapiti weruma simiyame Riosi ahjama nayewameri enesaa, weeka taawe ihsimeri enesaa Riosi ahjama naewakao, toipuapua pehji aamo uupichi ihsiao kuunachitia. Neipa kajusapa aamo Riosichi nayewao, eenechi nokisipuapua puꞌkao seenekachi riaorósia, ki aamo anachatekao, ki kaawe aamo iintotemaoipua.
Ihji noꞌo cheemiaa, nooe eꞌrejerapua, ki Riosie yachatiame nuurari.
Noꞌochitia ki neewikame enesaa, kaawe enemii eemea, tísia aiwaniachi teetoniamekopapua taamoo, ehpe taawechimio. Nape Riosia ki yooma taamo waꞌachi teꞌteremichio kiꞌyamepua. Aaata teemea neewimichio kiatiamepua, aaata piireo kaꞌi.
Ki neewikameo pehjio, kunamukukameoipua tiameo, uupira mukukameoipua tiame, ki nenewisaapua epeche kaawe enemiipua noochitia.
Nape ki anachame enesaa neewinariao, neewinia nahkipua ohso kaawe, ki neewinarewae suwepori iintomichiopua.
Nenewikameo chaanenania, nape ki nooe eꞌrachi, Paamira eꞌrachi chaanenania puꞌkao. Uupiraa ki toimetepua ahpo kuunao, kuunaraai ki toimetepua ahpo uupio.
Ahpo kuuna toakamea, piineri yasimeripua; ki piineri yasinariaa, eenechi ahpo kuunama yasimeripua.
Wahjachi nenewikameo noꞌo chiiaa, ki taamo Paamirachi eenamepua. Aaata uupira ki Riosichi paparame enesoopua, nape taꞌiria kahtiame enesoopua ahpo ahjamao, ki toimeri kuunaraa puꞌkao.
Uupiraai ahpo kuuna ki Riosichi paparame enesoo, nape taꞌiria kahtiame enesoopua ahpo kuuna ahjamao, ki toimetepua ahpo kuunaoi.
Aaata nenewikaio neipao, Eesusichi pichikesoopua kuunarao ooitiameo kaꞌi, nape ooitiameo taꞌiria kahtiame enesoopua ahpo kuunamao, ki toimete kuunaraa ahpo uupio. Waꞌachitia ooitiameai, ki Riosichi paparame enesoopua ahpo kuunao, nape taꞌiria kahtiame enesoopua ahpo ahjamao, ki toimetepua tiameo ahpo kuunao.
Nape aaata neewikame ki Riosichi paparameo ahpo nenewiwao saꞌrunanaresoopua, Riosichi paparameo, reesisepuamepua saꞌrupuawichioo ahpo nenewiretiao. Aaata Riosichi paparame ahpo reesisesoo poanatupuaichioo, kihta ki kaaweruma iintokame tetewipuamepua Riosieo. Puꞌka waꞌa tiameo, Riosia reesisiamepua puꞌkao, ki nasiwaka mochitopuawichioopua.
Puuu uupira Riosichi paparamea, ki toimetepua ahpo kuunao ki paparamekopaopua Riosichio, puꞌkao seenekachio paparamerikooipua Riosichio, ahpo uupie kuꞌitiaopua. Waꞌachitia kuunaraai Riosichi paparame enesaa, ki toimetepua ahpo uupio ki Riosichi paparopao, seenekachi kuunarae kuꞌitiaopua ooitiamea, paparamaoipua Riosichio.
Aꞌchi tiiachioi aamo nenewikame teerewachio, kaawe teetoka mochitopuapua, Riosie kuꞌiwarieo, aꞌchi teeka kaaweruma aamo yasitoriaiopua keꞌchu aamo paaenioi Riosieo, waꞌapi teꞌteretoka mochitopuapua Riosichio. Puꞌka masiteka teetoamenia yomachi tiꞌtiopachiopua.
Aaata siichitepuwetiame enesaa Riosie paaetiaio, kihta ki kaawe tiiame puuua Riosichio. Ki siichitepuwetiame enesaa Riosie paaetiaio, waꞌa tiiaimua kaawepua, kii siichiteputiamekai.
Riosiwichioo, aaata siichitepuniameo, ki siichitepuniameoi, kihta nateyamepua Riosi kaawe teꞌterepuao, Riosiwichioo teꞌta nateyameraa, ahpo nuurari chiiakamera eꞌweniamerapua.
Yooma aamo teꞌtereria keꞌchu paaeniai Riosieo, kaꞌchi tiiamepua Riosichiwichioo.
Tijoea ooweru tiamea, puhkuchitia mochikame enesaa Riosie aamo paaetiaio, kaꞌchi tiiame puuua Riosiwichiooi. Aaata puhkuchitia mochikamekoio ki puhkuchitia mochikoio, puhkuchitia yasinaresaa Riosichio, kaawepua, nape saꞌrukame yasinaresaa ki puhkuchitia mochiwao, kaawechipua tiame.
Puuu puhkuchitia Riosie paaetiapao, saꞌrunatiame itipiamepua tatakorio, puuua waikao, Riosie Weratiamekamera ihsika yasitomerikapaopua, waꞌapitia puhkuchitia yasitoaiopua. Puuu ki puhkuchitia yasitoaiopua, Riosie paaetiapaopua, ki puhkuchitia oiaiopua, Riosie Weratiamechi puhkuka tiiamekaitepua, Riosi yooreka yasitomerikapapua waꞌasi.
Apoe Paamirao taamo taripariopao, apoe Paamiratere mochitomeri teemea, puꞌkachewichio yorakeka, ki tijoeekamera taritiamekapa.
Waikao poponiwa pipiniwaa tiame waꞌa teeresoo, taꞌiria mochitopuapua Riosichio, ki seꞌwika ahjachio, puuu pukeri aamo teeeriao, kaꞌchi tiiamepua Riosichio.
Ehpeo, ki nenewiame pehjichi simiyame nayewamane. Ki nenewiamewichioopua pehjio, kihta eeetiame tuuyeniamenia noꞌo Paamirae Eesusieo, nape noꞌo eꞌrachitiao chanimania.
Noꞌo eꞌrachitiao, yooma aaata oowerua tiꞌtijoeai, waꞌapitia ki nenewika itipisaa kaawe enemiipua, ki teesa kokosa tiiame simiyame teetoamekopa ehpe taawechiamio.
Pukaepao uupieme enesaa, kaꞌte toimitiapua. Ki uupieme enesaa, waꞌatia itipipuapua.
Aaata ki neewiai neewisaa, ki tatakori puuua. Nape aaata neewikame mochikamea puꞌka aiwari eenoio, tísia kokosa teeremeripua. Puꞌkao ki tísia aiwamichioo waꞌa eꞌramenia, ki nenewikame mochisaa epeche kaawe enemiopua.
Poponiwa pipiniwa tiame, kiisi mehka toio tuuka chaaninia tísia kokosa aiwapuameo. Ehpe waanamio uupiemea, ki uupiemechitia mochisaa kaawe enemiipua.
Puuu tísia naarakomeria, ki naarakosaa kaawe enemiipua. Puuu kaawe erakoamea ehpe taawechio, ki kaawe erakoamechitia teꞌteresaa kaawe enemiipua. Puuu itapiti tarakamea, ki tarakamechitia teeresaa kaawe enemiipua.
Aaata iꞌka weeechi paarasarika yasitoamea, kihta ahpo paarasatiachitia, ahpo tetewisaa kaawe enemiipua. Waꞌa erakoka mochitomete teemea, ehpe taawechiamio tísia aiwaniachikopaopua. Waꞌa teꞌteretoka ohjoemete teemea, yooma iꞌka wehjoarichi paarasatetiameopua, kiisi mehka teetoamekoopua kihta itipimerikopua kajuka.
Waꞌa aamo chaaniame neeea kaꞌchi teeremichiopua aamoo, waꞌa ikiwame taawechiopua. Tijoe ki neewikamea, ahpoche inateka yasitomeripua, Riosikamera kaawe eratepuawichioopua.
Tijoe neewikamea, ahpoche ahpo uupima neesetowa teetomeripua, itapiti nakiya iꞌyesika. Riosi kaawe eratewache teetomeri puuua, ahpo uupi tiame.
Ihji noꞌo chiiaa ki teesa kaawe teeremichiopua amochio, ki utewaeme aamo nuureka chiiamenia iꞌkao, ki teꞌta tehki aamo teetomichio chiiamenia aamo Riosi tehkiwachi nokisiachiopua, ahkasi tísia aiwari taawechi asiyachisiopua.
Aaata ki anachame ahpo neewimiao, aaataoi ahpo uꞌmatoame erasaoipua ahpo neewimiao, neewimeripua neewinariaa, kaꞌchitepua neewikaio, ki tatakorikopa.
Aaata ki neewika puꞌseriame, piineriche ohjoenariamea, kaawepua waꞌa eꞌrai.
Waꞌa teesoo taamo aiwamiachi teetoachio ehpe taawechiamio, aaata neewinaresaa kaawepua, nape ki neewinaresaa epeche kaawepua.
Nenewiniamechi tiiameo iꞌka chanimane. Uupira Riosichi paparamea, ahpo kuunachi ihcheka yasimetepua, ahkasi ahpo kuuna mukuyachisi. Ahpo kuuna mukisoopa puuua, naꞌsokame itipiamepua ahpo kuunachio, kaawe neewimeripua piirechi ahjamao neewinaresaa, nape Riosichi paparame ahjamache tijoe.
Nape noochio eꞌramenia puꞌkao, ki eenechi neewisaapua, epeche taꞌiria yasimeripua, Riosioi waꞌachi eꞌrameko eꞌramenia noochitia.
Ehpeo itapiti riꞌriosiwati kohseka ooweniame nayewamane. Yomarika teeme teꞌta machiwarieka mochitoamepua, puꞌka riꞌriosi oowewewachi simiyameo. Nape aaata teꞌta Riosi nakira machika yasitoamea, ki ahpo weruma eꞌraka yasitometepua, puꞌka oowewarichi simiyame ahpo machiyao. Puꞌka oowewarichi simiyame nayewiaio, kaawe aamo uuka, nayewapuapua pukachi simiyameo.
Aaata ahpo teꞌta siinto machiyame maayamea, seenekachioi kihta teꞌta machiyamekoipu puuua.
Nape aaata ahpo kaawe eꞌreka katewiameopua itapitio, kaawe iintokame teteiwamepua, taamo Noono teꞌpa kahtiameeopua. Nape kaawe ahpo nakika mochitoamea, kaꞌkaruma nokaka mochitoame teteiwamepua Riosieo.
Puuu ahpo riosiwachitia uuka manakeniamea, oowera waꞌa nokiwame puuua kihtawichio. Nape teeme taamo Noono Riosichi paparamea, yoomahka naneꞌriame teemea, puuu riꞌriosiwaa, kihta kaaweruma iintoamekopua taamowichioo, tísia manakeniaipua puꞌkawichioo. Teemea taamowichioo, piiripi waꞌapi Riosipua, kihta muuwaemekamera riꞌriosi.
Muuwaeme tiꞌtijoeria, ki ookapi iintuamekotipua riꞌriosio iꞌwa weeechio tewekachiopua tiameo, utewari iinuemea.
Nape teemea ki waꞌa chaachapamepua, piiripi waꞌapikotipua taamo Noono Riosio, puuu apoea, yooma ihta itapiti iintokamepua weeechi iintuameo, tewekachi iintuameopua tiame. Weeechioi, piiripi waꞌapi teꞌta Paamiraeme teemea, Apoe Riosie Weratiame, Apoe Eesusikamera teꞌta iyoriniamera.
Nape ki yooma Eesusichi paparame naneꞌriamepua, riꞌriosi manaketiame saꞌpa koiꞌwameo, kaꞌchi tiiamekopua Riosiwichioo puꞌka saꞌpa manaketiame koꞌkotioiopua Riosichi paparameo. Weꞌwemera Eesusichi paparakamea, pukerio riꞌriosi manakeka mochitoriamea, kiisi konariamepua riꞌriosi saꞌpa manaketiameo, puꞌka koayaioopua, puꞌka riꞌriosikamera iyoriameka erakoamekapa. Pukaepa ki koꞌkome erakoamepua puꞌkao, ki naꞌatapuawichiopua ahpo Riosichi iyoriwao.
Nape teꞌta pichiwaa ihjipua, kihta kooame koiꞌwae taamo kaawe teeretiame Riosia, apochio. Waꞌa tiiachiopua, riꞌriosi manaketiame saꞌpa koiꞌwamea, ki epeche kaawe taamo tetewiniame Riosieo, ohsooi ki kaawe taamo tetewiniame Riosieoi.
Nape puꞌka kooameo kaꞌchi aamo ikitio eꞌraipua Riosichio, kaꞌchi eramichiopua weemera Riosichi eenakameo, ki koꞌkopuapua riꞌriosi oowetiame, aaata puꞌka tetewachiopua, ki aaata aamo ki kaawe eramichiopua.
Aaata aamo riꞌriosi oowetiame saꞌpa koayame tetewisaa, puꞌka riꞌriosi oowetiame koꞌkomo orapasaapa tiame, koꞌkomapua koayao, nape Riosi nekamio eꞌraka.
Waꞌa iintosaamua, tatakoritemamua aamo Riosichi pooniwao piiniwaoio, apoe Riosie Weratiame puꞌkawichio mukukameopua tiame.
Waꞌa teesoo waꞌa iintokamea, naꞌatamepua ahpo poonio, kaaweruma inataopua Riosichio. Waꞌa teekao muuuai, kiisi kaawe itipiamemua Eesusichioi, Riosie Weratiamechio. Waꞌa iintosaamua, teꞌta tatakorieme muuua.
Waꞌa teeresoo puꞌka kooameo, tatakorichi wichitiame enesoopua poonio, ohso kaawe neeeai kiisi koꞌkomapua puꞌkao, ki seenampa.
Noꞌo chaachapania nayewamania ehpeo, aaata waꞌamahkao chaachapatapua, ki Eesusie weratiamekopua noꞌoo. Nape neeea chaanenapua puꞌkao, pichiwa Apoe Eesusie noꞌo weratiamekopua, nooe tetewikapapua Eesusio, neipa meritioio, eenechi oijenakame mukukaio. Apoe waꞌapi noꞌo chaanekamekopapua, amochi upamichiopua ahpo noꞌo aamo tuuyenurario, puuupua noꞌoe aamoe inamuriao, noꞌo nayewatusiao. ¿Ki puꞌka Eesusichi simiyame noꞌo aamo nayeweria pichikekamekosa eemea?
Wahjachio ki noꞌo Eesusie weratiameko erakoiopua, eemea ki waꞌachi erakometepua, wahjachitiao. Eeme waꞌapi noꞌo uꞌparia Eesusi chiia pichikekame enesaa, eeme waꞌapi noꞌo Eesusie weratiame uukamekai ikikamekapa. ¿Ki waꞌakosa erakoame eemea?
Ihji noꞌo nehpupaka chiiao, ki noꞌo Eesusie weratiameko erakoamerawichiopua, noꞌo masitiao kihta nateyo tuuyamekopua.
Puꞌkao chaaniamenia, apoe Eesusiko tuuyamenia waꞌa tiame masitekaopua kooamechi simiyameo. Apoe Eesusia cheekamepua, ihtaoi kooame enesaa, kihta ki iyoriwa tiiamekopua Riosiwichioo, ihta iijiniameoi. Waꞌa teꞌteriame enesaa teemea Eesusichio, iinue teemea taamo kuꞌipuao, ihtaoieo taamo nakisiao, kooameeoi, neeroioi taamo ooweniame taamo paramoo.
Teemeai Eesusichi simiyame nayewatiamea, iinuemepua tiameo, taamo yeetoka ohjomiaopua taamo uupio uupiemeraa, Peerochitiaopua, wahjachi Eesusi ajawariaopua, Eesusi ahpo yeeyechi poponiwaopua tiame.
Neeea Wenawe tiameo, ki ujupiekapa teemea, ¿ki iinuemejuare teemea, taamo ihkokeniame koꞌkomiao?
¿Aatana soontaro ahpo mochiwawichio nasiwaio, ki iinuetarepua ahpo koꞌkotepuao? ¿Aatana itapiti echakai, ki koꞌkotapua taakeriao? ¿Aatana chiiwa neesetoameaio, ki iijitarepua muꞌira ihpaketiameopua?
Iꞌka noꞌo chiiao, ki nooechi eenameche maaepuapua. Iꞌka waꞌa tiameo, waꞌachi chiiame Moiseai Ehkoriami Iyoterichio.
Waꞌa cheekame Moisea, eee cheekao: “Oisio kaꞌte toꞌpemitiapua chuꞌwachio, tekeka okayaio, koꞌkomichioo.” ¿Oisi nayewaka cheeriamenapu waꞌa cheekao?
Kaꞌii. Taamo nayewaka cheerepua Riosichi tekipaname. Aaata yoomoka echayamea, aaata okitiame ekasuamea tiame, naꞌpa puuua, ahpo echaria taakeria, ahpo naachutemeri puuua.
Aaata ki Riosi tekipaname nateteniame enesoo, ¿ki epeche iinueme ohjoare teemea, taamo natetepuameopua, Riosichi tekipanamekapaopua?
Nape waꞌa tiiai teemea, kihta koparowa inataka nokisiame teemea iꞌka Riosi tehkiwachio, ki aaata taamo koparoame tewamichiopua, Riosie Weratiame nayewatuwaopua.
¿Ki naneꞌrena eemea waꞌa tiopachi tekipanameo, waꞌapi tiopachi iintuame kianiamekopua kooameo? ¿Ki naneꞌrenakoi eemea, puuu tiopachi paamiratuamea, waꞌapi Riosi tepaweterachi toatiame, koayamekopua?
Waꞌachi chiiame Riosiai Iyoterichio, aaata Riosichi newipari nayewatuamea, kiapuamekopua koꞌkometio.
Nape neeea, seenepioi ki itakamepua noꞌo kiapua teerewiao. Ki itaka chiiamenia aamoo, iꞌka iyoterichi noꞌo chiiao. Neeea waꞌa iintonaresaa, mukimania ohso kaawe, ki waꞌatia wekamichiopua noꞌo waꞌatia kaawe eꞌrewaopua, noꞌo nooe iꞌyaka koiꞌsika tekipanakaopua.
Neeea, ki noꞌo weruma eratewawichio ihsiame neeea, Riosi tehki yoorakaopua tuuyesikao. Neeea, utewachi noꞌo yoramio eꞌraninia iꞌka tehkio, ki yorasaania ki nuꞌunti yuuwesimiinia.
Nape iꞌka tehkio, nooe noꞌo kaawe eꞌrachie ihsiame enesaania, noꞌo natetepuame tiiame neeea. Nape iꞌka tehki noꞌo yoorao, ki nooe eꞌrachi ihsiamenia, Apoe Riosie Weratiame noꞌo nuurekamekopa iꞌkao.
Waꞌa tiiachipao neeea iꞌka tehkio, ¿ihtanakamerajoarepu noꞌo natetewaa? Puuu noꞌo natetewaa ihjipua: Tísia noꞌo puꞌseriapua naewatukao, Eesusi noꞌo nuureria nayewatumichioopua puꞌkao, iꞌka tísia teꞌta Riosi kaaweruma tuuyewarikopapua, nape puꞌkao, kiisi kihta natekachi, aaataoi kihta itanesikaopua kuꞌiwao, ihtaoi noꞌo kuꞌiniameoipua, iinuekai neeéa, noꞌo natetepuawao, Riosichi tekipanamekapao.
Ki aaata puhkukainia, yoomawichio puhkuchitia tekipanamenia, epeche muuwaeme oowe erapatenariapa tiꞌtijoe oowerua tiameo, Eesusichi paparamichioo.
Iꞌisaeri tiꞌtijoeriekachi enasaania, isaeri tijoechitia noꞌo uuyamenia waꞌao, epeche muuwaeme oowe erapatenariapa taamo Paamira Eesusichio, yooma napati tiꞌtijoe ooweru tiame. Moise nuurari nokiwachi enasaoio, Moise nuurari nokiwatere iijisiamenia, epeche tiꞌtijoeri oowe erapatenariapa noꞌo Paamira Eesusichioo. Neeea waꞌa oiyaio, ki Moise nokiwatere tiiamekaitenia.
Seesenu nokiwachi eenakainia ki Moise nuurewa nokiwachio, puꞌka seesenu nokayachitia noꞌo uuyamenia, epeche tewinariapa puꞌka tiꞌtijoerichio, noꞌo Paamira Eesusichi paparamerio, tiꞌtijoe ooweruopua tiameo. Nape puꞌka ki Moise nuurarichi mochitoamechitia ihsiaio, Riosie Weratiame yasitoamenia, Riosi nuurariterechitia.
Neeea weemera teꞌteriame Paamirachi eenakaio, pukeri oꞌiniamechitia nayewiamenia puꞌkao, Riosichi simiyameo, epeche tewinariapua pukachio, Eesusi Riosie Weratiamechi paparamichioo, tiꞌtijoe ooweruopua tiameo. Aꞌchikoitia noꞌo uuka ihsiamenia, aꞌchikoitia iintoka tewinariapa, Paamirawichioopua tiꞌtioeo.
Yooma puꞌka ihsiamenia, epeche mehtamichiopua Riosi kaaweruma tuuyewario, epeche muuepari teerepuawichiopua Paamirachio, noꞌoo epeche tísia kaawe eꞌrewa eramichiopua tiaméo.
Naneꞌriame eemeapa, aaata uꞌmasiwa teꞌewa newitoniameo, piiripi waꞌapi newitoamepua ahpo natetepuawichioo. Ujumasa naaju, Riosichi newitoka kaawe teetokaopua, itapiti Riosi kaawe eꞌrewa aamo kiapuaichiopua aamoo.
Yooma aaata newitoa teꞌyamea, kaawe ahpo neesetoamepua weerewachio, oowera raureri kuhsisawa mosokitewa yowitai, kiisioi tehpe eꞌrame; nape teemea Riosichi tekipanawao, kiisi wahjiame kiapuamewichio teꞌyameka nokayámepua.
Neeea noꞌo teetoao Riosiwichio tehkio tísia noꞌo kaawe neesetoamepua, ki noꞌo seꞌwi teetowichioopua ihta itapitieopua, ki noꞌo kajuteme tiiaopua Riosichi tehkiwao. Neeea ki eekachi wepayamechitia ihsiamepua, aaatachi ahpo nasiwamiapa ahpo penitiamechitiao. Neeea noꞌo Riosie kiapuamekamera, teꞌta inatatoka teetoame neeea, iꞌka Riosichi tehkiwao.
Puꞌkawichiokamera neeea, tísia kaawe neesetoamenia noꞌo weerewao, kiisi noꞌo soꞌmipamichiopua ki kaawerumachi wichipuao. Neeea waꞌa tiiame teetoamenia, Riosio kateweniachi taawechio, kihta noꞌo ki kiapua teerepuawichiopua Riosie nuutewa noꞌo kiapuao, weeechi kahtiaio tísia kaawe masitekamekaiopua.
Riosichi poponiwa pipiniwa tiame ki natakepajeraninia, yooma taamo ehkoriami mochiriamekoo, Riosio toomaritere neesetotiamekopua siimpachio; yooma pirena uumatokame Riosi wahjoneriachi paꞌweo, Eejito soontarochi newipamichioo.
Waꞌa tiiachiopua, Riosie toomaritere nokisitiamee wakiwechiami nokisiaiopua, Paꞌwe Sehtanamechi wanamika paaterepua, pukae waꞌa paatetiamee paatotiameka tiiame itipirepua Moise ahjamao, Riosi neesetowatere pirenatuka itipikaopua.
Yooma puuu tiꞌtijoea oowerua tiame, wakiwechiami nokisikamea, tewekachi eename kooame koꞌkakamepua, Riosie ahpo kiaretia.
Ehkoriami wakiwechi nokisiameapua tiameo, yoomahka eꞌpechi pajenakame nerojikamepua tiameo. Puuu eꞌpea ehpiamio, Apoe Riosie Weratiamekaitepua, pukachi nerojiame teemea, nape puuua neeroi taamo nerojiaa, ki wahjiamesi ahjari teereniamepua.
Nape Riosia, muuwaeme ki apochi paparaai nerojikameo puꞌka eꞌpechi pajenakame neeroio, kiisi kaawe eꞌreka tetewarepua puꞌkao. Pukaepa yooma wahjiparepua, wakiwechiami nokisinioio.
Yooma puuu ehkoriami ikitiameo, puꞌka neꞌnetoka seeweka, taamo Riosichi iyorika mochitomichio ikitiame puuua, ki puꞌka teꞌtereria teerepuawichiopua.
Pukaepa eemea, kaꞌte riꞌriosichi paparamitiapua ehkoriami nokisiriame ookapio nokisiriachitiao. Puꞌka noonowiria naewaka chiiame Ehkoriami Iyoteria, eee cheekao: “Tiꞌtijoeria weesero netetiame, pahkoterepua ahpo riosichitiao, nawajika yaawekaopua tiameo.”
Kaꞌte waꞌa nokimitia eemea suwepori nokiwao. Waꞌa nokisaa eemea yooma wahjipamaoi eemeai, puꞌka ehkoriami piire weerewa paika miiri wahjipakamechitia, piie taawechi waꞌapiopua.
Kaꞌte aatiatamua, teꞌta aamo Paamiraopua, ehkoriami mochiriamea waꞌa nokaka wahjipakamepua, siinoie kiꞌkiretiao.
Kaꞌte Riosi weꞌsapapuame chanimitiamua, ehkoriami mochiriamea waꞌa chaachapaka Riosio, wahjipakamepua.
Puꞌka taawechiami ikitiame seeweka nokisimete teemea, Riosi iyorikao. Puꞌkawichio iyotetiame Ehkoriami Iyoterichi chiiao, puꞌka waꞌa ikitiame neꞌneka pepenipamichiopua taamoo, Riosio iyoriniakopua puꞌkao. Waꞌa teetomeri teemea ehpe taawechiami Riosichi mochitoamea.
Pukaepa aamo ahpo inateka mochitopuapua, amochi pewatiame tiio eꞌroio ki tatakorichi wichitepuameo, senawato waꞌa eꞌrai tatakorichi wichimakoipua muuuai.
Waꞌa teesoo, kaawe aamo neesetoka mochitopuapua amochio, kihta tatakori aamo panisutomichiopua apochio, riꞌriosiwachi paparamichioo.
Naneꞌriamenia aamoo, ahsepari ijinatamekopua, noꞌo aamo chaaniao, aamoe neꞌnemichiopua teꞌta kaawerumakoopua ki kaawerumakooiopua.
Teemea taamo Paamira Aari Koiꞌwa koayaio, iijipasochi iijiwa iijinioiopua, yoomahka pirena Riosichi cheriwema kiꞌyame teemea, Riosie Weratiame taamo pejanawaka wiꞌsuriopua ahpo eerarao, kurusichi meritiaio. Puꞌka paani koiꞌwao, Riosie Weratiame taamo pejana mukuria inatepaka, nokayame teemea. Puꞌka Eesusi Aari Koiꞌwame paani koꞌkosaa, yoomahka piiripi inatari enepame teemea, Eesusi Riosie Weratiame weerewachio.
Muuwaemekai teemea, piiripi waꞌapi enepame teemea, piiripi paanichi waꞌapi koayamekapa.
Waꞌachi piiripi enepaniame erakoka nokariaipua tiameo, ehkoriami iꞌisaeriai ahpo Riosi manaweria saꞌpa koayaiopua.
Puuu ki Riosichi pichikiameai waꞌachi piiripi enepaniame erakoka koayaipua tiame, puꞌka ahpo riꞌriosiwa manakeriaopua. Nape waꞌachi nokayaiopua kihta nateyame enerepua tatakori puhjepuao, kihtaoi, itapitiwichio yoratiaio. Pukaepa Eesusi Aari Koiꞌwa piiripichitia enepaniame koꞌkakamea, toimete puuua ahpo riꞌriosiwa manakiao.
Puꞌka riꞌriosi netetiame manakiamea, Satanasi kuꞌiwarikamera iyoriamepua, ki Riosikamera. Pukaepa neeea puꞌka ahjama, kihta ahjama teꞌterejeraninia.
Kaꞌchi iika iyoriniame ooka teekoo, Satanasi iyorisikao taamo Paamira Eesusi iyorisikaopua tiame.
¿Ihtana erakoame eemea waꞌa nokayapao? ¿Nekatetariame eemea naaju taamo Paamira Eesusio? ¿Ki ehkoriami mochiriamechitia iꞌisaeri nokayamekosa eemea, waꞌa nokakaopua nekamuchepatekamepua Riosio? ¿Newitomerikosa erakoame eemea Riosio?
Riosia yooma ihta taamo nokimiao, taamo toanipua toayao, nape ki yooma taamo nokaya kaawe tiiame, aaatachioi taamo piirechioi ki kaawe wichiyamepua, taamoo, kaawe teꞌtepuao aaata ahjamao taamo piirechichio.
Aaataai kaꞌte aamo kaawe teerewache iꞌyapuapua, ohso kaawe wichiyame nokipuapua aamo wahjachioi.
Muuua saꞌpa tarayaio kihta ahka eename iinatukeka taripuapua. Aaata aamochitia Riosichi paparame inamusaa, puꞌka saꞌpao riꞌriosi manaketiamekoopua, ki kaawe tiio erapamaoipua amochio weemera paparame enesaa Riosichio, puuu inamukamea ki koiꞌwameko eꞌrapa riꞌriosi manaketiameo.
Ohso kaawe puꞌka saꞌpa tarayaio, kaꞌte iinatukemitiamua ahka eenameo, ki aaata aꞌchi eꞌremichiopua aamoo, aaataai weemera Riosichi paparamea.
Aaata ki Paamirachi paparamee paajutetiaapua koꞌkomichioo, siminariaa siimpuapua. Ihta itapiti kooame weeretiaa, kihta iinatukeka koꞌkopuapua puꞌka saꞌpao, ahka eenamekoopua. Aaata aamochitia Riosichi paparakame inamukamea, riꞌriosi manaketiamekoopua puꞌka saꞌpao aamo koꞌkomiao, ki kaawe aamo ihsio erapamapua, ki koayamekapa puuua puꞌka saꞌpa riꞌriosi manaketiameo, aamoopua teꞌta Riosichi paparame naneꞌriame enesaa.
Nape aaata riꞌriosi manawetiame tuusoopua, ohso kaawe ki koꞌkopuapua puꞌkao, ki aaata aamo ki kaawe erakomichioopua.
Muuua naneꞌriamekai kaꞌchi tiiamekopua Riosiwichioo koꞌkotioio, ohso kaawe ki koꞌkopuapua puꞌkao, kaꞌchi eratepuawichiopua aamo piirechio.
Aaata ahka noꞌo iinatuketariareoipua: “¿Aatia aꞌchi chaanetariania noꞌoo aaataeo ki noochitia eꞌrameeopua?
Noꞌoo ihta kooame koꞌkomiaio, Riosi cheriwema kiꞌyaka koayame noꞌo enesoo, ¿aatia ki kaawe ihsio tuutarepua aaataa puꞌka noꞌo koayao, ki waꞌa noꞌo chaaneme tiiaio?” Waꞌatepua tiiao, nape teemea iwapakamea Riosichi simiyameo, taamo inatemetepua ohso kaaweo, ki aaata ki kaawe erakomichiopua tamochio.
Ohso kaawe yooma taamo nokayao, Riosikamera kaawe eratewa nokisinia kaawepua, apoeopua, taamo tetewamekopua, ihtaoi taamo nokayaopua, koiꞌwamechi simiyameo, itapiti taamo iijiaoiopua.
Kaꞌte nokimitia eemea, aaata tatakorichi wichipuatepua tiiameo, isaeri tiꞌtijoerioi, ki isaeri tiꞌtijoerioi, aaataoiopua Riosichi paparameoio, Riosi tioparachi ki pusie teteiwamechi mochitoameo.
Neeea waꞌa teetoamepua, yooma aaatachioi kaawe teetokaopua. Waꞌa teetoame neeea, ki noꞌowichioche inisiamekapa inatatokao; wahjachi aaataoichi inataka waꞌa inisiame neeea, puꞌkao, newipari ahsepamichiopua tiameo, taamo Noono teꞌpa kahtiamechiopua.
Noꞌo teetoachitia teetopuapua, noꞌoo noꞌo Paamira Eesusi teetoriachitia teetoao.
Kaawechupena kaawe noonoire eemea, ki noꞌo natakepaka noꞌo aamo masiteriaopua, yooma kaawe teetokaopua, teꞌta noꞌo aamo masiteriachitiaopua.
Ehpeo moꞌoratuamechi simiyame aamo nayewemane, ehpe taawechiami teꞌteretopuame. Aaata ahpo uupi moꞌoratuamea, kuunarapua. Aaata kuunara moꞌoratuamea, Riosie Weratiamepua. Taamo Paamira Riosie Weratiame moꞌoratuamea, Apoe taamo Noono Riosipua, tewekachi kahtiame.
Aaata tijoe Riosichi nayewamea, aaata tiꞌtijoeri Riosie tuuyewa masiteka ihsiamea, moꞌkori pujisá ihsimetepua. Ki moꞌkori pujisa ihsiamea, ki iyoriamepua Riosie Weratiameo, ahpo moꞌorachitia teeretoameo.
Aaata oowitiamea, mokoraeka ihsimeripua Riosichi nayewaio, aaataoi Riosichi simiyame nayewiaiopua. Ki mokoraeka ihsisaapua, ki ahpo moꞌoechitia yooriame enemapua ahpo kuunao. Ki mokoraeka ihsisaapua ooitiamea, sikika tehpunatiameka tiiamepua kuuparao, ahpo kuunachitia moꞌoratuame.
Ki yoorenariameopua mokoraeka ihsiwao, sikinia nahkipua kuuparao. Nape suuwe eꞌrame enesaapua ahpo kuupara sikiwao, mokoratamapua Riosi nayewiaio.
Tijoea, pujisa ihsimetepua moꞌkorio, Riosi moꞌoratuwa tetewitekapua iꞌka weeechi tiꞌtijoerio. Oowerua, tiꞌtijoe moꞌoratuwa tetewitame puuua.
Waꞌate ihjia, pukeri oꞌicharichio tijoea, ki oowitiamechi enepatetiamekapa puuua, oowitiamekamera tijoechi maꞌchipaka netetiamekapapua.
Pukaepa oowerua, mokoraeka nokimeripua Riosi paparaka nayewamia napawitiachiopua. Puuu ooweru mokoraraa, ahpo kuunae neesetoniame neꞌnetiamepua, Riosi kuꞌiwari teꞌteriachitia tewekachi Riosichio.
Nape Riosichi teꞌtereniamea, napati ahpo tetewiniamepua kuunaraai uupiraai tiame, nenekutia ahpo nakirewaemekapapua. Waꞌa tiiapa puuua, aaataai ki ohjoemepua, ki ahpo nenekuti kuꞌiwaeo, peꞌyachi ooweru kuꞌiwaeoi tiꞌtijoeo, tiꞌtijoeoi kuꞌiwaoi ooweruo, napati ahpo kuꞌiniamepua.
Pukeri oꞌiniao oowitiameo, tijoechi oꞌinia enepatetiamekapao, waꞌa oꞌinia tiꞌtijoea, ahpo ooitiame yeeyechi naawamepua.
Puꞌka ooweru moꞌo moꞌporawachi simiyameo, ¿ihtana inatame eemea puꞌkao, Riosichi nayewamia napawitiachio?
Wee, iꞌka noꞌo aamo chaaniao kaawe inatamitiamua: tiꞌtijoea ehpe taawechiamio, sikitiame ohjoamepua kuupao,
oowerua tepekuma kuupaeka ohjoamepua ehpe taawechiamio; waꞌatiame kiatiamekapa oowitiame enepatetiachisi oꞌinia, puꞌka kuuparaeo ahpo mokoraeka teeremichiopua.
Waꞌa tiiachio neeea, teꞌta iyoriwa Riosi ahjama nayewamiaopua napawitiachio, ihtaoi Riosie ahpo naneꞌretetiame napawitiachi mochikame nayewenariaoi, aaata oowitiame mokoraejeraninia itapitie pahchao. Aaata iꞌka noꞌo nokiwajera ki waꞌa eꞌramea, naneꞌremeri aaataai teeme iꞌwa mochiwachi napawiniachio, waꞌami ahka napawiniachioi, piirechi nokiwa iinueme.
Iꞌka ehpe aamo noꞌo nayewemiachio, ki peenia tiame aamo nayewamania, aamo Koorintio mochitoameopua tiopachi. Eemea waꞌa tiopachi aamo nanapawichio, epeche epecheche ki kaawerumachi teetoamekatepua.
Pahcha simiyamechio iꞌka cheemane, ki napati yooma eeme, aamo waꞌachitia inatakamekatapua. Pichikiamenia puꞌka waꞌa tiio tuuwameo, nape ki yooma.
Neeea puꞌka ki amochitia Eesusichi teꞌta paparameo, poanatapuapua puꞌkao amochio, kaawe aamo nokisipuawichiopua waikao puꞌka Eesusi Aari Koꞌkaria inatepariopua.
Eemea puꞌka poanatukameo, amochi itipisoopua Eesusi Aari Koꞌkaria inateparia, ki Eesusi Aari Koꞌkari enemii puuua, ki kaawe nokimekapapua waꞌao.
Puuu amochi poanatamiaa, pahcha koayamekatapua keꞌchu yoomahka mochipanioipua koꞌkomiao, kihta tooeka neipa eꞌenameri koꞌkomiaopua. Wahjachi puuua tiameo, tísia nawajiamekatapua waꞌao.
Puuua waꞌa nokayamea, ahpo petechi koꞌkosa eꞌenametepua. Puuu ki koꞌkosa eꞌenakamea waꞌao, suuwe erapo nokayamepua waꞌao, puꞌka waꞌa nokayopa waꞌao, maꞌchi ki Riosichi paparamea, naꞌareka tetewimapua waꞌa tiopachi teꞌta Riosichi paparameopua. Puuu neipa eꞌenakameaipua, teꞌta Eesusichi paparameaipua, kiisi kaawe erakomaoi puuua, kihta kitereriopua koꞌkometio. ¿Kaawekosa noꞌo eramio maayame eemea, puꞌka waꞌa aamo nokayao? Kaꞌiii. Kaꞌchitia.
Neeea eenechi aamo chaanemania, taamo Paamira Eesusi Aari Koꞌkarichi simiyameo. Taamo Paamira Eesusia, kooame yoranurariaipua Semejenato pahkokoi koꞌkopuameo, ahpo ajawaria ahjama koꞌkopuameopua ariwatopio, puꞌka waꞌapi tukawarichi, noriwi nehjiretiame Eesusi Uurási tewaniameeo,
koꞌkosepatioopao Semejenato pahkokoi koiꞌwameo, Eesusia waikao, piiripi paani uusa chiꞌwanasaopua, cheriwema kiasapapua Riosio, yooma ahpo ajawaria naachuterepua cheekao: “Ihji paania noꞌo weerewapua, noꞌo aamowichio pejanaka kiamía. Koꞌkomitiapua iꞌkao. Iꞌka noꞌo iintoao, yooraka mochitopuapua, iꞌka yooraio noꞌo inatepaka mochitopuawichioo, ihjia, ehpe waꞌapi aamo tatakoriawichioo, aamo pejanaka noꞌo iintomiaopua.”
Waꞌa cheesaopua tiameo, iijipasoo toꞌwame uusaapua cheerepua: “Ihji paasochi iijiwaa, noꞌo eerapua wiꞌsumeri, noꞌo weemera kateweri yomatiame tiꞌtijoeriwichio ooweruriwichioopua tiame, pichiwatakaopua. Iꞌka noꞌo iintoaoiopua tiameo, yooraka mochitopuapua. Senepi iꞌka yooraio eemea, noꞌo aamowichio iintoria inatepaka mochitopuapua.”
Pukaepa puꞌka taawechi oꞌinia, senepi yooraiopua iꞌka Paamira koꞌkariaopua paani, iijiriaopua tiame, Paamira iintoria inatepaka nokayame teemea.Ahkasi Eesusi Riosie Weratiame eenachisi, waꞌa teetoka nokisimeri teemea.
Puuu ki paparamea Eesusichio, ki koꞌkomeripua iꞌka Paamira paanio, paasochi iijiwaoiopua, kaꞌi. Aaata ki Eesusichi paparai iijisaapua, ki iyoriamepua Eesusi iintoriaopua, ahpo weerewaeo.
Puuua, keꞌchu koayaiopua iijiaiopua puꞌkao, ahpo neꞌnesa iintometepua ahpo iikachio, kaawe ohjoarepua ki kaawe ohjoarekoi.
Taamo Paamira Aari Koꞌkari ihsiaio koaka, ki Eesusi taamowichio iintoria inataka koꞌkakamea, kokosapuame puuua Riosieo.
Pukaepa ki Eesusi ahpowichio iintorio inataka koꞌkakamea puꞌkao, aꞌchikoi ikikamepua kokorepakao, aaataa ahkasioi wahjipakamepua.
Nape teemea kaawe taamo neꞌnekameo yooreminao, kihta seewemetepua Riosi kokosario, kihta aꞌchi tiiamekapapua tamochio.
Nape Riosie itapiti iintoriawichio taamo teritiaa, ahpo iyoripua pepenipamichio ihsiamepua, nape taamo ki teꞌta kokosarie, kii ki Riosichi pichikiamechitia.
Poponiwa pipiniwa tiame, Eesusi Paamira aari koiꞌra inatepari koꞌkomia napawisaa, puꞌka piiripi paani chiꞌwanasa naachutetiaio, puuyepuapua puꞌka naachutakame koꞌkomioio, yoomahka pirena koꞌkopuawichiopua.
Yooma aaata waꞌa napawiniachi eꞌenameria, ahpo petechi koꞌkosa eꞌenapuapua, ki chorowapuawichiopua waꞌa napawitiachio. Wahjachi itapiti katewepuameo, waꞌa enasa katewemania puꞌkao.
Ehpeo noꞌo Riosichi poponiwa pipiniwaopua tiame, Riosi Riosiwari kuꞌiwarichi simiyame aamo nayewemane, ki waꞌatia itipimichiopua aamoo, ki pahtekao, Riosi Riosiwari kuꞌyao.
Naneꞌriame eemea aamoo, keꞌchu taamo Noono Riosichi paparoio Eesusieo, Satanasia ki mamachiriamechitia aamo panisutoriopua, riꞌriosi netetiamekamera paparatekaopua, puꞌka riꞌriosi netetiameo, kiisioi nayewamechiopua.
Puuu waꞌa iintokamea, ki Riosi Riosiwari yahchamepua, aaata Riosi Riosiwarira yahchamea, ki waꞌa iintomiipua Eesusi naꞌarekao. Ki Riosi Riosiwari yahchamea, kaꞌchitia pichiwa paparamepua Eesusio ahpo teꞌta Paamirawako tuukao.
Teemea weeka aꞌchitiame taamo yeꞌkari iinuekao, piiripi Riosi Riosiwarie waꞌapi kiatiamepua.
Teeme taamo tiꞌtiopachio, weeka tiiame tehki iinuemepua, yooma puuu tehkia, Riosiwichio taamo kaawe teerepuawichiopua.
Riosia yooma apochi paparameo, yooma naneꞌretiamepua ahpo Riosiwarichi simiyameopua, pukachi yasitoamekapapua Riosiwarirao iikachi, Riosiwichioo kaaweruma yoranarewa erateka.
Piiripi puuu muuwari yeꞌkari taamo kiꞌyaa ihjipua: teꞌta peeneka naewaniame Riosichi simiyameo; piirea, tísia peeneka kaaweruma tuuyeniame, yooma puꞌkao, teꞌta Riosi Riosiwari ihsiamepua, puꞌka waꞌa tiiame taamo yoratekao.
Aaataopua tiameo, Riosichi teꞌpa kahtiamechi paparatemichio, kiatiamepua; aaata wahjachi Riosichi paparame Riosi Riosiwarie kianiamea, kokoriame yachapatewa ihsimichio kiatiamepua;
aaata epeche wahjachiopua tiameo, Riosi peenia ihsiwa nokimichio kiatiamepua; wahjachi pehjiopua tiameo, Riosi chiia aaata chaachapamichio kiatiamepua; wahjachia, itapiti seꞌwi masitia machika tetewimichio kiatiamepua; wahjachia, seesenu nayewa pepenipamichio kiatiamepua; wahjachiopua tiameo, aaata seesenu nayewa, taamo nayewachi maꞌchitamichio, kiatiamepua.
Yooma iꞌka yeꞌkario, piiripi waꞌapi Riosi ihsikamepua, ahpo Riosiwarie kiꞌyakao, yoomahka pipiripio, ahpo eꞌraria nokisimichiopua.
Teemea Riosieo weeka itapiti chuhchetiamekaipua taamo weerewachio, piiripi waꞌapi weerewakaite teemea. Waꞌachitia teemea ki ookapikai Riosie Weratiamechi paparamea, yooma teeme Riosie Weratiamechi ihchiamepua, piiripi weerewachitia.
Waꞌa tiiapa teemea, yooma Riosi Riosiwari yachatoameapua tamochio, Riosie Weratiamechio, piiripi weerewa waꞌapi enepakamechitia, peꞌyachi isaeri tiꞌtijoekai, aaataai Riosichi paparameopua, seesenu tiꞌtijoekai, peꞌyachi puhku tiꞌtijoekai ki puhku tiꞌtijoekai, aaata tekipanameai, ki tekipanameai.
Taamo weerewaa, ki ookapi itapitie netetiamepua, ki piiripie.
Pukaepa taamo taaraai cheesaa: “Ki seekarakapa neeea ki weerewachi ihchiamepua”, nape waꞌa chiiaipua, ¿ki ihchiamenakosapua weerewachio?
Nahkaai cheesaapua: “Ki puusikapa neeea, ki weerewachi ihchiamenia”, nape waꞌa chiiaipua, ¿ki ihchiamekosapua weerewachio?
Weerewaa puusiemeche enesaapua ki nahkaeme, ¿achini iika inamutamarepua puuua? Weerewaoi, nahkache iinueme enesaa ki yahkaeme, ¿ihtanae saaetamariame teeme?
Pukaepa Riosia taamo weerewao, muuwaeme itapitieme neterepua, naneꞌriapa Riosia, yooma puꞌka taamo nakiriameekopua.
Piiripi waꞌapi itapitie netetiame enesaa teemea, ki weerewa ahsepari enemiipua.
Teemea ki ookapi itapitie netetiamekaiopua, piiripi waꞌapi weerewakaitepua.
Waꞌa tiiapa taamo puusia, kihta chaanemetepua seekao: “Neeeche piineriai soparamepua”, chaachapaniameo. Taamo moꞌoai ki cheemetepua taamo taaraoi: “Neeeche piineriai soparamepua chaniwameo.”
Ohsotia ki teꞌta ahjaepuameka tiiaio, epeche tísia ahjaeniamekaitepua.
Teemea taamo weerewachi yooremina noriwi tiiamea, ki teꞌta natewameka tiiaipua, epeche tísia nateyai tiiamepua. Teemea kihtawichio teteipuachi teetopuameo, moꞌporaka ohjoamepua wisasorieo,
ki wahjachia taamo weerewachi iꞌtoachitiaopua, yooma teteiwachio. Taamo tetewiniachi iꞌtoaa, naatipua: taamo nanari, taamo taaraa, taamo seekaopua tiame. Riosia taamo weerewachi iintoriaa, itapiti ki nateyameka tiiamekoio, teꞌta tísia nateyame iintoriakaitepua taamo weerewachio, tísia tehkiemekopua puꞌkao, taamo weerewachio.
Waꞌa tiiamekapa teemea taamo weerewachio, yooma taamo itapitiwa taamo weerewachio yooma pirena ahpo tísia kuꞌisika teetoamekaitepua teemea, taamo weerewachio.
Waꞌa tiiachipa ihtaoi taamo weerewachi kokosa ikisoo, yooma taamo weerewachi itapitiraa, kokosa ikiwame saayamepua. Ahkaoi taamo weerewachi kokosa ikiria sautetiaa, yooma taamo weerewa itapitira taꞌiria itipiamepua.
Wée, yooma teeme Riosie Weratiamechi teꞌteriamea, Riosie Weratiame weerewarachi ki teteiwamechi itapitira teemea, yooma pipiripi ahka.
Riosia Riosie Weratiame weerewara ki teteiwame itapitirao, yooma ihta yeꞌkari kiꞌyakamepua, yoomahka pipiripi ooweru tiame. Puuu yoomahka pipiripio, yomatiame wehjoarichi tiopachi kuꞌimichio kiatiamepua, iꞌka eee tiiame nokisipuame: paikapio Eesusie ajawatiame enemichio kiatiamepua, wahjachi puuu ki teteiwame weerewachi itapitirao, Riosi kaaweruma tuuyewari tuuyemichio kiatiamepua yeꞌkari, wahjachi tiameopua, masiteri yeꞌkaniame kiatiamepua; aaata puuua tiameo, itapiti peenia ihsiwa ki maaepori yoramichio kiatiamepua; wahjachi aaata puuua tiameo, kokoriame sautemichio kiatiamepua; wahjachi puuua tiameo, aaata peeneka kuꞌimichio kiatiamepua; wahjachi puuua tiameo, peeneka nuuremichio kiatiamepua; wahjachi tiameopua, seesenu naera penipamichio, kiatiamepua.
¿Naakonakosa yoomahka Eesusi ajawatiame enemichio kiatiamepua? ¿Naakonakosa yoomahka, Riosi tuuyewari enemichio kiatiamepua? ¿Naakonakosa yoomahka Riosichi simiyame masitemichio, kiatiamepua? ¿Naakonakosa yoomahka Riosi ki maaepori peenia ihsimichio, kiatiamepua?
¿Naakonakosa yoomahka, kokoriame sautemichio kiatiamepua? ¿Naakonakosa seesenu naera penipamichio kiatiamepua? ¿Naakonakosa yoomahka aaata pejana seesenu naera maꞌchitamichio, kiatiamepua? Kaꞌipua, kiisi waꞌa teeremeripua.
Eemea ohso kaawe enemiipua, aachin teeka aamo nokisipuame iꞌyame enesaa, itapiti Riosi yeꞌkari aamo kiꞌyariaopua.
Ehpeo aamo neꞌnetemania aachin teeka epeche taꞌiria amochi mochitopuameopua.
Neeea weeka seesenu naera nayewaka machiaio, ahkasi Riosi kuꞌiwari naera nayewamekaipua, kihta tísia nakirewaka nayewiame enesaania, kihta nateyame enemiinia noꞌo chiiao, oowera teꞌochaniameka teeremiipua, oote kaꞌrame choniwamechitia.
Yooma peeniamekainia Riosichi simiyame nayewakao, yooma yeꞌkainia tísia tehki tiiame pahtekao, ki nuꞌuti paparainia Riosichio, ahkasi kaawioi noonoteme tiiaio, waꞌa tiiame enesaania, aaata kihta nakiyame enesaoinia, kihta nateyame enemiinia, Riosichi teꞌta paparainia.
Pichiwa nakiwari tiiamea, eee tiiamepua: ki yaapi eꞌriamepua aaatao; kaawe eꞌrewaka ihsiame aaataoi; kaꞌchi eꞌrame aaata epeche tiiamekoipua ki ahpochitia; ki ikotuwa eꞌramepua aaata epeche itapiti iinuekoio; ki ahpo oijeraka yasitoamepua; ki ahpo weruma tiiameko eꞌrameoipua;
ki iinya chaaniame aaatao; ki iinya ihsiame aaataoi; apoeche peeneka yasitonariamepua; ki nekatuame aaatachioi; ki nekumeka itipiame;
ki peenia eꞌriame aaata wenejitiameeopua, nape wenejiwa wihtuki machenasoopua, peenia erapame.
Aaata pichiwa nakiwari iinuemea Riosiwichioo, eee tiiamepua: kiisi weꞌsapamepua ahpo Riosichi paparao; Riosi iintomo tuuria ahpowichioo, iintokache itipimeriko eꞌramepua; ihtaoi aiwaka yasitoaio, waꞌapi teeka yasitoamepua ahpo Riosichi oowe eꞌriao.
Nakiwaria waꞌapi teeremeri puuua, kiisi wahjiamesi. Piie taawechi wahka ihtoriachio, Riosichi simiyame nayewatuwaa kajumeriitepua waꞌasi. Riosichi simiyame seesenu naewarichi nayewatuniameai, kajumeriitepua. Kiisi nakipuamepua waꞌasio, yooma Riosi iintomo tuuriao, yomatiame tetewamekapa puꞌkao, Riosi iintomo tuuriao.
Ehpiami yooma Riosi iintomo eꞌrariao, teesa taꞌwesame naneꞌreka mochitoame teemea, pukaepa teemea ki teꞌta ahsieme machiyaiopua taamo kajuyachisi pahtekao, aamo masitesiame teemea aamo tuuyewao.
Nape puꞌka teesa taꞌwesame naneꞌreka taamo mochitoao, uꞌmatosoopa wahka ihtoriachi kajuyachio, yooma teꞌta ahsieme naneꞌrepuaitepua, maꞌchiáme.
Neeea nuꞌutikaio, nuꞌutichitia nayewakamenia, nuꞌutichitia inatakamenia, nuꞌutichitia eꞌrakamenia tiameo. Nape weripasaapa neeea, puꞌka noꞌo nuꞌutichitia teereriao, yooma uꞌmatokamenia noochio.
Ehpe taawechiamiopua pehjio Riosichi simiyameo, teesa taꞌwesame tetewame teemea puꞌkaopua pehjio, itapiti nanarichari ki maꞌchiame taꞌwesame taamo tetewitamechitia. Nape yooma kawiyame naneꞌrepori asisoopua, yooma maꞌchiame tetewipuaitepua, waapi taamo nanarichi neꞌniamechitia. Ehpe taawechiamio, paikapi waꞌapi naneꞌreka mochitoniamepua pehjio, nape waika taawechio, yooma ahsepari naneꞌrepuaitepua, yooma Riosi taamo naneꞌrejeriaopua.
Iꞌwa wehjoarichi taamo mochikoiopua pehjio, paika itapiti yooraka mochitomeri teemea, puuu paikaa ihjipua: taamo Eesusichi paparapuamepua; piirea, Riosiche taamowichio iintomo tuuria, oowe eꞌreka mochitopuamepua; piirea tiameo, taamo teꞌta nakiwari iinuewapua ahpoo, Riosichi tiame. Nape teꞌta nateyamera iꞌka paikachi simiyameaa, taamo teꞌta ahpo nakiwarikamerapua, taamo Noono tewekachi kahtiame nakiniameopua tiame.
Waꞌa teeresoo, Riosichi ahpo kaawe teꞌterewa tetewitenariaa, kaawe aamo neesetoka ihsiwamepua kaawe nakika nayeweniame aaatao. Iꞌyaka mochitopuapua amochio, aachin teeka nokisipuameopua, puꞌka Riosie aamo kiaretia yeꞌkario; nape teꞌta Riosichi simiyamekamera tetewiteka, ahpo kaawe eꞌreka kipoteka Riosichi simiyameo nayewaniamepu napawitiame mochikachio, puꞌka napawitiachi mochikameo, waꞌapi naerachi nayeweka.
Nape aaata waꞌa eenakame enesoo, ki waꞌapi naerachi nayewasisoo, aaataai waꞌa napawikamea kihta pahtemapua puꞌkao seenukopa ahpo nayewao. Apoeche naneꞌremapua ahpo inatarichio, ahpo chiiaopua, nape napawikamea kaꞌi.
Nape aaata waꞌa napawitiachi naerachi nayewamea, maꞌchiame nayewiamepua napawikameo, teꞌta Riosi chaanenariaopua puꞌkao, ihtaoiwichiopua kaawe erapatepuawichiooi, oisa erapatepuameoipua Riosichi teꞌta teꞌteretoaopua.
Aaata ahpo seenu naerachi nayewiameapua wahka napawitiachio, apoeche ahpo teꞌta teerepamepua Riosichio, nape puuua napawikame naerachi nayewesaapua, itapiti Riosichi simiyame kaawerumaopua, yooma ahpo keepuria tiame Riosichi teꞌta teꞌteriame enepatiamepua, ki ahpoche piineri.
Yooma eeme Koorintio tiopachi mochikamea, kaawe enemii seesenu mochiwachiami naera pepenipakame enesaa, puꞌka seesenu nayewameo, seesenu naewachi kipotepuawichio itapiti Riosi kaꞌkaruma tuuyewario. Nape epeche kaawe eꞌriamenia aamo waꞌapi mochikachikamera aamo teꞌta naerachi teꞌta yeꞌkaka nayewaniameopua, aamo ahpo kipotekaopua, itapiti teꞌta Riosie kaꞌkaruma tuuyewari aamo tetewiteriaopua aamo pahterichiopua, waꞌatiao yoomahka aamo napawiriachio, teꞌta maꞌchiame pahtemichiopua. Nape aaata seenu nayewame asisoopua waꞌa aamo napawiriachio, aaata waꞌa aamo napawiriachi nayewaniame machiyame uusaa, pukachi nayewama puuua ahpo seenu naerao. Waꞌatiao yoomahka pahtemeripua waꞌa napawitiachio, puꞌka seenu eenakame uꞌparia chaanenariaopua.
Waꞌa tiiachipa tiameo, Noꞌooi piirechi mochiwachi seenu naewaniame amochi eenaka nayewesoo, kiisi noꞌo pahtemiipua. Nape noꞌo aamo waꞌapi naerachi nayewesoopua aamo napawiriachio, ihtaoi teꞌta naneꞌrepori masitemichio Riosie noꞌo kiaretia amochi upamichioopua, tísia maꞌchiame noꞌo pahtemeri eemea.
Teꞌta kawiyame nayewaniame simiyame nayewakao, iꞌka aamo chaaniamenia. Ihta itapiti cheeteniameai, machika inamupuawichio netetiamepua tiameo, ahpo iiyena ihkepariopua. Itapiti cheeteniame pakapuchera aꞌrapaoiopua, ki machipuame ihkepame netetiame enesaopua ahpo iiyenao, ki aaata pahteme teeremiipua cheeteniao.
Soꞌsontaroai nasiwapuachio, ki maꞌchiame turupuchatioopua nasiwapuame oꞌinepuawichioo, ki naneꞌremiipua nasiwari oꞌinepuachio.
Waꞌachitia teemeai aaatao, ki machipori tiame taamo ihkepasoopua aaataoi ahpo naerachio, ¿taamo pahtemanapu aaataa? ¡Oowera nayewatiame enemiipua eekachi!
Iꞌka wehjoarichio, ki ookapi naera yeenieniamepua, yooma puuua pahtewari tiiaemepua.
Nape ki pahtiame enesaania noꞌo aaatae nayeweniameo, seenu enemiinia puꞌka aaata nayewao, puuu aaataai seenu enemiipua noꞌo nayewaoi.
Eeme tísia kuꞌinariamea aamo Riosichi teꞌteretoachio, aamo Riosie kiaretia yeꞌkarie kuꞌipuapua, aaata kuꞌiwa nakiyameo. Nape teꞌta Riosi yeꞌkari aamo kiaretiae teetopuapua, epeche Riosichi paparame enepamichiopua.
Aaata aamo napawiniachi seenu mochiwachi eename enesoo, ki aamo napawiriachi naera naewame enesoopua puꞌkao, waꞌa ohjoepaka enesoopua, waꞌapi napawiniachi nayewaniame penipanurepuapua puꞌkao, Riosichi ahpo kuꞌiwa itakao. Teesaoi penipasaopua aamo napawiniachi naerao, teesaoi maꞌchiame iiyenanariaopua ahpo chaninaria aamo naerachio, kaawe enemapua.
Aaata waꞌa aamo napawiriachio, ahpo naerachi paparaka nayewesoopua Riosio, apoe waꞌapi ahpo pahtewachichewichio nayewame enemiipua Riosichio, ki waꞌa napawikame pahtewachiwichio.
Waꞌa tiiachio, ¿ihtana noonowita teemea? Aaata taamo napawitiachi Riosichi nayewesaapua, ahpo naerachi eꞌraka nayewametepua Riosichio, nape waꞌapi napawikame naerachi paparaka Riosichio, yoomahka waꞌa napawikameo, maꞌchiame pahtemichiopua. Taamo nanapawiachi wikataniamea tiameo, taamo iikachi oꞌinia pajename eꞌrarie, wikatamete teemea, yooma pirena Riosichi wikataio, nape waꞌapi napawikame naerachi, yoomahka maꞌchiame pahtepuawichiopua.
Waꞌa aamo nanapawiachio, aaata ahpo naerachiche pahtia Riosichi nayewasoo, ¿aachin teeka puꞌka ahjama Riosichi paparatapu napawikamea, ki ahpo naerachi nayewetiame enesoopua, Riosichio? Puuu napawikamea kiisi pahtemiipua puꞌka aaata chiiao, ihtaoi puꞌkao, Riosichi cheeriao.
Puuu aaata Riosichi paparariaa, tísia kaaweruma enetarepua eneyao, nape aaata ahjama Riosichi paparamea, kihta kaawe teeremiipua Riosichi kaawe teꞌtereniameopua.
Cheriwema kiꞌyaninia Riosio, epeche seesenu mochiwachiami naerao, epeche yeꞌkamekapa nayewakaopua ki aamochitia.
Nape waꞌatiai neeea tiꞌtiopachiamio, ohso kaawe marikioi waꞌapi napawitiachi pahteniame nayewanariamenia, maꞌchiame pahtemichiopua napawikameo, ki oosa mariki miiri ahka noꞌo seesenu naerachi nayewaniameopua, kihta pahteme tiiamekoopua.
Puuu seesenu mochiwachi nayewaniame ahjaeniamechi simiyameo, taamo Paamira Riosia ehkoriamio, iꞌka cheeka cheekame eneriaipua iꞌka Iyoterichio: “Neeea iꞌka tiꞌtijoerio, seesenu tiꞌtijoeri naerachie nayewemania, aaata piirechi kuꞌiwae, nape aaatae ahpo naerachi nayewetiaio, kiisi noꞌo eꞌwemeripua.”
Waꞌa teesoo seesenu naera pepeneniamea kaawe tiiamepua, ahkaoi seesenu nayewaniachi eenakaiopua, ki Riosichi paparaniachiopua pehjio, waꞌapi mochiwachi naerachi masitepuawichiopua, itapiti Riosichi simiyameo. Neipao waꞌapi nanapawiniachi mochiwachi ohjoemea, teꞌta Eesusichi paparame enepasapaopua, aapoe waꞌapi ahpo naerachi nokisimeripua masitekao, Riosie apochi enatesiaopua masitepuao.
Nape waꞌa aamo Koorintio tiopachio, ki ookapi Riosichi paparame seesenu nayewame aamo tiopachi enasoo, puꞌkao ahpo seesenu naerachi Riosichi simiyame naewasisoo, aaata waꞌa aamo tiopachi eenakame Riosichi simiyame penipanariamea, puꞌkao ahpo seesenu naerachi naewachaniame inamukapaopua, rooroikame maaepamapua puꞌkao.
Nape waꞌa napawitiachio ahpo naerachi yoomahka puꞌserenioipua Riosichi paparaniameo, aaata waꞌa eenakamea ahpo naerachi naewaniame inamukamea, ki Riosichi paparamekaipua pehjio, tísia kaawe ihsiame nayewaniame inamukapaopua Riosio, Riosichi paparamo erapamaoipua tiameo, ahpoo ki kaawe ihsio, yooma toinarepakaopua.
Waꞌa erapasaapua ahpo iikachio, chopokorieka weripaka ahpo maꞌchitamapua Riosichio, yooma ihta ahpo noriwi iintoriaopua. Waikaopua, waꞌa tiopachio, Eesusichi paparamichio paaetiai tiiamekapaopua Riosieo, chanimapua: “Pichiwa Riosia iꞌwa tiopachi ihsiamepua, aamo tiopachi napawiniachiopua.”
Eeme Riosichi poponiwaa pipiniwaa tiame aamo tiꞌtiopachiamio, eee teꞌterejeramenia. Ahkaoi aamo tiopachiami napawiniachi enapameo, kaawe eꞌraka teepotaka asitejeraninia puꞌkao. Waꞌa napawitioopua, Riosichi simiyame nayewajeraninia waꞌao, iꞌka eee tiiamechitia: wikataka pepeniamea, Riosiwichio chaniwame wikatamapua, yoomahka pirena, oꞌokaoi Riosiwichio wikataka; aaatao waꞌa napawitiachio, itapiti Riosi ahpo pahtewari tetewiteria, masitemapua; aaata seenu mochiwachiami nayewaniame nayewanaresaa, aaata waꞌapi naeraeme uusaa, pukae nayewamapua. Waꞌatiao yoomahka pirena pahtemapua puꞌka waꞌa asikame cheeriao, maꞌchiame nayewatiopua ahpo naerachi.
Nape seesenu naewamea waꞌa napawitiachio eꞌenasoo, ookaoi paikaoiche waꞌasi muika nayewajeraninia puꞌkao, nape aaata waꞌapi napawitiachi naera nayewame uusa, waꞌa tiiao yooma waꞌa napawikame maꞌchiame pahtepuawichioo.
Nape ki iinuemea ahpo nayewa maꞌchitamerio, waꞌatia itipimeripua kihta naewaka waꞌa napawitiachio. Ohso kaawe teesaoi pahtiame enesaopua waꞌa napawiniachi nayewaniameo, apochiche inataka keepumapua Riosichi simiyame.
Waꞌa mochiwachitia naeraemea, ookapioi tiꞌtijoeri Riosichi simiyame nayewamia werisika nayewakooi, kaawe enemapua. Wahjachi waꞌa napawitiachi keepuamea, oowera ahpo inatarichiche kaawetame enemapua, puꞌka muikame chaachapariaopua, kaawe tiiame enesoopua apochio.
Aaata keepuameai, itapiti Riosie ahpo kuꞌitiame ahpo inateparia nayewanaresoo puꞌkao, reesisepuapua, nape nayewaka ihsiamea teewemapua pahchuo.
Waꞌatiao aaataai iinuemapua itapiti ahpo chanimiao, waꞌa napawitiachio. Waꞌatiao yoomahka ahpo pirena nokisimapua Riosichi simiyame pepenipachiopua, yoomahka ahpo weemuteka.
Yooma aaata waꞌa aamo napawitiachio nayewanariamea, kuꞌwitapi waꞌapi nayewametepua, ahsepamichiopua piirechiwichioo nayewamichioo, itapiti ahpo cheenariao.
Waꞌa aamo teꞌteretosoo kaawe teꞌteretoma eemea aamo napawitiachio, ki wekapuwa teꞌteretoka aamo napawiwachio.
Ehpe taawechiami taamo teꞌterewaa taamo Riosichi teꞌteretoame nanapawiachio,
ki reesiseniame oowerua napawitiachi naewamichioo. Oowerua ahpo kuunache neesetotere mochitomeri puuua, ehkoriami Riosi nuurario, waꞌa chiiamekopa.
Oowitiamea itapiti epeche naneꞌrenaresaa waꞌa napawitiachi masitetiameo, petechi enasa iinatukemapua ahpo kuunao. Waꞌa nokisijeraninia, taamo Riosichi teꞌtereka mochitoniameopua napawiniachio, ki kaawe tiiamekopa, napawitiachi ooweru werisika nayewaniameo.
Eemea kaawe neesetoka mochitomitiapua, iꞌka Riosi kaꞌkaruma tuuyewari Eesusichi simiyameopua noꞌoe aamo masiteriao. Ihji Riosi kaaweruma tuuyewario, ki aaata aamoe mehtanakamekopua, ki aamoche uꞌyepatiamekopua amochi uumichioo.
Aaata piire waꞌa aamo napawitiachio, yooma Riosichi simiyame ahpo penipakame maayamea, ahpo teꞌta Riosi ahjama yasito eꞌrameoiopua, maꞌchiame naneꞌremete puuua, iꞌka noꞌo aamowichio iyoteka chiiao, Apoe Paamira teꞌta eenamekopua puꞌkao.
Puuu ki uuka tetewisaa iꞌka Eesusichi eename noꞌo masitiao, kaꞌte reesisemitia puꞌkao, waꞌa aamo nanapawiachio, masitemichioo.
Ehpeo neeea, iꞌka teꞌta aamo chaaneka kajunarenia. Waꞌa aamo napawiniachio, aamo waꞌapi naerachiche nayeweka masitepuapua, ihtaoi itapiti Riosie aamo penipatetiao. Kaꞌte waꞌinemitia aaata ahpo naerachi nayewamichioopua, waꞌa aamo napawiriachio,
noꞌoeche aamo tuuyeriatiachiche teꞌteretopuapua, ki wekapuri teeretomichiopua waꞌa aamo nanapawiachio.
Ehpeo neeea, Riosichi simiyame eenechi aamo inatepatenarene, Riosi kaꞌkaruma tuuyewari noꞌo aamo nayeweria, puꞌkao aamo uuka mochitoameopua waꞌasi.
Puꞌka Riosi tuuyewarichi ki seꞌwika mochitokamea, pukae newipakame eemea aamo tatakoririao, nape ki oosa aampa Riosichi paparamia toisaapua ahpo Riosichi paparao, kihtachi itipima puuua waikao, ahpo Riosichi paparariao.
Puꞌka tísia nateyamera tuuyewari aamo masitekamenia, puꞌkao Eesusie waꞌapi noꞌo masiteretia. Neeea Eesusi Riosie Weratiameo taamowichio pejana mukukamekopua, aamo masitekamenia, teꞌta Ehkoriami Iyoterichi chanitiamechitia.
Ehkoriami Iyoteria cheeriaipua tiameo, Eesusi Riosie Weratiameo, mukukai katewetiaiopua, paika taawechi ahjamerikopua eenechio.
Puuu Eesusi eenechi oijenasaapua neipao, Peero machejenerepua pahchao, Seeja teewataniameopua tiameo. Puꞌka meeriamio waikao, ahpo ajawaria machejenerepua tiameo, ahpo oosa mariki piiripi ajawaria.
Epeche meeriamio, uꞌmatoame mariki siento mochikame machejenerepua tiame, ahpo Riosichio poponiwa pipiniwaopua tiame. Puuu Riosichi poponiwaa pipiniwaa tiame, uꞌmatoame naasipasi mochitoamepua pehjio, wahjachia wahjipakamepua puuuapa.
Puꞌka meeriami neipao, Saantiao machejenerepua waikao, epeche neipao, eenechi puꞌka ajawaria machejenerepua waikao, yooma puꞌka oosa mariki aampa piiripi ahpo ajawaria.
Waꞌasi weeka taawechi neipamiopua, noꞌokamera machejenakapua waikao, waꞌasi kuwachi ahpo weeraria enemichiopua, aaata kuita ahpo naawamiachi, uꞌmatotekamechitia.
Nape waꞌa teerekameai neeeapa puꞌkao, Riosieo cheriwetiameniapa puꞌkao. Riosie noꞌo cheriweriaa, ki waꞌatia kihtachi itipikamepua, Riosi noꞌo tesiweria kuꞌiriaeo, noꞌoo epeche tehki yoorakamekopua, ki wahja Eesusi ajawatiame pahcha yoorariachitia.
Riosie Weratiamechi aamo nayewetiamea, aaata enekoipua aamo nayewekameo, kaꞌchitepua, Eesusi ajawatiame enerioio, noꞌoeoi. Yooma teeme Eesusie ajawatiamea, puꞌka Eesusi chaachapame teemea, nayewatukao.
Taamoo puꞌka Eesusio maꞌchiame oijenako chaachapoio, nape eemea aaatao, ki taamo pichikiamepua. ¿Achini iikai ki taamo pichikiamepua, teemea Eesusio ahjakame tetewikamekoipua? ¿Achini iikai waꞌa tiioio, kiꞌtio tuuna eemea, eenechi ahjaniameo?
Kiteresoopua eenechi ahjaniameo, waikao Eesusiai, ki oijenakame enemiipua.
Eesusio ki oijenakame enesoopua, kihtawichio enemii taamo nokariaa, Eesusi oijenaria nayewatutiamea. Waꞌa teeresoo, aamo Eesusichi paparariaio, kihtachi itipimiipua.
Waikao wahjipakameo, kiteresoopua oijenaniameo, teemeai waikao wihtuki chaachapariame enemiipua, Riosi ahpo Taana Eesusio, Apoe oijenaterio tuutiameo. Waꞌa teeresoopua, Riosio ki oijenaterioopua ahpo Taanao, pichiwa kiꞌtiame enemii oijenaniamea.
Eenechi chaaninia, eenechi ahjaniameo kiteresoo, waikao Eesusiai, kiisi oijenakamepua waꞌa teesoo.
Riosie Weratiameo ki oijenakame enesoo, taamo ahjachi paparariaai, kihtawichio kaawe ikitiame enemeriipua; taamo tatakoririaai tiame, kihta cheriwetiame itipikame enemiipua; teemeai tamochio, ki iinuemii teemea, weemera ahjario.
Ki teemeche ki weemera ahjari iinueka itipimiipua, waikao wahjipakameai Riosi Taanarachi paparakao, waꞌachitia itipimiipua tamochitia, kihta weemera ahjari iinueka.
Taamo Riosie Weratiamechi paparariaa, iꞌwa wehjoarichiche nateyame enesoo, ki nuꞌuti wihtuki aiwameri teemea tesiwa iikao.
Nape Eesusi Riosie Weratiamea, teꞌta pichiwa oijenakamepua, keꞌchu aaata oijenaoi, ki wahjiamechi ahjarichio. Eesusi oijenasoo tewekachi apechunatiamea ahpo Noonoe, pukeri pahcha simiyame iꞌipari, apechunatiameka tiiamepua weemera ki wahjiame ahjarichiopua.
Wahjipaniamea, piiripi tijoe waꞌapi ki iyoririopa, oꞌinesikamepua. Waꞌachitia eenechi ahjaniameai weemera ahjarichi ki wahjiniameo, piiripi tijoee waꞌapichi oꞌinesikamepua tiame.
Yooma Aaranichitia tatakorikamea, wahjipameripua, ki iyorika mochitoriapapua Riosichio. Nape yooma Eesusichi paparakamea, eenechi ahjatepuamepua Riosieo, weemera ahjarichio.
Nape puꞌkachepa puuu weemera ahjarichi ahjatepuamea, eee teerekapua: pahchao, Riosie Weratiame ahjatetiamepua ahpo tewekachi Noonoeopua tewekachi kahtiamee apechunatiapa, puuua itapiti pukeri iꞌipari apechunakameka iintokamepua; neipao teeme yooma Eesusi ijinuwaraa, weemera ahjarichi oijenatepuamepua tiameo, Eesusi teꞌta enasoopua, iꞌka wehjoari kajuyachiopua waꞌasi.
Waika kajuyachi taawechio, Eesusi Riosie Weratiamea, waꞌa yomatiame newitosaapa ahpo seepurawaopua waꞌasio, yooma itapiti ahpo newitoriaopua, ahpo Noonochi upamapua, Apoe Teꞌta taamo Noonochi, tewekachi kahtiamechi.
Nape keꞌchu ahpo Noonochi upatioiopua ahpo newitoriao, Eesusia yawichitumeripua pehjio, ahkasi ahpo Noonoo ahpo taaratere toapachisiopua, yooma ahpo seepurawaopua. Waꞌa teeremeri Riosie Weratiamea, waꞌa chiiopa Ehkoriami Iyoterichio.
Waꞌa ikitioopa waꞌasio, mukiwarioopua ahpo seepurawao, kiterepatekame enemapua waꞌasio, taamoo ki wahjipame enemichiopua waꞌasio, ki seena aampasi ki wahjiamesi.
Eesusio, ihji Ehkoriami Iyoterichi yomatiame ahpo taaratere toapapuame chanitiamea, ki Apoe Noonorakamera taaratere toapuameko tuutiamepua. Apoe Noonorakamera iintomerikopua ahpo Taana taaratere toapakao, yomatiame ahpo Taana seepurawao.
Waikao Riosi Taanaraa waꞌapio ahpo Noonoo, neipa yooma ihtaoi ahpo taaratere eenepatesoopua newitotekao, yooma ahpo newitoriaopua ahpo Noono kiameripua, ahpo Noono Apoe Riosiopua, yomatiame aampa teereka yasitomichiopua.
Kiꞌtiame enesoo eenechi ahjaniameo, ¿achinikai aaata tijoea, aatia ahpo paatoamepua aaata mukukamewichio puꞌka mukukameo newipatepuawichioo? Kiteresoopua oijenaniameo, ¿achinikai waꞌa nokayamepua erakokao? Ki teeresoo eenechi ahjatepuameo, ¿waꞌana nokimii puuua?
Kiteresoo oijenaniameo, ¿noꞌo maaporichina teeretotamarenia senepi taawechio, yooma taamo Eesusi ajawariaa?
Kiisi waꞌa eꞌramenia noochio, senepi taawechi mukime teetoamekaipua, Riosie Weratiame nayewatoapaopua, Riosie Weratiameopua eenechi ahjario tuuyapao. Neeea oijenaniameo, pichiwa teꞌta waꞌa teeremio eꞌrame neeea. Neeea noochio kaawe eꞌramepua aamoo tiameo waꞌachi erakoamekopa. Aamoo noochitia erakoamekoopua, Riosie Weratiamea amochi inisiamepua aamo kaaweruma teetotesikao.
Kiteresoo oijenario noꞌo puuu oorichi noꞌo nasiwaria Eejesioo, ¿ihtana yowika machenatania, puꞌka waꞌa noꞌo iintoriao? Kihta kiteresoo eenechi weemera ahjario, ¿ohso kaawe aꞌchikoi nokitariarepua naaju, kihta inatakache koakao, oowera itapiti tísia taamo puꞌserewaoiopua nokaka, ahkasi waꞌa nokakaopua wahjipakao?
¡Kaꞌíí! Kaꞌte aamo wisikuete eemea. Kaꞌte waꞌa erako eemea, kiꞌtio erakokaopua eenechi ahjaniameo, pukae waꞌa erakotetiame enesaa, yooma eemea waꞌachi erakotepuamepua pukaeo.
Aamo waꞌa tiiame Koorintio tiopachi masitiame, aamoo chaaniamenia: “Teewemitia eemeapa waꞌa tiiame tatakorikao, waꞌa tiiame masiteniameopua. Waꞌa aamo chaaniame neeea, aamoo suuwe erapamichiopua. Aaata eeme waꞌa tiiame masitiamea, teesaoi kihta machiyamepua Riosichi simiyame.”
Aaata eemea chaachapaniarepua: “¿Achini iika ahjatariapua eenechio, wahjipakamea? ¿Aachin tiame enetapu weerewaraa?”
Puuu waꞌatiame inataniamea, ki inatame inatarirapua. Itapiti iimoria yaupamiaa, mukuyamekatepua pahchao, esorapaka aaperao.
Pukeri echiwaa, pahchirachepua. Yaupasaopua, sewina tiame yaupamepua, ihta pahchirakai, tiirikooi, suunuooi.
Waꞌa ikiyame puuua, Riosi ihsiamekopua weerewa kiꞌyakao, aachin tiame enemerikopua oowarao, yooma ihta echitiameopua.
Yooma tewekachi iintuameai, seesenu tiiame weerewaemepua, yooma itapitia, ki iꞌwa weeechio teꞌtiamechitia.
Taaa piiripi tiiaemepua, meechaai piirechi tiiaemepua, soꞌporiai piirechi tiiaemepua; soꞌporiai, ahpo waꞌapio seesenu teꞌtiamekaitepua tiame.
Waꞌachitia teemeai, eenechi oijenasaa, seenu weerewa teꞌteremeripua. Iꞌwa weeechi weerewa taamo mukiso wetemajiniamea, ki tehpe eꞌramepua, pikayamepua esoratupakao; nape eenechi ahjaniame weerewaa, ki wahjiamesi enemeri puuua, kiisi esoratukao.
Taamo weerewa wetemajisa itipiniamea, yooma ihta itapiti iinyatiame taamo ikiriao, pujaka toiniamepua. Taamo eenechi ahjatiame weerewaa, kihta itapiti iinya tiiame iinuemeri puuua. Taamo weerewa mukusa wetepasa toitiamea, iꞌka weeechi echisa toitiamekate puuua, weemera ahjarichi tewekachi naawamiapa, weemera weerewakamera uuka, yooma teeme, ooweruai. Puuu weerewa wehtere toitiamea, oꞌochetupaka esoratupamepua. Nape taamo weemera weerewa eenechi taamo ahjatetiamea, kihta kaꞌchi ikiwame enemeripua, kokorepaniameo oꞌochetupaniameoi, yaꞌwatupaniameoi.
Iꞌka weeechi weerewao echiwamechitepua, tewekachi weerewa enepamiaapapua. Waꞌa teesoo teemea, ki iꞌkache weerewa teeremerikaite teemea. Piiripi weerewaa, weeechiwichio taamo ohjoremichio weerewatetiamepua; piire taamo weerewaa, tewekachi taamo ohjoremichio weerewatepuamepua.
Ehkoriami Iyoterichio chiiamepua: “Pukeri pahchi Aaranio Riosia, iꞌwa weeechi ohjoremichio ahjari yahcherepua.” Neipa Aarani Eesusi tewaniamea, Apoe taamo Paamira Eesusi puuua. Puuu Eesusia, Riosi tiiarie tijoetutetiamekapaopua iꞌwa wehjoarichio, tewekachi ahjari tiiaeme puuua. Waꞌa tiiapa puuua, tewekachi tiiame ahjari taamo kiꞌyame puuua, ahpo Eesusi ahjama ohjorepuaichiopua.
Nape pahchao weeechi ahjaniame kiatiame teemea, neipao tewekachi ahjaniame.
Pukeri naayachi Aarani tijoe, weꞌee netetiamepua, iꞌka wehjoarichi ohjoemichio. Neipa simiyame Aarania Eesusi, tewekachi oꞌinia eenaka naawakamepua, tijoe enepaka, nape Riosi tiiari yahchame.
Yooma weeechi tijoetukamea, naayachi oꞌinia netetiame weerewa iinuemepua, iꞌwa weeechiche ohjoepuame. Yooma weemera ahjari kiatiamea, tewekachi ohjorepuame ahjari kiatiamepua.
Yooma iꞌwa weeechi ohjoemea, pukeri Aaranichitia weerewaemepua. Yooma tewekachi ohjoemeria, Riosie Weratiameka tiiame weerewaemeripua.
Noꞌo Riosichi poponiwa pipiniwaa tiame, tísia kaawe inataka noꞌo keepumitia iꞌkao, iꞌka aamo chaanemiao: Iiweta iꞌka weerewa eeraemechi ahjaapua pehjio, kaꞌchi iika ohjoremeri teemea tewekachio, Riosi ohjoekachiopua. Taamo weerewa esoratupamea, kaꞌchi iika tewekachi iꞌtopuamepua, ki tehpesi eꞌramekapapua.
Ehpeo, kaawe keepumitia iꞌkao. Itapiti ki yoomae naneꞌreniame pehji, aamo tuuyemane. Riosichi paparakamea, ki yoomahka wahjipamerikaite puuua. Waꞌatia puuua ki mukukaio, sewina ijikimeripua weerewao.
Puuu waꞌa ikiniamea, seenepi kupipari ikiwachi ikimeripua, turupuchari kajuyachi chaachamiachiopua. Puꞌka waꞌapi turuwari chaachachio wahjipakamea, ki wahjipakameaiopua pehjio, weemera weerewapameripua.
Puuu weerewa naꞌituamea, ki naꞌituame weerewachi enepatepuamepua. Mukiwame weerewaa, ki mukiwame weerewachi enepatepuamepua.
Puuu weerewa naꞌituamea, ki naꞌituame weerewachi enepatetioopua, puꞌka weerewa mukiwameo, ki mukiwame weerewachi enepatetioopua, kiteremeri waꞌasi wahjipaniamea, ehkoriami iyoterio teꞌta chiiachitia, Riosio ehkoriamio eee cheeriopa:
Mukiwamea, newitowae koꞌkotiamepua waꞌasi,
kitereparepua waꞌasi.
Aa muuu wahjipaniamea,
¿achini iikamemua aamo newitoriraa?
Ai muuu wahjipame toaniachio,
¿akana akiparu muuua tísia kokosa yoorameai?
Mukiwari taamo ikitiamea, tatakori puuua. Tatakoria taamo poanatamepua Riosichio teꞌta mukukamechitia Riosiwichioo, Riosi nuurario waꞌa tiiame maꞌchitamekopapua.
Nape Riosia, taamo newitori kiꞌyariopaopua tatakorichio, taamo cheriwemeripua yooma ihta taamo tatakoririao, ahpo Taana Eesusi iintoriaeopua, puꞌka Apoe taamo Eesusi Paamirao, apoe Riosi weerakamekapapua puꞌkao.
Pukaepa tísia noꞌo nakiya poponiwaa; pipiniwaa tiame, pewatiame mochitopuapua Riosichio, ki ikicha paparaka taamo Eesusi Paamirachio, taamo Paamira Eesusi tehkirachiche yorasika, epeche epecheche nokisika Riosi tehkiwachio. Naneꞌriame eemea aamoo, Eesusi Paamirawichio aamo nokariao, kiisi waꞌatia kihtachi itipimerikopapua puꞌkao.
Ehpeo neeea aamo noꞌo Riosichi poponiwao pipiniwaopua tiame, toomi naꞌpoaniamechi simiyame aamo nayewamane, wahjachi Riosichi paparame kuꞌiwa nakiyamewichio, teꞌta Kaarasia tiopachi mochikame noꞌo masiteriachitia.
Iꞌkao eemea, senepi pahcha weeriame oowisari taawechio, yooma pipiripi eeme naꞌpoasipuapua toomio, waꞌa noꞌo eenoio ki pukeri naꞌpoaka nokipuawichiopua.
Waꞌa asisaapa neeea, aamoe uutiame uhjuramania Eerusarenio, iyojura iꞌtochekaopua, yooma eeme pirena uhjuro tuuka, puꞌka toomi naꞌpoatiameo.
Noꞌo simiwa nakiwame enesoo waꞌa Eerusarenio, pirena siimpama teemea waikao.
Maseronia weeechiami uꞌmatoaio, aamo mochiwachi enamania, Maseronia weeechiami oisimo oꞌranepu pahchao.
Ki ikanati uꞌmatonarenia waꞌao, nape puꞌka noꞌo waꞌa eꞌrao, Apoe noꞌo Paamira cheemapua, tewekachi kahtiame. Itapiti noꞌo yoramia iinuesoopua waꞌao, tepepi itipimania waikao.
Nape iꞌwa Eejesio muuwari mochiwachio, iꞌipari pahko uꞌmatoachisi itipimania iꞌwao, Peentekote pahko tewaniamechi.
Iꞌwa itipimane pehjio, Riosio ki ookapi tehki noꞌo wahjoneriopa, iꞌwa tiꞌtijoerio puꞌsereme tiame, wahjachi muuwaeme iꞌwao, ki noꞌo nakioipua noꞌo masitewao, eerina chaachapakao.
Timoteoo waꞌamahka oiaio aamo mochikachi asisoo, kaawe uuka teteipuapua puꞌkao, kaaweruma tehki yooramekopapua, taamo Paamira Eesusiwichioopua noꞌowichioopua tiame.
Pukaepa Timoteo waꞌa asisoo, aaataai waꞌa aamo mochikachio, ki ipaka tetewipuapua puꞌkao. Waꞌa asisoopua puꞌkao, kaawe kuꞌipuapua, noꞌo kahtiachi enamerieopua, iꞌwao neeea noꞌo ahjama mochikameapua tiameo, puuyeka mochikamepua.
Taamo pooniwa Aaporoo, utewa yoorakainia siimichioo, wahjachi poponiwa ahjamaopua aamo neꞌnemia, nape puuua ki siinarekapua pehjio, itapiti yoramerikapapua pehjio. Neipa siimotiapua waꞌao, ahpo yekiwa iinuesaapa.
Aamo Riosichi paparaka mochitoao, kaawe aamo neesetoka mochitopuapua, pewatiame mochitoka aamo teꞌta Eesusichi paparao. Oisa teꞌteretopuapua pukachio, ki ikanati aamoo, sewina erapatepuaichio.
Aaatawichio yooraka ihsiaioo, kaawe eꞌraka ihsipuapua puꞌkao.
Ehpeo eeme noꞌo poponiwa tiiaa pipiniwa tiame, naneꞌriame eemea yooma Ehtejana taꞌpechio mochikameo Aakaya weeechio, puuukopua waꞌao oꞌinekameo, pahcha Eesusichi paparakao. Puuukopua tiameo, pahcha oꞌinekamekopua kuꞌisikao yooma waꞌa mochikame Riosie Piipatetiameopua, yooma ihta itapiti kuꞌiwa nakisiwaeopua.
Aamoo neeea, yooreka tetewijerani neeea puꞌkao, puꞌka tiꞌtijoeri waꞌa teeka kuꞌyameo, yooma puꞌkachitia, Riosi tehkiwa nokisiameo.
Neeea tísia kaawe erapakamepua, iꞌwa eenakopa Ehtejanasiopua Otunato yeekao, Aakaikoopua tiame. Puuua iꞌwa eꞌenakao, tísia noꞌo kuꞌikamepua, aamoo, kaꞌchi iika noꞌo kuꞌimia teereriao, ki noꞌo ahjama mochikamekapa eemea.
Aapoe nokakapua noꞌo oisa erapatekaopua Riosichio, aamo oisa erapateriachitiaopua, aamochi Koorintio eꞌenariaiopua. Waꞌa nokayame tijoeopua, kaawe eꞌraka tetewiniamepua.
Aasia weeechi tiꞌtiopachi mochikamea, aamo uhjurenapua teepotari, ehpeo iꞌwa noꞌo ahjama mochikamea. Aakiraa, Pirisiriaapua tiamea, ahpo taꞌpechi nanapawitiamea, aamo teepotenapuapua tiame, teꞌta tísia Paamirachi tiiame teepotarie.
Yooma Eesusichi poponiwa pipiniwa tiame noꞌo ahjama mochikamea, aamo teepotenachipua tiame. Aamoo eemea, aamo napawimiachi asikoaiopua, kaawe eꞌraka aamo teepotepuapua, Riosichi teꞌteriamechitia.
Iꞌka teepotario, nooe Paoro sekae iyotesa aamo uhjuriamepua.
Yooma aaata ki nakika tetewikame taamo Eesusi Paamirao, Riosi kokosarichi ruhjimeripua.
“Aa muuu taamo Paamira Eesusi, aamo eenakame tetewinare neeeapa tamochio.”
Yooma aamo Koorintio mochikame Eesusichi paparameo, yooma Eesusi kaaweruma cherirewao, amochi teerepajeraninia puꞌkao.
Neeea yooma aamo Koorintio mochikameo, teꞌta Eesusi Riosie Weratiamechi paparameo, ki nuꞌuti noꞌo iikae aamo nakiyao, iꞌka iyosichi iyotesa, aamo uhjurenania. Iꞌkao neeea iꞌka iyojurachio, iꞌwasi kajuyamenia iyotekao. Cheriwema waꞌasi.
Kúíra. Paoro neeea, Riosi eꞌrarie Eesusie weratiame, Apoe Riosie Weratiamee. Neeea Timoteo iyotetekao, iꞌka iyojura iyotesa uhjurenania, Koorintio mochikameopua tiopachi, yooma Aakaya weewarachiami mochikameopua tiameo, yooma waꞌami mochikameopua, Riosie piipatetiameo.
Neeea taamo Noono Riosio, Apoe Eesusi Riosie Weratiameopua tiameo, aamo iikachio, taꞌiria mochijera kiajerenania.
Apoe Eesusi Noonora Riosio, taamo Paamira Weerakameopua, kaawe eꞌrewa chaachapapuamepua puꞌkao, apoekopua taamoo, taamo tesiwe eꞌreka kaawe erapatesiameo.
Riosia, taamo kaawe erapatesiamepua, itapiti taamo aꞌchitiame aiwasiameopua. Waꞌa tiachipa teemeai, waꞌachitia kaawe erapatesimeripua tiame, aaata itapiti aiwaka mochitoameopua.
Teemea, Riosie Weratiamechi paparapa, aiwame teemea. Taamoo, Riosie Weratiame aiwaria tamochi pochiwisusiamechitia, waꞌachitia Eesusichi machenamepua taamo kaawe erapatesiwaai, puuu waꞌapi Eesusi kaawe erapatesiwaa, wahjachi Eesusichi paparamechi inisiamepua tiameo, yooma ihta kokosa aiwaniamechiopua.
Waꞌa teesoo puuu aꞌchitiame taamo aiwariaa, aamo kaawe erapatesipuaichio puuua, puꞌka aamo Eesusiwichio aamo aiwaopua, aamo iika yachapasimichiopua amochio. Pukaechi tiameo, pukae kaawe erapasiwae anachasimeri eemea, ihtaoi aamo kokosa tiiame aiwasiao, waꞌachitia taamooi, kokosa tiiame aiwasiachitia.
Aamo oowe erakona teemea, ki sewina erapamerikopua Eesusichio, tísia aiwaiopua puꞌkawichioo, tamochitia aiwaiopua puꞌkawichioo, puꞌka waꞌapi taamo kaawe erapatesiwae, kaawe erapatesipuame eemeai, Eesusi taamo kiꞌyae.
Riosichi poponiwa pipiniwa tiameo, ki waꞌatia aamo itipijerani teemea ki naneꞌrekao, puꞌka itapiti tísia taamo aiwariaopua, Aasia weeechi ohjoaiopua. Tahpitika iikame teeme waꞌao, itapiti maapori tiame, oowera mukime iikame teemea waꞌao, teemea taamoo, ahkasi ki ahjameri maayaipua, kiisi anachai teemeapa waꞌasio.
Waꞌasa iika teemea waꞌao, mukiwachi uhjurawatiameka erakoai teemeapa. Waꞌa taamo ahjakame puuyariaa, Riosi apoe iintokamepua, ki teeme. Waꞌa pepenipakame teemea, Riosiche taamo newipatemiao, ki taamo waꞌapi uꞌwarie, Riosikamera ihsiamepua, ahkasi wahjipakameoi oijenatiamepua.
Apoe iintokamepua taamo newipatekaopua, puꞌka taamo wahjipamia teereriachio. Puuua, ki nuꞌuti taamo eeyowachi maꞌchipakamepua. Teemea pukachio, teꞌta oowe eꞌrewa enepakamepua, yooma taamo maapori teeretoachio, Apoe Eesusi taamo maꞌchipasimerikopao.
Teemea tamochio kaawe erakoamepua, taamoo kihta aꞌchi tiame taamo nokario erakoamekapa, kihtaoipua ki kaꞌkarumao, ki kaawe tiame inataniameo, epeche waꞌa aamo mochikachi ohjoaio, tísia suwepori nokiwachio. Nape yooma puuu waꞌa taamo kaawe teꞌteretoriaa, apoe Riosichi eenakame puuua, ki taamoechi waꞌapi.
Taamo iyotiaa, ki wihtuki puuua taamo nokisiao. Kaawe enemii eemea taamo pichikesaa.
Aaata waꞌa ki oowe eꞌriame enesaapua pehjio, tamochi oowe eꞌrepaka ahjachi erapasaapua, kaawe enemiipua. Waꞌa ikisaa eemea, ki nuꞌuti kaawe eꞌremeripua taamoo, iꞌka taamo amochi nokayaopua. Teemeai, tísia kaawe erakomapua, Eesusi eenechi eenoiopua ahka taawechio, aamoopua tiameo, Eesusichi paparariopa.
Waꞌa tiame taamo nokaya oowe eꞌrepameri erapakaopua, oosa waꞌa uꞌmatosimo oꞌraninia, waꞌa aamo mochikachi, waꞌatiaopua oosa epeche pepenipamichiopua noꞌo masitiao. Maseronia siinyaio, eenechi noꞌraionia, eenechi asisimo oꞌrainia aamo mochikachi, waꞌatiaopua, oosa enemichiopua noꞌoo, waꞌami noꞌo uꞌmatoachiopua masiteka, neipaopua waikao, noꞌo kuꞌimichiopua aamoo, Uurea weeechi simiwachiwichioopua.
Waꞌa tiame inataka neeea, Maseronia simiyaio, aamo mochikachi asisika tetewisinariapa. Maseronia noꞌrasaapua, eenechi waꞌami uꞌmatoka tetewinariapa. Aamo mochikachi oꞌiniao, Uurea weeechi siminarekamenia, aamo noꞌo kuꞌiwaeopua kuꞌinariae.
Ihji aamo noꞌo neꞌnemia inatariaa, kaawe inatasa eratiamepua. Ki aaata chaachapameka tiiame ihjia, itapiti cheesaopua, ikanati sewina cheesiamechitiaopua eenechio.
Taamo aamo masiteniameoi Eesusichi simiyameo, ki sewina chaachapasiame teemea, piiripi tiame cheesaa piiripi tiiame puuua, ki eenechi sewina cheesiamepua, puꞌka Riosichi simiyame taamo masitiao, taamo masitiao Riosichi eenamekopua. Taamo Noono Riosia ahpo chiiao, kiisiki eenechi sewina chiiamepua.
Noꞌo Timoteo ahjama nayewaturiaa Siriwano ahjamaopua tiameo, yooma taamo masiteria Riosi Taanarachi simiyameopua, Riosie Weratiame Eesusi tewaniamechio, ki teesa pichiwari puuua. Ki taamo ehpe masiteriao, meereo eenechi sewina chaachapasikame teemea.
Riosi yooma ihta taamowichio iintomo tuuyaa, Eesusichi iintoamepua ahpo Taanachi. Pukaepa teemea, Apoe Riosi ihsiamekopua Eesusichio, Eesusichi taamo paparao, ahjachi erakoame teemea, kihta seeweka. Waꞌa erakoka, cheriwema kiꞌyame teemea Riosio.
Riosia, apoe ihsiamepua taamoo, apochi kaawe teeretekao, ahpo Taana Eesusichi paparameopua. Apoepua tiameo, taamoo, ahpo ijinuwa uuyameo ahpowichio.
Apoe ihsiamepua tiameo, taamo iikachi yahchakao ahpo iinuwatario, tamochi erateka ahpo Riosiwarieopua, ahpokamera ijinuwarakopua taamoo. Ihji waꞌa taamo eratewaa, Riosi Riosiwaripua, taamo nuutekia Riosiopua, oꞌichari kiꞌya.
Eenechi inatepaka eenechi aamo mochikachi enamia, Riosi naneꞌrenapua noꞌoo, ki teꞌta aamo terinariapa, ki eenechi eenariopua waꞌao.
Ki aamo paamiratuamechitia eratoame neeea. Ohso kaawe aamochitia, Riosichi tekipaname eꞌrame neeea, oowera waꞌa eenakamenia aamo mochikachio, epeche kaawe erakomichiopua Eesusichio.
Pukachipa ki siimo orapakania waꞌa aamo mochikachio, ki taamo iiyana erapuapuawichiopua iikachio.
Waꞌa mahka eenaka iiyana eratesaania aamoo, ki aaata noꞌo kaawe erapatemerikopua noꞌoo, eemechekopua noꞌo kaawe erapatiamea, noꞌoo iiyana erapasoopua.
Pukaepa waꞌa cheeka iyotekamenia pukachi iyojurachio, waꞌa asisaapa, ki iiyana erapanariapa eenechio yuuwesika, eemeo, ohso kaawe noꞌo kaawe eratemerioipua. Neeea aamoo, oowe eꞌrakania, kaawe eꞌraka aamo ahpo katewemiaopua, aamo aꞌchi tiiame iiyana erapori tiiaopua, waꞌa ikitioopua, neeeai kaawe erapanariapa.
Ki nuꞌuti iiyana eꞌrapa waꞌa tiiame aamo iyotekania puꞌka oosa iyoterichio, ahkasi naarakaoi iyotekamenia puꞌkao. Ki aamo iiyana erakomichio aamo iyotekania puꞌkao, ohso kaawe pukachi iyoterichio, noꞌo teꞌta aamo nakiyakamera, tetewimichio iyotekamenia waꞌao, noꞌo chiiao.
Aaata puuu iiyana iintokamea, ki noꞌoche iiyana eratekamepua, yooma aamo iiyana erapatekamepua tiameo. Neeea teesa tiame chaaninia puꞌkao, ki tahpitika tiiame aamo erapuapuawichiopua puꞌkao.
Puuu yomarika aaata ki kaawe iintorio wenejiriaopua, soparani puuuapa, aamo aiwateka yahchao.
Epeche kaawepua cheriwetiaa, kaawe erapatetiaopua tiameo, ki teꞌta pehtiame yuuwesimichiopua puꞌkao. Kaawe enemiipua puꞌka pehtiao, puhjetiaopua cheriwekao, ohso kaawe naewetia kaawepua kaawe eꞌreka, kaawe erapamichiopua puꞌkao, ki aꞌchi ikimichiopua ahpo iikachio, yuuwesikaopua teꞌta.
Puꞌkao, ki kaawe iintorioipua puꞌkao, nakiwameko tuuyejeraninia puꞌkao.
Puꞌka waꞌa tiiame aamo iyotekameainia, aamoo noꞌo cheeriachitia katewetariarepua eꞌrakaopua, waꞌa aamo aꞌchi teꞌtereriaopua.
Aamo cheriwesoopua puꞌkao, noꞌoeoi cheriwetiame itipiamepua. Aaataoi aamo cheriwesiao, cheriwetiame itipitemeripua noꞌoeoi, Eesusi Riosie Weratiame tetewachio. Waꞌa iintosima neeea, kaawe teꞌtereka mochitomichiopua Eesusichio, taꞌiria mochitowa.
Waꞌa taamo teꞌteresoopua riaorósia, kaꞌchi iika naꞌara ihsimeripua tamochio.
Torowa muuwarichi noꞌo asisoopua, kihta eina teeeriapua waꞌao, Riosie Weratiamechi simiyame noꞌo masitiachio.
Naatiche yuuwesika yasakania waꞌao, ki tewakapa Tiitoo, noꞌo Riosichi pooniwao. Waꞌao neeea: “Uꞌmatona neeeapa”, cheesache uꞌmatokania waꞌa oꞌiniao, Maseronia weeechiamio.
Waꞌa eꞌraka kahtiaichenia waꞌao yuuwesikao, ki tewakapa waꞌa Tiitoo, ki piineri noꞌo kahtio erapakaopua waꞌao, Riosi noꞌo ahjama kahtiame erapakania, itapiti seewajuyame eejekayamechitia noochi. Riosia, ihta taamo aioioopua, taamo newitoka maꞌchipasiamepua taamoo, tamochi enatesika ahpo peeniajuyao, yomachi tiꞌtijoechiopua ahpo peeniajuyao, yomachi yasipasimichiopua tiameo tiꞌtijoerichio, ahkaoi taamo ohjoiopua.
Teemepua, puꞌka Riosie Weratiame seewachitia peeniajuwa iꞌtoamea, aaatachi eꞌwamekopua puꞌkao, Riosichi eꞌenatekaopua. Puꞌka peeniajuwae Eesusichi eꞌenatetiameo, Riosie cheriweka piipatesiamepua puꞌkao, tatakoririao. Ki peenia eꞌraka saayamea puꞌka Riosie Weratiame peeniajuwao, waꞌapi itipiamepua ahpo tatakoriwachio, ki piipatetiapa puuua Riosieo.
Aaata Riosie Weratiame peeniakame puꞌserekamea, Riosie piipatetiameaapua, puuua mukukaipua iꞌka ahjarichio, piirechi weemera ahjarichi ahjameripua. Nape puuu ki puꞌserekamea Riosie Weratiame peeniajuwao, ki Riosie piipatetiamea, iꞌka weeechi ahjari mukusaapua, ki oosa ahjameripua eenechio, piirechi weemera ahjarichiopua. Puuua poanachi mochimeripua ki Riosi ahjama, wahjipakameka teeremeripua Riosichio. Nape iꞌka Riosichi tehkichio, ¿aatanakamera ohjoarepua, iꞌka Riosichi tehki teꞌta kiapuame tiiameraa, tisiwa iyoriwaemeopua?
Nape teemea Riosie uhjuratiameko taamo chaachapaa, ki taamokamera epeche weruma tiiame tetewipuawichio, chaachapamepua. Taamo chaachapaa ki weeechi tiꞌtijoee nuuretiamepua. Pukaepa ki nakiyame teemea ihta iyosi iyotetiameo, ahkaoi taamo asiyachio kaawe eꞌraka asipupuawichioo, waꞌaoi aamo mochikachioi; aamoe taamo kiapuameoi, sewinachi taamo siimpamiawichioo.
Taamo ahkaoi kaawe uuka tetewimeria, eeme waꞌapipua Koorintio mochikame, yoomachi naneꞌreniamekopa, Riosi amochi iintoriaopua aamo Eesusichi papararioiopua.
Aamo Eesusichi paparariopaa, taamo Eesusichi simiyame aachin teeka pichikeria, Riosie Weratiame waꞌapi aamo iꞌikarachi iyotekapua ahpo kaaweruma ihsiao. Puuu aamochi kaaweruma iintoriaa, itapiti iyosichi iyotetiamechitia tiiamepua. Pukaepa teemea pukae ahkaoi taamo ajasiachiamio, pukae nayewatusimapua, aachin teeka aamo Riosie Weratiamechi paparariamekoopua. Waꞌa tiiame taamo nayewatuka nokisiamekopao, kaawe tetewisipuame teeme tiꞌtijoerieo.
Waꞌa tiiamepua tiiao nape teꞌta tamochi iintokamea, teꞌta teꞌpa kahtiamera puuua, teꞌta Apoe Riosi. Pukaepa teeme Eesusie ajawatiamea, Riosichi paparamepua, Apoe Riosi iintoriopua amochio, ahpo Taanaeo, yooma taamowichioo kaawe iintokaopua.
Teeme Eesusie ajawatiamea, kihta nokayame teemea teꞌta Riosichitiao, teemea oowera Riosi tehkiwache nokisiameopua. Ki Riosi ihsiwa tamochi teetosoopua kuꞌikao, ki teꞌta kaawe teetomii teemea, iꞌka Riosi kaaweruma tuuyewario, tiꞌtijoeekachiami iꞌtokao.
Apoe iintokamepua tiameo, iꞌka Riosi tuuyewari yahchakaopua, weemera teꞌterewa yorakeka mochitopuawichioopua, apochikamera kaawe teꞌteretokao, ki ahpo ehkoriami teꞌteretopuame, yahchariachitia. Ihji weemera teerewaa, Riosi Riosiwari yasipaniamepua tamochio, Riosi Taanarachi pichiketioopa tuuyewarirao. Piire oochetiame nuurari teꞌterepua teereriaa, taamo wahjiparichi ihpapaniame teereriaipua, ki ahsepari iyoritiaapua, puꞌka nuurario kaꞌchi iika yorame tiiamekopa ahsepario. Nape ihji weemera Riosichi teꞌterewaa, weemera ahjari taamo kianiamepua ahkasi ki wahjiamesi, Riosi Taanarachi taamo paparatioopa. Apoe Riosia ahpo Taanachi paparatioopua, tamochi yahchamepua ahpo Riosiwario.
Moiseo Sinai kaawichi ihsiai oꞌinia tekikoiopua, Riosi nuurari uꞌpakaopua tiꞌtijoeriwichioo, tiꞌtijoeria puꞌkao, kiisi neꞌneme erakorepua nanarichio, tísia utewaeme tajitopa nanarichio. Nape Moisea waꞌa teetoka tekiaiopua, puuu nanarichi tísia tajitoaa, saipatorepua. Puuu Riosi nuurari Moise kiaretiaa tísia majapori tiiame cheeka kiaretiamepua, tísia Riosi utewarieme tiiame, ki nuꞌnunti ki kuꞌkuita teꞌteoka chiiame, ki eꞌwetiaapua puꞌka ahpo tisiwa iyoriwa nuurario, wahjipaniamee kokosamerikoopua.
Nape puuu nuuraria tísia eeyowa tiiame kiatiamekaiopua Riosieo, kihtakaitepua taamo Riosi Riosiwarie taamo tísia kaaweruma tuuyewari taamo iikachi nayewiao, puꞌkao pirenataka neꞌneniaoopua, epeche ki nuꞌuti tisiwa peenia tiiame Riosiwari taamo iikachi nayewiaa.
Puuu ehkoriami Riosi nuurari taamo ki eꞌwetiaapua taamo Riosi kokosarichi ihpapamea, tahpitika cheeka tísia maapori tiiame kiatiamepua; nape ehpiami Riosi kaaweruma tuuyewari nayewiaa, epeche tisiwa tahpitika tiiame peenia tiiamepua, ki ehkoriami nuurari Riosie tísia eeyowaeme chanitiamechitiaopua, iꞌka ehpiami Riosi kaaweruma tuuyewario, taamo nehpupamekopua taamo Riosi kokosarichi wichipuameo, taamo Riosi Taanara papasoopua, puꞌka tuuyewari tamochi uusoopua.
Puꞌka oochetiame nuurari tísia eeyowa tiiaeme neꞌnewachio, kihtakaite puuu eeyowaa, Riosi teꞌta kaaweruma tuuyewari teꞌta tísia tahpitika peenia tiiariwa neꞌnepatiao.
Puuu ehkoriami nuurari Moise Riosie kiatiamea, ki tehpewichio eratiame eneriamepua Riosieo, pukaepa ki tehpesi nateyamechitia teererepua. Nape ihji weemera ahjari Riosi taamo kiꞌya ahpo Taana Eesusichi papararichio, ki wahjiamesi eꞌramerapua.
Pukaepa teemea puꞌka weemera ahjari ki wahjiamesi enemerikoopua, yomatiame ahjachi eꞌrarie nayewatiamepua, teꞌta maꞌchiame nayewatuka, tiꞌtijoeopua ooweruopua tiamé, ahkaoi taamo asisiachiamio.
Teemea, ki Moiseka teꞌteretoamepua, Moiseo ahpo toꞌpekamechitiaopua nanarichio, ki tetewipuawichiopua apochio, Riosi tisiwarirao ahpo nanarichi teteiwameo, saipachisi. Teemea iꞌka tísia tisiwari Riosi kaꞌkaweruma tuuyewario, kihta tamochi toꞌpenaka nayewatusiamepua tiꞌtijoerio, puꞌka tiꞌtijoerio teemea, weemera ki wahjiamesi ahjari iinuejeramekapapua puꞌkao, puꞌkao Riosichi itanesoopua.
Tiꞌtijoeria ki pahteka tetewirepua Moisechi tetewitiameopua Riosi iyoriwa tisiwariopua, puꞌka saipao, ihtana ikiwamekoopua. Riosi nuurari Moise kiaretiaa, oowera tiꞌtijoeri naꞌara iintotiame tetewipuawichio enerepua. Aaataoi ki cheriwiame Riosia tatakoririao, Riosi nuurari eꞌwekache mochitoniameeo. Ahkasi ehpe taawechiamioi waꞌapi erakoka mochitoamepua, puꞌka oochetiame nuurari eꞌweka mochitoamea. Waꞌa tiiame inataka mochitoapa puuua, Riosi nuurarichi simiyameo, itapitie toꞌpeniamekatepua inatarichio. Puꞌka inatarichi eina tiiame puhjeniamea, teꞌta Riosie Weratiame iintoria ahpowichio, teꞌta pahtetiache wichima puuua.
Ahkasi ehpiamioi waꞌapi teꞌteriamepua, ki pahtekao, puꞌka Riosi nuurarichi simiyameo.
Nape aaata teꞌta neꞌnepasaapua Riosi chiia ahpo Taanachi simiyameo, teꞌta pahteka tetewikamepua, ihtanawichio kiꞌyariopua Riosia, ahpo nuurario.
Puuu taamo Noono tewekachi kahtiamea, Apoe Riosiwari ihsiamepua, taamo inatarichi pahtemichioopua. Pukaepa aaatachioi apochi pakimichio reesisetiaapua, puuu Riosi Riosiwari ihsiamepua, taamo inatarichi toꞌpiao, puhjekao.
Pukae puhjetiapa teemea taamo inatarichi toꞌpiao, epeche maꞌchiame teerepame teemea tiꞌtijoerichio, teꞌta kaaweruma ihsiaopua Riosiopua, puꞌkawichioo. Waꞌa teꞌterepakamea Riosi Riosiwarieo, enepatesikaopua, epeche epecheche Eesusika teꞌteriame, enepame teemea. Puuu waꞌa tiiame taamo enepatiamea, Apoe teꞌta teꞌpa kahtiame taamo Noono ihsiamepua, Apoekamera teꞌta Riosiwari.
Pukaepa Apoe teꞌta Riosiwari tamochi yasitopao, ki nahsinapame teemea iꞌka tehkichio, apoe taamo teetotiamekopapua iꞌka tehkichio.
Itapiti aaata wihkuepuao, toakame teemea puꞌkaopua, yooma ihta Riosichi simiyame ki noriwi nokisiamekapapua puꞌkao, kihta eꞌrakaopua, noriwi yoranarewao. Teemea Riosi chiia pichiwario, maꞌchiame apoe cheeriachitia teetoame teemea, tuuyepasika Riosi neꞌniachiopua, tiꞌtijoeriopua tiame tetewachio.
Aaata tukapame tetewame enesoo iꞌka Riosi tuuyewari taamo nayewatuao, wahjiparichi uumpameri puuua, teꞌta kominarichi teꞌteretoamekapa puuua wekaparichi.
Puuu tiꞌtijoeria kiisi pichikenariapa Eesusichi simiyame taamo nayewatuao, iꞌwa weeechi riosirewa Satanasia, ki maꞌchiretiamepua inatarichio, kiisi pahteka tetewimichiopua Eesusichi simiyame taamo nayewatuao, Eesusio, Riosi waꞌapi nanarirakoioo. Waꞌa teereniapapua puichio, kiisi Eesusichi tetewame puuua, Riosi nanarirao.
Teemea ki taamo weruma eꞌrepuawichio nayewatuamepua, oowera Riosichewichio yooraka mochitoame teemea, aamoo teꞌta taamo pahtemichiopua, teꞌta taamo Paamira Riosie Weratiameo, apoekopua teꞌta Riosio, apoe teꞌta Riosi, teꞌpa tewekachi kahtiame taamo Noono.
Puuu waꞌapi Riosi naayachiopua cheekame: “Uutapasa tukapachio”, puuu waꞌapi waꞌa cheekame tamochi tajayamepua pahtewario, taamoopua Riosia, Eesusichi tetewitekaopua ahpo nanarirao, ahpoo aachin tiamekopua.
Puꞌka tísia nateyame Eesusichi simiyame pahtewariopua, tamochi iꞌtoame teemea, iꞌka weerewa sikori kahsimerika tiiamechi. Teemea iꞌka weerewa kahsime tiiamechio, tísia aiwaka nokisiame teemea Eesusichi simiyame nayewatukao. Nape teemea puꞌka aiwarichio, maꞌchiame tetewame teemea, Riosi ihsiamekopua tamochi utewatekao, teꞌta anachaka nokisimichioopua.
Nape aꞌchi tiame aiwari anachaka mochitoaipua, ki yuumpaniame teemea kahsinakao, Riosie kuꞌiniapa utewariraeo. Seenekachio, kaꞌchi ikime erakoai teemea, kiisi soꞌmipamepua, Riosie kuꞌisiwapa taamo erakoao, nape kiisi sewina erapame teemea, taamoo, kaawe teeka puuyamiaopua.
Tísia naꞌara yorasiwaaipua, ki taamo ooyepiko erakosiame teemea, naneꞌriamekapa teemea Riosio, taamo ahjama inisiamekopua. Teemea ahkasi puipatiaai nanaarameeo, Riosi ahpo utewarie taamo werisitesiamepua, senepi taamo waꞌa ikitioiopua.
Teemea Eesusi inatakaopua, ahkasi mukiwachisi aiwarioopua taamowichioo, kaꞌchi erakoka nokisiame teemea taamo aiwao, tísia teetonariapa teemea, puꞌka weemera ahjari tamochi tiiao, wahjachi tuuyenarewaopua tiameo, apoe Eesusi taamo kiꞌyariao.
Teemea, peꞌyachi Eesusiwichioo eepi meripuame ikisiameaipua, kihta kaꞌchi erasiame teeme puꞌkao, waꞌa teeka tamochi tetewitetiapapua wahjachio, apoe Eesusi weemera ahjario, tamochi yasitoamekopua puꞌkao, ahkasi ki wahjiamesiopua, taamo mukukoiopua iꞌwa weeechio.
Ehkoriami aaataa cheerepua: “Ahjachi paparapa, naewakania.” Waꞌachitia teemeai, Eesusichi chaniwame pichikekapa, puꞌka nayewatusiame teemea taamo asiyachio.
Puꞌka nokisiame teemea, pichiwa eenechi taamo ahjamerikopua, erakoapa, waꞌachitia Eesusichitia, eenechi oijenatiachitia, Riosieo. Eenechi taamo ahjatesaopua, yooma taamo aamo ahjamapua tiameo, Riosi tetewachi ajapuatepuaichiopua.
Yooma Riosi ihsiaa, yooma taamo nokisiaapua tiameo, aamowichio kaawe teerewawichiopua, yooma wahjachiwichioopua tiame Eesusichi paparasiameo, Riosichio, epeche epecheche weeka enemichiopua, Riosichi cheriwema kiꞌyameopua, ki nuꞌuti kaaweruma iintorioopua ahpowichioo.
Pukachi waꞌa tiiachipa teemea, anachaka nokisiame teemea, iꞌka tehkichio. Teemea, epeche epecheche oochetupai aampamio, yooreminao teemea taamo iikachio, epeche epecheche weemera enepasiamepua.
Pukaepa ehpe taamo aiwaka teꞌteretoao, kihtakaitepua, puꞌka epeche nateyame weemera ahjarichio, taamo mochitomerichiopua ki wahjiamesi.
Waꞌa teeremerichiopua teemea, iꞌka weeechi taamo pusie tetewaopua, ki tehpe eꞌramekopua puꞌkao, kihtachitia tetewame teemea puꞌkao, teꞌta Riosi taamo kiamerichiopua, puꞌka taamo kiamiao, ki tamoe tetewamekoopua pehjio.
Iꞌka weeechi weerewaa, weeechi taamo kariwaka tiiame puuua, kiisi tehpe eꞌrame. Iꞌka karichi mukisaapa teemea, weemera weerewachi akipamepua teemea, tewekachi weerewachi. Puuu weerewaa, taamo kariwa weerewa enemeripua, apoe teꞌta Riosi taamo kiameri, ki weeechi weerewachitia. Ihji weerewa kaaria, ki kuꞌwitapisi eꞌrame enemeri puuua, ki wahjiamesi.
Teemea iꞌka weeechi mochikaiopua pehjio, ki ahjame eꞌraka mochitoame teemea pehjio, teꞌta taamo kariwachi mochinariapaopua tewekachio, teꞌta tehpe eꞌrame weerewachiopua, tewekachi weerewaeniameopua.
Teemea, tewekachi weerewao, tisiwa iinuenariame teemea. Iꞌwa weeechi mukisaapa teemea, taamo iikara apechusaapa teemea, kihta weerewaeka apechumeri teemea. Waꞌa ikisaapa teemea iikaraa, poiyame itipimeri teemea pehjio ki weerewaeme, kihta wisasori chuhchamechitia tamochio, ahkasi taamoo, weemera weerewa uuyachisi.
Puꞌka weerewa weemerachi inatakaopua, tahpitika erakoame teemea puꞌka puuyekao pehji, kái waapisi iwikao chaachapaka: “Ai puuua, yaapiti enesaa kaawe enemiipua.” Waꞌa erakoame teemea, iꞌka karichi weeechi weerewaeniamechi puuyeka mochitokao, yaapi erakoka puꞌka weemera weerewa karichi mochitonariapa. Puuu yaapi eraniameo, ki ikanati taamo mukinario chaachapame teemea, iꞌka weerewa oochetiame toakao, nape teemea tísia weemera weerewa mochinariamepua. Taamo weemera weerewachi mochipatioopa, taamo weerewa wahjipaniameo, ki wahjipaniame enepamepua.
Riosia naayachi oꞌiniao, pukeri enepatiaipua tijoeo, ahjari ki wahjiame kiamo oꞌraka iintoriaipua, ki wahjiame ahjari teeremichiopua tiꞌtijoerio. Riosia ahpo Riosiwario, pukachi inataka taamochi yahchamepua puꞌkao. Puuu Riosiwaria, Riosi pichiwatamepua, taamo weemera ahjari kiamiaopua, ki wahjiamesi.
Pukaepa teemea Riosichi paparamepua, pichiwa taamo kiamerikopapua, puꞌka ki wahjiame ahjariopua, tamochi inatariaopua. Nape iꞌka weerewachi mochikaapa pehji, puꞌka puuyeka teꞌtereniamepua, yooma Riosichi pichikeka paparamea.
Teeme Riosichi teꞌteretoamea, itapiti ki ikiya puuyeka mochitoame teemea pehji, puꞌka iintomeri puuyetoka Riosichi paparame teemea. Puꞌkaopua teemea, mehka ihtoriachi, neꞌnetoka mochitoapapua, ki ehpechi simiyame.
Riosi iintomia puuyekao, iꞌka weerewachi mochitoaio pehji, kaawe erakona teeme erakoao, nape epeche kaawe eneriaipua toitiaa iꞌka weerewao, teꞌta Paamira kahtiachi mochipuawichiopua waꞌasi.
Nape teemea pehjio, utewaeme kaawe teerenareka mochitomeripua, kaawe erateka Eesusiopua Apoe Paamirao, ahkaoi ohjoaio, mehka taamo taꞌpechi ohjoaio, ki mehka ohjoaio, taamo petechio.
Waꞌa teꞌteremeri teemea, kaawe eratekao Eesusio, taamoo, Riosie Weratiamechi eꞌnamerikapa, apoe neꞌniachi ajapamia, puꞌka Eesusio, itapiti taamo kiamerikopua, yooma ihta taamo noonowiriawichioo, kaꞌkarumaoi, ki kaꞌkarumaoio.
Naneꞌriame teemea, taamo Paamira Eesusio, ki nuꞌunti iyoriniamekopapua puꞌkao, pukaepa teemea Eesusichi simiyameo, teꞌta iyoriwa masitiamepua tiꞌtijoeo ooweruopua tiame, Eesusichi oowe erapatekaopua. Riosia naneꞌrenapua taamoo, iꞌka taamo oowe erapatewa nokayao, kaaweruma taamo erakoka nokayo, ki taamo weruma erakoka, Riosi tehkiwachi nokayapao. Puꞌka erakosaa eemea, kaawe enemiipua.
Ki taamo waꞌapi kaawe nayewaka chaachapani teemea puꞌkao, aamoe aamokamera, kaaweruma taamo tetewachi, chaachapajerani teemea. Waꞌa teꞌteresaa eeme, kaawe taamo nehpupaka nayewama eemea, ki kaaweruma eꞌraka taamo nokayame chaachapamioopua.
Nape peꞌyachi waꞌa chaachapamapua, taamo rooroikame teewakao, ki rooroikameoi, teꞌta taamo nokisiaa, Riosi tehkiwarapua, Riosiwichio nokiwa, eemewichioo, kaawe teeremeripua.
Teemea tísia kaawe eꞌraka nokisiame iꞌka tehkichio, Riosie Weratiameo, ki nuꞌunti iintoriakopua taamowichioo, taamoo ki teesa nakiriopua tiameo. Iꞌka Riosie Weratiameo, taamo mukimia mukukame enesoo, puꞌka ahjama mukukamekate teemeai.
Yooma teeme ahjachi wahjipakameka teeresaa, ki taamoechewichio piineri nokisimeri teemea, taamowichio mukukamerachiwichio teꞌteremeri teemeai, apoeopua tiameo, taamowichio kiamiapa weemera ahjario, oijenakamepua.
Pukaepa teemea ehpeo, naneꞌriapa teeme iintuameko weemera ahjaniameo, aaataoi tiꞌtijoeopua nateyame tetewame teemea, Riosiwichioo, ki aaata piirechi wahjachitiao, taamo wahjipasao, kihta iintumeriko erakoamechitiaopua. Pukerio teemeai, keꞌchu oijenoi Eesusio, waꞌa erakoameai teemeai, puꞌka mukisoo ki eenechi ahjameri maaewao. Nape ehpeo naneꞌriame teemea puꞌkao, iintuamekopua eenechi ahjaniameo, Eesusio eenechi ahjakopa.
Pukaepa aaata Riosie Weratiamechi enepakamea, weemera ahjari kiapuame puuua Riosieo. Puuu oochetiame ahjaria, uꞌmatokamepua waꞌasi; weemera ahjarikamera, yasitoamepua ehpeo.
Yooma iꞌka ikiniameo, Apoe Riosikamera ihsiamepua, yooma aaata ahpo Taanachi paparameopua Eesusichio, taꞌiria mochitomichiopua apochio, kihta kokosapuame Riosieo. Taamoo Riosia puꞌkawichio taamo ajawakamepua, tiꞌtijoeri kuꞌipuawichiopua apochi taꞌiria mochitomichiopua, puhjepuawichiopua puꞌkao, Riosie kokosapua tiiao.
Waikao Riosia, ahpo Taanachi paparakameo, cheriwesiamepua, tatakoriria puhjekao, waꞌa inisika puipakame Riosia, ahpo apochi eina teereriaopua. Taamoo, puꞌkawichio kiꞌyamepua tehkio.
Teemea, Riosie Weratiame utewaeme chiia aamo uꞌyepakame teemea. Pukaepa teemea Eesusi cheeriachitia, utewa chaachapame teemea, apoe Eesusie eee chiiame aamo uhjurekapua: Toimitapua puꞌka ki kaawe aamo nokayao, ohso kaawe aamo cheriwepua itanemetiapua Riosio, aamo puhjemichiopua aamo kokosapuao, taꞌiria mochitopuawichio Riosichio, kihta kokosapuame teꞌtereka Riosieo.
Apoe Riosie Weratiamea, kihta iintokamepua ki kaawerumao, nape Riosia pukachi, taamo piipatekamepua tatakorirao, puꞌka taamo tatakoriwao, Eesusikamera teꞌta tatakoririamechitia. Riosia, waꞌa iintokamepua Eesusichio, taamoo, teꞌta piipakame tetewinariapa, Eesusichitiao, teꞌta piiparieme.
Puꞌka Riosi waꞌa iintoria nayewatuame teemea. Pukaepa teemea, Riosi chiia kuꞌika chaachapakao, utewaeme aamo chaachapani teemea, ki wehchi ipanurakaopua, iꞌka Riosi chiiao.
Riosia ehkoriami Isaia iyoteriachio, cheeriaipua:
aamo tatakori kokosari newipari itayoio,
aamo inamukamenia.
Ehpeoi Riosia, puꞌka newipari aamo kianariamepua, yooma aamo tatakoririawichio kokosapuameo, newipateka. Puꞌka newipari inatapuapua Riosichio.
Teemea puꞌka tehki taamo teetoao, kaaweruma teꞌteretoka nokisiame teemea, kaꞌkaruma inatapuawichiopua Riosichi taamo nokayao, kihta eerina teewetoka tiꞌtijoechiopua, Eesusichi paparapuaméo.
Waꞌa teꞌteretoame teemea, ahkaoi taamo asiyachio. Teemea taamo asiyachiamio, kaꞌkaruma Riosi kuꞌiwarichitia teꞌteretonariamepua. Teemea waꞌa teetokao, tísia taamo naꞌarewa anachatoka teꞌteretoamepua; tísia taamo aꞌchi ikiya anachatoka; tísia taamo kaꞌchi ikime eꞌra, aiwatoka; yooma ihta tísia maaporichi tiiameo, anachatoka;
naatichitia tiame anachaka, taamo wepiwa; taamo karichi yeetepawa anachasika; muuwaeme tamochi nasioio anachatoka; tísia resipaka tekipanaio, anachasika; kiisi kochika maꞌchirepasiniame, anachatoka; tísia toore aiwari, anachasika. Waꞌa tiiame aiwasiame teemea, senepi taawechio; puꞌka yooma taamo aiwariae teꞌta utewaeme taamo nokisiwa Riosi tetewiteka.
Yooma puꞌka waꞌa tiiame aiwarieo taamo kaꞌkaruma taamo tetewiwatiame teemea, Riosi teꞌta seekaerewachitia nokiwa. Puꞌka taamo Riosi seekaerewachitiaeo, iꞌka eeetiame taamo tetewitiame teeméa: kihta ki piipariwa ikotuwa nokisika; ki yaapi eꞌrewae aaatao, aaata ki teꞌta machiyame pehjio, iꞌka Riosi kaaweruma tuuyewarichio; kaawe yoraniame aaata; Riosi Riosiwari tamochi yahchamechitia taamo tetewitewa; kaaweruma nakiwaeme tiꞌtijoeri;
naatichitia tiame, pichiwa tiiae taamo nayewae; Riosi utewari tamochi kahtiame tetewitewae; taamo utewaeme nehpusiwaeopua, taamo Riosichi paparao;
naatie tiame, kaawe nayewaniaio, ki kaawe nayewaniaio, waꞌapi teꞌteretowae teemea, kaawe eꞌrewaeo; aaataoi ki kaaweruma taamo wenejioiopua, kaawerumaoi taamo chaachapaoio, waꞌapi teꞌteretoka kaawe eꞌraka tetewiniamee; taamo ki pichiwa chaachapame tewaniaio, tísia aiwasiaio;
waꞌa ikisao tiameo, ki taamo machiyamechitia teteiwa aiwaniame; amori mukuyamesi toitiai, werisisiwa; mukiwachisi kokosatiai, oijenasika;
teemea tiameo tísia yuuwesiaio, Riosie kaawe erapatesiniame teemea; teemea iꞌwa weeechi tiꞌtijoerio, kihta paarasatiamekaio, teemea Riosieo ki ookapi tísia paarasatiamepua; teemea kihta iinuekaio iꞌwa weeechio, teemea Riosichio tísia paarasatiamekaitepua.
Teemea aamoo, taamo iikachi machenamee kaawe eꞌreka nayewekamepua.
Taamoo yomatiame taamo kaawe eꞌrarie aamo chaanekoio, eemea tamochio, ki waꞌachi erakoamepua.
Aamo waꞌa teꞌtiopao, noꞌo tatana tuuyemechitia, chaaninia aamoo, aamoo teemea, aamo iikachi machenamee, taamo tísia kaawe eꞌriameko tuusoo, tísia kaawe erakomii teemea.
Neeea ehpeo poponiwa pipiniwa tiameo, Riosichi teꞌterepua aamo nayewemania, ihtana teꞌterepuamekoopua. Kaꞌte pirena teꞌtere eemea ki Riosichi paparame ahjamaopua, kiisi kaawe teꞌteriameopua, Riosichio. Waꞌa teꞌteresaa eemea, ooka animari yoomuwame ki waꞌachi ahpo teꞌteriameka teꞌteremapua. Aaata Riosi teꞌta teeretonariamea, ¿aatia ahpo pirenatutapua, ki Riosi teꞌteretonariame ahjamao? Uutapachi oiyamea, ¿aachin teeka taꞌiria yasitotaria, tukapachi oiyame ahjamao?
¿Waꞌachi erakotarekosa ahpo kaawe erakowaopua, Riosie Weratiamea, Satanasi ahpo seepurawa ahjamao, Weeriari tewaniáme? ¿Ihtanachi ahpo waꞌachi teꞌtiamepua, Eesusichi paparamea, ki Eesusichi paparamechitiao?
¿Ihtatia kaawe teereta riꞌriosi netetiamea, Riosi tiopachio? ¿Ki naneꞌreka mochikame eemea aamoo, teꞌta Riosi ahjamekamera tioparakoo?
Riosia cheerepua tiameo:
Puuyasa eemea waꞌao; poanatusa eeme pukachio;
kaꞌte noonote eemea waꞌao,
ihtaoi aamoo, ki kaaweruma iintapamechio,
puꞌka noꞌo tuuya ikisoo,
kaawe uuka aamo tetewimania waikao.
Aamo Noonochitia teeremania waikao,
eemea, noꞌo tatanachitia teꞌteremapua,
waꞌa chiiame apoe Paamiraa,
yooma ihta itapitichi utewaemea.
Waꞌa taamo iintomo tuuyopa Riosio, puꞌkakamera inatakao, toitia kaawepua yooma ihta ki kaꞌkaruma nokiwameo, yomatiame epeche epecheche taamo piipasika, taamo weerewachio yooreminao maꞌchiopua tiame, yooma tamochio ki kaaweruma tiia. Taamo Noono iyoriwao kaawe neesetoka mochitotia kaawepua, weruma iyoripuapua naaju, taamo Noonochi tewekachi kahtiameopua.
Eemea taamo nokisiao, kaaweruma taamo tetewijeranipua, taamoo kihta naꞌara nokisikamekopua, aaataoi. Aaataoi ki wisikuame teemea, taamo masitiaeopua. Aaataoi kihta uꞌyekame teemea wisikuekao.
Neeea, oisa eꞌriamepua amochio, aamo kaawe teꞌteretopa Riosichio. Neeea waꞌa eꞌrapao, weeka itapiti ki kaawe tiiame simiyoiopua iꞌwao, tahpitika eꞌramenia aamo kaawe eꞌrakao, aamo kaawe teꞌteretoame inamukapao, Riosichio.
Pukeri ajasisaapua teeme iꞌwa Maseroniao, tísia taamo naꞌaraniame natepakame teemea iꞌwao, yomachi iꞌwa Maseroniao, ahkasioi, kiisi taꞌiria taamo resiputiapua, naꞌarakao. Maꞌchi tamochiopua naꞌaraai aiwatiapua, yooreminao, majawi seewewa.
Nape Riosia, yuuwesirichi wichikame kaawe erapatiamekapao, taamo kaawe erapatekapua Tiito asiraeo.
Nape ki Tiito asiraeche teꞌta kaawe erapakamenia, epeche tísia kaawe erapakamenia, Tiito aamo erakoa noꞌo uꞌyepariawichio, tísia noꞌo tetewinario chaachaparia, aamoopua noꞌowichioo, tísia yuuwesirio tuuyopua noꞌoo, weeka itapiti noꞌo aiwaka yasitoaopua iꞌwao.
Ehpeo neeea, puꞌka tapanarami aamo uhjureria iyojurao, aamo ki kaawe eratekainia kuꞌitapio, kaawe noꞌo iintorio eꞌraninia puꞌkao.
Ehpeonia kaawe eꞌraninia noochio, puꞌka uhjurariae, aamo yuuwesiteriai kuꞌitapio, kaaweruma machenariopa aamo ki kaaweruma teꞌtereriaa. Puuu aamo yuuwesiteriaopua kuꞌitapio, kaawechupena noꞌo kaawe erakonapua, puꞌka aamo ki kaawe nokariaoipua, toinarepaka, iiyana eꞌrepakaopua ki kaawe nokiwao. Waꞌa tiiame nakiyame Riosia.
Riosie ikiwa yuuwesiwaa, taamo ki kaawe ihsika yasario eraniamepua, Riosie taamo cheriwejera eraniamepua, kiisi taꞌiria kahtiapa ahpoo, ki kaawe iintoriao. Riosia waꞌa eꞌrameopua, cheriwiamepua puꞌkao, ahkasi ki wahjiamesi piipatekaopua puꞌka tatakorirao. Nape aaataa aaata ihtaoi ki kaaweruma yoorakapua puꞌkao, ahpo ki kaaweruma iintoria naneꞌretiamechi yuuwesiamea, Riosichi cheriwema itakaiopua, kiisi cheriwepuamepua Riosieo, naneꞌriamekapapua Riosieo, wistuka ahpo cheriwepua itayamekopua Riosichio. Puuu aaata waꞌa tiiamea, kiisi Riosi ahjama yasimeripua, seena aampasio, mukukame tiiapa Riosiwichioo.
Ai, ¿tetewaru eemea aamoo eꞌwesoopua Riosio, tísia kaawe iintoriopua amochio? Puuu waꞌa aamo ikiriaa, Riosi eꞌwekapa aamo toinareka ki kaaweruma, kaawe ikitiamepua Riosieo, puuu tísia aamo yaapi eꞌrariaa. ¿Ki tísia iinyatiame tetewikapa ki kaawe nokiwa waꞌa ikitiamepua Riosieo? ¿Ki Riosichi tísia iyorinariapa toitiamewichio ki kaawe nokiwao, Riosia tísia kaawe iintorepua amochio? Waꞌa tiame aamo inatakopa Riosia, aamo cheriwerepua, yooma aamo ki kaawe iintoriao, puhjeka.
Neeea pukeri simiyame aamowichio iyotepariaa, ki puꞌka teꞌta iinyatiame suwepori iintotiamekaipua aamo eenechi inatepamichioopua waꞌa aamo tiopawachio, ohso kaawe puuua, taamo tesiwa eꞌreria inatapamichiokakai puuua, taamo aamo katewewa iyoteri uhjurerioiopua iyojurachio.
Pukaepa waꞌa teꞌtereka mochitoriopa tamochio, tisiwa kaawe erakoame teemea amochio.
Teemea tiameo, tísia kaawe erakonapua, Tiitoopua tiame waꞌachitia amochio, tísia kaawe eꞌreka kahtiamekopa iꞌwao, tísia kaawe eꞌreka inatepamepua, aamo tísia kaawe yooraka yasiteriopa aamo mochikachi ahjama kahtioio.
Keꞌchu waꞌa teꞌterenioio, tísia aamo kaawe nayewakamekainia Tiitoo, ehpeonia pichiwa waꞌa tiiame machinariopao, ki nuꞌuti kaawe eꞌramenia noochio, kihta suuwe erapariamekapa noꞌo waꞌa cheeriao.
Tiitoa, tísia kaawe eꞌranipua tiameo, puꞌka noꞌo aamo chaaneka iyoteka uhjureriaopua, kaawe eꞌraka aamo uuriopua puꞌkao, ahpoo, weruma kaawe yooraka tetewitiapapua waꞌao, waꞌa aamo mochikachi asikoiopua.
Neeeai tísia kaawe eꞌranipua amochio, aamo kaawe teꞌteretopa waꞌasio, aamoe waꞌapi teꞌteretomiao.
Ehpeo aamo Koorintio tiopachi mochikameo, aamo tuuyenarenia, achini teetoriokamekopua Riosio, Maseronia weeechiami mochikamechiopua tiꞌtiopachio.
Aapoeo tísia aiwaka mochitoamekaipua, kiisi weeka tomiwaeka mochikaio, puꞌka Eerusareni Riosie Weratiamechi paparameo, tísia kaawe eꞌraka kuꞌinarekamekopua, ihtawichiooipua nakiwiamewichiooiopua toomi.
Naneꞌriamenia Maseronia Riosichi poponiwao pipiniwaopua tiameo, ahkasi ahpo kuꞌimetiachisi, kuꞌiriamekoopua ahpo kaawe erakoariachisi.
Aapoeo, aapoe waꞌapi yaapi noꞌo chaachapakamepua ahpooi reesisepuaichiopua kuꞌinareka kuꞌipuawichioopua, puꞌka Eerusareni mochikame ahpochitia Eesusichi paparamewichioo.
Nape Maseronia tiꞌtiopachiami mochikamea, ehpe noonoikamepua ki maaeriachitia taamoo; puuu aapoea Riosichi paparame eenepasaapapua, tísia taamo kuꞌikame puuua, teꞌta Riosi Riosiwari ahpo erateriachitiao.
Waikao aamo Koorintio mochikameo, waꞌa uhjuramo oꞌra teeme Tiitoo, iꞌnoramichiopua aamo kuꞌiriao, Tiito waꞌa kahtioi oꞌinetiameopua naꞌpoakao.
Eemea, Riosie Weratiamechio, kaawe teꞌteretoamepua waꞌasio, aamo wahjachi nayewiaopua tiameo, pepeneka nayewiamepua puꞌkao, Eesusichi simiyame aamo naneꞌreka mochikaopua, taamooipua kaawe uuka tetewamepua. Waꞌa teꞌtiapa eemea, kaaweruma erakoka kajupuapua puꞌka kuꞌiwa aamo naꞌpoao.
Ki aamo nuureka chiiamenia chiiao, nape kaawe erakoka aamo kuuwepame tetewinarenia, aamo kuꞌinariao, aamo oꞌineriachitia waꞌachitia.
Naneꞌriame teemea puꞌkao, tewekachio tísia paarasatiaio, kihta iinuemechitia iꞌwa weeechi eenakamekopua, taamoo, ahpo paarasarichi teꞌteretamia, taamoo weemera ahjari kiꞌyakaopua, ahpo ahjama mochipuameopua, ki wahjiamesi.
Ihpi kiꞌyao, eemekamerakaipua pahcha kuꞌimio erapakamea Eerusareni mochikameo, tísia tooremuka mochikamekopa Eesusichi paparameo.
Ehpeopua puꞌka kuꞌiwao, aamo ajasepa kuꞌyae, kaawe eꞌraka kajupuapua waꞌasi, puꞌka aamoo, pukeri aamo oꞌineriachitia.
Riosiwichioo, teꞌta kianarewakamera nateyamepua, kihta iinuekaio, paarasatiaio.
Ihji taamo wahjachi kuꞌyaa, ki taamo tooremuka itipipuawichio puuua, ohso kaawe napati taamo Eesusichi mochitoame, teerepuawichiopua.
Ehpeo eemea, iinuekapa kuꞌyamepua aamo wahjachio, nape meeriami ahkao, aamo waꞌachi teꞌteresoopua tooremukao, aapoekamera aamo kuꞌimeripua tiameo. Waꞌa teꞌteriame enesaa eeme, napati ahpo kuꞌyame enemapua,
Ehkoriami Iyoterichi chiiachitia: “Weeka iꞌipakamea, ki uꞌmatoame soparatiaitepua; ki weeka iꞌipakameai, ki toorewika itipimerikaitepua.”
Tiitoa, apoe waꞌapi siinarekapua waꞌao, puꞌka kuꞌiwa naꞌpoaniameo, waꞌachitia yaapi eꞌrapapua puꞌkao tamochitia.
Tiito ahjamao, waꞌachi uhjurena teemea piirechi Riosichi pooni, tísia machiwame tiꞌtiopachio, puuua tísia kaawe masitiame Riosi tuuyewario.
Puuu waꞌapi uutiamepua tiameo, yooma tiꞌtiopachi mochikameea, taamo ahjama siimichiopua Eerusarenio uhjurarepua, puꞌka kuꞌiwa iꞌyetokao, taamo siimpoiopua. Puuu Eerusareni taamo iꞌtoa kuꞌiwao, taamo Noono Riosi kaawe ihsiame tetewipuawichiopua, taamoopua tiameo, kaawe eꞌraka naꞌpoariopua, taamo waꞌapi kaawe eꞌrachi.
Ihji yooma tiꞌtiopae uutiamea, taamo ahjama siimerikapua Eerusarenio, ki aaata taamo aꞌchi chaanemichiopua, iꞌka ki ookapi toomi taamo iꞌtomeriopua, kaawe neesetokao.
Waꞌa teeka inatesimeri teemea, puꞌka kuꞌiwa neesetokao, waꞌa teekao yooma tiꞌtijoeria taamoo, Riosi tetewachiopua tiameo, teꞌta iyoriamechitia tetewimichiopua.
Aamo Koorintio mochikameo, Tiito ahjamao piirechi uhjuraninia tiameo, taamoo puꞌkao, tísia puꞌsereka tekipaname noꞌo tetewiria Riosi tehkiwachio, ehpeo epeche puꞌserepakamepua Riosi tehkiwao, aamoopua, tísia kaaweruma teetoame inamukapa Riosichio.
Aaata Tiito oowe eꞌrepuame iinatukesoo, oowe eꞌrepuameko tuupuapua puꞌkao, noꞌo ahjama tekipanamekopua aamowichioo. Wahjachi Riosichi poponiwa waꞌa Tiito ahjama siimpameo, yoomahka kaꞌkarumapua, Riosie Weratiame nayewatuame, ahkaoi tiopachiamiopua.
Waꞌa ajasisoopua puꞌkao, puꞌka waꞌa weruma kuꞌiwa naꞌpoaniameopua, kuuwepapuapua puꞌkao, iꞌka Maseronia tiꞌtiopachiami eꞌenakameo, aamo tetewimichiopua puꞌka kuꞌiwao, pichiwa naꞌpoatiamekopua puꞌkao, yooma Eerusareni mochikame poponiwa pipiniwa tiameo, kuꞌipuawichiowichiokoopua. Waꞌa aamo noonowiriaopua tiameo, taamo aamo kaawe chaachapariaopua tiameo, pichiwa enemichiopua.
Puꞌka toomi kuꞌiwa naꞌpoapuamechi simiyameo, ki nakiyame eemeapa aamo tuuyepuameo,
naneꞌriamenia aamoo, weekaeoi aamo tísia kuꞌinariamekopua. Neeea Maseroniami ohjoemeo, eepi chiiamenia, eeme Aakaya weeechi mochikameo, kiꞌya oꞌinia tísia aaata kuꞌinareka mochikamekopua, aamo wahjachi Riosichi paparameopua. Waꞌa aamo erakoamekopua aamoo tísia kuꞌinarekao, waꞌachi erapakamepua tiameo, waꞌa Maseronia weeechiami mochikameai.
Ki waꞌa siinariapa pehjio, puꞌka uhjurania waꞌao, puꞌka aamo kuꞌiwa naꞌpoaopua, kajumichiopua waꞌasi, puꞌka aamo kuꞌiwao, iꞌwa Maseronia mochikameo, noꞌo nayeweriaopua waꞌasi.
Ki siminarekamenia pehjio, ki suuwe erapuapuawichiopua aamoo, puꞌka kuꞌiwa naꞌpoaniameopua, ki aamo kuuwepakame tewisoo. Waꞌa tiiame noꞌo tewisoopua aamoo, tísia suuwe erapamii eemea. Puuu iꞌwa Maseronia oꞌinia noꞌo yeetoaai, waꞌachi ijikimiipua, tísia suuwe erapakao, puꞌka aamo kuꞌiwa naꞌpoao, kajukame tewipo tuuriopa.
Pukaepa puꞌka poponiwa pahcha uhjuramo orapakane, aamo kuꞌika kajutepuaichiopua, aamo kuꞌiwa naꞌpoao, puꞌka weruma kuꞌiwa ihkokewao, kajutiame manimichiopua waꞌasi noꞌo asioio. Waꞌa noonoisaa keꞌchu noꞌo asiyoio, aamo kaawe eꞌrachi noonowitiame enemapua, ki noꞌo aamo nuurewachi.
Naneꞌreka mochimitia iꞌkao: Aaata kuꞌichi echakamea, paikapi iꞌipamerikatepua; weere echakamea, weeka iꞌipamerika tiiamepua.
Aaata kuꞌiwa ihkokiamea, echayamekatepua. Paikapie kuꞌikame enesaa, paikapi tooremuamewichio ahsepamapua kuꞌiriaa, weeka kuꞌiwa ihkokekamea, weeka tooremuamewichio ahsepameripua kuꞌiwaa. Yooma aaata kuꞌiwa ihkokenariamea, kehkisa ahpo ihkokenaria eꞌraria, ihkokepuapua; Riosia aamo kuꞌiwao, kaawe eꞌraka ihkokejeranipua.
Apoe Riosia aaata tesiwa tiiame kuꞌyameo, ki nuꞌuti kuꞌimeripua puꞌkao yooma ihta nakiwiaopua, epeche kuꞌyamepua tiameo, ahjae iinuepuawichiopua aaata tooremuame kuꞌipuawichioopua, yooma ihta nakiwia tesiwa teꞌtereka mochitoao.
Ehkoriami Iyoterichio chiiachitia:
Taamo Noonoa, yomachi echakamepua ahpo tesiwewao,
aaata ki apochi paparameopua pehjio,
pukae kuꞌipuaichiopua,
aaata puꞌka tesiwewa nakiyameopua,
apochi papapuawichioo,
aaata puꞌka Riosi tesiwewa uukameo,
ki wahjiamesi ahjameripua.
Riosia, aaata echimichioo, Riosi ihsiamepua iimori kiꞌyakao, puꞌka echisaopua tísia paarasatemichiopua taakeriao, uꞌmatoame soparame aamo iinuemichiopua koꞌkometio. Waikao puuu soparame uꞌmatoame iinuemea, soparame iinuemichiopua ahjae kuꞌipuao, aaata ahpo wahjachi tísia tooremuameo.
Puuu Riosie aamo nokisiriawichio kuꞌinarekao, Riosia amochio, epeche epecheche aamo kuꞌitenaremapua, aaataoipua, waꞌa erapakaopua aamoo, Riosia aamo waꞌa tiiopao, epeche epecheche aamo kaawe teerepamapua apochio. Waꞌa tiiaopua eemea, iꞌka aamo kuꞌiwa iꞌtoaopua Eerusarenio, ki ookapi enemeripua, cheriwema Riosi kiameria.
Waꞌa teekao, puꞌka kuꞌiwa iꞌtopuameo, ki kooameche iꞌtoai teerepuawichiopua.
Puuu aamo kuꞌiriaopua wahjawichioo, maꞌchiame aamo tetewipamepua, teꞌta Riosie Weratiamechi paparamekopua, aamoopua, Riosichikamera iyorika mochitoamekopua. Puuu Eerusareni pichikiameo wahjachiopua tiameo, aamo weruma kuꞌirae kuꞌitiamea, muuwaeme weruma cheriwema kiameripua Riosio, aamo Riosichi kaꞌkaruma paparameo, aamo tísia kaawe noonowiriaopa.
Puuu yooma aamo kuꞌiwa kiatiamea tiameo, Riosi ahjama naewaiopua, tísia aamo kaawe eꞌreka nayewemapua Riosichio, Riosio tísia kaawe iintoriopua aamoeo.
Ehpeo neeea, noꞌo nayewaniame chanimane. Aaata waꞌa mochikamea, noꞌoo suuwe eꞌraka nayewame teewameopua, waꞌa aamo mochikachi kahtiaiopua tiopachio, nape noꞌo iyoteka nayewachio, kiisi suuwe eꞌraka nayewamekata neeea, tísia utewaeme nayewamekata neeea. Nape ehpeo neeea, Riosie Weratiamechitia aamo nayewemania, tesiwa aamo eꞌreka nayewaka, kihta utewa yoojorawa cheeka.
Puuu noꞌo waꞌa chaachapamea, kaawe enemiipua waꞌa noꞌo asisoo, ki noꞌo nekame tiiame noꞌo chaanesaa, seenekachio waꞌa tiiame chaanetiaania, tahpitika yoojoramaoinia chaanewaeo, puꞌka waꞌa tiame nakiyame puuua.
Nape teemea, ki waꞌa chaachapaka katewiamepua, ki iꞌka weeechi eenamekopua taamo eratiaa.
Teemea riaorósi utewarirao, Riosi Riosiwarie nehpupaka taamo newipuame teemea, Riosi pichiwarie nayewaka, ki iꞌka weeechi kateweniachitia.
Teemea puꞌka Riosi pichiwari teꞌta kaawe teeremerie, puipame teemea taamo seepurawaopua, oowera ahpo ki waapisi inatame maayameopua, oowera maaewachiopua, yooma ihta Riosichi simiyameo, inatasaapua. Yooma taamo ahjae nehpupasiwaa, Riosie Weratiame taamo masitiamechee, taamo nehpupanare teemea.
Neeea waꞌa asisaa, yooma kiatiamekapa naꞌpoatiameo, aamo Riosi eꞌweka noonowiriao, yooma katewemania waikao, yooma ihta aꞌchi teereniameopua Riosichio, ki eꞌwewa.
Aaata eemea, itapiti aampache tetewaka maayame eemea aaata tiiarao, ki aaata ahpo yooremina tiia tetewai. Aaataai teꞌta ahpo Riosie Weratiamechi kaawe teꞌterio erakoamea, waꞌachi taamo teꞌtereko erakoame enemeriipua.
Neeea taamoo, teꞌta Riosie Weratiamee ajawatiameko tuuyaio, kihta suuwe erapame neeea puꞌka cheekao, taamoo, aamo kaawe yoramiakamera ajawatiamekapa teemea, kihta Riosichi aamo eerina teeremichio uhjuratiame teemea, wepira makotoka aamo wewemerichitiaopua.
Neeea noꞌo iyoterichio, ki aaata ahpo mamajochaniame, eꞌrejeraninia.
Aaata waꞌa chaachapamea, tísia noꞌo pehtiame nayewameko tuuyamea noꞌo iyoterichio, nape waꞌa kahtiapao aamo ahjamao, kihta tahpitika chiiame tuuwamekoio, noꞌo nayewiaio kihta nateyameko tuuwaio,
nape waꞌa enasaa neeea, amochitia teerema neeeai, tahpitika yoojorawa naewakao, ki maaeniai neeea. Puuu aaata waꞌa chaachapamea naneꞌremetepua, noꞌo iyoterichi cheeriachitia, waꞌapi noꞌo teeremerikopua puꞌka ahjamao, noꞌo ahjama waꞌa eꞌenakameo, waꞌachi teꞌteremerikopua puai.
Teemea ki waꞌachi teꞌtiamepua, puuu ahpo waꞌapi kaawe nayewamechitiakoo. Puuua, epeche weruma enenariamepua ki piirechi teꞌteriachitia; puuu waꞌa eraniamea, ki ijinatame nokayapua.
Teemea ki waꞌachi erakoamepua, aaata epeche weruma eraniameo, iꞌka Riosiwichio tehkiwachiopua, Apoe Riosi ihsiriamekopua iꞌka tehki taamo kiꞌyakaopua, ahkaoi taamo teetotekaopua, ahkasi aamo Koorintio mochikachiami iꞌyetokaopua, iꞌka teꞌta kaaweruma Riosi tuuyewariopua.
Teemea taamo amochi eꞌenariaa, ki seꞌwi eꞌenakame teemea Riosi taamo teetojerachio, Riosikamera iintokamepua eenechi waꞌa uꞌpakao, pukeri oꞌinia pahcha simiyachi, waꞌami taamo uꞌpoiopua, iꞌka teꞌta Riosi kaaweruma tuuyewari Eesusichi simiyame, nayewatuniameopua.
Teemea piirechi tekipanariao, ki teeme nokario chaachapanariamepua. Ohso kaawe teemea, aamo muuwepakame enesoo Eesusichi paparameo, aamo kuꞌinariame teemea aamo waapiami sewinachiami waminakaopua, iꞌka Riosie taamo teetoa Riosi teꞌta kaaweruma tuuyewario, Eesusichi simiyame nayewatuniameopua, nape oowera kuꞌikache.
Waꞌa aamo waꞌa tiiame kuꞌisacheopua, epeche waanami siimpanariame teemea, iꞌka Eesusichi simiyameopua newipatewa, nape sewinachi ki piirechi nayewaturiachi, ki raampata teeremichiopua aaata nayewaturiachiopua pahcha.
Aaata werumatanariamea, Riosikamera werumatametepua, Riosio tísia iintoriopua ahpowichioo, ahpo Taana Eesusieo.
Taamoe waꞌapi kaawe iintorio tuuniamea, Riosiwichioo, kiisi nateyamepua; nape apoe Riosikamera taamo kaawe iintorio tuusoo, ki teesa nateyamekaitepua.
Ehpeo, ehpeche kuꞌitapi noꞌo anachasaa kaawe enemii eemea, iꞌka ki inatachitia iiweta noꞌo nayeoiopua. Naneꞌrenania naneꞌriao, noꞌo anachaka keepuamekoo, nape ehpeche kuꞌitapioi, noꞌo anachaka keepupuapua.
Neeea aamo waꞌina eꞌramenia, aamo waꞌapi kaawerumawichio, aaata noonora ahpo maara ki aaata tijoe ahjama neewijerachitia pehji waꞌinamechitia. Neeea aamoo, kaꞌkaruma neꞌnetenariamenia Riosie Weratiameo, kihta aꞌchitiame ki kaawe teꞌteriame.
Neeea aamoo waꞌinamepua, aamo Eesusi Riosie Weratiamechi iyoriao, aamo sewina erapatepuame seewiapa. Neeea aamoo majawenania wiskueniameo, ehkoriami Satanasio, siinoiye wisikueriachitia ehkoriami Eewa tewaniameopua oowitiame; neeea aaata waꞌao, Eesusichi simiyame masitiameo, seꞌwi teeka aamo masitio eꞌramenia, kiisi pichiwaka chaachapame.
Eemea wisikueeka mochitoniamepua, aaata waꞌamahka enasoopua peenia cheeka masitekao, sewina tiame masitioiopua ki noꞌo aamo masiteriachitia Eesusichi simiyameo, ikanati pichikiamekopua aaataoi peenia cheeka masitiopao. Eemea ikanati uuyamepua tiameo, seꞌwi masiteniameoipua, ki Riosi Riosiwarichi simiyame. Eemea waꞌachitia tiame ikanati uuyamepua, sewina teeka ahpo newipuapuameopua tatakorichio, ki taamo teꞌta aamo masiteriachitia.
Neeea puꞌka seꞌwi maꞌmasitiamechio, ki noꞌo epeche nuꞌutiko eꞌramenia, ohsotia neeea epeche noꞌo eꞌramenia ki puꞌka teꞌte ahpo peenewarieme erakoachitia, teꞌta Riosichi simiyameopua.
Neeea, ki teꞌta yeꞌkamejuarenia nayewakao, nape noꞌo Riosichi simiyame machiyao, teꞌta penipakamenia. Eemea maꞌchiame naneꞌriamepua puꞌkao, taamoo aꞌchitiaoi machenasiriopua, maꞌchiame aamo nayewesikao.
¿Ki kaawe iintokamekosa neeea, ki uunarekapa aamo noꞌo ihkokiao, Riosie newitoniamechi simiyame aamo mochikachi nayewatuaio? ¿Ki kaawe iintokamekosa neeea, aamokamera epeche kaawe tetewika masitekapa yooma itapiti Eesusichi simiyameo, aamoo, epeche kaawe teetopamichiooiopua Riosichio?
Neeea pirenachi tiꞌtiopachiami koꞌkometikamerae, noꞌo kuꞌitiae aamo masitekamenia.
Waꞌa Koorintio ihsiainia masitekao, itapiti nakiyainia Riosichi tehkiwa teetopuawichioo, kihta aaata itanekamenia, Maseronia oꞌinia eꞌenakame poponiwa, ahpo kaawe eꞌrachi noꞌo kuꞌikamepua, yooma ihta noꞌo nakiyaopua, iꞌka tehkichi noꞌo teetoachio. Neeea, nooe noꞌo neesetokamepua, kihta itanariapa amochio, neeea noꞌo tiiao, waꞌapi teetomeripua.
Neeea, puuu noꞌo waꞌa teetomia yomachi Aakaya weeechi kihta itakao, teꞌta pichiwapua, noꞌoo teꞌta pichiwa Riosie Weratiamechi teetoachitia.
¿Aatia waꞌa teeretotarenia, kihta kuꞌiwa itanesikao? ¿Ki aamo nakiyapa ki noꞌo kuꞌijeramenia? Ki puuupua. Naneꞌriame Riosia noꞌoo, tísia aamo nakiyamekopua.
Waꞌa nokayame tiꞌtijoea, ki pichiwari Riosiwichio tekipanamepua, wiskuamepua, ki pichiwa chaachapame. Puuu tiꞌtijoea, Riosie Weratiamee ahpo ajawatiameko erakoowiamepua.
Puuu waꞌa teꞌtiaa, ki sewina nokayamepua Satanasi ihsiao, Satanasio, waꞌa ihsiamekopua, tamochi enasaapua, kaawerumaka chiiamepua.
Satanasiwichio tekipanameai, ki sewinatiame nokayamepua Satanasichitiao. Puuua, Riosi kaꞌkaruma chiia, masitiameka chaachapamepua. Nape kajuyachi taawechiopua, ahpo iꞌya tewimapua, Riosi kokosarieo.
Neeea, Riosie Weratiamee weratiamepua, kiisi aaata ki inatame neeea. Nape noꞌo ki inatame erakonioipua, anachaka noꞌo keepupuapua kuꞌwitapioi, ki inatameka cheeka nayewachio.
Ihji noꞌo naewamiaa, oowera ki inatamechitia nayewamane puꞌkao, Apoe noꞌo Paamiraa, ki waꞌa cheemiipua.
Muuwaeme ahpo waꞌapi aiwamechitia, waꞌachitia noꞌo aiwiameka cheema neeeai, nape oowera ki inatamechitia.
Eemea, ¡tísia machiyamekapao, aaataoi ki ijinatame pichikeka keepuame eemea!,
ahkasioi tísia ki kaaweruma aamo masitioiopua puꞌkao, ahkasioi tiameo tísia yooreka keepuamepua puꞌkao. Puuu waꞌa nokayamea, ahpokamera utewachi natetepuawichio, tekipanamepua. Puuua ahkasi aamooiopua, weweka ichikokiamepua itapiti aamo iinuekao. Waꞌa nokakaopua tiameo, tísia ujuwatiame nuuramepua, aamoo ahpo ijinuwarachitia, tísia utewaeme nayewaka aamo nuuriamepua.
¿Teemeai, waꞌakosa teꞌteremepua, epeche kaawekosajoarepua naaju, puꞌka teꞌta naꞌara nokayamechitia? Kaꞌipua.
Puꞌka waꞌa nokayameo, ki suuwe eꞌrame enesoopua ahpo oisa eꞌrekao, waꞌachi ki suuwe eꞌramechitia nayewama neeeai, oowera ki inatamechitia.
Eureo tiꞌtijoeko chaachapasoo, ¿ki eureo neeeai? Isaeri tiꞌtijoeriko chaachapasoo, ¿ki isaeri neeeai? Aurani oꞌinia tiꞌtijoesirio chaachapasoo, ¿ki Auranichi eenakame neeeai, tijoetusiwachio?
Puuua Riosie Weratiame nookiameko tuusoo, ¿ki epeche iintokamekosania Riosie Weratiamewichioo, noꞌo oijerameka chiiamekai? Nape ki noꞌo aiwiamenia, waꞌa tiiaio. Neeea, epeche tekipanamenia Eesusichio; karichioi, epeche yachatiamenia; wepiwaoi, epeche wepitiamenia; ki ookapisa amori meritiai, ahjakamenia.
Isaeri tiꞌtijoeeo, marikisa simiyame wepitiamenia, ooka weerewachi wewepuameo, piiripi toiteka.
Paisa simikameo, weruma kuhsie wepitiamenia; seenepi simikameopua tiameo, tehtee papaka tísia aiwatetiamenia; paisa maapori tiiachi noꞌo tetewikamenia paꞌwechioi, pawekakera motasoopua, piwiteme ikitiameeo, waꞌa ikitioio, piie taawe piie tukawari anachamenia neerochio, paꞌwechi;
Neeea, eepi ahkaoi oikamenia, ki ookapi maapori tiiame aiwaka, iꞌka eee tiiamechitia: aakichi paatewa maaporichi; ichikoamee maaporichi; noꞌo tetejimarichi maapori ikiwame; seesenu tiꞌtijoechioi maapori ikiniame; muuwari mochiwachi, maapori; ooruchiami oiwa maapori; paꞌwechiami oiwa maapori; ki pichiwari poponiwachi maapori.
Tísia utewaeme tekipanakamenia, seenekachiopua, kiisi kochika maapori tiiopa; neeea tísia toorewioi, machikamenia, paramuniaoi tísia aiwakamenia; eepi chorowaio, ki teeweka tekipanakamenia; tuurawioi tísia aiwakamenia; ki wisasoriekapao, tísia aiwakamenia.
Waꞌa ikiyainia tiameo, tiꞌtiopachiami Riosichi paparakameopua, tísia utewa eꞌrakamenia aachin, noꞌo neesetomiaopua puꞌkao.
¿Aatanakosa epeche aiwakamepua, ki kajume tiameoipua tehkio, ki neeéche? ¿Aatanakamerapu epeche naꞌaretiameaa, aatanakamerapu epeche nekamutetiamepua ki neeé?
Yooma ihji noꞌo nayewariaa, aaata ki inatamechitia nayewariao, kii ki inatamechitia tetewipuawichio cheekamenia, ki noꞌokamera epeche yeꞌkamechitia tetewipuawichiooi, eꞌraka nayewakamenia. Noꞌokamera kaawe nayewaniachio nooeo, ki nooekamera epeche kaawe yeꞌkameko tuukamenia. Ohso kaawe neeea, Riosi noochi inisiameko eꞌramania, noochi yeꞌkatesikaopua noꞌo masitesiao.
Iꞌka noꞌo chiiao, yooma noꞌo tetewakame Riosia, teꞌta pichiwakopua puꞌkao. Apoe Eesusi taamo Paamirakamera Noonoraa, apoekamerapua, teꞌta kaawe nayewapuamea, ahkasi ki kajuyame taawechisi.
Seenepi simikameo neeea, chapipuai newikamenia, nape ki noꞌo yeꞌkarie. Noꞌo Raamahko ihsioio, waꞌa muuwarichi yawichia, Aareta tewaniame teꞌta yawichie weratiamea, ahpo soontaroe noꞌo inatiaipua waꞌa mochiwachi puuyaniachio, noꞌo chapisa karichi yachamichioopua.
Nape aaata waꞌa koꞌre saꞌmichi kariwaemea, weruma waarichi noꞌo yahchaka maꞌchipakapua, saꞌmi yeewachipo maꞌchisio, waꞌa iintoa wanamina noꞌo tekipukapua maꞌchi. Waꞌasa yooraka newipatetiania waꞌao. Puuu waꞌa mochiwachi noꞌo ikitiamea, Riosikamera iintokamepua, ki nooe yeꞌkarichikamera.
Simitekaonia, noꞌo kaawe nayewaniachio, kihta kaawekoi noꞌo waꞌapi kaawe nayewaniameo, itapiti Riosie noꞌo tetewiteretia kochirewachi, nayewamane.
Neeea kiꞌyamio, oosa mariki aampa naao paaumpari iꞌtoachiopa, ahkasi paika tiiachi tewekachi iꞌtotiamekania, noꞌo weerewama iꞌtotiameo ki naneꞌriamenia, ki noꞌo weerewama iꞌtotiameoi, puꞌkao apoeche Riosikamera naneꞌriamepua puꞌkao.
Nape pichiwa waꞌa iꞌtotiamenia, weerewamao ki weerewamaoi, ki naneꞌriamenia. Puꞌkao, Riosiche naneꞌrenapua.
Waꞌa noꞌo iꞌtotiachio, Riosi taamowichio kateweriachikapua, ki teesa peeniatiame tiiachi, waꞌao inamukane itapiti naawesari, nape puꞌka naawesario ki aaata chaninuretiane.
Neeea, puꞌka kochirewachi noꞌo tetewariao, kaawe nayewamania, noꞌoo ki aaatakoio, Riosio waꞌa ahpo tísia peeniatiwachi noꞌo iꞌtoriopua; nape neeea, ki noꞌo kochirewachio, noꞌo ki yeꞌkameche uuka nayewamania.
Nape noꞌo waꞌapi kaaweruma nayewakainia, ki aaata ki inatamechitia nayewame enemiinia, noꞌo nayewaopua pichiwakopa. Nape ki noꞌo weruma uuka nayewamenia, ki aaata noꞌo werumachitia tetewijerapa.
Pukaepa neeea, ki weruma noꞌo uumichiopua, puꞌka noꞌo kochirewachi tetewitetiameo, Satanasi reesisetiamenia, itapiti ki kaawe yorapuaichiopua noꞌoo, weerewachio.
nape Apoe Eesusia senepi noꞌo itanioio, chaachaniamepua: “Neeea amochio soparame teewiamenia aamo kuꞌimiao, kihta eerina teeremichiopua, aamo noochi tekipanao; waꞌa teekao amochi noꞌo tetewipuawichiopua, noꞌo teꞌta utewario, aꞌchitiaoi ki eerina teetoka simitiamekopua noꞌo tehkiwao.”
Waꞌa teetoame enesoo noꞌo Paamirao noochi, kaawe eꞌraka teetoamenia, yooma ihta aꞌchi tiame tesiwa ikiyaio, naatichitia, noꞌo naꞌara chaanewa, kaꞌchi ikime eraniame, yooma ihta aꞌchikoi yoraniame tísia aiwatekao, yooma ihta noꞌo tehki tiiame ikiwame. Yooma puꞌka aiwari noꞌo ikiyoiopua, teꞌta Apoe Paamira utewariraa, noochi enesiamepua kuꞌipasika.
Neeea, ki inatameka chaaninia chiiao, nape eemepua ki noꞌo kaawe chaachapaka waꞌa noꞌo chanitiamepua. Nape neeea ki nooe noꞌo kaawe nayewametepua, eemekamera puuua, noꞌo kaawe nayewame teꞌteriamea. Noꞌoo kihtakoio, neeea ki epeche nuꞌutikaitenia puꞌka teꞌta ahpo Eesusie ajawatiamekoo, chaachapameo.
Neeea eepi naaniatiame inisikamenia noochio, noꞌoo pichiwa Riosie weratiamekoo, naati noꞌo iintoriachitiaopua: ki kuꞌitapisi noꞌo tekipanaka ihsia Eesusichio, amochiopua kaawe teꞌteremichiopua, Eesusie noꞌo kiasiwaopua, kokoriame yachapatesika ki maaenari peenia ihsiwa.
Wahjachi tiopachiamio Riosichi paparakamea, aapoe ahpo waꞌapi kaawe erakowachi noꞌo kuꞌikamepua, nape neeea aamoo, noꞌo kuꞌinarioio ki noꞌo kuꞌijerakamenia, ki amochi petenariapa itapiti noꞌo tesiwatia ki noꞌo iinuekao. Neeea ki noꞌo kuꞌijerariawichioo, noꞌo cheriwejeraninia. Neeea aamo tiopachi mochikameo, ki epeche wichipa tetewamenia aamoo, wahjachi tiꞌtiopachi mochikamechio.
Ehpe aamo tuuyamenia, noꞌoo waꞌa siimeri kahtiamekopua waꞌasi, amori yooma katewesa. Ihji noꞌo waꞌa simiyaa, paisa enemeripua waꞌasi, neeea ki peterenariapa amochio, ki uunariamenia noꞌo kuꞌiwao, nooekamera aamo kuꞌinariamepua, itapiti Riosichi simiyameeopua. Aaata tatanaraa, ki aapoekamera iꞌyamepua koꞌkometio, ahpo noonowichioo; noonorakamera ihsiamepua ahpo tatanawichioo, koꞌkometi iꞌyanekao.
Pukaepa neeea aamo noonochitiao, neeekamera resipanariamepua aamowichioo, ahkasioi mukiwachisio, kihta noꞌo kuꞌijerapao. Nape epeche noꞌo ihsioio aamowichioo, ¿epeche noꞌo nakiyame enetare eemea?
Nape aꞌchitioi noꞌo eranioipua, kihta kuꞌiwa petereka yasitokamenia amochio. ¡Naakonakosaoi, ki noꞌo nakiriopa aamo kuꞌiwao, noꞌo aamo wiskuiame maaena eemea?
Kaꞌíí, ki waꞌatepua. ¡Naakonakosa noꞌo uhjurariaa waꞌa, aamo wisikuaka itanekamepua itapitikosa?
Tiitooi piirechi ahjama noꞌo uhjurariaa, ¿wisikuekosa aamo itanekamepua kuꞌiwa?
¿Taamo aamo wihkuekame maaenakosa eemea, neipa epeche weeka itanariapa? Kiisi waꞌa eꞌrame teemea. Yooma taamo nokariaopua, chaachapariaopua tiameo, yooma Apoe Riosi neꞌniachi ikitiamepua, teꞌta Riosie Weratiamechi, teꞌteriamechitia. Yooma taamo yoorariaa, aamokamera epeche aamo Riosichi utewarepamichio, noonowitiame puuua.
Nape seewenania waꞌa noꞌo eenoio, seenekachioi ki yoomahka kaawe teꞌtereniaopua, noꞌo aamo teꞌterejeriachitiaopua. Seewiame neeea aamoo, tísia noꞌo aamo yoojoramia amochi eenameko, erakomiao. Seenekachio eemea waꞌa erakomapua, weeka itapiti ahpo wenejiniame teꞌteriapa, iꞌkachitia: ahpo aamo nekamucheniame aaata itapiti epeche tiiopua waꞌachi teerenarewa, ahpo nekakoniame, ahpochiche inataniame, ki kaaweruma naewaniame aaatachio, ki kaawe iintorio tuuwame, ahpo weruma uuyame, waꞌa tiopachio ki Riosi nakiyachitia tahpitika nokiwame.
Seewenania tiame aamoo, puꞌka kiꞌyami oꞌinia kiisi kaawe aamo nokaka mochitoriao, ki yoomahka aamo katewetiame teimiaopua Riosichio. Waꞌa teꞌteriame aamo tewisaania, tísia suuwe aamo erapamania Riosichio, neeea tísia kaawe aamo nayewakamekapa noꞌo oiriachiamio. Soparame tehpe iinueme eemeapa aamo kaꞌkaruma enepamiaopua, yooma iinya aamo nokayaopua toaká, ki kaꞌkaruma pahkotaka nawajiwaopua, ihtaoi suwepori nokiwameoioopua tiamé.
Ihji waꞌa noꞌo enamiachio, paisa simiyamechipua. Peerei katewiamechitia, paika nakiyame pichiwatameo, waꞌachitia teeremerikate neeeai, waꞌa asisaa.
Waꞌa aamo cheekame neeeapa, oosa oiyaiopua waꞌao, eenechi waꞌa eenaio, ki teesa utewaeme terimeriko. Ehpeoi, eenechi waꞌa chiiamenia, yooma puꞌka pukeri oꞌinia iinya noonoikame tatakorikao, yooma puꞌka neipa tatakorikameoi tiameo, ki nuꞌuti terimania puꞌkao.
Waikapa noochi tetewimeri eemea, noꞌoo teꞌta Eesusi Riosie Weratiamee weratiamekopua, waꞌa tiiapa neeea, Riosie Weratiamechitia, aamo utewaeme terimania, puꞌka Riosie Weratiame ahpo terimiao, noochi kahtiamekopa.
Eesusia wiroriameka teerekameaipua meriniaio, teꞌta ki nuꞌuti utewariemeai waꞌa teerekamepua. Pukaepa pukae teꞌta utewarie eenechi ahjakame Eesusia, ahpo waꞌapi teꞌta Riosi utewarie. Waꞌachitia teeme Eesusie ajawatiamea, weeka itapiti aiwaka nokisiameai, teꞌta Riosi utewarie kuꞌisiniame teemea, anachaka nokisimichiopua Riosi Taanarachi simiyame aamo masitekao.
Kaawe neꞌnepuapua amochio, aatia tiiarepua amochio, pichiwa Eesusichi paparamekoopua aamoo. ¿Ki naneꞌriame eemea Riosie Weratiameo, amochi yasitoamekopua, teꞌta pichiwa Eesusichi paparame enetioopua?
Taamooi eemea kaꞌkaruma taamo tetewisaa, kaawe enemiipua, teꞌta pichiwa Eesusichi paparamekoopua.
Teemea eepi aamowichio itayamepua Riosichio, ki tatakorichi ruhjimichiopua aamoo. Teemea kiisi taamokamera kaꞌkaruma teꞌta tetewijeramepua, Riosi kaaweruma tuuyewari Eesusichi simiyame taamo aamo masitekamekapao, ohso kaawe aamokamera, teꞌta kaꞌkaruma tetewijerame teemea Riosichi teꞌteretowao, peꞌyachi aaata wahjachio taamoo, taamo wiskuameko teewamekoi.
Waꞌa chaachapamea ki pichiwai waꞌa chaachapamepua, taamoo, teꞌta Riosi pichiwarichi chiia, mochitoamekopapua. Waꞌa teꞌtiame teemea, kaꞌchitia aaata wihkueme teꞌtiame teemea, ki teesa Riosichi iyoriamekapa.
Waꞌa teꞌtiapa teemea kaawe erakoame tamochio, aaata wahjachio noꞌo nanarichi tiiao, tesiwe eꞌreka noꞌo tetewamekoio, teeme aamo masiteriao epeche pewatiame enepariopua Riosichio, tísia pukachi aamo paparaopua. Waꞌa aamo teꞌterepamichioopua teemea, senepi taawechi epeche epecheche Riosichi itakame teemea Riosichio.
Pukaepa ki waꞌa kahtiaionia pehjio, utewaeme cheeka aamowichio iyotenania, waꞌatiaonia, waꞌa noꞌo enasoopua, kihta noꞌo cheemichiopua itapiti utewaemeo. Neeea noꞌo Paamira Eesusieo, aamo Riosichi teꞌterewakamera teꞌta pepenitemichio, weratiamenia, ki aaata aamo pihtunamichioopua, itapitiahka amochi eina teeretekao, aamo Eesusichi kaawe teꞌterepuao.
Noꞌo Riosichi poponiwa pipiniwa tiame, iꞌka noꞌo kajuyachiopua iyotiao, kaawe eratojeraninia aamoo, ahkasi ahsepari kaꞌkaruma enepachiopua Riosichio, epeche epecheche pewatiame enepaka. Noꞌo aamo tuuyeriachiche inatatopuapua, kaawe aamo, ahpo nakika mochitoka, napatika tiiame. Taꞌiria mochitomitia eemea, kihta aꞌchi erakoka iikachio. Waꞌa teeka mochitosaa eemea, Riosi nakiyachitia, amochi teetomeri eemea, taꞌiria yasiwa iikachiopua tiame.
Ahkaoi aamo teepotiaio Riosichi teꞌteriamea, aamo koorepaka teepotepuapua tiꞌtijoea, ooweru enesaa ahpo chuchukaoi.
Yooma Riosichi piipakame noꞌo ahjama mochikamea, aamo teepotenapua tiame, yooma aamoopua, Riosichi poponiwaopua pipiniwaopua tiame. Waꞌa teꞌterepuapua naaju.
Neeea amochio, Eesusi Riosie Weratiameo, ahpo teꞌta kaawerumari teerejerenania amochio. Eemeopua tiame taamo Noono Riosi nakira, amochi teetoka, ohjoejeraninia, amochi teeretokapua tiameo, Riosi Riosiwario. Waꞌa teꞌteretosa eemea, tísia kaawe enema eemea.
Waꞌasi kajuyamenia iꞌka noꞌo iyotiao. Weruma cheriwema naaju waꞌasio.
Kúíra tiꞌtijoe ooweru tiame, Karata tiꞌtiopachiami mochikame. Neee Paoroa, weratiame neeea weratio, nape ki aaata tiꞌtijoee, aaataeoi ki uhjuratiamenia tiꞌtijoeeo; aaata noꞌo weerakao Apoe Riosie Weratiame iintokamepua, Apoe Eesusi Noonora tiame, Apoe Eesusi oijenatekame.
Neeea taamo Noono Riosio, Apoe Riosie Weratiameopua tiameo, taꞌiria aamo erakoa mochitejeraninia iikachio.
Apoe Riosie Weratiamea, taamowichio pejana mukukame puuua, taamo tatakoririao natetetiame itipimichiopua, yooma iꞌka weeechi ki kaꞌkaruma nokiwachio, newipapuawichiopua; waꞌa eꞌrakame taamo Noono Riosia, yooma taamowichioo.
Riosio waꞌa eꞌrariopa taamowichioo, teꞌta ki nuꞌuti iyoriwa teꞌteremete teemea, kiisi ki wahjiamesi ki nuꞌuti tiiamee. Taamo Noonochi waꞌa teꞌteresaa teemea, tísia kaawe enemapua.
¡Ai eeme! Kiisi pichikeme eꞌramenia puꞌka aamo teꞌteriao. ¿Kiisi tehpekosa toayame eemea, puꞌka Riosie aamo paajutetiao, aamoo Riosie Weratiamechi paparamichioo? ¿Kiisi tehpe toakamekosa eemea, teꞌta aamowichio kaawe iintokameo? ¿Eemea ki tehpe sewina iikamepua, aamo kaaweruma tuuyewarikamera naꞌnaritoaio?
Piirechi tuuyewari newipaniamea, kiꞌtiamepua. Puuu sewina tiame aamo masitiamea, oowera pichiwameka chaachapamepua, eina nokaka Riosie Weratiame tuuyewario, sewina aamo ijikimichiopua pukachio.
Nape aaataoi sewina tiame masitesoopua ki taamo aamo masiteriachitia, taamooio enesoo, Riosi kuꞌiwarikooi tewekachi eenakamekooipua, puꞌka seꞌwi masitiamechio neeea, teꞌta Riosi kokosari ahjachi wichisaa, tísia kaawe enemiipua.
Waꞌa cheekamekai eenechi waꞌa aamo tuuyamenia, aaata seꞌwi masitiame enesoo, ohso kaawe Riosie kokosatiaa, kaawe enemiipua.
¿Aatana kaawe eramichio noꞌo ihsiame maaena eemea, tiꞌtijoeriwichio, Riosikamerawichiokosa? Tiꞌtijoeri kaawe eramichio ihsiame enesaania, ki Riosie Weratiamewichio ihsiame enemiinia.
Noꞌo nayewatuaa, Riosi inatarichi oꞌiniakamera ihsiamenia, ki aaata tiꞌtijoeri inatarichi eenamekamera, Riosie newipaniamechi simiyamekamera.
Ihji noꞌo nayewatuaa, Apoe Eesusi Riosie Weratiame kiatiamenia, kiisi aaata tijoee, puuu Riosie Weratiame iꞌka waꞌa tiame noꞌo inatapatekao, kihta aaata tiꞌtijoee, masitetiamenia.
Eemea naneꞌrekamepa noꞌoo, pukeri simiyachio achini ihsika noꞌo yasitoriopua iꞌisaerichio, neeea pariserokaio pehjío. Neeea iꞌisaeri tiꞌtijoerichio, tísia iꞌisaeri nokiwa yoorewa, iyoriamekainia. Puꞌka taawechiamio neeea, naanariamekai neeea Riosichi paparaka mochitoameo, saꞌrunanareka ahpo Riosichi paparao.
Noꞌo waꞌapi isaerichiopua, epeche tiiamekai neeea, noꞌo noonorie ehkoriami iyoriwa nokariame neesetowachiopua, epeche ki noꞌo kekechuma tehtemarichitia.
Nape neeea waꞌa tiiamekaio, keꞌchu naawai Riosie uutiame eneriamepua. Riosia noꞌo weripasoopua, ahpo Taanae noꞌo paaekamepua, apochi paparamichiopua.
Waikao Riosia apoe waꞌapi noꞌo weerakamepua, ki isaeri tiꞌtijoerichi noꞌo nayewatumichiopua, ahpo kaaweruma tuuyewariopua, ahpo Taanachi simiyame nayewatumichiopua tiame, taamo tatakoriria newipatewa iintoriaopua. Iꞌka waꞌa tiiame noꞌo waꞌa iintotiameo, ki aaata tuuyekamenia.
Waꞌa oꞌiniao neeea seenepi Aarawia weeechi simikania, ki aaata tuuyesaopua pehjio Eerusareni simikao Eesusi ajawariachio, keꞌchu Eesusi noꞌo weeroi Eesusie ajawatiame. Aarawia oꞌiniao waikao, Raamahko eenakania eenechio, noꞌo oꞌinia simiriachio.
Paika paamuparichi neipao, Eerusareni mooenakania waikao Peero machimia Seepa tewaniameopua tiame, waꞌa yasakania waikao oosa mariki aampa mariki taawe, ahjama nayewaka Eesusichi simiyameo aachin teꞌtewa.
Wahjachi Eesusi ajawatiameo, ki tetewikania puꞌkao; Saantiaoche machikania waꞌao, puꞌkao Aakowo teewaemeopua tiame, Apoe Eesusi Paamira poonira.
Ihji noꞌo aamowichio iyotiaa, Riosi tetewachio, teꞌta pichiwa puuua.
Eerusareni oꞌiniao, Siiria weeechi simikania waikao, waꞌa oꞌinia uꞌmatosao, Siirisia weeechiami eenaka, waꞌami oikania waikao.
Waꞌa noꞌo oioio Uurea weeechiami mochikamea, ki noꞌo machiyamea weemera enepakame Eesusichi paparameo,
oowera eee chaachapaniame noꞌo inamuka mochitoriaipua: “Nee, puuu pukeri taamo Eesusichi paparameo koꞌinariameaio, apoepechi oꞌineriatapua ehpeo, Eesusichi simiyame paparaniame masitekao, puꞌka Eesusichi paparaniameo pukerio, saꞌrunanariaio.”
Waꞌa tiiame noꞌo inamukapaopua, tísia kaawe erakoka Riosichio, ki nuꞌuti cheriwema kiꞌyarepua, Riosi iintoriawichioopua noochio.
Neipamionia, oosa mariki aampa naao paamupari uꞌmatosoopua, waꞌami mehka weeechiami masiteka yaajatoaio, eenechi Eerusareni eenakania, waꞌa eenaiopa neeea, Wenawe yeeka oiyamekania, Tiito tiame.
Waꞌa Eerusareni noꞌo simiriao, Riosie waꞌa erapatetiapa waꞌa simikania. Waꞌa Eerusareni asisapaonia, waꞌa tiopachi paꞌpamiratoame neꞌnemia simikania, noꞌo ki iꞌisaeri tiꞌtijoerichi noꞌo nayewaturia tuuyemia. Puꞌka paꞌpamiratoameo yeetaeka mochiwaka tuuyekania waꞌao, aachin teeka masiterio noꞌoo, Eesusichi paparatekao, puꞌka tatakoririao, Riosie cheriwepuawichioopua newipateka. Waꞌa tiiame tuuyekania puꞌka paꞌpamiratoameo, naneꞌrenariapa neeea aatia chaachapamerikoopua, ki kaawe eꞌretiaapa, ki kihtawichio itipimichiopua ookapi ahka puꞌka paꞌpamiratuamewichioo, noꞌo nayewaturiao.
Waꞌao neeea, utewa taamo yorapuame maaeyainia siichitepuwachi simiyame taamo masitemichioo, taamoo Riosichi kaawe teerepuawichioo. Nape puꞌka waꞌa tiiameo, kihta noꞌo chaachapakapua. Tiitoai, Rieko tijoekaiopua ki isaeri, kihta noonotetiapua puꞌkao, siichitepupuawichioo.
Naatiche utewa chaachapakaipua Tiito siichitepupuawichioo, wahjachi ki paaetiai waꞌachi muikame noꞌo paꞌpamiratuame ahjama nayeoio. Puuua, taamo chaachapamia keepumia eꞌnakamekaipua, noꞌoo Eesusi Riosie Weratiamechi simiyame nayewamia. Puuukamera siichitepuwa simiyamekamera taamo masitemichio utewa chaachapaipua, taamo eenechi Moise nuurari nokiwaetere nokisimichiopua.
Nape neeea noꞌo ahjama eꞌenakame tiamea, kiisi eꞌrakapua siichitepuwachi simiyameo, puꞌka Riosi tuuyewari aamo masitetiameo, waꞌapitia itipimichiopua aamo masiteretiachitia, kihta sewinatatiame, Riosichi simiyame teꞌta pichiwariraopua.
Nape puuu Eesusichi ajawaria epeche yoorewachitia tetewiniameaipua, kihta aampachi sewina chaachapakapua noꞌo nayewaturiao. Noochio, puuu epeche yoorewa tetewiniameo, ki epeche weruma tiiame tetewikania noochio, taamoo Riosio, waꞌachitia napati taamo teꞌterio tuuyopa.
Ohsotia puuua waꞌatia kaawetakapua noꞌo naewaturiao, aapoeo nareꞌrekapa Riosi waꞌapi iintoriopua taamo naꞌpa ajawakao, noꞌoo ki iꞌisaeri tiꞌtijoerichi simitemichio uhjurakapua naewatumichioo, Peeroo, siichiteputiame tiꞌtijoerichi uhjurakapua nayewatumichioo.
Waꞌa eꞌerakosaapa, puuu teꞌta paꞌpamuratuamea tiopachio, Saantiaoa, Peeroa, Waania tiame, taamo ahjamina sekachi chapika noꞌoo Wenaweo tiameo, taamoo ki iꞌisaerichi uhjurakapua waꞌami nayewatumichioo, waꞌa ikisaopua, taamo kaawe teetonurekapua. Aapoe puuu paꞌpamiratuamea, waꞌapi itipikapua waikao, iꞌisaeri tiꞌtijoerichi nayewatumia tiame.
Naatiche taamo teꞌta ki natekepamichio chaanekapua, tísia tooremuame tiꞌtijoeri kuꞌipua, nape neeea puꞌka kuꞌinarewachi simiyameo, tísia waꞌapi tiiamekania kuꞌinarekao.
Neipami Antiokía mochikaiopua, Peeroo waꞌachi enasoopua, ki kaawe iintoriopua puꞌkao, teꞌyakania puꞌkao.
Ihji Peeroa, ki iꞌisaeri tiꞌtijoeri nokayame ahjama koayamekai pukeri eenaio, toakamepua puꞌkao, puꞌka Saantiao naꞌnaritoame waꞌa eꞌenakame seewiapapua puꞌkao, puꞌka tiꞌtijoeopua, tísia weemuamekopua puꞌkao, siichitepuwa nokiwameo.
Waꞌa iintokopa Peeroo, waꞌachi noonowisire wahjachiai, ookapi iꞌisaeri Eesusichi paparameai, ahkasi Wenaweai waꞌachi iintosiriapua tiame, ki ahpo Eesusichi teerewakamera iintoka.
Waꞌa noonoikaopua puꞌkao, seꞌwi ikikapua Riosi kaꞌkaruma tuuyewarichio, neeea waꞌa noonoikopua puꞌkao, yooma waꞌa inamuachio, chaanekania Peeroo: “Nee, muuúa, uurio tijoekaiomua, ki uurio tijoechitia aamo uuyamepua, puꞌka aamo siichitepuwa nokiwameo, kihta nateyamechitia tetewapao. ¿Achinikai muuua ki nateyame tetewaimua siichitepuwao, ki uurio tiꞌtijoe amochitia Eesusichi paparakameo, siichitepunuranimua uurio tiꞌtijoe nokayachitia ohjoremichioopuá?
’Muuua neee tiamea, isaeri tiꞌtijoe naꞌnawakamepua, pukaepa teemea isaeri tiꞌtijoepua. Pukaepa teꞌta naneꞌreka mochitoame teemea, aachin teeka taamo Riosie cheriweniameo taamo tatakoririao, ki seesenu tiꞌtijoerichitia, ki iꞌisaeri tiꞌtijoeri.
Teemeai waꞌa ahkasi ehpe taawechiami naneꞌrekamepua, puꞌka Moise nuurario, ki piipatiamekopua tatakorio, puꞌka nuurari yooraka mochitoniameo. Ehpeo naneꞌriame teemea, Eesusichikamera taamo paparakopa, piipatiamekopua taamo tatakoririao, kihta puuu ehkoriami Moise nuurari nokiwae. Puuu ehkoriami nokitiamea, aaataoi ki teꞌta piipatekamepua tatakoririao.
Nape teemea Riosie Weratiamekamerachi paparawae iꞌyamekapa taamo tatakoriria teꞌta piipatetiame, ¿teꞌta piipakame itipiame ohjoare teemea taamo tatakoririao, ki siichitepuwa tiiamekapa pehjio? Waꞌa tiiame enesoo, ¿ki kaawejoare waꞌa teesoo Eesusichi taamo paparaa? Kaꞌii, kiisi waꞌa tiiame puuua.
Neeea toakamekai oochetiame nokiwao Riosichi kaaweruma teꞌterewachi enepakao, waꞌa iintokamekai eenechi oochetiame nokiwamechi oowe erapasaonia, neeekamera ki kaawe iintokame enemiinia.
Neeea Riosie Weratiamechi paparaeo, meꞌyakamenia oochetiame nokiwame noochi teereriao. Puuu waꞌapi Riosi nuurari chiiaa, kiisi noꞌo ahsepari eꞌwewa teerekopao apochio, noꞌo mukukamechitia ikiteka, Riosichi noꞌo poanatakamepua. Nape ehpeo neeea Riosie Weratiamechi paparapao, puꞌka oochetiame nuurari ki noꞌo ahsepari eꞌweriawichioo, kihta kokosapuame neeea Riosieo, Riosie Weratiame ahjama mukukameka tiiapao. Waꞌa tiiachio neeea, Eesusi ahjama mukukame enesaa, Eesusi ahjama oijenakamenia tiame, weemera ahjari iinuepakaopua, Riosikamera yorakeka yasitomiapaopua.
Ehpeo neeea Eesusi ahjama mukukaio Eesusichi oijenakapao, noꞌo weemera ahjari Eesusichi ahjariaa, Eesusie teetoamenia, apoe Eesusikamera noochi yasitoamekopua. Waꞌa tiiachipa noꞌo weerewao ki nooe teetoamepua, Riosie Weratiamekamera noꞌo teetoamepua, apoeo tísia noꞌo nakiyapa, noꞌowichio mukuriopa.
Waꞌa iintokao neeea, kiisi wehchi ipaka tetewikamenia, Riosi noꞌowichio iintoriao; aaata Riosi nuurari eꞌweka newipaniame enesoo, kihtawichio mukukame enemii, Riosie Weratiamea.”
¡Ai eeme Karata tiꞌtijoeri, kiisi ijinatame eemea! ¿Aatana ihsikame aamoo waꞌa ikitekao? ¿Ki maꞌchiamekosa aamo chaachapakame teemea, Eesusi Riosie Weratiameo kurusichi meritiamekopua puꞌkao, yooma tetewachi meritiamekoo, aamokamera kaawewichio meritiamekoo?
Ehsoo aamo iinatuketaone: ¿Achini teeka amochi uukame eemea Riosi Riosiwario, ehkoriami Riosi nuurari nokiwarichio, naatichikosaoipua, weemera Riosi kaaweruma tuuyewarichi paparakopakosa?
¿Rooroikamekosa eemea naaju? ¿Eemea ehkoriami nuurari nokiwa naꞌpepakosa epeche aamo kaawe teeremio maayame eemea Riosichio? ¿Ki Riosi Riosiwariekamera oꞌinekame eemea, Riosichikamera aamo kaawe aamo teꞌterepuawichioo? Waꞌa teesoo, Riosi Riosiwarie aamo oꞌineriaekamera teꞌteretomeriaipua, ohso kaawe.
Ihtanawichio kaawe enekamepu, yooma ki ookapi itapitia, Riosi Riosiwarie aamo kuꞌiretiaa, ¿kihtawichiokosa kaawe enekamepua, seenekachio puꞌkao, kihtawichio kaawe eneka itipikame enesoo?
¿Naakonakosa Riosia, aamo ehkoriami yoorariokopa, aamo kiꞌyakamepua ahpo Riosiwario? ¿Ki Riosi tuuyewarichikosa pichikekopa, aamo kiꞌyakamepua, ahpo Riosiwario?
Waꞌachitia Aurani ehkoriamiai, Riosi paparakapa, kaawerumachitia tetewitiamepua Riosieo.
Waꞌa teesoo, teꞌta Riosichi paparaka mochikamerapua, teꞌta Aurani tatanarachitia tiiamera, maꞌchiame waꞌa tiiame puuua.
Ehkoriamio Riosia cheeriaipua Ehkoriami Iyoterichio ki iꞌisaeri tiꞌtijoerioiopua tiameo, apochiche paparakopa, piipakame tetewimo tuurepua tatakoririao. Riosia Ehkoriami Iyoterichio eee cheeka nayewerepua Auranio: “Neeea aamo tetejimarisiwachi aaata iintomiaeo, yomatiame wehjoarichi tiꞌtijoerioopua ooweruopua tiaméo, amochitia teꞌta noochi paparakameopua, cheriwemania tatakoririao.”
Waꞌa teeresoo yooma puuu Riosichi paparamea, Auranichitia papariaopua, kaawe yorapuame puuua Riosieo, tatakori cheriwekao.
Yooma puuu Riosie Moise kiaretia nuurari ahsieme eꞌweka ahsepanariameapua Riosi cheriwewao, Riosi kokosaritere itipimerapua, ki yooma ahsepakapa yooraka Riosi nuurario. Waꞌatiame iyotetiamepua Ehkoriami Iyoterichio, eee cheeka naewakaopua: “Yooma ki ahsepaka yoorakame Riosi nuurariopua, Riosi kokosaritere itipimeriche puuua.”
Maꞌchiame taamo chaaneniamepua, nuurari chiia yoorarichio, aaataai ki piipakame tetewipuakopua Riosieo. Waꞌachi chiiopa Ehkoriami Iyoterichiopua tiameo, eee cheekao: “Aaata Riosie kaaweruma enepatetiamea, teꞌta piipatetiamea ahpo tatakoririao, weemera ahjari kiapuamepua ki wahjiamesi, Riosichicheo, paparakache.”
Nuurari chiia nokiwamea, kihta tiiamepua Riosi papararichiopua; puuu nuurari chiiaa, oowera ahseparika eꞌwepuameche nayewamepua, eee chiiapapua: “Riosi nuuraritere yasitonariamea puꞌka eꞌweka nokiwa yasitokao, waꞌapi teetomeripua piiripioi ki seꞌwiche yorasika, Riosi nuurario.”
Riosie Weratiamea, ahpo taamowichio kurusichi mukuriae taamo newipatekamepua, puꞌka nuurari chiia taamo Riosie kokosapuameo, choꞌwepaka; iꞌka eee tiiame Eesusi ikimiao, Ehkoriami Iyoterichi, eee chiiamekopa: “Kurusichi meriwamea, tísia naꞌaramechitia meritiamepua.”
Ihji Riosie Weratiame iintoriaa, Riosi Aurani tísia kaawe iintokemo tuuria puuua, Aurani tetejimarisiwachi naawakamee. Eesusi Riosie Weratiamea kurusichi taamowichio mukuriaa, Riosi Aurani iintokemo tuuria puuua, yomatiame weeechi mochikamewichiopua, ki iꞌisaeri tiꞌtijoerichewichio. Ehpeo yooma aaata Eesusi iintoria ahpo pejanawachitia uukamea, Riosi Riosiwarira apochi yasitoamepua, teꞌta Riosi cheeriachitia ehkoriami oꞌiniao, iintomo tuukao.
Ehpeo neeea waꞌachitarichi aamo nayewemania, itapiti aaata toowenarewa mukusao: Wee, aaata tijoea oowitiameai, aaata tooenariame mukisaa ihtoi ahpo iinuekao, iyosichi iyotesa tooweniamepua. Puꞌka iyoterichi tooeka tooetiameo, aaataeoi, kiisi sewinatapuamepua, epechetakaoi ki epechetakaoi.
Waꞌa iintokame Riosia, ehkoriami taawechio, tiꞌtijoeri tatakoriria ahsieme choꞌwepuo tuukao, ooka aaata iintokemo tuuriaio. Piiripi puuua Aurani enerepua, piirea aaata Aurani tetejimariwachi naawameri, neipa wahka ihtoriachio. Aurani iintokemo tuuriaeopua, aaata Aurani tetejimarasiwachi, naawameri nayewaka cheerepua. Ki muuwaeme Aurani tetejimarisimiachi naewaka cheerepua, aaata weeka maaepoiopua, piiripi waꞌapiche naewaka cheerepua puꞌkao. Puuu piiripi aaata Riosi cheeriaa, Riosie Weratiame puuua, apoe enameri eenakamepa.
Waꞌa tiiachiopua, Riosi nuurari Moise kiaretiae yooreka, choꞌwepuame enesoo taamo tatakoririao, kihtawichio nateriame enemii, Riosi Aurani apochiche paparariae, tatakoriria cheriwio tuuriaa, kihta itapiti yoorari natekachiopua.
Waꞌa teesoo, ¿ihtanawichio yachatiame enerepu Moise kiatiame nuuraria? Puuu Riosi nuurari Moise kiꞌyariaa, Riosie ahjae wenenejimichio enerepua, ki kaawe noonoitiame tiꞌtijoerieo. Nape Riosie kiatiameapua nuurari, animari kosoka ahpo cheriwepuawichio tatakoririao, aaata Aurani tetejimarisi teetowachi eenachisi waꞌa teeremeri eneriamepua. Puuu waꞌa tiiame teeretoniamea, ahkasi Aurani tetejimarisiwachi naawachisi waꞌa teeremeri eneriamepua, puꞌka Aurani tetejimarisiwachi enamerichio Riosia puꞌkao, tísia kaawe iintomeriko tuuriamepua, yooma pukachi paparariao, tatakoriria choꞌweneka. Riosia pukeri ahpo nuurari kiꞌyaiopua tiꞌtijoerio, pahchao Moise kiꞌyakamepua puꞌkao ahpo tewekachi kuꞌkuiwáeo, neipao Moisea, tiꞌtijoeri uꞌyeparepua puꞌka nuurario, yooreka mochitomichiopua.
Nape Riosia ahpo iintomo tuuyaio, aaata Aurani tetejimarisiwachi naawamerichio, ki aaata piirechie chaanepua nakiriamepua. Riosia puꞌka aaata cheeka nayewariao, ahpo Taana iꞌka weeechi tijoe tijoetumerio, apoeko tuuka cheeriamepua; kaꞌchitia ooka tiiamekapa Riosia.
¿Riosi nuurari eꞌweniamea, Riosi iintomo tuuriachitia tiame, waꞌachi tiiame ohjoarepua, Riosichi kaawe teꞌterepuamewichioo? Kaꞌi kiisi waꞌachi ahpo teꞌtiamepua. Waꞌachi tiiame enesoo, Moise nuurari eꞌweka mochitoio Riosia, taamo weemera ahjari kiamiipua, taamo apochi kaawe teꞌtereka mochitopao.
Nape Riosia Ehkoriami Iyoterichio, yooma taamo tatakorieme teewamepua, ki ahsepari taamo eꞌwiamekopao, ahpo nuurario. Waꞌa tiiachipa Riosia, ahpo Taana taamo uhjurerepua, pukachi paparaka taamo piipamichiopua taamo tatakoririao, pukachi paparaka tiameo, taamo teimichiopua weemera ahjario, teꞌta apoe Riosio waꞌa iintokemo tuuriao.
Keꞌchu eenoi Riosie Weratiameo taamo ahjachi paparamerio, Moise nuurari chiiaa, taamo chapika yasitoame eneriaipua pehjio, ahkasi Eesusi Riosie Weratiame eenachisi, puꞌka nuurarie taamo kokosapuameo, ahpo mukiwae taamo pejana choꞌwepuachisi.
Puuu oosa mariki aampa ooka nuurari chiiaa, puuu animari koꞌyaka Riosichi oowewaa, ahpo tatakoriria cheriwepuawichioo, ahpo masitewatere taamo teeretokamepua, kukuchi nuꞌnunti masitiamechitia, taamo ki kaawe iintosoo puꞌka nuurari ki eꞌwesoo, Riosi taamo kokosamerikopua. Waꞌa teetokame teemea puꞌka Riosi nuurari Moise kiatiamechi teetoka mochitokame teemea, ahkasi Riosie Weratiameo tamochi eenariachisi. Ehpeo Riosia weeechi tekisaopa tijoechitia tijoetukao, ahpo Taana Eesusi weerewachi enepakaopua, pukachi iintokamepua yomatiame tiꞌtijoeri apochi paparameo, ahsieme tiꞌtijoe tatakoriria choꞌwewaopua ooweruoopua tiame. Puuua, ahpo kurusichi mukiwae natetekamepua puꞌkao, ehkoriami animari Riosi oowewarichitia koꞌyéka.
Ehpeo teemea waꞌasio, taamo Noono ahpo Taana Eesusichi waꞌa tiiame taamowichio iintoriopao, ki Moise nuurari masitewatere mochitoamepua, Riosi masitewatere mochitoamepua, apoe teꞌta inisiamepua taamo neesetokao, apoe tewekachi kahtiame taamo Noono.
Eesusi Riosie Weratiamechi paparopao, Riosi taamo Noono tewekachi kahtiamea ahpo tatana taamo enepatekamepua.
Eemea Riosie Weratiamechi paparapao, Riosie Weratiame ahjama pirenatukamepua, Eesusi Riosi Riosiwarie paatotiamekapa, puꞌka Riosiwari wakiraeka aamo neesetoame eemea.
Waꞌa taamo iintokapa Riosia, ahpo teꞌta tatanachitia taamo tetewamepua, yooma taamo apochi paparameo, waꞌachitia napati tetewaka, peꞌyachi isaeri tiꞌtijoetukamekoipua, rieko tiꞌtijoeturikooiopua, teekoemekooi, ki teekoemekooiopua, tijoekooiopua, oowitiamekooi. Yooma waꞌa teꞌtiapaopua teemea, Riosie Weratiamechi pirenatupakamekapao, piiripi waꞌapi enepakame teemea, Riosichio.
Yooma Riosie Weratiamechi teꞌtiamea, Aurani tetejimarika tiiame enepakame teemea, Aurani tetejimari enepakapao, yoomahka iinueme teemea kiapuao, Aurani Riosie kiapo tuutiameo.
Nape neeea, puꞌka nuutewachi simiyameo, kaawe aamo maꞌchitanarenia neeea. Aaataai pukeri weweripaio, ki sewina teꞌtiame eneriai teemea, aaataoi taꞌpechi tekipanameopua, yooma ahpo iinuwakoi, ahpo noono tooeriaopua.
Ihjia, aaata neesetorichi yasitoamepua pehjio, ahkasi ahpo noono cheeriachisiopua, kiapuameopua ahpo iinuwa tooeretiao.
Waꞌa teꞌtereriai teeme iꞌisaeri tiꞌtijoeria, Moise taawechisi waꞌanao, kukuchi nuꞌnuntika teꞌtereriai teemea, puꞌka oochetiame nuuraritere nokiwao, tiꞌtijoeri tatakoririao cheriwewa teewesiwachiopua, ki nateteniameopua pehjio.
Waꞌa teꞌtereniame teemea ahkasi Riosi eꞌraria taawechisi, waika asisoopua, apoe waꞌapi oowitiamechi naawarepua weeechi tijoerichitiao, waꞌa iintosaapua ahpo waꞌapio, apoe waꞌapikaioopua, ahpo Taana teewarepua; waꞌa ikisaopua puꞌka ahpo Taana teewariao, tiꞌtijoeekachimi uhjurarepua, ahpo tísia kaaweruma tuuyewari nayewatumichioo. Riosia puꞌka taawechiami ahpo Taana tiꞌtijoeekachiami uhjuroio, teemea Moise nuurari nokaka mochitoriaipua pehjio.
Nape Riosia ahpo Taanachitia eenakaopua, waꞌasi weraparepua, Moise nuuraritere nokiwameo. Riosia puꞌka Moise nuuraritere nokiwa waꞌasi werapasaapua, ahpo mukiwae yooma taamo tatakoriria ahsieme natetesaopua, ahpo tatana iintapakamepua taamoo.
Ehpeo Riosia, aamoo ki iꞌisaeri tiꞌtijoerikoio, teꞌta ahpo tatana iintapakapao ahpo Taana Riosiwarira, aamo iikachi yasipaterepua. Waꞌa teꞌterepatiaapa eemea Riosieo, aamo Noono nayewiaio, Riosi kukuchiwarachitiao: “¡Noꞌno, noꞌo Noꞌnola!”, chaachapamepua Riosio.
Waꞌa ikitiapa muuua ki seenu muuua Riosi tetejimarichio. Muuua teꞌta Riosi taanarakapao, Riosi aamo Noonoe kiapuamepua, yooma ihta ahpo taana kianiameopua, yooma ihta Riosie aamo kiapuame nuutekiao.
Eemea, pukeri keꞌchu Riosi machiyaiopua pehjio, itapiti aamo riꞌriosiwatae, chapitiame mochitoriaipua, puꞌkakamera aamo riositewa eꞌweka.
Nape ehpeo eemea, Riosichi mochikai eemea, ohsotiao Riosikamera amochi kahtioiopua, ¿achini iikai eenechi puꞌka aamo chapitiametere mochitonare eemea, puꞌkao kihta aamo kiꞌyamekoipua aamo Riosichi kaawe teꞌterepuao?
Eemea pehjio, aamo kaawe teꞌteremichio Riosichio, ihtaoi taawechioi iyoriweka pahkotamepua, ihtaoi paaumpari paamuniachioipua, ihta mechachioi iyoriweka pahkotiamepua, ihta taawechioi iyoriweka pahkotamepua.
Tísia seewenania amochio, noꞌo tehkio amochio, kihtawichio kaawe eneriameko eꞌrakao.
Noꞌo Riosichi poponiwa pipiniwa tiameo, neeea aamoo utewaeme aamo chaanenania, eenechi noochitia utewaeme paparaka mochitomichiopua Eesusi Riosie Weratiamechio. Neeea amochitiao toakamenia noꞌo pukeri oꞌinia teereriao, Moise nuuraritere nokiwameopua. Eemea aamo noꞌo masitia toayaio, ki noꞌokamera ki kaawe ikitiamepua, eemekamera ki kaawe ikiyamepua waꞌa nokakao.
Naneꞌriame eemea, pukeri waꞌa aamo noꞌo nayewaturioiopua Riosi tuuyewario, noꞌo kokoriame oiriopua, waika taawechiamio.
Waꞌa tiiapa neeea, tísia tehki teeretoka aamo masitekamepua waꞌao, nape neeea amochio kaawe eꞌramenia, kiisi noꞌo nahsineka tetewikamekopua, kihta noꞌo ipaka. Ohsokamera kaawe noꞌo uuka tetewikame eemea, noꞌoo Riosie aamo tuuyemichio uhjuratiamechitia, noꞌoo Eesusichitia tetewika, apoe Riosie Weratiamechitia uuka.
¿Ihtana ijikikame eemea puꞌka noꞌo aamo masiteria puꞌsereriao, noꞌo Riosichi simiyame kaaweruma aamo masiteriao? Waꞌa noꞌo ihsioio noꞌo masitekao, tisiwa kaawe erakoameai eemea, ahkasioi aamo puusioi maꞌchipasa, noꞌo yahcheme erakokameai noꞌo tísia aiwame tetewapa noꞌo kokoriopao. ¿Ihtana ijikikame eemea naaju? ¿Achini iikai waꞌa noonokame eemea?
Neeea aamoo, aamo toayame inamukame neeea, aamo kaꞌkaruma tuuyewari Eesusichi simiyame nooe aamo masiteriao. ¿Kikosa eemea noꞌo aamo masiteria ipaka tetewapao, aamo seepurawachitia noꞌo tetewamepua, noꞌoo, teꞌta pichiwari Eesusichi simiyame aamo masitekamekaiopuá?
Puuu wihkueka aamo masitiamea, tísia kaawe aamo yorakio chaachapamepua chaachapao, nape ahpo iikachio, kiisi kaaweruma erakoai chaachapamepua. Puuua oowera waꞌa aamo chaachapamepua, taamo poanatupuawichiopua, apochikamera teꞌterepuawichioopua.
Eeme noꞌo noonolawaka teꞌteriame Riosichio, tísia kokorenania waꞌa aamo nokayopao, ahkasioi saumerichitia kokosa tiiame saayamenia noochio. Ahkasi waꞌa teeremeri neeea iikachi kokorewa aiwakao, ahkasi eenechi Riosichi aamo kaawe teerepachisiopua.
Ehpe waꞌapi aamo mochikachi yasisaa tísia kaawe eramiinia, tísia kaawe eꞌraka noꞌo aamo nayewemiaoopua; nape mehka kahtiapa neeea, kaꞌchi ikime eꞌraninia waꞌa eꞌraio.
Eeme wisikuari masitiamechi uumpanariamea, ¿naneꞌriamena eemea Ehkoriami Iyoteri chiiao puꞌka masitia Moise nuuraritere mochitoniameo?
Wee, Aurani ooka tatanarachi teerekame, puꞌka waꞌachitarichi aamo kaawe tuuyemania aachin teereriae pukachio. Ihjia eee teereriaipua: Piiripi puuu Aurani taanaraa, Aakari tewaniame oowitiamechi taanatatiame eneriaipua, puuu oowitiamea Aurani taꞌperachi puhkuchitia yasakame. Piire Aurani taanaraa, Aurani teꞌta uupirachi naawakame puuua, ki puhku oowitiamechi.
Puuu puhkuchitia kahtiamechi naawakamea, aaataoi taanataniamechitia, tanatiamepua. Nape ki oowitiame puhkuchitia yasitoamechi naawakamea, Riosie taanaepo tuutiapa, taanaetiamepua.
Ihji ooka Aurani tatanara teꞌteriaa, ooka Riosi kateweri iintotiamepua, Riosie tiꞌtijoerichi katewetiamechi simiyameo. Piiripi ihji ooka kateweria, Riosie sinai kaawichi Moise kiatiamepua. Puuu kateweria, Aakari oowitiamekaitepua, Aurani taꞌperachi puhkuchitia yasakame. Yooma puꞌka Moise kiaretia yooraka mochitoamea, Aakari tatanarachitia teꞌtereniamepua, puꞌka eꞌwewatere mochitoapa, pukae chapitiame.
Ehpe taawechi Eerusareni mochiwaria, Sinai kaawika tiiamepua Aarawia weeechi weeriame. Ihji iꞌka weeechi Eerusareni iꞌisaeri mochikamea, iiweta simitiamepua pehjio, Riosie Moise kiaretia nokaka mochitopuame, puꞌka nokiwame puhkurachitia teꞌteriamepua pehjio, pukae chapitiame teꞌteriapua pehjio ehkoriami Aakarichitia. Yooma ihji iꞌisaeri puꞌka nokiwa masitiamea, yooma puuua aaata masitiao, puꞌka Moisee nokisitewa puhkuchitia enepatiamepua, apochitia teꞌteria.
Nape Aurani uupira Saara teewaeriamea, tewekachi Eerusarenikaite puuua, teꞌta weemera Eerusareni, ki pusie tetewiniame pehjii. Puuu Saara Riosie tuutiame taanaremioo, taamo yeeyekaitepua Riosichio. Yooma puꞌka Saara Riosichi tatanaraka teꞌteriamea, tewekachi Eerusareni taamo mochiwaripua. Waꞌa tiiachio yooma teemea, puꞌka Saara tatanaraka teꞌtiame teemea, Riosie iintomo tuuria pichikekapa ahpo Taana Eesusichi iintomo tuuriao.
Ehkoriami iyoterio puꞌka Saara ooitiame nayewakao, eee chaanekamepua puꞌkao:
Peenia erapa muuua, muuu ki taanatamea,
kaawe eꞌraka sisinamitiamua,
muuu ki sauka kokosa aiwakamea.
Muuua ki tatanatameai,
epeche tatanaemeri muuua,
ki aaata oowitiame tatanatamechitiapa.
Ehpeo noꞌo Riosichi poponiwaka teꞌtiamea pipiniwaka teꞌtiamekaapua tiame, Ihsa teereriaka teꞌteriame teemea, Ihsaa, Riosi iintomio tuurewachi naawakamekapa. Ehpeo teemea Ihsa Riosi iintomo tuurewachi naawakamechitiao, Saara tatanara teemea, Riosi taamo iintokemo tuuriachi paparakapa mochitoamekapapua, Auranichitia.
Puuu Aakari taanara Ihmaéri tewaniamea, oowera tijoe naawachitia naawakamepua, nape Ihsaa Riosi Riosiwari taanaretewachi naawakamepua, Riosia Auranio, Saara iintokemo tuuriachitia. Waꞌachitia waika taawechiamio, Ihmaéria naꞌarerio Ihsao, waꞌachitia teemea Riosi Riosiwarie naawakamea, naꞌareniame teemea, ki apochi ijinuemeeopua Riosi Riosiwario.
Neꞌnemitiaopua Ehkoriami Iyoterichio, aachin tiiamekopua iꞌka ooka tatanareniachiopua: “Saaraa chaanerepua Auranio: Uꞌmapumitia muuua, iꞌka oowitiame puhkuchitia taamo taꞌpechi ohjoemeo, taanara tiame. Puuu oowitiame taanaraa, kihta kipotepuamepua aamo taana tooemiameopua aamo iinuwario.”
Waꞌa teeresoo teemea, ki puꞌka oowitiame puhkuchitia yasakame tatanaraka teꞌteriame teemea, Saarakamera tatanarakameka teꞌteriame teemea, Riosi Riosiwarie weemera naawakamekapapua, Riosichio.
Teemea Riosie Weratiameeo, puhjetiame teemeapa oochetiame nokiwameo, puꞌka Riosie Moise nuuretiao, utewachi ki ookapi taamo eꞌwepua nuurewaopua. Ehpeo kaawe aamo inateka mochitopuapua, kaꞌte eenechi puꞌka oochetiame nokiwatere mochitomitia eemea, aamoo itapiti utewachi nokitiameopua, itapiti oisi yoomuame kutamochi puritiame tekitoamechitia.
Kaawe keepumitia eemea iꞌka aamo chaaneniao. Neee Paoroa, aamo tuuyeka chaaniame neeea, eenechi puꞌka siichitepuwa nokisisaa eemea, Riosie Weratiame iintoriaa, kihta nateyame enemapua aamowichioo. Riosie Weratiame aamowichio pejana iintoriaa, kitachi kaawewichio itipimapua tiameo.
Pichiwa aamo chaanenania iꞌkachi simiyameo, aaata siichitepuwa ihsinariamea ahpo tatakoriria cheriwepuawichioo, yooma ahsepari eꞌwewa yorametepua Moise nuurari nokiwaopua.
Eemea puꞌka Moise nokiwatere mochitonaresaa Riosichi kaawe teꞌterepuawichioo, poanatukame eemea, Riosie Weratiamechio, waꞌa teꞌteriapao eemea, kiisi uuka mochimeri eemea Riosie aamo teꞌta nakiwao.
Nape teemea uukamekaopua Riosi taamo nakiyao, Riosi Riosiwarieo kaawe eꞌraka mochitoame teemea, yooma Riosie taamowichio iintomo tuuriao, ahjachi erakokaopua Riosie taamo kiapuamekoo.
Riosie Weratiamechi ahjama enepatioopua taamoo, puuu siichitepuwa nokiwamea, kihtawichio nateyamepua taamowichioo, peꞌyachi ki siichitepuwa nokiwaio. Riosie Weratiamechio, paparaniakamera, teꞌta nateyamepua, Apoekamera teꞌta taamo nakika pejana mukukamekopa, teemea Eesusio ahpo taamo nakiyachitia, waꞌachitia taamo nakika mochitomichiopua iꞌka weeechio.
¿Achini ijikiru eemea, aamo kaawe teꞌteretoaio? ¿Aatana aamo sewina erapatekame aamoo, ki eꞌwaka mochitomichioopua, teꞌta pichiwari chiiameo?
Ihji sewina aamo ijikiriaa, ki Riosichi eenamepua, Riosio ahpo Taanachiche paparamichio aamo paaekamekopua.
Naneꞌreka mochitopuapua, puꞌka aamo seꞌwi erapatiamechiopua, puuu ki kaaweruma aamo erapateniamea, rewaruraka ihsiamepua amochi muipakao, tiꞌtijoerio eee chaachapawachitia: “Kuꞌita rewarurakaio, yomatiame paatusichi muꞌipamepua.” Pukaepa tísia kaawe aamo neesetomitia eemea puꞌka tiꞌtijoerichio, ki rewarurachitia amochi ikimichiopua, puꞌka ki kaaweruma masitiao ki amochi muꞌipamichiopua mehtapakao.
Nape neeea Riosichio ahjachi eꞌramenia, ki amochi mehtamichiopua puꞌkao, aamo sewina erapatekao; puuu aamo sewina erapatiamea aaataai, ki waꞌatia itipimeripua Riosi kokosarieo, peꞌyachi aaataai enema.
Puuu aamo sewina erapatiameopua Riosichio, aamo siichitepuwa nokiwa nokijeramea, ¡teꞌta yomatiame ahpo tehpunasaapua, kaawe enemiipua ohso kaawe!
Eeme Riosi ijinuwa enemichio paaetiamea, poanatupuapua puꞌka ehkoriami nokariamechiopua, Moise nuurarichio. Poanatupuapua tiameo yooma ihta ki kaꞌkaruma erakowaopua, kaꞌkarumakamera erakoka mochitopuapua ohso kaawe, kaawe aamo nakika tetewipuapua, teꞌta aamo nakirae.
Puuu Riosi nuurari chiiaa, piiripi naawesarichi ahsieme chiiamepua nokipuao, puuua ihjipua: yomatiame Riosi yooreniamea, piiripi naawesarichi ahsieme nuurari puuua, eee chiiame: “Aamo waꞌapi aamo nakirewachitia, waꞌachitia nakipuapua aamo piirechioio.”
Pukaepa kaawe aamo inateka mochitopuapua, aamoe waꞌapi aamo naꞌara nokaka mochitosaa eemea, aamoe waꞌapi aamo soopameripua.
Pukaepa eemea, ohso kaawe Riosi Riosiwari nakiyachitia mochitopuapua, ki aamo aꞌchi tiame erakoa nokaka.
Ki kaaweruma ikotuwaa, tijoeriopua oowitiamechiopua tiameo, Riosiwari kaaweruma eꞌrawachi nasiwamepua; Riosiwari kaaweruma eꞌraria, tiꞌtijoe ooweru tiame ki kaꞌkaruma erakowa ikotuachi, nasiwamepua. Puuu ki kaaweruma ikotuwaa, kaaweruma ikotuwachiche nasiwakache yasitoamepua. Pukaepa aamo inatarichio, tehki eꞌrame eemea, aamo kaaweruma uumia yorapuao.
Eemea Riosi itanemetepua kuꞌiwao, Riosi Riosiwarie aamo maꞌchiame tetewitemichiopua, ki kaawerumakopua puꞌka ki kaꞌkaruma masitia naꞌnaritoniameo, Moise nuuraritere mochiniameopua ehkoriamisi nokiwameopua.
Puuu tiꞌtijoeri ki kaaweruma ikotuwaa, maꞌchiame tetewiniamepua ihsiamekoo, ihjichitia: suwepori nokinarewa, ewipuame nokinarewa, ki kaawe nokinarewa siintoka,
itapiti netetiamechi riosienaretewa, siporewa nokinarewa, nekumekache mochitonarewa, ki kaawe erakoa mehtakache mochinarewa, waꞌinakache mochinarewa, nekakokache mochinarewa, ki ihkokeka mochinarewa, seepurewatekache mochinarewa, naasipasi poanatunarewa, pirenachi pirenaturichi enepanarewa,
piirechi iinuekachitia ikotuka yasinarewa, nawajinarewa, siinto pahkochi oinarewa, yooma ihtaoipua waꞌa teꞌtiameo. Aamo inateka mochinurakai puꞌka waꞌa tiiame ikotuwao, eenechi aamo chaaniamenia, kaawe aamo inatepuapua. Yooma waꞌa tiiame nokayamea ki reesisepuamepua, Riosi yeꞌkarichi mochipuawichioo.
Riosi Riosiwaria, iikachikamera taamo kuꞌyamepua taakekao: nakiwari, peenia erakori, taꞌiria yasira eꞌrari, mooena tiioi kaawe eꞌrewa, kaawe eꞌraka kuꞌiwa, kaaweruma eneniame tiꞌtijoe ooweru tiame, ahpo iyorimiache ihsiame,
tesiwe eꞌraka tetewiniame, ahpo naꞌara ihsinarewao waꞌiname. Yooma iꞌka iyorika yasitoamea, kihta tiiamepua ahpo ki kaawe iintorio chaaneniameo, ihta nuurarioi iyoriwaopua.
Riosie Weratiame ijinuwaraa, meꞌyakamepua ahpo ki kaaweruma eratiao, teꞌta ikotuwa eratiamerao.
Teemea taamo weemera ahjarichio, Riosi Riosiwarie kuꞌiwae mochitoame enesaa, Riosi Riosiwarie taamo neesetoka panitotomete teemea.
Kiteremete teemea tamochio, epeche weruma ahpo erakoniameo, ihtaoi ki iintomete teemea taamo ahpochi nenekaniameo; aaataoi ki ahpo ikotukemete teemea waꞌachi teerenarekao, ihtaoi itapiti waꞌachitia iinuenarekao.
Eeme Riosichi poponiwaa pipiniwaa tiamea, aaata pooniwa piiniwaoi eenechi ki kaawerumachi wichikame enesoo, muuu kaawe oiyameapa Riosichio, kaawe eꞌreka kuꞌipuapua puꞌkao, sosopatiame nayeweka, eenechi kaaweruma pooechi enepatepuapua. Nape puꞌka tuuyeka ihsiaio muuua, kaawe aamo inateka ihsipuapua, seenekachi waꞌachi iintotare muuuai, seꞌwi wichikaopua ki kaawerumachio.
Pukaepa eemea, kaawe aamo neesetoka mochitopuapua, ki itapiti ki kaawerumachi aamo ruhjipuawichioopua. Kaawe aamo neesetoka mochitosaa eemea, Riosie Weratiame nakiya yoorame enemapua, aaata kuꞌipuawichioopua.
Aaata teꞌta ki ahpo ki kaawerumachi wichimio eꞌramea, waꞌa eꞌramea, ahpo waꞌapi wisikuamepua. Aaata kihta ahpo tuuyepo maayamea, iinuekaitepua aaatae ahpo tuuyeka chaanepuao, waꞌa eꞌraka ahpo waꞌapi wihkuamekapao.
Aaata ahpo piirechi kuꞌinariame enesaa, ahpo waꞌapi Riosichi kaawe tiiakamera neꞌnemetepua pahchao, aaata piirechi kuꞌipuawichioopua. Kaawe ahpo teeresoopua Riosichio, kaawe erametepua aaata piirechi kuꞌime tiiapao. Nape puuua aaata kuꞌikaiopua, ki ahpokamera epeche werumako erametepua aaatachio.
Yooma aaata pipiripi teeme, ahpo Riosichi kaawe teereme tiia, yorameripua, ki aaata piirechi kuꞌiwa iintoria waꞌachi iintonareka.
Ehpeo teꞌta aamo inatepajeraninia iꞌka: Yooma aaata Riosi kaaweruma tuuyewari masitiameraa, ahpo masiterae kuꞌipuamepua, ihta kooameeo, ihta nakiwaeoi.
Piirechi tuuyewari aamo kiamania tiameo, puuua ihjipua: Kaꞌte wihkuenaremitia eemea Riosio. Riosi wihkuenariamea, ahpo waꞌapikamera wihkuiamepua. Eemea ihta aamo echaria, puꞌka echitiame iꞌipameripua.
Ahpoche ki kaaweruma ikotuwa teerewa echakamea, ahpo ki kaaweruma ikotuwa taakeriache iꞌipamapua. Puuu echakame waikao, teꞌta poanatukame enemeripua Riosichio, mukukamechitia Riosiwichioo. Nape Riosi Riosiwari puꞌseria echakamea, kaaweruma ahpo iintoria iꞌipamapua, Riosikamera puꞌseria. Puuu Riosi puꞌseriakamera echakamea, ki wahjiamera ahjari iꞌipameripua.
Waꞌa teeresoo, ki nahsinapamete teemea, aaata taamo kaawe yoorao. Waꞌa taamo teꞌteretosoopua, iꞌipapuame asisoopua, taamoo uumerikopua Riosie taamo kiapuameopua, Riosie taamowichio nuuteniameo.
Waꞌa teesoo waikao, senepi aaata kuꞌime teeresaa, kuꞌipuapua, aaataoi, nape teꞌta Riosichi paparameo.
Nee, noꞌo cheriwepuapua noꞌo weeweruma iyoterioipua, noꞌo waꞌapi sekaeo.
Puuu aamo eina nokayamea, aamo siichitepuwaka mochijeramea, oowera iꞌisaeri tiꞌtijoeriwachi kaawe itipinaria nokayamepua puuua, oowera Moise nuurarichi aamo kaawe teꞌteretomichio chaachapamepua, ki ahpo wepipuawichiopua iꞌisaeri ahpo siichitepuwa nokayameopua. Puuua ki masitenariamepua Eesusi Riosie Weratiamechi simiyamepua, ki ahpo kokosa tiiame aiwatepuawichiopua.
Nape yooma puuu ahpo siichitepuwa nokayameai, ki ahsieme yooreka mochikamekaipua, Moise nuurario. Aapoea oowera aamo utewa yoorame puuua, aamoo siichitepuwa nokisisoopua, ahpo aiwenariapa aamoo utewachi ahpo nokiwa nokayame, enepateriapa.
Nape neeea noochi waꞌapio, kihta oisa eꞌramenia ihtoiopua, Riosie Weratiame iintoriakamera oisa eꞌramenia, noꞌowichio kurusichi mukukamekopa. Yooma iꞌka wehjoarichi ki kaꞌkaruma nokinarewaa, mukukame puuuapa noochio; iꞌka weeechi ki kaꞌkaruma nokiwameonia, ki puꞌseriamenia, mukukamepua waꞌasi noꞌo puꞌserepuawichioo.
Ehpeo neeea yooma noꞌo tiiachitia teꞌteriameopua Riosichio, taamo Noono tewekachi kahtiameo amochi teewejeramenia, yooma amochi taꞌiria mochiwa, tísia kaawe aamo yoorawa iintowa. Waꞌa aamoo yorajeriamenia Riosio, teꞌta pichiwa Riosi mochiwarirakopa.
Neeea ehpe waanamio, ki aaatae aꞌchi chaaneme tiiamenia, seꞌwi noꞌo masitio tuuwaopua, Riosie Weratiamechi simiyameo, neeea noꞌo weerewachio, naania tiiamekopapua noꞌo wepiretiachio, puꞌka wepiretiae noꞌo kokosa saaeriao. Puuu teꞌta saaeriaa teꞌta noꞌo maꞌchitamepua, noꞌoo teꞌta Eesusichi simiyame pichiwari masitiamekóo.
Yooma eeme noꞌo Riosichi poponiwao pipiniwaopua tiameo, Apoe Eesusi Riosie Weratiame Paamiraopua, amochi yahchejerani neeea, ahpo kaaweruma tesiwewaopua amochio, yooma aamo pipiripi iikachiopua. Waꞌa ikisaa tísia kaawe enemapua. Cheriwema ehpeo, yooma iꞌka noꞌo iyoteria keepuameo.
Kúíra Eejesio tiopachi mochikame. Neee Paoroa Riosie Weratiame Eesusie weratiamepua, Riosi eꞌrarieo. Neeea iꞌka iyojura aamo uhjuriaa, Eejesio mochikame tiꞌtijoewichiopua ooweru tiame, Riosie piipatetiamechitia mochikamewichioo, aamo Eesusi Riosie Weratiamechio, ki seꞌwika paparaka mochitoamewichio.
Neeea, Apoe taamo Noonoo, Apoe Eesusi Riosie Weratiameopua tiameo, waꞌapi teetojeraninia aamo kiasikaopua ahpo cherirewao, aamo iikachiopua taꞌiria mochitomichiopua pukaeo.
Teemea taamo Noono tewekachi kahtiameo, kaaweruma nayewataria naaju, Apoe Eesusi Riosie Weratiame taamo Paamiraopua, Noonora. Teemea tewekachi kahtiame taamo Noonoo, kaaweruma nayewemepua, taamowichio ki teesa kaaweruma tiiame iintoriopua, taamoo ahpo Taana Eesusichi paparariopa. Puuu Eesusi Noonoraa, ahpo yeꞌkarichi tewekachi oꞌiniao, tísia kaawe ihsiamepua, yooma ihta itapiti tísia kaawe taamo ikiwa kiasikaopua, iꞌka wehjoarichi apochi paparakameopua.
Ihji Noonoraa, ahpo Taana Eesusichi tísia paparame taamo tetewikapa naayachisi oꞌiniao, taamo ahpowichio poanatakame, kihta tatakorieme enepamichiopua apochio, ahpo tetewachio.
Tewekachi taamo Noonoa, tísia taamo nakiyapa puuua, keꞌchu naayachikoiopua pehjio, paa puuuapa taamoo, ahpo tatanachitia tetewiriamepua, ahpo Taana Eesusichi paparamerikoo. Waꞌa tiiame inatakame taamo Noonoa, tewekachi kahtiamea. Keꞌchu Riosi yooma ihtaoi itapiti neteyoiopua naatichitiao: taaao, meechao, yomatiame muuwari soꞌporioio, wehjoarioiopua, Riosiapa taamo tetewame eneriamepua, aatanakamera apochi paparamerio.
Pukachipa waꞌa tiiachipa kaaweruma naewame teemea Riosio, ahpo tísia peeniatiwari kaawerumari tamochi iintoriopa, taamoo ahpo Taana, tísia nakiyamerachi iintapariopa.
Ahpo Taanachi iintokame puuua, yooma taamo tatakoriria nateteniameo, ahpo Taana eerara wiꞌsuwarie, puꞌka mukiwaeo. Puuua waꞌa iintokao, ki nuꞌuti taamo tesiwewa iintokamepua.
Puuua waꞌa iintokaopua, ahpo ki nuꞌuti nakirewa taamo neꞌnetekamepua, taamoo kiꞌyakaopua tiameo, yooma ihta peenewariopua, yooma ihta pahtewariopua tiame, puꞌka naayachisi oꞌinia taamowichio inatariaopua,
yooma ihta ahpo noriwi teereriaopua pehjio, ehpiami wahka ihtoriachi ahpo iintomiaopua.
Riosia iꞌka ihta taawechi asisoopa ahpo ikitemiachio, yooma ihta iintuameo pirenatumeripua, Riosie Weratiame yeꞌkaritereopua, tewekachi iintuameopua, weeechi iintuameopua tiame.
Apoe Riosia ahpo Taana Eesusichi taamo paparamio neꞌnetokao, pukachi inataka ahpo ijinuwa iintaparepua, waika oꞌinia. Pukaepa waꞌa iintokame Riosia, waꞌa iintonareriamekapa, puuua, ahpo iintonariaa ki waꞌatia itipiamepua ahpo iintonareriao.
Puꞌka ahpo iintonareriaa Riosia, tamochi iintokamepua pahchao, iꞌisaerichio, teeme pukeri pahcha Riosie Weratiamechi paparakameopua, Riosi teꞌta weruma nakirewara tamochi teꞌtereka mochitomichio.
Ehpeo eemea ki iꞌisaeri tiꞌtijoea oowerua tiame, Riosie newipatewa pichikekamekapao, ahpo Taana Weeraria ahjama enepatekamepua, tamochítia. Waꞌa iintokaopua Riosia, teꞌta ahpo ijinuwa iintapakamepua, ahpo Riosiwarie ahjachi yasipateka, apoe Riosia, iintomo cheeriachitia.
Ihji Riosi Riosiwari teꞌta kaawerumariaa, puuua teꞌta Riosie taamo nuutewa kiapua, pichiwatamepua, wahka ihtoriachi Eesusi ahpo Taana tamochi enasoopua, iintopuame. Iꞌka Riosie Weratiameo taamo apechunamia enasoopua, iꞌka weeechi nanaarame mochikameo, taamo puhjekaopua waꞌasi, tewekachi ahpo kahtiachi apechunakao. Teemea waikao, waꞌa iintoriokamepua puꞌkao, ki nuꞌunti tísia kaaweruma nayewame teemea, taamo tewekachi kahtiame Noonóo, ki nuꞌuti cheriwema kiꞌyaka.
Pukaepa neeea, Apoe Paamira Eesusichi aamo ahjachi erakoame inamukapao, aamoo yooma Riosichi piipakameo, kaawe ahpo nakika mochiko tuuopao,
senepi Riosichi nayewaio, tísia cheriwema kiꞌyamenia puꞌkao, amochi kaawe teetoachiopua, amochi yasitoamekopua Riosio.
Neeea tewekachi taamo Noono tísia tisiwariemeopua, taamo Paamira Eesusi Noonoraoo, puꞌka peenewari tísia pahtewari tiame itaniamenia, puꞌka ahpo Taanachi simiyame aamo maꞌchiteria, tísia kaawe peeneka pahtemichiopua.
Neeea Riosio itaniamepua tiameo, maꞌchiame aamo pahtetemichiopua, ihtanakoopua Riosichi aamo puuyetoka mochitoao, puꞌka naneꞌremichio aamo paajuteriao, yooma ahpo ijinuwa iintapariao.
Riosio itaniamenia tiameo, aamo kuꞌimichiopua pahtetekao, aachin tiiame ki nuꞌutikopua ahpo utewario, puꞌka ahpo utewari ahjae taamo newipaterio, yooma taamoo, Riosichi paparakameo.
Riosia pukae waꞌapi tísia weruma utewarie, oijenatekamepua ahpo Taana Eesusioiopua, waꞌa iintosaopua tewekachio, teꞌta weruma tiiamera yasira kiꞌyakamepua Eesusio, puꞌkao ahpo ahjamina yasimichioopua.
Ihji Eesusi yawichituniamea, yomatiame wehjoarichi yaꞌyawichi aampa tiiamepua, yooma ihta teꞌta tiiame utewari yoorewiniameeopua, yomatiame aampa tiiameopua, ahkaoi weeechio, ahkaoi tewekachioiopua tiameo, ihta taawechioi ehpe taawechiamiopua tiameo, ahkasi wahka ihtoriachi taawechiopua tiame.
Riosia yooma ihta iintuameopua, yooma ahpo Taana Weerariatere iintapakamepua, puuua ahpo Taana Weerariao, moꞌorawa iintapakamepua yomatiame ihta iintuameopua. Riosia ahpo pirenatura ijinuwaopua, ahpo Taana weerarepua moꞌoratumichioo, yomatiame ahpo tiopa ki pusie teteiwameoipua.
Puuu Riosi tiopawa ki pusie teteiwamea, Eesusi Riosie Weratiame weerewarakaitepua, Eesusi Riosie Weratiame Riosiwario, pukachi pochikame kahtiamekopua. Puuu Riosie Weratiame Riosiwari tisiwa tiiariraeopua, yomatiame ihta itapitichioiopua, pochikame kahtiaitepua.
Pukerio eemea mukukameka teꞌtereriaipua, tatakorika mochitoamekapa pehjio,
ki kaꞌkaruma nokiwame naꞌnaritoamekapa, iꞌka weeechi nokiwame, naꞌarari noonora eꞌrárira, eekachi oiyame Satanasi tewaniame, kiisi pusie tetewiniame. Puuua tiꞌtijoe iikarachio ooweru iikarachiopua tiameo, ahpo eꞌrakamera nokitiame, kiisi Riosichi paparanariameopua.
Yooma teemeai pukeri ki Riosichi paparariaiopua pehjio, waꞌachi nokaka mochitokamepua, taamo waꞌapi eraniamera nokaka, ki Riosikamera eꞌrarira nokaka. Waꞌa teꞌteriapa teemea, Riosi kokosarichikamera uhjurapo teereriai teemea, yooma aaataai, tiꞌtijoeo ooweruopua tiameo, kiisi Riosi eꞌweka mochitonariameo.
Riosia, waꞌa tiiame ki nuꞌuti taamo nakiyamekapao, taamo apochi uukamepua, Eesusi Riosie Weratiame taamowichio iintoria pichikeriopua. Tatakorichi ohjoapa teemea pehjio, mukukamekate teemea, nape taamoo cheriwesoopua Riosio, eenechi ahjakameka enepame teemea, Riosio weemera ahjari taamo kiꞌyamekopa, Apoe Riosie Weratiameo taamo tewiteria, eenechi oijenaka. Waꞌa teesoo Riosi cherirewachiche newipateniame eemea aamo tatakoririao.
Riosia taamoo ahpo Taanachi paparakame enepakopao, puꞌka ahjama mukuka oijenakame taamo tetewame puuua, Eesusi oijenateriaiopua. Waika oꞌinia Riosia, Riosie Weratiame ahjama taamo mochikame tetewamepua, teꞌpa tewekáchio.
Riosia waꞌa tiiame tetewimeripua tiameo, yooma aaata tiꞌtijoe ooweru tiameo, ahpo Taana Eesusichi paparasiameopua, ahpo tísia nakiya naneꞌrepatesinariapapua, ahpo kaaweruma tuuyewari pichikesiameopua, puꞌka tiꞌtijoeri tatakoriria cheriwesiwachiopua.
Waꞌa tiiachipa yooma tamochitia Riosie cherirewachiche newipatiamepua, yooma aaata ahpo Taana Eesusichiche paparariaecheopua, kihta natekachi, kihta yoorariawichiooi.
Waꞌa tiiame inatakame Riosia, kihta taamo iintoriae newipatekáo, ki aaata ahpo oisa eramichiopua, ahpo iintoriae newipatetiameko eꞌrakao.
Riosia enepatiame teemea, itapiti tísia nateyame netetiamechitia. Waꞌa tiiame taamo netekamepua, taamoo ahpo tísia nateyame kaꞌkaruma yoratoka ohjoretomichiopua, taamo wahjachio, Riosichi eename tísia kaꞌkarumari tetewitemichiopua, ahpoo pukeri naayachi oꞌinia ahpo inatária.
Naneꞌriame eemea keꞌchu Riosie Weratiamechi paparaio, kihta eneriai eemea Riosichio, oowera seesenuchitia teꞌtereriaipua Riosichio, kihta machiyamekapa Riosi tiiao. Eemea ki iꞌisaerioi eneriamepua, pukaepa iꞌisaeria aamo seesenuchitia tetewariaipua. Aamoo iꞌisaeria ki aamo siichitepuwaka ohjoekopao, ki siichitepuwatiame aamo teewariaipua.
Eemea puꞌka taawechiamio, kihta teꞌtereriaiopua tiameo, Riosie Weratiamechio, iꞌisaeri tiꞌtijoechioi, kihta teꞌtereriai eemea. Waꞌa teꞌteriapa eemea, kihta machika ohjoeriaipua Riosichi simiyameo, Riosi kateweria iꞌisaeri tiꞌtijoeri ahjamaopua, Riosioi iꞌisaeri iintokemo tuuriao. Pukaepa eemea, kihta puuyetoka mochitoriaipua Riosio, yomatiame wehjoarichi tiꞌtijoeri iintokemo tuuriao.
Nape ehpeo eemea, Riosi ahpo Taanachi aamowichio iintoria pichikekapao, Riosichi kaawe teꞌteriamepua; eemea pukerio, mehka mochikameka teereriaiopua Riosichio, Riosichi teꞌterepatetiamepua, Riosie Weratiame iintoria, pichikekapa.
Apoe Riosie Weratiamea, apoe iintokamepua puhjekao, aamo seesenuchitia mochitowa tetewiwao, yooma ihta aamo pejana teereriaopua, iꞌisaeri tiꞌtijoechiopua ki iꞌisaeri tiꞌtijoechiopua, yooma aamo ihta, Riosichi kaawe teꞌterepua, eerina teereriaopua. Waꞌa iintoka Riosia, iꞌisaerio eeme ki iꞌisaeriopua tiameo, piipiri waꞌapi ahpo mochiwari iintapakamepua, naꞌpa eeme aamo seesenu mochiwari, ahpo Taanachi paparariopa.
Waꞌa iintoka Riosia ahpo Taana mukiwaeeo, waꞌasi werapakamepua, ehkoriami oꞌinia Moise nuurari, Riosie kiaretiatere mochitoniameo, ki ookapi eꞌwewa ki ahsepame tiiametere mochitoniameo, ahpo tatakoriria cheriwepuawichioo; nape puꞌka Moise nokiwao ki ahsieme nateteniame ahpo Riosie kokosapuame wikiriao. Nape Riosie Weratiamea, ahpo mukiwae teꞌta ahsieme natetekopa taamo tatakoriria Riosie kokosapuameo, iꞌisaeri ki iꞌisaeri waꞌachitia, aaataai tiꞌtijoeri tatakoririao, ahsieme choꞌweniamepua Riosieo, ahpo Taanarachiche paparasoche. Waꞌa tiiachipao Riosia, apoe waꞌapi iintokamepua ahpo Taanaeo, puꞌka ooka tiꞌtijoeturi mochitowao, piiripi waꞌapi weemera Riosi mochiwari iintapakao.
Riosie Weratiamea apoe mukuka waꞌasi weraparepua, naꞌpa mochiwari ahpo seesenu eneniameopua, Riosichikamera kaawe teꞌterepuawichiopua. Waꞌa tiiachipao Eesusia, isaeri tiꞌtijoerio ki isaeri tiꞌtijoerikooiopua tiameo, ahpo iintoriaeopua kurusichi mukukao, kaaweruma teꞌterewari enepaterepua Riosichi pirenapatakao, piiripi waꞌapi ahpo weerewachi pirenatukame enepatekao, ahpo weerewa ki pusie teteiwamechiopua.
Riosie Weratiame eenakao, amochi nayewaturepua Riosi kaaweruma tuuyewario, aamo kaaweruma teꞌteremichiopua Riosichio, ki isaeri tiꞌtijoeriopua, aamoopua, mehka teꞌtereriameopua Riosichio pehji, iꞌisaeri tiꞌtijoerio ki Riosichi mehka teꞌtereriameopua tiame.
Ehpeo tamochi iinuekapa teemea puꞌka Riosi kaaweruma tuuyewario, yooma teeme iꞌisaeria ki iꞌisaeria tiameo, kaawe teꞌteriame teemea puꞌka Riosi kaaweruma tuuyewarichi taamo paparasoopua, Riosi ahpo Riosiwarie tamochi yasitoniameopua.
Waꞌa tiiachiopua ehpeo eemea, ki seesenu eemea Riosi ijinuwara mochiwarichio, eemea ehpeo Riosi ohjirachikamera ohjoemepua.
Ehpeo eemea tiameo, Riosi ahjae karitaniamepua, Riosio ahpo kariwa ahjae karita, itapitichi tísia pewatiame nawateka. Puuu tísia pewatiame nawateka karitaniamea, Riosie Weratiame ajawariapua, ehkoriami Riosi naꞌnayewatura tiame, waika oꞌinia masitesiria Riosichi simiyameo, ahkasi ehpesiami tiame, Eesusi ajawaria masitesia. Nape Apoe Riosie Weratiamea, teꞌta nateyamera tehtepua, kaari teꞌta pewatiame nawaterachi yachatiame, pukeri kaari nawatera oꞌicharichi teꞌta yachatiame.
Pukachi teꞌta nateyamera tehtechio Riosia, ahpo kariwa werisipuamepua, taamoo yoomahkae puꞌka Riosi kaari ki teteiwame, saꞌmitewarachi toꞌwesiamechitia, ahkasi ahsepari kajuyachisi Riosi kaarira weraniameo, yooma taamo Riosiwichio piipatetiameeo.
Eeme ki iꞌisaeri tiꞌtijoea ooweruaiopua tiame, Riosi kaarira enepakame eemea, amochi yasitoamekopa Riosi Riosiwario.
Neee Paoro Riosie weratiamea, iꞌwa perekarichi noꞌo kahtiaa, Eesusi Riosie Weratiame kaaweruma nayewari, nayewatuapa iꞌwa yachatiamenia, yooma aamo ki iꞌisaerio, Riosichi kaawe teꞌteremichiopua.
Naneꞌriame eemeapa Riosio, aachin teeka noꞌo tesiweriopua weerakao, aamo ahpo kaaweruma tuuyewari nayewatumichioo, yooma aamo ki iꞌisaeri tiꞌtijoeo, ooweru tiame.
Puuu Riosi kaaweruma tuuyewario, ahkasi ehpiamisio noriwi teereriaipua pehjio, puuupua apoe Riosia, noochi maꞌchitaka, pahteteriao, puꞌka teesa maꞌchiteka aamowichio iyotiamenia.
Iꞌka aamowichio noꞌo iyotia aamo uhjurewesoopua, naneꞌremapua eemea noꞌo aamowichio iyoteria iyonasaapa, Eesusi Riosie Weratiamechi simiyameo, aachin tiiame noꞌo pahteria Riosio.
Ihji Eesusichi simiyamea noriwi Riosie teereretiaopua pehjio, pukeri ehkoriami Riosi naꞌnayewaturachisi oꞌiniao, Riosia Eesusi ajawaria maꞌchitekamepua noꞌoeo, yooma Eesusichi simiyame naꞌnayewaturaopua tiameo, Riosi Riosiwari pukachi yasitoka kuꞌisikaopua.
Puuu ehkoriami mochiriame ki pahteteka mochitetiamea, ahkasi ehpiamisio ihji puuua: Riosia ahpo Taana Eesusichi iintoriaeo, Eesusichi piiripi pirenaturi iintaparepua, yooma ihta tiꞌtijoeriopua, pukachi paparakameo, iꞌisaeri tiꞌtijoerio ki iꞌisaeriopua tiamé. Naꞌpa puuu ooka tiꞌtijoeturi Eesusichi Riosie piiripi pirenaturi iintapatiamea, Riosie Weratiame ki pusie tetewiniame weerewarachi teꞌtereniamepua, waꞌa teꞌteriame enepakapaopua, kiapuamepua Riosie nuutewa kiamo tuuriao, yomatiame ahpo Taana Eesusichi paparakameo.
Neeea, kihta kaaweruma enekamekaio, Riosia noꞌo tesiwekamepua, ahpo kaaweruma tuuyewari nayewatumichio weerakao, noꞌoo ahpo teꞌta utewarie noochi yahchaka, noꞌo kuꞌitomichioopua.
Neeea Riosichi teꞌta teꞌteriamechio, ki epeche noꞌo tiiameko eꞌramenia, ohsotia neeea noochio noꞌoo, epeche nuꞌutirako noꞌo eꞌramenia pukachio; nape waꞌa noꞌo eꞌroipua noochio, Riosia noꞌokamera uukamepua, ki iꞌisaeri mochikachiami nayewatumichioo, iꞌka ki nuꞌuti nateyame ahpo kaaweruma tuuyewari nayewatumichio, ahpo Taana Eesusichi simiyameopua.
Riosie weratiamenia tiameo, yooma tiꞌtijoe ooweru tiame maꞌchitemichiopua, iꞌka Riosi iintomo eꞌrariaopua, ahkasi naayachi oꞌiniaopua, ahpo noriwi iinueriaopua pehjio ki maꞌchitaka. Waꞌasa iintomo eꞌrariaopua, yooma ihta itapiti enepatekamea iꞌka wehjoarichio.
Yooma Riosie iintomo eꞌrariaa, tewekachi ahpo teꞌta peenewari tetewipuawichio iintokamepua, tewekachio yooma ihta yawichituwa teꞌterewachiopua. Puuu tewekachi ohjoemea, aapoe tetewamepua Riosio, achini ihsiamepua iꞌka wehjoarichio, ahpo teꞌta peenewarieopua, ahpo ki ookapi iintomo eꞌrariaopua. Piiripi tísia peenewari Riosi iintoriaa, ooka iꞌka wehjoarichi tiꞌtijoeturi pirenatutiame puuua, iꞌisaeri tiꞌtíjoeri ki iꞌisaeri tiꞌtijoeri, puꞌkao Riosia, naꞌpa tiꞌtijoeturi mochitowario, ahpo tiopa ki pusie teteiwame netetiame.
Yooma iꞌka Riosi iintomo eꞌrariaa, naayachisi oꞌinia inatariamepua, iintonarewaa, taamo Paamira Riosie Weratiamechi, Eesusi ahpo Taanachi.
Waꞌa tiachipa itaniame neeea aamoo, kaꞌchi erakomichiopua, aamo mochikachi Eesusichi simiyame nayewatukapa, noꞌo peereso yachatiamekoopua. Ohso kaawe eemea kaawe erakopuapua, Riosie noꞌo waꞌa uhjuratiamekopua, ahpo kaaweruma tuuyewari aamo nayewemichio, ahpo Taana Eesusichi simiyame.
Pukaepa neeea, yooma Riosi ahpo teꞌta machiwarie iintomo eꞌraria inatapasaapa, chopokorieka weweripamenia Riosie Weratiame Noonora teꞌta iyoriwa kiꞌyakao,
apoeopua yooma ahpo Taanachi paparame enepakopao, taamo ahpo tatana iintapariopua, iꞌka wehjoari taamo mochikameopua pehjio, teꞌpa tewekachi ahpo iꞌtoriaopua tiameo, puꞌka wahjipakameopua waꞌasi.
Neeea Riosio, ahpo tísia peeniatiame paarasarichi uuka, utewari anachaniame aamo kiajeraninia, aamo iikachi teeretomichiopua ahpo Riosiwarie kuꞌikao.
Neeea Riosio itaniamenia tiameo, Riosie Weratiameopua epeche epecheche amochi aamo ahjama teeretomichiopua, aamoo Riosie Weratiamechio, teꞌta aamo oowe erapachisi pukachio. Neeea aamo Riosi nakirawachio, ki eꞌnekuma teeresi nawatajeramenia,
aamo kajume eramichiopua pahtekao, yooma wahjachi Riosie piipatetiame ahjama, Riosie Weratiame nakirao, ki nuꞌuti tiiamekopua aamochio: ahkasi tewekachi keenako nakirao, ahkasi kawiyanako ki wahjiamesi, ahkasi tetuyanasio ki wahjiamesi, ahkasi cherayachisi ki wahjiamesi, ahkasi ariyachisiopua tiame ki wahjiamesi tiame.
Ki nuꞌuti pichiwa amochi teerejeraninia, puꞌka Riosie Weratiameo, ki nuꞌuti tiiamekopua amochi nakirao, kiisi ahsepame tiiamekopua chanikao, kiisi ahsepame tiiame pahtekaoi; waꞌa teerejeraninia amochio, wahjachi aamo tetewameo, Riosie amochi pochikame yasitoame tetewimichiopua.
Ehpeo neeea Riosio, tisiwa peenia tiiame chaachapajeraninia puꞌkao, puꞌka Riosio ahpo utewarieo, epeche iintome tiiamekopua, ahkasi epeche ki nuꞌuti taamo itayachitia, ahkasioi taamoo ki ahsepame tiiame inatakao.
Ehpeo teemea, taamo tewekachi Noono ki pusie teteiwame tioparachi mochitoamea, teꞌta pichiwari Eesusi Riosie Weratiamechi paparakamea, ahkasi tewekachi asiyame ki nuꞌuti iyoriwa kiꞌyame teemea, ahkasi ki wahjiamesi teetowame.
Neee Riosie Weratiamechi simiyame nayewatuapao, karichi yachatiamenia, aamoo neeea, Riosi teꞌta mochiwarichitia mochitojerapa, Riosio aamoo, ahpo ijinuwa teewariopa.
Eemea aamoo, kaꞌte weruma aamo uuka mochitomitiapua; ohso kaawe kaawe aamo uuka kuꞌika mochitopuapua. Kaꞌte ikanati ki kaawe chaachanimitiapua aaataoi; ohso kaawe eemea, kaawe aamo nakika kuꞌipapuapua.
Kaawe aamo neesetoka mochitopuapua, ki aꞌchi tiame teeremichiopua aamo apochio, aamoo Riosi Riosiwarie, aamo pirenatutiameo.
Teemea piiripi waꞌapi weerewachi pirenatutiamepua; teemeai tamochio, piiripi waꞌapi Riosiwari iinuemepua; teemea tiameo, piiripi waꞌapi paajutetiamepua, itapiti tísia peenia tiiame uumichiopua, taamo Noono tewekachi kahtiamee, taamo nuutekeniameo.
Teeme piiripi waꞌapi Paamira iinuemepua, tewekachi oꞌinia taamo neꞌneka yasitoame; teemea piiripi waꞌapichi paparamepua, apoe Paamira Riosie Weratiamechi; teemea piiripi waꞌapi paatoniame iinuemepua, Riosi Riosiwariche taamo iikachi paatoniameche, Riosi Taanara Eesusichi taamo paparasoo.
Teemea piiripi waꞌapi Riosiemepua, puuupua apoe teꞌta taamo Noonoa, yooma taamo Riosi Taanarachi paparakameo. Puuupua tamochi tiiameo, yooma tamochi neesetowao. Puuua apoepua tamochi noonosiamea, ahpo erasia iintonariaa, taamo weerewachi yasitoamekapa puuua.
Taamo Noono tewekachi kahtiamea tiameo, taamoo muuwaeme itapiti yeꞌkari taamo kiꞌyakamepua pipiripichio, yoomahka teeme pipiripio, ahjae taamo nokisimichiopua puꞌka ahpo ijinuwachio, yooma ihta itapiti Riosie Weratiame yorajerasichiopua.
Riosia ahpo Taana Riosie Weratiamechi simiyame nayewakao, ehkoriami Raawi ahpo nayewatura iyotetiaio, eee cheerepua:
Puuu Riosie Weratiamea,
muuwaeme tatakorie chapitiame,
naꞌsonatiame iꞌtoka eenechi tewekachi mooenasaopua;
yooma weeechi mochikame pehji ahpo ijinuwa piipateriao,
muuwaeme yeꞌkari ihkokewa kiꞌyakamepua,
ahpo ijinuwa tiꞌtijoe ooweruopua tiameo,
ahpo weerewa tiopachi ki pusie teteiwamechi teꞌteriameo,
pukae kuꞌisimichiopua wahjachi apochitia piipatetiameo.
“Eenechi tewekachi mooenasaopua”, chanitiamea, “tewekachi oꞌinia tekisa eenechi mooenario”, tuuniamea, iꞌka wehjoari kiisi weruma tiiariemechi.
Puuu tewekachi oꞌinia tekikamea, puuu waꞌapi eenechi mooenakamepua tewekachio, waꞌa mooenasaopua waꞌa yasipakamepua yawichitumiao, yomatiame ahpo enepateria yawichitumia, pusie teteiwame ahkasi yomatiame ki wahjiamesi ki puusie teteiwamesi, yooma ihta ahpo enepateriachisi pochikame yasaka.
Ihji waꞌapi Eesusi mooenakame iintokamepua weeechi mochikame kiꞌyakao, aachin teeka ahpo kuꞌika mochitomichiopua apochi paparakameo, iꞌka pepeniwari yeꞌkaniamechitia: Riosie Weratiame aaata ajawariachitia; wahjachi pepeniwarichitia, Riosi tuuyewari maꞌmasitari; wahjachi pepeniwari kiatiamea, ahkaoi mochiwachiami Riosi kaaweruma tuuyewari tuusimichio; wahjachi pepenewari kiatiamea, tiꞌtiopachi paamiratumichio; wahjachi tiameo pepenewari kiatiamea, nanapawiniame kaawe maꞌchiame tuuyeka masitemeri, Riosichi simiyame tuuyewario.
Riosie Weratiamea, waꞌa teeka katewekamepua ahpo ijinuwao, ihta ahpo tehkiwao, kaawe pepeneka yooraka mochitopuawichiopua, waꞌa teekao, epeche epeche kaawe teꞌteretopuawichiopua taamo Noono Riosichio, Riosie Weratiame weerewarachio, yoomahka teeme pirena nokisika.
Riosie Weratiame tiiarichi iwapakame enesaapua teemea, kaꞌchi iika ikanati sewina erapatepuame teemea, ihtaoi sewina weemera tiiame masitewarieopua, aaata taamo wihkuemia enakameeopua. Teemea Riosie Weratiame tiiarichi iwapakamekapao, ki kukuchi nuꞌnuntichitia ikanati pichiketepuamepua, aaatae itapiti ahpo chaanetiaeo; ki aaatae iꞌka wehjoarichi ohjoeme taamo apochi eejepume tiiame teemeapa.
Puꞌka waꞌa nokayame taamo wihkuenarioo, ohso kaawe Riosi pichiwari inatakache itipipuapua, kihta nekamuwa chaaneka. Epeche epecheche pepenipaka mochitomete teemea Riosie Weratiamechi teꞌteretowaopua, Riosie Weratiame weerewarachi itapitirachitiaopua, Eesusio taamo moꞌorachitia teꞌteretoeka.
Riosie Weratiame taamo moꞌorachitia teꞌteretoame enesaa teeme, kaawe teꞌteretoame enema teemea Eesusichio, Eesusi weerewarachi itapitirachitia teꞌteretokao, yooma pipiripi teeme ahpo yoramia kaawe teeretowa yorasika. Yooma teeme pipiripi Eesusi weerewarachi itapitira kaawe nokisiame enesaa, kaawe ahpo waꞌachitia kuꞌitoka nokisiame enema teemea, kaawe ahpo waꞌachitia nakitoka.
Pukaepa iꞌka aamo chaaniamenia Eesusi Apoe Paamirae weratiamechitia, kaꞌte ki Riosichi paparamechitia nokimitia eemea, aapoe waꞌapi ahpo erakoa nokayamechitia, puꞌkao kihtawichio kaawekame.
Puuu ahpo waꞌapi erakoakamera nokayamea, tukapachi teꞌteriamepua ahpo inatario, ki Riosi uutapari inatarichi. Puuua, kiisi uunareka mochitoamepua, Riosi weemera ahjario ahpo kianarewao, peewamekapapua ahpo iikachio, kiisi sewina erapanariamepua kaꞌkarumachio, kiisi toinariapa ahpo ki kaꞌkaruma nokiwao.
Puuua kihta suuwe erakoamepua ahpo ki kaꞌkaruma nokiwachi yokipakamekapapua, yooma ihta eiwepua tiiame, puꞌserewa nokiwachi.
Eemea Eesusi Riosie Weratiame tuuyewari pepenipaio, puꞌka waꞌa nokiwameo, kiisi kaaweko tiiame pepenipakamepua.
Waꞌa tiiachiopua eemea, Riosie Weratiamechi pepenipakapa, kiisi kaawe tiiamekopua waꞌa nokiwao,
yomatiame puꞌka ki kaawe nokiwao, toipuapua waꞌasi. Puuu keꞌchu Riosie Weratiamechi paparai nokariaa, ahsieme ki kaꞌkaruma nokiwamechi wekaniamepua, aamo iinya tiiame yooraka mochitonareriaa.
Eemea ehpeo yomatiame aamo weemera teꞌterewachi enemetepua, ahsieme kaawerumachiche inatatoame, kihta inatapuawichio waꞌasi aamo ki kaawe nokinarewao.
Eemea, aamo weemera ahjariwa tiia tetewitepuapua, weemera Riosi tiiariwa enepatetiamekapa Riosieo, aamo weemera Riosi tiiariwa teꞌteriame tetewimichiopua wahjachio, teꞌta Riosi kaꞌkarumari aamo nokayame tetewiteka, kihta suwepori ihsiwa tetewitiame.
Waꞌa teꞌtiamekapa eemea, kihta wistuame enemitiapua; ohso kaawekamera aamo ahpoo teꞌta pichiwaka nayewepuapua, yoomahka teeme pirenao, piiripikai tiiamekapa, Riosie Weratiame weerewachio, ki pusie teteiwame weerewachio.
Kaꞌte aamo newitote nekarewaeo, aaata aamo naꞌra iintokoio, itapiti aamo nekame tiiame chaanekoio, nekarewae aamo newitotesaamua, tatakori iintoame muuua. Aaata ahjama nekasaamu, ikanati aamo katewepuapua puꞌka ahjamao, puꞌka waꞌapi taawechioio,
riaorósio ki amochi iintomichio nasiwatekao.
Pukerio ichikoame enekaio, kihta inatepuapua aamo ichikomiao; ohso kaawe tekipanaka yowipuapua aamo nakiwiao, soparame iinuemichiopua aamo koꞌkomiao, ahkasi aamo aaata ihkokemiaoi, tesiwa teꞌtiamekoopua kihta koꞌkometieo.
Eemea aamo chuꞌwachio, kaꞌte chiiame enemitiapua, itapiti nekame tiiameo, ihtaoi ki kaaweruma chaniwao; ohso kaawe kaawe eꞌreka nayewiame enepuapua aamo wahjachio, kaawe wichiyame inamuniame teerewaeme.
Kaꞌte yuuwesitemitia eemea Riosi Riosiwario, ki kaaweruma aamo noonowisoo tísia yuuwesiamepua, tewekachi taamo Noonoa, ahpo Riosiwari amochi yasitopatekamepua, aamo tuuyesimichiopua aamo eeyowa teeresoopua ki kaawerumachi aamo wichipuao. Riosia ahpo Riosiwario, ahpo ijinuwa iintapariache kiꞌyamepua, pukae kakupachiche aamo teetomichiopua, ahkasi wahjiame taawechisi Eesusi Riosie Weratiameo, eenechi tekiyachisi tamochio, ahsepari taamo newipatemiaopua.
Eemea ihpapamitia waꞌasio, puꞌka aamo chipurewa tiiameo, aaata aamo nekamuchewa erakoao, aaata ahjama nekakoniameo, siinto eꞌraka chaniwame nayewakao, aaata naꞌarewa nokiwame, waꞌa ikisa yooma ihta kiisi kaawe nokiwameo.
Kaaweruma enemitia muuua naaju amochio, tesiwe eꞌreka nayewiame enepuapua aaatao, tesiwe eꞌriame enepuapua aaatao. Eemea aamo ahpo waꞌachitia cheriwiame enepuapua, aamo ki kaawe yooraretiaio, Riosi iintoriachitia aamo cheriwekao, aamoo, Riosie Weratiamechi aamo paparariopa.
Waꞌapenatio Riosi nakiya tatanarakapa eemea, kaawe aamo nakika ohjoepuapua, Riosi aamo nakika yasitoachitia.
Waꞌa teeka ohjoremitia eemea, Riosie Weratiame taamo teꞌta nakiriachitia, Apoeopua taamo teꞌta nakiyapao, ahpokamera kiꞌyariopua meripuawichioo, ahpo pejana poꞌwachitia Riosi oowepakao, taamo tatakoriria Riosie piipatepuawichioo, Riosia ahpo Taana meritiameo, peeniakame saaekamepua.
Riosi tatanara enepatetiamekapa eemea, kihta suwepori nokiwame amochi tetewitemeripua, aꞌchi tiiamekoiopua, suwepori nokiwameo, ihtaoi ki kaaweruma simiyame aamo weemuwario.
Kaꞌte nayewamitia eemea, iinya tiiame chaachapaniameopua, itapiti kiisi inatari nayewaniameo. Kaꞌte tamojeramitia eemea, aaata iinya tiame chaanekaoi. Kiisi kihta nayewamete eemea waꞌa tiiameo. Ohso kaawe eemea, cheriwema kiapuapua Riosio, apoe iintokamekopua, kaaweruma aamo iintapakao, aamoo ki iinya tiiame nayewamichiopuao.
Iꞌka noꞌo cheemiao, inataka inamumitiapua: Aawataai ki ahpo uupimache uupitaniame nokiwamea, ooweruai ki ahpo kuunamache kuunaniameaio, ki reesisepuamepua Riosie Weratiame yeꞌkarichi mochipuawichioopua, Riosi waꞌapi yeꞌkariwachio; aawataai puuua, ahpo weerewa ikotuwache iꞌyamea, eiwepua tiiameche nokayamepua. Aaata tahpitika eꞌramea toomichioio, ihtaoi itapitichi ki kaawerumachi weemuameo, ki reesisemeri Riosia ahpo ahjama ohjoemichiopua puꞌkao ahpo yeꞌkarichio, puꞌkao, ahpo toomichiche riosiwakamekopa.
Kaꞌte aamo tooa aaata aamo wihkuemichio ahpo wistukieo, puuu aamo wihkueniamea, oowera aamo wistukiamepua. Puuu waꞌa tiiame nokayamea, apochi wichitemiitepua, Riosi kokosari nekarewao, ki Riosi chiiamekamera, maꞌmasitiamekopua puꞌkao.
Waꞌa tiiachipa eemea puꞌkao, kaꞌte pichikemitia puꞌkao. Puꞌka masitia pichikesaa eemea, ahjama teꞌteriame enema eemea; waꞌa aamo teꞌteresoo Riosia, aamo kokosamapua.
Pukerio eemea tukapachi ohjoereriaipua, ki machiyapa Riosichi teꞌtereniameo, nape ehpeo eemea Apoe Riosie Weratiamechi teꞌterepakamekapao, Riosi uutaparichi ohjoemepua, Riosi teꞌta kaaweruma tuuyewari taajenarichi. Eemea teꞌta Riosi uutaparichi mochitoamechitia, aamo tetewitepuapua.
Puꞌka Riosi kaaweruma taajenarichi ohjoetoamea, kaaweruma eꞌrarie ihsiame enemapua ahpo piirechio, ki seꞌwika Riosi nakiyachitia, puuua pichiwakache nayewamapua.
Eemea teꞌta Riosi puꞌseriachitia, mochitonareka ohjoepuapua.
Utewaeme teripuapua puꞌkao, puꞌka noriwi nokayao, ki nuꞌuti suwepori nokayameko tuuyeka, kiisi chanime tiiame iinya tiiame.
Nape yooma itapiti taamo nokiwao, Riosi tuuyewari taajenarichi maꞌchipa tiiaapa, maꞌchiame tetewipuamepua, kaawerumakoo ki kaawerumakooiopua.
Pukaepa chaachapaniamepua: Pusasa muuuapa, kochika tiiamea. Werisisa muuuapa, wahjiparichi tiiamea, Riosie Weratiameo, aamo tahjepamichiopua.
Eemea amochio, kaawe amochi neꞌnemitiamua aamo nokayao. Aamo pusakame yasitopuapua inatarichio. Kaꞌte kihta peenewari machiyame enemitiamua; ohso kaawe eemea, teꞌta peenewari tiiame enemitiapua, Riosi nakiyamera kaaweruma teetowara.
Senepi taawechi aamo teetoachio, kaaweruma pooe neꞌneteka mochitopuapua aamo wahjachio, tísia tehki tiiame teetoamekopua ehpe taawechiamio, iꞌka wehjoarichio tísia muuwaemekopa nanaarameo.
Kaꞌte natakepaka mochitomitiapua, Riosikamera kaawe eratepua nokipuameo.
Aamo kaaweruma Riosichi tetewipuawichioo, kaꞌte nawajimitia ihtaoi paatarieo, puuu paatario taamo ki inatepame enepatiamekopao, ihtaoi aꞌchi tiiame ikiniameo; ohso kaawe ihtaoi itapiti aꞌchi tiiame amochi ikisaa, aamo Noono tewekachi kahtiame paparaka, itanepuapua aamo kuꞌika katewepuawichioo, waikao apoeopua, aamo kuꞌika katewemapua ahpo Riosiwarieo.
Eeme Riosie Weratiamerachi paparamea, waꞌamahka taꞌpechi napawisaa, aꞌchitiaoi aamo peeniachitia nayewepuapua tewekachi Noonoo, Apoe Eesusiopua tiameo, ihtaoi Riosi iyotaperichi chiia iyonaio tiameo, ihtaoi Riosiwichio kaawe eꞌrewa wikatapuapua, nape teꞌta aamo iikachi machename eꞌrewae.
Senepi Riosichi nayewaio, ihtaoi itapiti nayewiaio, kaꞌte natekepamitia eemea, cheriwema kiamiao, Eesusi Riosie Weratiameo, puꞌka aamowichio iintoriopa.
Eeme nenewikamea, nenekuti ahpo yoorewatere teꞌtereka mochitopuapua, waꞌa tiiame yachatiamekopua Riosie Weratiameo.
Eeme ujupiraa aamo kuunao, moꞌorachitia teetoame tetewimitiapua, aamo kuuna neesetowatere mochitoka,
taamo Paamira Eesusio, yooma ahpo weerewa ki pusie teteiwamechi taamo teꞌteretoameo, apoe moꞌorachitia teetoamekopa tamochio. Puuu Eesusi weerewa ki pusie teteiwamea, Riosi tioparakaitepua tiameo, puꞌka tiopa ki pusie teteiwamechi mochikamewichioo, Riosie Weratiamea ahpo ahjari nehjakamepua, puꞌka newipamichio, puꞌka tatakoriria ahsieme choꞌwepuawichioo.
Waꞌachitia teemeai Riosie Weratiame ki pusie teteiwame tioparachi enepakamea, taamo Paamira Eesusio taamo moꞌoratuamechitia tetewachitiao, waꞌachitia eeme uupiraai aamo kuunao, waꞌachitia aamo moꞌoratuamechitia tetewimetepua, yooma itachioi, yooretoka.
Eeme kuunaraai, tísia kaawe nakika mochitomitiapua aamo uupio, Riosie Weratiamechitiao yooma ahpo tiopa ki pusie teteiwameo, nakika yasitoamechitia, puꞌkao teꞌta taamo nakiyapao, taamowichio ahpo mukiwarichi kiꞌyariopa.
Waꞌa iintokame puuua ahpo mukiwachisi kiꞌyakao, taamo teꞌta papakotiame itipimichiopua taamo tatakoririao, teꞌta ahsieme piipakame, ahpowichio taamo poanatakamekapapua. Waꞌa iintokame Eesusi Riosie Weratiamea, taamo tatakoriria cheriwepuawichio itanetiapao, taamoo neeroie paatonioiopua.
Waꞌa tiiame iintokame Eesusi Riosie Weratiamea tamochio, teꞌta ahsieme piipakame neꞌnetenariapapua, ahpo waꞌapiopua. Puuu teꞌta taamo piipateriaapua, ki teesa tiiame tatapara tiiamepua piipario, teesaoi ki ohchoparieme, teesaoi kihta chuꞌruame.
Eeme aamo uupi kuunaraa, aamo tísia weerewa nakiyachitia, waꞌachitia nakipuapua aamo uupioi. Aaataai ahpo uupi teꞌta tísia nakiyamea, ahpo waꞌapi nakiyamekai teereniamepua,
aaataai ahpo weerewao, kiꞌtiamekopua ahpo weerewa waꞌapi nekamuchiameo, waꞌa tiiamekapa puuua ahpo weerewao, tísia kaawe ahpo neesetoamepua, tísia kaawe koiꞌteka. Riosie Weratiamea waꞌachi ihsika taamo neesetoamepua ahpo tiopawao, puuu tiopa ki pusie teteiwamea, apoe waꞌapi weerewakapapua, weerewa ki pusie teteiwame.
Teemea puꞌka weerewa ki pusie tetewiniamechi teꞌteriamepua, puꞌka weerewachi piiripikame teemea, piiripi waꞌapi pirenaturichi.
Waꞌachitia Riosiai nenewikameo, piiripi weerewachitia pirenatukame tetewamepua, Ehkoriami Iyoterio, teꞌta eee chiiachitiao: “Aaata tijoea toimeripua ahpo noonoo yeeyeopua tiame, ahpo uupimao piiripichitia enepamiapa pirenatukao.”
Ihji pirenatuniame piiripi weerewachitiao, tísia tehki tiiamepua pahtepuawichioo, puuu piiripi weerewachitia pirenaturi enepaniameo, ki pusie teteiwamekapa. Waꞌa teꞌteriame teemea, piiripi pirenaturi enepakamekapa, Eesusi Riosie Weratiamechío, ki pusie tetewíniamechi.
Iꞌkao cheeriamekainia waꞌasio, eenechi aamo chaaniamenia: Eeme kuunaraa, aamo waꞌapi aamo nakiyachitia, nakika yasitopuapua aamo uupio; eeme uupiraa, yooreka yasitopuapua aamo kuunao.
Eeme kukuchia, yooreka mochitomitia aamo yayawao. Puuu aamo yayawa yooreniamea, kaawerumapua, waꞌa tiiame nakiyame taamo Noono tewekachi kahtiamea.
Iintuame piiripi nuurari Moisetaru Riosie kiatiame, tiꞌtijoeo ooweruopua tiameo, eꞌweka mochitomichiopua. Riosia ahpo nuurari Moise kiꞌyaiopua tiameo, puꞌka nuurari yooreka yasitokameo, tísia kaawe ikitemo tuukamepua. Puuu nuuraria eee chiiamepua: “Yooremitia aamo noonoo, aamo yeeyeopua tiame.”
Puuu Riosie iintomo tuuriaa, eee cheeriopao: “Aamo noonoo aamo yeeyeo tiame yooreka yasitosaa, tehpe weritomerimua ahjatokao.”
Eeme noonoraa, kaꞌte nekaka tuuyemitia aamo tatanao; ohso kaawe kaawe eꞌreka tuuyepuapua masitekao, kaaweruma weripamichiopua puꞌkao, yooreka yasitoame. Ki aamo eꞌwenaresoopua aamo tatanao, utewachi yooretepuapua puꞌkao, aꞌchitiaoi aamo yeꞌkachitia masiteka, nape tísia nakika, kiisi nekaka; waꞌa tiiame nakiyame taamo Noono tewekachi kahtiamea.
Eeme aaata aamo teeko tekipanakiamea, yooreka tekipanapuapua aamo teekochio, iyorika yorapuapua aamo tehkio, kihta inasoame enepuapua, tijoeai oowitiameai, aamoo Riosie Weratiame tekipanakiamechitia iyorika.
Aamo teekoe ki tetewiniachi ihsiaio, waꞌapi tiiame enepuapua, ki aamo teekochiche kaawe aamo itipinarewaeoi, Riosie Weratiamechiopua tiamé, waꞌa tiiame kaawe eꞌriame Riosia.
Waꞌa tiiachio aamo teekochi tekipanaio, Riosie Weratiamewichio, tekipanameka erapuapua, ki aaata tiꞌtijoe teekowichio, ooweruoi teekowichiooi.
Eeme tekipaname teekoraai, aamo tekipanamechitia teꞌterepuapua, aamo yooreka tekipanakiamechitia, kaꞌte eꞌraka yooraka tetewimitiapua puꞌkao, kaawe naneꞌriamekapa eemeapa, tewekachi kahtiamekopua teꞌta aamo Teekorao, aamoopua aamo tekipanateka iintuamea. Puuu aamo teꞌta Teekoa, apoe Eesusi Riosie Weratiame puuua. Puuu Eesusi Riosie Weratiame aamo Teekoa, ki epeche weruma tiiame tetewamepua aamoo, aamo tekipanakiamechio.
Ehpeo neeea, noꞌo iyotewachi kajuyachiopua, aamo riaorósichio, ihtanae aamo nehpupamia, nayewemane. Eemea, riaorósi wihkuarichi aamo nehpupapuawichioo, Riosie Weratiame itanepuapua aamo teꞌta ahpo utewarie kuꞌimichioo.
Eemea Riosie aawewiame enepuapua, ahjae aamo neesepuame riaorósi wihkuario.
Apoe Riosi enemeri taamo ahjae nehpupameria, ki aaata tiꞌtijoechi nasiwaniamekopua, apoe teꞌta Satanasikoopua taamo seepurawao, kihta saꞌpaeme ki eeraemeoipua tiame. Taamo ahjachi nasiwaa, eekachi ohjoame ahjaripua, Satanasi kuꞌyamera ahjari, tísia nanaarame tiꞌtijoerichio. Puuu Satanasi kuꞌyamea, iꞌka wehjoari tukaparichi tekipanamepua, teꞌta Satanasie kiatiame, teꞌta utewari kiatiame iꞌka wehjoarichi nokisimichioo.
Pukachipa Satanasi ki pusie teteiwamechi nasiwaniamekopao, yomatiame Riosie aamo nehpupari amochi teeretopuapua, ahjae aamo aawemichiopua, Satanasi aamo wihkuewarichiopua. Waꞌatiaomua kiisi yuumpatiame enesaamua Satanasi wihkuarie nanaarameeopua, maꞌchiame teteipuame enemamua Riosie Weratiamechi teꞌta tiiamekopua aamo paparao.
Pukaepa eemea, pusakame mochitopuapua, kaawe aamo inateka. Satanasi aamo wihkuenaresoo, teꞌta pichiwari Riosi chiiae, nehjiaka aamo nehpupapuapua, pukae aamo nehpupamichio kiꞌyakame Riosia. Satanasia aamo chaanenaresoo: “Kiisi kaawe tiiame muuua Riosichio, tísia wihtuka chiiame muuua”, chaanepuapua puꞌkao, “noꞌoo tísia kaawe tiiamekopua Riosichio, noꞌo Riosichi paparakopa noꞌo cheriwekopa.”
Kaawe katewetiame mochipuapua, aamo wahjachi nayewemia Riosi kaaweruma tuuyewario, Riosie aamo iikachi taꞌiria yasitowa eraniameo, Riosie taamo kianiameopua.
Riaorósio aamo sewina erapatenarioo, ki aamo ahjama tiiopa Riosio aamo kuꞌikao, aamo Riosichi paparae aamo nehpupapuapua, pukae aamo pejanaweka, choipatepuapua riaorósi ataporirao, taamo ki kaaweruma iintojeraopua, tajenarieme.
Puꞌka Riaorósio aamo sewina erapatenarioo: “Ki Riosie aamo newipatetiameko”, chaanesoo, peeneka aamo nehpupapuapua, tísia wihtuameko tuuka puꞌkao. Puuu tísia peeneka aamo inatawae nehpupawaa, soontaro kajewa moꞌkoritoniameka tiiamepua. Riaorósi waꞌa mahka amochi eenaka itapiti ki kaaweruma Riosiwichio, aamo weemupanaresoo iintojerakao, Riosi Iyoterichi chiiae aamo nehpupapuapua, Riosi Riosiwarie kuꞌiwao.
Senepi kukuwe Riosichi itaka mochitopuapua aamo kuꞌiwao, apoe aamo chaanesimichiopua, pukae aachin teeka aamo nehpupasimichiopua, Satanasi naꞌararichio. Waꞌachi cheeka nehpupapuapua yooma aamo wahjachiwichio itakao, Riosi Riosiwarichio.
Noꞌowichioopua tiame itapuapua Riosio, maꞌchiame ki seeweka noꞌo masitemichiopua, ahpo Taana Eesusi simiyameo, yooma puꞌka kaaweruma Riosi tuuyewario, ki maꞌchitaniame pehji, ehpe taawechiamio noriwi teereniame pehjí.
Neeea puꞌka tuuyewari nayewatuapa, iꞌwa yachatiamenia peereso, Riosi noꞌo chaanesiwa nayewatuamekapa. Teꞌta itaka mochitomitiapua noꞌowichio ehpe iꞌwa noꞌo kahtioiopua peereso, Riosio noꞌo kuꞌimichiopua, noꞌo oisatia nayewamichiopua, teꞌta kaawe noꞌo teetomichiopua, Riosi nakiyachitia.
Ehpeo neee Paoroa waꞌa Eejesio tiopachi mochikameo, waꞌa aamo uhjurenane Tikikoo, taamoo Riosichio pooniwaka tiiame, puuua tísia yokipakame puuuapa Riosie Weratiamechio, puuua tísia kaawe noꞌo kuꞌikamepua tiameo, Riosi tehkiwa nokiwachio. Tikikoeo neeea, waꞌa aamo iꞌtochenania, yooma aachin teetoa tamochio iꞌwa, puuua aamo mochikachi asisaapa, puuu ihsimapua yooma aamo tuuyekao, aachin teeka taamo mochikaopua iꞌwa,
aamoo kaawe erakomichiopua, taamo kaawe teꞌterio tuuyetiopa Tikikoeo.
Yooma eeme Riosichi poponiwa pipiniwaopua tiame, Riosi ihsijeraninia amochio, taꞌiria mochitekaopua aamo iikachio, Riosio amochi teerejeraninia tiameo, teꞌta aamo ahpo nakika mochitoniame; aamo kuꞌimichiopua tiameo, ki seꞌwika aamo teetowetekao, aamo teꞌta paparawaopua, ahpo Taana Eesusichío.
Yooma aamo taamo Paamira Eesusichi tísia ki wahjiamesi nakika ahjachi paparaka mochitoameo, Riosio neeea, teꞌta kaaweruma ikiwame amochi teewejeraninia, ahkasi ki wahjiamesi.
Waꞌasi kajuyamenia iꞌka noꞌo aamo uhjuriaa, iꞌka tuuyewari aamowichio iyotiao. Kaawe erakosa naajúu, cheriwema waꞌasi.
Kúíra Iiripo tiopachi mochikame, Riosichi poponiwa pipiniwa tiame. Neee Paoro Timoteo ahjamao, Eesusi Riosie Weratiame yorakeka mochitoamea, iꞌka iyotesa aamo uhjurena teemea, yooma puꞌka Iiripo mochikameopua, Eesusi Riosie Weratiamechi teꞌteriameo, yooma waꞌa tiopachi paꞌpamuratuameopua tiameo, waꞌa ikisa waꞌa paꞌpamuratuame kuꞌkuyameopua tiamé.
Teemea aamoo, Taamo Noono Riosiopua, Apoe Eesusi Riosie Weratiameopua tiameo, aamo tísia kaawe iintojerani teemea, aamo iikachiopua, tísia taꞌiria mochitekao.
Neeea senepi amochi inatepaio, cheriwema kiꞌyamenia teꞌpa tewekachi kahtiameopua Riosio,
tísia kaawe eꞌrapa noochio,
puꞌka aamo noꞌo tísia kuꞌika mochitoriawichioo, yooma iꞌka kaꞌkaruma Riosi tuuyewari noꞌo nayewa tuuoiopua, pukeri oꞌinia iꞌka kaꞌkaruma naawesari aamo inamuriachisio, ahkasi ehpe taawechiamisi.
Neeea iꞌka Riosi iintomia amochio, tísia ahjachi eꞌrame neeea: Puuu tísia kaaweruma itapiti iintokame aamo iikachio, puuu waꞌapi amochi oꞌinekame, amochi simitemeripua waꞌapitia tísia kaaweruma inisikao, ahkasi Riosie Weratiameo, eenechi eenachisio.
Neeea Riosio amochio, tísia kaawe iintomeriko eꞌramenia, waꞌa eꞌramenia aamo tísia nakiyamekapao, aamoopua tiameo, tísia noꞌo kuꞌika mochitoriopapua, iꞌka Riosi noꞌo kiꞌyaria yoramichio tehkichio, aamoopua tiameo noochi kiatiamekopua Riosie kaaweruma teetowao, peꞌyachi noꞌo peereso yachatiaio, peꞌyachi yawichichi noꞌo weranioi Riosi kaaweruma tuuyewari nehpupakao, teꞌta pichiwako tuukaopua puꞌkao.
Noꞌo Noono tewekachi kahtiamea, naneꞌriamepua achini eꞌraka noꞌo kahtiamekoopua iikachio, aachin teeka noꞌo tísia aamo tetewinareka yasitoo, ki nuꞌunti aamo kuchichewaka nakiyapa Apoe Riosie Weratiameo aamo kuchicheka tetewachitia.
Neeea Riosio, napatika aamo nakika mochitomichio itaniamenia, epeche machika mochitomichioopua Riosichi tiiameo, epeche kaawe nokisikao Riosichio,
aamo peeneka uumichiopua epeche teꞌta kaawerumara neꞌnekao. Waꞌa teꞌtereka mochitosaa eemea, kihta aꞌchi tiiame teꞌtereka mochitomeripua iꞌwa wehjoarichio, ahkasi Apoe Riosie Weratiame eenechi eenachisi, aamo tewekachi apechunamiao.
Waꞌatiao aamo kaaweruma teerewa nokariao, kaaweruma iꞌipari enemeripua Riosie Weratiamee kuꞌitiame, waꞌa ikitiapa eemea, kaaweruma nayewaka cheriwema kiama eemea Riosio, Riosie Weratiame Noonoraopua.
Riosichi poponiwa pipiniwa tiamée, aamo naneꞌrejeraninia iꞌwa peereso yachatiameo, ohso kaawe teetomichio eneriopua Riosi kaaweruma tuuyewario, epeche muuwaeme machimichiopua iꞌka tuuyewari tuuyesiwaopua.
Waꞌachitia ki ookapi Riosichi poponiraai pipiniraai maꞌchi mochitoamea, iꞌwa peereso kahtio tuuopa noꞌoo, aapoepechi tísia oisa erapaka, tísia oowe erapaka taamo Paamira Riosie Weratiamechiopua tiameo, tísia nayewatunareka mochitoamepua, iꞌka tuuyewari Eesusichi simiyame tísia kaꞌkarumaopua.
Aaata tiꞌtijoeria Riosie Weratiameo, naewatuamepua naewao, nape ahpokamera kaawe eꞌrepuawichio, ki aaatae ahpo iimepuawichiokamera; nape aaata wahjachia Riosie Weratiameo, kaaweruma erakoka nayewatuamepua puꞌkao.
Ihji ki kaꞌkaruma naewatuamea Eesusi Riosie Weratiameo, noꞌo kokosa eratenariapa waꞌa nokayamepua ki pichiwarikamera aamo nayewatuka Eesusichi simiyameopua.
Puuu pichiwaka nayewatuame Eesusichi simiyame Riosi kaꞌkaruma tuuyewario, noꞌo nakika mochitoamepua. Puuua naneꞌriamepua tiameo, Riosi chiia nehpupapa iꞌwa peereso noꞌo yachatiamekopa, noꞌo Riosi kaaweruma tuuyewari nayewatuapa.
Nape peꞌyachi ki kaaweruma iikaeka kaaweruma iikaeka nokayoio kaꞌchi noꞌo yoramepua, aꞌchitiaoi puuua, Riosie Weratiamechi simiyame nayewatuamepua. Waꞌa teerewachio, kaawe eꞌramenia. Waꞌapitia epeche kaawe eratomania,
Riosie neesetoniamekapa iꞌwao, kuꞌwe noꞌo maꞌchipapuameko eꞌrapa iꞌwa perekarichio, aamo Riosichi noꞌowichio itarewae kuꞌiwa, Riosie Weratiame Riosiwarie kuꞌiniapa tiameo.
Neeea ahkaoi oiyaio, tísia kaawe nayewanariamenia Eesusichi simiyame, kihta suuwe eꞌreka aaataoi. Neeea noꞌo nayewaturaeo, Riosie Weratiameo ki nuꞌuti tiiameko naneꞌrejeramenia, puꞌka waꞌa tiiameo noochi epeche, epecheche tetewitoka, ahkasi noꞌo ahjaka yasitoachisi, ahkasi noꞌo mukuyachisio.
Noꞌowichioo ahjaka yasitoniamea, Riosie Weratiamewichio yorakeka yasitoniame puuua, nape mukisaooinia, tísia kaawe enemeripua noochio.
Puꞌka naꞌpa kaawe tiiame noꞌo uumia neꞌnewakao, ki tewayamenia aachin tiiamekamera noꞌo uumiao. Ahjaka yasitosaania, Riosikamera yorakeka yasitomania, Riosiwichio epeche taakiamechitia itipipuawichio.
Mukisaania, Riosie Weratiamechi ahjama yasimerinia, puꞌkakamera uusania kaawe enemiinia.
Nape waꞌa tiame noꞌo inatoio, amochi inataniachio, aamo ahjama itipiniakameraa, epeche kaawepua.
Waꞌa teesoo Riosichi paparapa noꞌo ahjamiaopua pehjio, aamo kuꞌika yasitonariamenia ohso kaawe, puꞌka aamo Riosichi paparawao, aamo waminasinariapa, epeche kaawe aamo teetomichiopua Eesusichio, taꞌiria mochitoka Riosie Weratiamechio.
Waꞌatiao eenechi amochi noꞌo iinuetare eeméa, peereso noꞌo kahtioio, maꞌchipatioiopua, waꞌa aamo ahjama noꞌo kahtioopua, tísia kaaweruma nayewapuawichiopua Riosie Weratiamechi simiyameo.
Neeea aamoo, iꞌkache aamo teꞌtereka mochitojeramepua: kaawe aamo eꞌreka mochitowa, kaawe aamo nakika mochitowa, yooma aamoo Eesusi Riosie Weratiameo, taamo mochijerachitia. Waꞌa teꞌtereka mochitopuapua, waꞌa aamo mochikachi noꞌo eenachisioio, ki noꞌo waꞌa eenakooio, eemea waꞌapi teꞌteretopuapua. Nape ki waꞌa simikaionia, kaawe aamo nayewaniame inamunariamenia, kaawe aamo uuka mochitowa tuuwame, ki seꞌwika nokisio tuuwame, Riosi tehkiwachi nokisiwao, waꞌa tiiao, muuwaeme tiꞌtijoe ooweru tiameo, Eesusichi paparamichiopua.
Kaꞌte seewemitia eemea aamo seepurawao, aꞌchikoi aamo yoramio tuuka mamajochoio; ohsotia oisa teꞌteretopuapua, kiisi suuwe erapaka nayewasikao, Riosi kaaweruma tuuyewario. Puuu aamo seepurawaa aamo momojochamea, aapoekamera kokosapuai waꞌa chaachapamepua, ki uukamekapa puuua Riosi chiiao, Riosie Weratiamechi simiyame aamo nayewatuao. Nape eemea Riosi kaaweruma tuuyewari uukamekapao, newipameripua Riosi kokosarichio.
Eemea Riosie newipatepuamekapaopua, kaawe eꞌraka nokisipuapua yooma aꞌchi tiame aiwasiaiopua Eesusiwichio nokisiwachio.
Waꞌa tiiachiopua teemea, Riosi soontarora teemea, Riosi ahjama Satanasi puipanareka nasiwaniachio. Eemea tetewikamepapua noꞌoo, aachin teeka noꞌo tísia utewaeme tekipanamekopua Riosi tehkiwachio, ehpeoi waꞌapitia noꞌo utewaeme teetome, inamuamepua, neeea noꞌoo iꞌwa peereso kahtiaiopua, kiisi toaka simitekaopua, Eesusichi simiyame masitekao.
¿Ihtana erakoame eemea Riosie Weratiameeo, oisa erapame eemea pukaeo? ¿Aamo Riosie Weratiame aamo nakiyao, kaawe aamo erapatiameko erakoame eemea iikachio itapiti ihta aiwaio? ¿Amochi kuꞌika yasitoameko erakoame eemea Riosie Weratiame Riosiwarirao? ¿Pichiwari tísia nakika tesiwewa erakoame eemea, aaataoi aamo piirechio?
Waꞌa teꞌteriame enesaa eemea, noꞌo ahsieme kaawe eratepuapua, yooma puꞌka yooraka, yooma puꞌka waꞌa tiiame erakoka mochitoka, kaawe aamo ahpo nakika mochitoka, piiripi waꞌapi erakowari nokisika, Riosie Weratiameche yorakesikache.
Eemea kaꞌte yoramitiapua ihtaoio, aamo epeche weruma tiiame eraniameo, aamochewichio yorapua eraniameo; ohso kaawe eemea aamo piirechio, epeche weruma tiiamechitia teteipuapua, ki amochitia.
Aaataai eemea ki aamoche kaawe eꞌrewa iꞌyapuapua, ohso kaawe aamo piirechiopua, kaawe eꞌrewa yasitowa iꞌyepuapua, kaaweche yorakewa teetoka.
Eemea, Eesusi Riosie Weratiame teꞌta inatariachitia, inataka mochitopuapua.
Puuu Eesusia, keꞌchu tijoe tijoetuaio, ki ahpochewichio inatariamepua, ohsotia puuua, taamowichiokamera inatariamepua tiamé.
Pukaepa ki ahpo waꞌinarepua ahpo tisiwari Riosiwarichi itipimiao, ohsotiakamera puuua ahpo tisiwarichi kuꞌitapi poanatukao, tijoekamera tijoetumio eraparepua, iꞌwa weeechio tijoe weerewaraeme enepaka, tomochitiao puuua, tijoe naawaka.
Neipao tijoetusaapa puuua, epeche nuꞌuti tiiame ahpo iintaparepua pehjio, ahkasi ahpo mukiwachisi tesiwatakao, tísia suwepori tiiame ahpo yorapuawichio ikitewakao.
Waꞌa iintoriawichioo ahpo Taanao, apoe Eesusi Noonora tewekachi kahtiame teꞌta Riosia, yooma teꞌta weruma iyoriwa teerepaka weerarepua, yomatiame tatakoriniame newipaterachitia weeraka, puꞌkao Newipateri teewaka, puuua Eesusi cheeka chaniwame.
Pukaepa ihji teewaraa ki nuꞌuti iyoriwa tiiamepua, yomatiame ahjakamea teꞌta yoorewa teerepuame tiiarieme, ahkasi yomatiame tewekachi ahjario, ahkasi yomatiame weeechi ohjoeme ahjariopua tiame, waꞌa ikisaopua tiameo, wehtere ohjoeme ahjariopua tiame.
Waꞌa iintokame Riosia Eesusichio, yomatiame Riosio ahjakame enepateriao, Eesusikamera teꞌta weruma iyorimichiopua, teꞌta ahpo ki nuꞌuti Paamirachitia tetewaka. Waꞌa tiiachio puuu Eesusi teꞌta iyoriniameo, teꞌta taamo Noono Riosi, iyoriniame enemichiopua tiame.
Waꞌa teetoachipa aamo tísia noꞌo nakika yasitoaa, eꞌwaka mochitoameraa Riosi tuuyewario, waꞌapi teetoka mochitopuapua, aamo ahjama noꞌo kahtioio, ki aamo ahjama noꞌo kahtioiopua; nape ki aamo ahjama noꞌo kahtioo, epeche iyorika mochitopuapua noꞌo eꞌwejerao. Eemea kaꞌte weruma aamo erakoka mochitomitiapua, eemea eeyowa eꞌreka aamo mochitopuapua aamo ki kaꞌkarumachi ruhjipuao, Riosia aamoo, waꞌa teeka aamo neesetomichio newipatekamepua.
Kaꞌte nekamuchiameche enemitiapua, ihtaoi aamo yoorao; kaꞌteoi aamoche kaawe tiiameche eramitiapua.
Waꞌa teꞌtiame enesaa eemea, kaaweruma aamo teꞌteretowame tetewitemamua aamo wahjachio, waꞌa teꞌteriame aamo enesoo, ki aaata aamo ki kaawe teꞌterio chaachapamapua. Eemea soꞌpori tajayamechitia mochitomeripua, ki kaꞌkaruma mochikachi tukaparichiopua, aamo teꞌta kaꞌkaruma teꞌteriaéo.
Riosi kaaweruma tuuyewari weemera ahjari naewae, uutapasipatepapua puꞌka ki kaꞌkaruma tiꞌtijoerichio, tukaparichi teꞌtereka ohjoemeopua pehjio, maꞌchiame tetewimichiopua, weemera ahjarichi pooeo. Waꞌa aamo teꞌteresoo, Riosie Weratiame eenoio, kihtawichio noꞌo tehkiwa amochi iintorio eramania.
Nape iꞌka amochio kaaweruma Riosi tuuyewariwichio meripuaio iꞌwao, Riosi oowewarichitia meritiaa, kaawe eꞌramenia puꞌkawichio meritiao, naneꞌriapa aamo noꞌo nayewaturiao, kaaweruma machenariopa Riosichio, aamoopua kaꞌkaruma tekipaname eneriopa tiame Riosichio. Waꞌa aamo teꞌtereriopa aamoo, tísia kaawe eꞌramiinia amochio, puꞌka amochi noꞌo kaawe eꞌra, noonowiriopa.
Waꞌachitia noꞌoo amochi kaawe eꞌriachitiao, waꞌachitia eemeai, kaawe erakoka teꞌteretoka mochitopuapua Riosi tehkiwachio, kaꞌkaruma aamo tekipaname erakoka amochio.
Ahjachi eꞌraninia noꞌo Paamira Eesusichio kuꞌwe noꞌo aamo mochikachi uhjuremiaopua Timoteoo. Timoteo waꞌa noꞌrasa eenechi enasoopua, tísia kaawe eramania aamo naneꞌriapa, aachin teꞌtereka aamo mochikoo.
Ki aaata piirechi iinuemenia piiripioi, teꞌta noochitia inatameo, aaatae aamo aachin teeka mochika naneꞌretemiao.
Aaataai wahjachia, ahpoche kaawe teerewawichio iꞌyamepua, ki Riosie Weratiamechitia erakoamepua, Eesusi Riosi Taanarachitiao.
Nape Timoteoo naneꞌriame eemeapa noꞌoo, tísia noꞌo kuꞌika yasitoriamekopua, puꞌkao neeea noꞌo taanachitia tetewamepua, puuua teꞌta kaawerumache yooraka yasitoamekopapua.
Waꞌa tiiachipa Timoteoo neeea, aamo uhjuremo orapakania, nape neeea pehjio, puuyemania aachin teeremio noꞌo peereso kahtiao, noꞌo kuꞌwe maꞌchipapuamekooio, tehpesi noꞌo teerepuamekooipua peeresoo.
Aꞌchitiaoi neeea, ahjachi eꞌramenia Riosichio, kuꞌwe noꞌo maꞌchipapuamekopua iꞌwa noꞌo peereso kahtiaio, waꞌa tiiachionia, maꞌchipatiaapa neeea iꞌwa peereso kahtiaio, nooe waꞌa siimania aamo neꞌnemiao.
Nape waꞌatioi, Eepajoritoo kuꞌwe waꞌa aamo uhjurekemo oꞌrania, aamo mochikachio eenechi noꞌrapuka. Puuua teꞌta ihsikamepua noꞌo tehkiwachi kuꞌikao, puꞌkao noꞌo seekarewachitia yasitomichiopua noꞌo kuꞌikao, yooma ihta noꞌo nakiya ihsikao, puꞌkao aamoe waꞌapi noꞌo uhjureria noꞌo kuꞌika yasitomichioopua iꞌwao.
Apoe puuu Eepajoritoa ki ahjame eꞌramepua aamo tetewinariao, yooma aamoo puꞌka tísia kokorio tuuwa inamukapao, tísia yuuwesiriopa weeka inataka.
Pichiwa tísia kokorekamepua kokoriao ahkasi kiiya mukiwachisi, nape ehpeo yachapakamepua Riosieo, Riosie tesiwa eꞌrepariopa puꞌkao. Waꞌa iintokao Riosia, ahkasi noꞌooi yuuwesiao, kaawe noꞌo erapatekamepua tesiwekao, kihta noꞌo epeche noꞌo yuuwesimichiopua waꞌasi, iꞌwa noꞌo peereso aiwaka kahtioio.
Pukaepa yaapiti aamo uhjuremo oꞌrania Eepajoritoo, aamoo eenechi tetewapao, kaawe erakomichiopua waꞌasi. Aamoo kaawe erakoka mochikopa saukame eenariopa Eepajoritoo, neeeai kihta yuuwesimapua waikao, aamo tísia yuuwesia eꞌrakaopua, Eepajorito kokoreriao.
Waꞌa aamo mochikachi enasopa, kaawe eꞌreka asipupuapua puꞌkao, taamo poonichitia tetewika, kaaweruma Riosichi tekipanamekopua. Puꞌka waꞌa teꞌtiameo, aaataai tiꞌtijoeo ooweruoi tiameo, kaawe eꞌraka uuka tetewipuapua;
ihji Eepajoritoa ahpo kokorewaeo, kiiya mukukamekopapua, Riosie Weratiamewichio tekipanakao. Ihjia noꞌowichio ihsikao, tísia tesiwa ihsikamepua noꞌo kuꞌisikao, ahpo ahjario tísia maaporichi teeretokao, eemeo kaꞌchi iika ki aamoe noꞌo kuꞌimia teereriaopua, mehka mochikamekapa eemea.
Ehpeo Eesusichi simiyame aamo nayewemania, aachin teeka ki nuꞌuti nateyamekopua Eesusichi paparaniameo. Eeme noꞌo Riosichi poponiwaa pipiniwaa tiame, teꞌta taamo Teekora Eesusichio, peenia erakoka mochitomitiapua. Noꞌowichioo kaꞌchi tiio eꞌramenia eenechi waꞌapi aamo chaaneka aamo iyotepainia, noꞌoo waꞌapi cheeka iyoteriaiopua waꞌasio; ohsotiaonia iꞌkao, kaawe teeremeriko eꞌraninia amochio, ki natakepa mochitomichiopua noꞌo aamo chaaneriaopa waꞌasi, iꞌkao tísia kaawe tiiamekopua amochio.
Kaawe aamo neesetoka mochitomitia eemea, puꞌka sapoorika erakoamekoopua aamo koꞌkonariao, puuu nanaarame seꞌwi aamo masitiamea, aamo tahpitika erakoamepua aamo koꞌkonariao, ahpo ki kaꞌkaruma seꞌwi masitiaeo. Puuua utewa aamo yooramepua aamo siichitepuwa nokimichioo, aamoo Riosichio, kaawe teꞌteriame tetewipuawichio tuukao.
Puuu weerewachi siichitepuwa ahpo nokiwamea, ehpiamio kihta nateyamepua Riosichi kaawe teꞌterepuawichioo. Teemea ki taamo weerewachi siichitepuwaio, teemekamera teꞌta pichiwari siichitepuwatiameraka tiiamepua, puuu siichitepuwao teꞌta Riosi Riosiwarikamera taamo iikachi tehpuchaniamekamerapua taamo tatakoririao, ahpo Taana Eesusichiche taamo paparatioiche. Teemea kiisi ahjachi erakoamepua ihtaoi itapitichio, taamo tewekachi kahtiame Noonochi kaawe teꞌterepuawichioo, ki puꞌka Taanarachi paparaniameo, Riosie Weratiamechiche.
Aaata isaeri tijoekapao, teꞌta ahpokamera epeche kaawe tetewiniame eꞌrame enesoopua Riosieo, neeea epeche tiiamekaitenia waꞌa tiiachio;
neeea teꞌta isaerikaitenia, osanao taawe iꞌtoai noꞌo naawariachio, siichiteputetiamekapapua; neeea tiamekoo, Chaamini ojochiwarachi naawakamekapao, teꞌta isaeri tijoekaitenia tiame, isaerikopua noꞌo yayawao eureo nayewame. Neeeai Moise nuurari nokiwa yooreniawachio, tísia iyoriwa tiiame enekame neeea, ahkasi noꞌoo parisero masitari enepachisi.
Pariserochitia enepasaapa neeea, tísia weemuka yasitokamenia nooe waꞌapioi, Eesusichi paparame tísia naꞌarewa ihsiwachio, ki kaaweruma maaeka Eesusichi simiyame masiteniameo, ki iyoriameko eꞌrapaopua Moise nuurário. Waika taawechiamio neeea, Moise nuurari eꞌwewa nokiwachio, aaataai kihta noꞌo terime tiiamekainia.
Nape ehpeo neeea Riosie Weratiamechi paparamekapao, puꞌka Riosie Weratiameo noꞌo tatakoriria piipamichio mukuriopua puꞌkao, puꞌkakamera kaawerumako eꞌramenia ehpeo. Pukaepa ehpeo neeea, yooma puꞌka pukeri noꞌo ihsiriao, Moise nuurari nokiwachi simiyameo, puꞌka yoorewae yooraka noꞌo kaawe teeremio eꞌrariaopua Riosichio, puꞌkao neeea ehpeo, ipaka tetewamenia puꞌkao, kihta nateyamekopa puꞌkao.
Ehpeo neeea noꞌo teꞌta Eesusi Paamirachio, ihtaoi ki epeche nateyame tetewamenia, ki Eesusichi paparaniamechio. Pukaepa neeea, yomatiame puꞌka teꞌta nateyamechitia noꞌo tetewaria pukerio, yomatiame ipakame neeeapa puꞌkao waꞌasi, kasarachitia, teꞌta Riosie Weratiamechikamera paparamiapa.
Ehpeo neeea, Riosie Weratiamechikamera enepakapao, tewekachi kahtiamee Riosi noꞌo Noonoe, kaaweruma tetewiniamenia, ki pukerichitia noꞌo maaeria, Moise nuurari nokiwa iyoriniame yoorariwae. Waꞌa teeresoo, taamo teꞌta kaaweruma tetewiniame Riosieo, Riosie Weratiamechikamera paparaniamekamera puuua, kihta itapiti taamo waꞌapi kaawe ihsiwaepua.
Pukaepa neeea ehpeo, teꞌta pewatiame noꞌo naawaemeko eranariamenia, noꞌo Eesusichi teꞌta paparawao, puꞌka Riosie Weratiameo noꞌowichio iintoriao, teꞌta pichiwa waꞌa iintorio eranariamenia noochio, puꞌkao kurusichi mukuria noꞌo piipamichioo, mukukai eenechi oijenariao. Neeea Riosie Weratiamechio, ahjama mukukameka eranariamenia, puꞌkao teꞌta kokosa aiwariaopua mukukao, teꞌta noꞌowichio aiwario inatakache yasitonariamenia noochio.
Waꞌa noꞌo eꞌraeopua, ahkasi Riosi wahjipakame oijenatemiachisi puuyeka yasitonariame neeea, waika oijenatewachio, noꞌoo eenechi ahjatemichiopua tiameo.
Waꞌa cheeka nayewaionia, ki noꞌo sewina erapateniameko cheeka chiiamenia, ki noꞌo seenekachi itapiti ki kaawe tiiameko yoorameko cheeka chiiamenia. Nape waꞌa tiiai neeea, utewaeme teetoame neeea, yooma Eesusi Riosie Weratiamee, kiatiame yoramichioo, ahkasi ahsieme noꞌo ahsepatiachisi.
Riosie Weratiame kiꞌyaria yoramichioo, ahkasi noꞌo ahsepachisi noꞌo Riosie kiapuao, noꞌo kiamiawichio nuuteka kahtiao, yomatiame taamo ahpo Taana Eesusichi paparaka mochitoame kiapuamewichioo.
Yomatiame teeme iwapakamea Riosie Weratiamechi paparawachio, waꞌa tiiame erakoka mochitomete teemea. Nape aaata eemea seenekachio, noochitia seꞌwi erapaka yasitoame enesaa Eesusichi aamo paparao, Riosi waꞌapi ahpo Riosiwarie amochi maꞌchiame erapatemapua, aachin teeka aamo peewanamerikopua, aamo Riosie Weratiamechi paparao, eenechi aamo kaawe teetomichiopua Riosichio.
Pukaepa iꞌwa weeechi mochikaapa pehjio, Riosi Riosiwari taamo tuuyesiachiche, taamo seꞌwi wichiyame tuuyesoo, taamo Eesusichi pewatiame teꞌtereto paparao.
Noꞌo Riosichi poponiwa pipiniwa tiamée, noꞌochitia teetoka yasitoachitiao, waꞌachitia teetoka mochitojeraninia, wahjachi noꞌochitia teetoka mochitoameo, neꞌnetokaopua tiame.
Neeea weesa aamo chaaniamenia waꞌasiopua aamoo, waꞌa aamo mochikachio muuwaeme waꞌa mochikamea, ki ahpowichio mukukame erakoamepua Eesusio, ahpowichio ihsiwa, kurusichi mukukamekoiopua puꞌkao. Pukaepania ehpeo, oꞌkewataka aamo chaaniamenia eenechio, Eesusi Riosie Weratiameo, ki ookapi seepurawa iinuemekopua ahkaoi.
Neeea Eesusi seepurawaka teꞌteriameo, tesiwa eꞌriamenia puꞌkao, Riosieo ki teesa kokosa yorapuamekopua puꞌkao. Pukaepa naaraka yasitome eꞌramenia puꞌka waꞌa ikimiopao. Puuu Riosie kokosapuamea, waꞌa yorapuamepua, ahpo suwepori nokiwarichikamera ahpo riosiepariopaopua, puꞌka ahpo suwepori nokayaeopua, tísia ahpo oijeramepua, tísia ahpo teꞌta suuwe eramitioiopua. Puuua puꞌkache ki kaaweruma inataka mochitonariamepua, iꞌwa wehjoarichi nokiwameche puꞌsereka.
Teemea ki puꞌka tiꞌtijoechitia inataka mochitoamepua, iꞌwa weeechiche puꞌsereniameo, ohsokamera teemea, tewekachi taamo ohjoremiakamera inataka mochitoamepua, waꞌa oꞌinia enameri puuyeka mochitokaopua, Apoe taamo Paamiraopua, Eesusi Riosie Weratiameo.
Puuu Eesusia enasaapa, Apoe iintomeripua sewinatakao, iꞌka ehpe taamo weerewa mukuka pikayameopua, ahpo weerewaka tiiamekamera iintapaka, weerewa kaꞌchitia taawechi mukuyamera. Waꞌa taamo iintomeripua teꞌta ahpo utewarieo, yomatiame ahpo utewarie ahpo yeꞌkatere teerepateniameeopua, Apoeo teꞌta enasáa.
Waꞌa taamo iintomerikopua Eesusi Riosie Weratiameo. Eeme noꞌo tísia nakiya Riosichi poponiwao pipiniwaopua tiameo, kaꞌte seꞌwika mochitomitia eemea aamo Eesusichi paparao, Apoe teꞌta taamo Paamirachio. Iꞌka aamo chaaniame neeea, tísia aamo tetewínariapa, eemekamerakopua noꞌoo, noꞌo teꞌta kaawe erapatiameo, puꞌka noꞌo amochi masiteriao, kaawe eꞌraka amochi uukamekopapua.
Neeea iꞌwa oꞌiniao, aamo Euoriao, Siintike tewaniameopua tiameopua waꞌa tiopachi mochikameopua ooka ooweruo, Riosichi kaawe erapajerani neeea, Eesusi Riosie Weratiamechi, ahpo pipiniemechitia mochitomichiopua.
Muuu waꞌa tiopachi paamiratuamea, iꞌka Riosi tehkiwachi noꞌo ahjama anachatokameopua, aamo kuꞌijeraninia iꞌka ooka ooweruo, puuua Keremete ahjamao, yooma wahjachi Riosichi tekipaname ahjamaopua tiameo, tísia kaawe noꞌo kuꞌikamekopaopua puꞌkao, Eesusichi simiyame tuuyewari tuuyetokao; puuu yoomahkao, Riosi iyotaperichi iyopuka toatiame puuuapa teewarao, Riosi Ahjari Iyotaperichiopua.
Yooma eeme waꞌa Iiripo tiopachi mochitoamea, peenia erakomitiapua eemea, taamo Paamirachio, waꞌapiche teꞌteretoka eeméa. Eenechi waꞌapi aamo chaaniamenia, taamo Paamira Eesusichío, peenia erakokache mochitopuapua pukachio.
Eemea aamo wahjachi kaawe eꞌreka tetewao, aamo tesiweka tetewameko tetewitepuapua puꞌkao, aamo wahjachioo, Apoe taamo Paamira tewekachi kahtiameo, maꞌchiame aamo tetewamekopapua puꞌka aamo wahjachi kaawe ihsiao, puꞌka Apoe Eesusi Riosie Weratiameo tewekakameo, waapi teetoamekoopua ahpo enamiao, epeche epecheche.
Kaꞌte weeka inataka mochitomitia eemea, itapiti kaꞌchi ikime tiiachi, kaꞌchi iika machename tiiaio, puꞌkawichio kahtiame taamo tewekachi Noonoa, aamo kuꞌika machenatemichiopua, puꞌka tewekachi kahtiame taamo Noono, itanepuapua aamo kuꞌipapuawichioo, puꞌkao yooma ihta aamo tesiweka kuꞌiriopao, cheriwema kiapuapua puꞌkao.
Waꞌa aamo teꞌteretosoo Riosia, taꞌiria aamo mochitowa aamo kiama Riosia iikachio, puuu taꞌiria aamo mochitowaa, ki nuꞌuti tiiame puuua, epeche tiiame ki taamo maayachitia. Puuu taamo iikachi taꞌiria mochitoniame Riosie taamo kianiamea, puuu tamochi ihsiamepua, ki taamo toitenaretekaopua Riosie Weratiameo, Apoe Eesusio. Pukae kaawe erakoame teemea taamo iikachio, Riosie Weratiamechi taamo teꞌteretoaopua, pirena kaawe eratoka pukachio.
Kajuyachiopa iꞌka noꞌo naewao, yooma aamo neeea, chaaniamepua: Eemea pichiwarichiche inataka mochitopuapua; ihtaoi yoorewa nakiwiameo yoorekache mochitopuapua; teꞌta ki ikicha tiiamerache, kaawerumache inataka mochitopuapua; kaꞌte suwepori tiiame inataka mochitomitiapua; teꞌta peenia tiiameche inataka mochitopuapua; eemea tiameo, kaawe wichiyamechiche inatapuapua; aaata kaawe iintokameo, kaaweruma iintorioche chaachapapuapua.
Eemea noꞌo aamo masiteriache, nokisipuapua, yooma aamo noꞌo ihsia tetewariache yooraka, yooma aamoo noꞌo cheeria inamuria. Waꞌa aamo teꞌteriame enesoo, Apoe Riosi aamo teꞌta taꞌiria yasiwa kiꞌyameraa, aamo ahjama yasitomeripua.
Neeea noꞌo Paamirachio tísia peenia eꞌramenia, aamoo eenechi noochi inatepariopa. Neeea ki noꞌo natakepatiameko cheeka chiiamenia, kaawechupena eemea noochi inatepariopa, noꞌoo, kuꞌiwa uhjurekaopua, ki ehpesi oꞌinia waꞌa eꞌraka mochitoaiopua, nape kaꞌchi iika noꞌo kuꞌime tiiapao, ki noꞌo kuꞌiriameo.
Nape eemea, kaꞌchi erakopuapua ahkasi ehpe noꞌo kuꞌikaio, naneꞌriame neeea aamoo, kaꞌchi ikime eꞌrapa waꞌa teꞌtererioo.
Neeea penipakamepua, kihta iinueka yasitowao, paarasateka yasitoawaoiopua. Yooma aꞌchitiaoi noꞌo yeꞌkakamenia ohjoewao: posakame yasiwao, chorowaka yasiwaoi, uꞌmatoame soparame iinueka yasitowaoi, tesiwa teereka yasitowameoi, itapiti noꞌo nakiwiaoio.
Ihtaoi kaawe anachamenia Riosie Weratiame utewarieo, puuupua yooma ihta noꞌo nakiwia kiasiao, noꞌo ahjaka weritomichioo.
Nape waꞌa noꞌo tiioio, tísia kaawe noonowikame eemea noꞌo kuꞌikao, noꞌoo teꞌta kihta noꞌo iinuekoio, noꞌo uhjurakaopua aamo noꞌo tesiwiao.
Neeea aamo Iiripo mochikameo, naneꞌriamenia eemeche noꞌo kuꞌiriamekopua, Maseronia oꞌinia noꞌo machenoiopua, wahjachi mochiwachiami noꞌo nayewatumia simirioio, iꞌka Riosichi simiyame kaaweruma tuuyewario. Waikami taawechio kiꞌtiainia aaata tiopae kuꞌiniameo.
Tesaronika noꞌo kahtioio tiameo, kiisi noꞌo toakame eemea noꞌoo kuꞌipakao, weesa noꞌo uꞌyepakame eemea noꞌo kuꞌiwao, ihtaoieo noꞌo nakiya.
Neeea ki noꞌokamera teꞌta kaawe kuꞌijeramepua, neeea Riosieo, ohso kaawe aamokamera teꞌta kaawe kuꞌijeramepua, iꞌka noꞌowichio tísia kaawe noonowiriaopua.
Ehpe aamo noꞌo uhjureriaeo, soparame iinuemenia noꞌo Riosi tehkiwachi teetomiao. Puuu eemea noꞌo uhjureriaa Riosiwichioo, tísia peenia tiiame puuua, itapiti peeniajuwa eꞌonichitia.
Puuu waꞌapi Riosi noꞌo neesetoamea, ahpo teꞌta paarasarichi maꞌchipaka aamo kuꞌisimeripua, yooma ihtaoi aamo nakiwiasichioopua, napati taamoo, Eesusi Riosie Weratiamechi paparaka mochitoameo.
Pukaepa teemea yoomahka, teꞌta kaawe nayewametepua Riosio, teꞌpa taamo Noono tewekachi kahtiameo, ahkasi ki wahjiamesi tiiameo.
Teepotemitia eemea, yooma puꞌka Riosie Weratiame Eesusichi, paparaka mochitoame. Iꞌwa noꞌo Riosichi poponiwachitia pipiniwachitia mochitoameapua tiamea, aamo teepotenapua tiameo.
Neeea nooeo, Apoe taamo Paamira Eesusi Riosie Weratiameo, teꞌta kaaweruma amochi teerejeraninia. Iꞌwasi ihji noꞌo naawesari iyotiaa. Kaawe erakoka mochitomitia.
Kúíra Koorosa tiopachi mochikame. Neee Paoroa, Riosi eꞌrarichi Eesusi Riosie Weratiamee weratiamepua, Eesusi waꞌapi taamowichio iintoria nayewamichio. Pukaepa iꞌka iyojura iyotesa aamo uhjurenania, noꞌo Riosichi pooniwa Timoteo ahjama,
yooma aamo Koorosa mochikameo, Riosie Weratiamechi teꞌte iyorika mochikameo, yooma waꞌa Riosichi piipakameopua poponiwa pipiniwaoopua tiame. Teemea yooma aamoopua tiameo, Riosi taamo Noonoopua, tísia kaawe teeretojeranipua amochio, iika yachapari kiamichiopua, taꞌiria aamo mochiwari kiamichiopua tiame.
Senepi aamo kaawerumawichio itayaiopua Riosichio, cheriwema kiꞌyame teemea taamo Riosio, Riosie Weratiame Noonorao,
aamo waꞌa Koorosa mochikameo, tísia aamo paparame inamuamekapa, Riosie Weratiamechi Eesusichio. Teemea tiameo cheriwema kiꞌyamepua Riosio, aamoo tísia nakika mochitoamekopao, Riosichi ahpo ijinuwaka mochitoameopua waꞌao.
Waꞌa teꞌteretoame eemea, teꞌpa tewekachi nuutewa inataka mochitoamekapa, aamowichio enemerikopua, Riosie aamo kiapuameopua nuutewao. Eemea puꞌka nuutewa puuyeka mochitoamepua, pukeri aamo oꞌineriachisi Riosi pichiwari tuuyewarichi paparakapao, iꞌka Riosi Taanarachi simiyame, aamo tatakoriria newipari aamo nayewaretiachi.
Ihji waꞌapi pichiwari kaaweruma tuuyewari amochi tuuyetiamea, ahkasi yomatiame wehjoarichi mehtakamepua, epeche epecheche muuwepari teetoka, Eesusi Riosie Weratiamechi paparasiameo. Waꞌachitia ikiyame eemeai waꞌa aamo mochikachio, Riosi pichiwari tuuyewarichi inamukapao, epeche epecheche muuwepaka Eesusichi paparasiameo, naneꞌrekapa eemea Riosio, ki nuꞌuti aamo nakiyai teereriopa, aamo tatakoriria cheriwemio erapariopa tiameo.
Iꞌka tuuyewari aamo uꞌyetokamea, Epajarasi iintokamepua, puuu taamo ahjama tekipanakame, taamoeo tísia nakiya. Puuua aamo mochikachi kahtiaio, kiisi seꞌwika aamo masitekamepua, Riosie Weratiamechi simiyameo.
Apoe iꞌwa enasaopua, yooma taamo tuuyekamepua, aachin teeka aamo mochikao, tísia kaawe aamo nakika mochika.
Puꞌka taamo naneꞌretewa uꞌyepatiachisi waꞌanao, ki toayame teemea Riosichi itaka aamowichioo, Riosio ahpo Riosiwarieo, ahpo eꞌra aamo naneꞌretemichiopua, yooma ihta pahtewari machiwari aamo kiamichiopua, apochi simiyameo.
Waꞌa tiiame amochi iintosoopua Riosio, Riosi nakiyachitia mochitoame enemapua; waꞌa nokisikame eemea tiameo, kaaweruma taakeri noonowikame enemapua, Riosi kaawe eratewakamera, yooma ihta machipakamekapapua Riosichi simiyameo.
Teemea Riosio itaniamepua tiameo, ahpo teꞌta peenia tiiame utewarieo, aamo utewatesimichiopua, aamoo puꞌsereka teꞌteretomichiopua, anachasika aamo aꞌchikoi tiame ikiyaiopua.
Teemea taamo Noono tewekachi kahtiameo, cheriwema kiꞌyamepua puꞌkao, puꞌka itapiti aamowichio katewiamekopua tiame itapiti nuutewao, ahpo ahjama teꞌta kaaweruma mochiwarichi mochipuame, teꞌta tajayame piiparichi mochiwarichi.
Riosia taamo tukapachi mochikoi tatakorikao, taamo puuyanakamepua, ahpo Taana teꞌta nakiya yeꞌkarirachi enepatekamepua,
ahpo Taanao taamo pejana mukuriopa taamo tatakoriria cheriwepuawichioo, Riosia teꞌta ahsieme taamo piipatekamepua.
Riosie Weratiamea, tewekachi taamo Noonokaitepua ki pusie teteiwame. Puuu tewekachi taamo Noonoa, iꞌka wehjoarichi eenakamepua, ahpo Taanachitia naawaka. Pukaepa Riosie Weratiamea, keꞌchu naayachisi oꞌinia ahjaka yasitoame tuuyamepua.
Waꞌa tiiachiopa yooma ihta tewekachi iintuameopua weeechi iintuameopua tiameo, apoe Riosie Weratiame iintoriakaitepua enepatekao, Riosie Weratiameo apoe taamo Noono tewekachi kahtiamekai tiiámekapa, apoe taamo Noono ki pusie teteíwame. Apoe waꞌapi iintokamekaitepua tiameo, yooma ihta teteiwame, yooma ihta ki teteiwame tiaméo, yooma ihta yeꞌkariwaoi, yooma ihta yaꞌyawichiwaoi, yooma ihta paꞌpamiratuwaoio, yooma puꞌkao ahpowichio enejérameo.
Ihji Riosi Taanara Eesusi tewaniamea, keꞌchu kihta kiꞌtioi ki tetewitiame ahpo Noonochi yasitoniamekaitepapua, Apoe ihsikamepua yooma ihta itapiti iintuame enepatekao, puuua tiameo yooma ahpo enepateriao, kiisi ikicha iintokamepua kaawerumachio, yooma ahpo enepateriao teꞌta kaawerumachiche teeretomichiopua.
Puuu Eesusi waꞌapiapua, yooma apochi paparaka pirenatukameo, ahpo kiisi pusie weerewa tetewiniameka, tiiame teꞌteriame tetewamepua, Apoeo pukachio, moꞌoraka teetowachitia tetewiniame. Puuu Eesusi ki pusie weerewarachi pirenatutiamea, Riosi tioparakaitepua, ki pusie tetewiniamera. Apoe Eesusia tiameo, apoekamera ihsiamepua mukukai eenechi ahjaniameo, kiꞌtiamepua aaataai waꞌasi waꞌa tiiamea, pukaepa puuu Eesusia, yomatiame ihtaoi ahpo enepateria, teꞌta aampa tiiamepua.
Riosia ahpo teꞌta kaawe eꞌrachi, yomatiame ahpo Riosichitia tiiao, ahpo Taana Eesusichi yasipakamepua.
Riosia tiameo yomatiame ahpo tewekachi iinuekaopua, weeechi iinuekaopua tiame, ahpo Taanachi taamo ahsieme piipatenarekamepua, taamo ahsieme choꞌwekaopua taamo tatakoririao, taamoo teꞌta kaawe teꞌteremichiopua apochio. Waꞌa tiiame iintore Riosia ahpo Taana taamowichio iintoriaeo, taamo tatakoria Riosie kokosapuame, pejanaka kurusichi mukuriaeo.
Eemea pukerio, seesenuka teꞌtereriaipua Riosichio seepurawarachitia, itapiti ki kaꞌkaruma yooraka ohjoekapao.
Nape ehpeo Riosia, ahpo Taanara aamowichio ahpo weerewachi aiwariaeo, aamoo kaawe teꞌterepaterepua Riosichio. Waꞌa iintokame Riosi Taanaraa amochio, kaꞌkaruma aamo neꞌnetenariapapua ahpo Noonochio, kihta aꞌchi tiiameopua ohchopario, teꞌta piipákame, aaataeoi kihta aamo chaanepo tiiaemeopua.
Nape ahpo Noonochio, waꞌa tiiame aamo tetewitepuamewichioopua Eesusieo, kiisi seꞌwika Eesusichi paparaniame nakiyamepua, kiisi toaka yasitomeripua Riosi kaꞌkaruma aamo tuuyewari nayewetiameopua, itapiti Riosie aamo kiapo tuuriache inataka yasitomerimua. Puuu waꞌa tiame Riosi cheeriaa, yomatiame wehjoarichi nayewatupo tuutiamepua, Riosi Taanara Eesusieo. Neee Paoroa tiameo, puꞌka nayewatuka kuꞌika yasitoamenia.
Neee Paoroa, ahkaoi aamo mochiwachiami Eesusichi simiyame nayewatuka aiwakamekaio, aꞌchitiaoi aiwaka yasitoainia, taꞌiria itipiame neeea, puuu Eesusi iꞌwa weeechi oiyame enesaapua pehjio nayewatukao, iꞌka noꞌo aiwa nayewatuka aiwamii puuua, puꞌka aiwari aiwameri teereria, aiwatoka aiwame neeea, Eesusichi simiyameo. Puꞌka yooraka aiwaka yasitoame neeea, Riosi tioparawichio tekipanaka, puꞌkao ki pusie teteíwame, Eesusi weerewara tewaniame.
Neeea puꞌka Eesusi weerewarachi teꞌteriameo, teꞌta maꞌchiame simiyame masitemichio weratiamenia, Eesusichi simiyameo.
Iꞌka Eesusichi simiyameo Riosia, ehkoriami oꞌinia noriwi teewereriaipua pehjio, nape ehpe waanamio Riosia ahpo ijinuwa enepatesiao, maꞌchiáme tuuyesiamepua puꞌkao.
Riosia waꞌa iintoamepua yooma ahpo piipateria ijinuwachio, teꞌta naneꞌreka mochitomichiopua iꞌka teꞌta peenia tiiame yooma ihta Eesusichi tiameopua, puꞌka taamo Noono Riosio yomatiame tiꞌtijoeriwichioopua ahpo tiia maꞌchitameo, isaeri tiꞌtijoeriopua ki isaeri tiꞌtijoeriopua tiamé. Puuu Riosi maꞌchitaa ihjipua: Eesusi Riosie Weratiame amochi yasitoamepua ahpo Riosiwarieo, puꞌka tísia peeniatiame ahpo mochiwarichi mochipuame, aamo inatapatesiamepua. Ihjipua teꞌta taamo Noonoo, teꞌta ahpo pichiwataa.
Teemea, yooma Riosi naꞌnayewaturaa, iꞌka Riosie Weratiamechi simiyame nayewatusiamepua tiꞌtijoerio, ahkaoi mochiwachiami tuuyesikao, kiisi wehchi ipaka tetewimichiopua iꞌka tewekachi kahtiame taamo Noono taamo masitetiao. Teemea iꞌkao, teꞌta peenewari machiwarichi teetoka masitiame teemea, puꞌka taamo masitiao tísia kaawe pahtepuawichiopua, yooma ihta Eesusichi simiyameo. Teeme puꞌka waꞌa tiiame masitekao, tísia kaawe teꞌteremichiopua Riosie Weratiamechio.
Neeea noꞌoo aamo naneꞌreka mochitojeraninia, aachin teeka tísia utewaeme tekipanakamekopua waꞌa kahtiaio, aamo Koorosa mochikamewichioo, yooma waꞌa Raoriséa mochikamewichioopua tiameo, yooma wahjachi noꞌo oiyachiamio ki noꞌo tetewamewichioopua tiameo.
Waꞌa tiiame tekipaname neeea, yooma aamowichioo, aamo iikachi oisa erapamichiopua, napati eeme aamo kaawe nakika mochitoka. Waꞌa teetoamenia tiameo, epeche ahsieme aamo pahtiame enepamichiopua, puꞌka Riosi ki ehpesi oꞌinia noriwi teereriameopua pehjio, puꞌkao yooma Apoe Riosie Weratiamechi simiyameo.
Ikachi simiyame teꞌta naneꞌreka mochitosaa eemea, teꞌta pahtewari paarasatiame enemeripua, teꞌta peenewari machiwarie nokisika.
Neeea iꞌka aamo chaaniamenia, iꞌka waꞌa aamo teeresoo, aaataai peenia cheeka aamo wihkuenarioio, kaꞌchi iika aamo wihkuepuawichiopua.
Neeea, ki nooe waꞌa kahtiainia, aamo ahjama waꞌa kahtiaitenia noꞌo inatarieo. Peenia eꞌrame neeea Riosi nakiyachitia teꞌtereto tuuopa, teꞌta pewatiame mochito tuuopa Riosie Weratiamechio, pukachi ahjachi teꞌta paparameko tuuopa.
Waꞌapitia pukeri oꞌinia aamo Riosie Weratiamechi paparariachitiao, Apoe Eesusi aamo Paamira uuriachitiao, puꞌkache eꞌweka mochitopuapua, pukachiche ahjachi paparatoka.
Pukachio eemea teeresi naawaeka mochitopuapua, pewatiame naawaeka Eesusichi aamo paparario, Apoe Eesusi teꞌta aamo masiteretiachitia. Eemea aamo Noono tewekachi Riosio, cheriwema kiꞌyakache mochitopuapua, apoe iintoriopua aamowichio tísia kaawe iintokao, ahpo Taana Eesusichi iintokaopua.
Kaꞌte aamo toimitia aaata aamo koꞌkomichioo, aaata aamo ki pichiwaka nayewesoopua Eesusichi simiyameeo, aamo wihkueka nayewenaresoopua. Puuua oowera iꞌka weeechi tiꞌtijoeri nokiwameche inatamepua, ki ehpesi oꞌinia waꞌa nokiwame. Puuu chaachapaa rooroikame masitewa puuua, kiisi Riosie Weratiame masitia, uuka chaachapame.
Puuu aaata waꞌa chaachapaka aamo wihkuenariamea, ki naneꞌrekamepua ihji Riosie Weratiame weeechi oikameo, pukachi weerewachi yasitoriamekopua, teꞌta tisiwari Riosi tiiarirao.
Eemea teꞌta Riosie Weratiamechi teꞌteriapao, amochi teerepuame eemea Riosie nehpupari kuꞌiwario, kaꞌchi iika aamo wihkuepuawichioopua. Puuu Apoe Riosie Weratiamea, puuu waꞌapi tisiwarikai tiiapaopua, yomatiame ihta ki kaꞌkaruma tiiariopua, aampa teꞌta utewari tiiaemepua, yomatiame ki kaꞌkaruma nokiwari noonoraopua, ahpotere tiiamepua puꞌkao, yomatiame aampa tiiamepua yomatiame puꞌka utewarira tiiarirao.
Eemea Riosie Weratiameeo, iikachikamera tehpunetiamepua, yooma ihta amochi ki kaꞌkaruma teꞌtereriao, ki maꞌchikamera weerewachi siichitepuwekao.
Eemea paatoniaio, Riosie Weratiame ahjama mukukameka ijikikamepua, ahjama wetemajitiamechitia; waꞌa tiiachio, neerochi oꞌinia puuyapaio, eenechi ahjakameka ijikikamepua weemera ahjarichi, Eesusi ahjameo. Waꞌa ijikikame aamo tetewame Riosia, Riosi teꞌta utewarirachi paparakamekapa, ahpo Taana oijenateriae, teꞌta ahpo utewarirae.
Eemea pukerio, poanachi teꞌtereriaipua Riosichio, aaata wahjipakamechitia Riosie tetewiwachio, aamo iikachio pehjio eemea, ki Riosie tehpuneniaiopua pehjio aamo tatakoririao. Nape ehpeo eemea, yooma tehpunetiamekapaopua ki kaawe aamo teꞌtereriao, weemera ahjari kiatiamepua, yomatiame aamo cheriwekekaopua aamo ki kaawe noonowiriao.
Riosia yooma ihta ahpo nuurari taamo wenejiao, yooma waꞌasi werapakamepua puꞌkao, taamo tatakoriria wenejiwa wikirieriaopua, kurusichi raositepakaopua puꞌkao, ahpo Taana Eesusi mukiwarieo, ahsieme kajuka netetepakao.
Riosie Weratiamea yomatiame tamochi ki kaꞌkaruma chaachapaka wenejitiameo, ahsieme kihta nateyame enepaterepua puꞌkao, yooma tiꞌtijoeri tetewachi kurusichi meritiameo. Waꞌa iintoka Apoe Riosi Taanaraa, puꞌka Satanasi kuꞌkuiwari taamo naꞌareka Riosichi wenejika mochitokameopua, tísia suuwe erapatekamepua puꞌkao, teꞌta newitoka chapisa peꞌpereso iꞌtokaopua, yooma tiꞌtijoeri tetewáchi suuwe erapateka newitokamechitiao.
Pukaepa eemea iꞌka wehjoarichi mochikaiopua pehjio, kaꞌte aamo tooa wenejimichioo, aaata iꞌka wehjoarichi iyoriniame nokayameeo, iꞌka eee tiiame iyoriniamechitiao: ihta kooame iyoriniameoi, ihta itapiti iijirewa iyoriniame, ihta yoorewa teeweniameoipua pahkochio, meecha weemerachi simiyame iyoriniameoi, Riosi resipuniame taawechi iyoriniameoi.
Yooma puuu itapiti iyoriniamea, kihta nateyamepua Riosichi kaꞌkaruma teꞌterepuawichioo, seꞌwi iyoriwakapapua. Teꞌta Riosiwichio iyoriniame nateyameraa, ihjipua: Riosi ahpo Taana Weerariakamera iyoriniame.
Kaꞌte aamo tooa aamo wenejimichio, Riosi tewekachi kuꞌkuiwari tísia yoorewari teꞌterewameeopua, aaata ahpo tísia tesiwa teꞌteriame, eꞌretiameeopua. Puꞌka waꞌa tiiame nokiwa inatamea, apoe waꞌapi ahpo oisataka chaachapamepua, ahpokamera tísia machiyameko erakoka. Yooma puuu waꞌa ahpo oisataka masitiamea, kihta Riosi pichiwari tiiamepua, teesaoi ki Riosi inatá, oowera weeechi tiꞌtijoerichitia inatamepua.
Puuua ki nakiyamepua Riosie Weratiameo, ahpo moꞌorachitia teetomichioopua, puuua kihta Eesusi weerewara itapitira enepanariamekapapua, teꞌta taamo Noono tewekachi kahtiame eꞌrariachitiaopua, ahpo Taanakamera moꞌorachitia teetomichiopua, ahpo Taana weerewachi ki pusie teteiwamechiopu.
Nape eemea, Riosie Weratiame ahjama mukukameka ijikikamepua, ki iꞌka wehjoarichi mochikamechitia inatamiapapua waꞌasi. Nape waꞌa ijikikamekaai eemea, ¿achini iikai eemea waꞌapi teꞌteretoamepua eenechio, keꞌchu aamo Eesusichi paparoi teꞌtereriachitiao, aamo ki kaꞌkaruma yooraria yooraka mochitoao? ¿Achini iikai iꞌka wehjoarichi nokiwame yoorewatere mochitonariame eemea, iꞌka eee tiame nuurari yachatiamechitiao:
“Kaꞌte ihchepa pukachio, kaꞌte koꞌka puꞌkao, kaꞌte ahjae ihsi puꞌkao”?
Yooma puuu nuurari kaꞌtetaniamea, iꞌka wehjoarichi mochikameche nuurari iyoriniame puuua, puuua Riosichi kaawe teꞌterepuawichioo, kihta nateyame puuua. Puuu iꞌka wehjoarichi nuurari yachatiame waꞌinewa iyoriniamea, kajumiite puuua waꞌasi, taamoo tewekachi Riosi ahjama mochipatetiopaopua.
Puuu iꞌka wehjoarichi itapiti iyoriwa nokayamea, tísia Riosichi iyoriameka nokayamepua, tísia ahpo weerewachi kokosa yooramekapaopua, teꞌta Riosichi iyoriame ahpo eratekaopua tiꞌtijoerio. Nape puuu weerewachi ahpo kokosaniamea, kiisi taamo kuꞌyamepua ki kaꞌkaruma nokipuawichioo, itapiti ki kaꞌkaruma nokiwa weemuniameopua.
Eemea Riosie Weratiamechi paparakapaopua, weemera ahjarichi oijenakameka iikamepua Eesusi Riosie Weratiame ahjamao, Eesusi mukukoi eenechi oijenatetioiopua. Pukaepa eemea waꞌa ijikikamekapao, aamo tewekachi mochikameka erakópuapua waꞌasi, Riosie Weratiame yawichituachi ahjama mochikameka erakoka, Eesusi ahpo Noono yawichiturachi kahtiachi, ahjamina ahjama yaꞌyawichituka.
Puꞌkache epeche teꞌta nateyamechi inataka mochitopuapua, tewekachi mochipuameche, ki iꞌka weeechi aamo mochikamechitia erakoka.
Eemea ehpeo, iꞌka wehjoarichi iintuame aamo ki kaꞌkaruma weemuka mochitoriao, mukukameka ikikame puuuapa amochio, weemera ahjarikamera uukamekapa eemea, Riosie aamo kiatiamekamera, Riosie Weratiamechi paparakamekapapua.
Riosie Weratiamea puꞌka weemera ahjari taamo kiꞌyakamepua, pukae taamo ahpo tísia peeniatiame mochiwarichi mochime teꞌteriame enemichiopua, eenechi enasaopua taamo apechunamiao, ahpo ahjama mochiwamiachiopua.
Pukaepa eemea iꞌwa wehjoarichi mochikaiopua pehjio, yooma toipuapua waꞌasio, mukukamechitia tetewipuapua puꞌkao, yooma puꞌka ki Eesusichi paparaniame nokiwameopua, iꞌka eee tiaméchitia: ihtaoi suwepori nokiwame, ki kaꞌkaruma ikotuwa nokiwame, aaata iinuekopao waꞌachi teerenarewa, ihtaoi itapitichi riosiwataniameoi.
Yooma aaata iꞌkaka tiiame ki kaawe nokayamea, Riosi nekarewae kokosapuamepua, kiisi eꞌweka mochitoamekapapua, tewekachi kahtiameopua Riosio.
Nape ehpeo eemea, ki oosa waꞌa nokaka mochitopuapua, iꞌka eee nokiwamechitiao: aaata tísia nekakapa merinarewa, aaata naꞌara yorapuaichio naꞌara ihsiwa, naꞌara chaachapawa aaata naꞌarepuawichio, iinyatiame suwepori nayewaniame.
Ehpeo eemea kaꞌte aamo ahpo wistuka mochitomitiapua, yooma toakamekapa eemeapao, aamo ki kaꞌkaruma nokariaopa, keꞌchu Riosie Weratiamechi aamo paparai nokariameo.
Ehpeo eemea Riosieo, weemera tiꞌtijoe enepakamepua, ooweru tiameo, waꞌachitia. Amochio eemea senepi epecheche teetopamepua yooma ihta Riosichi simiyame machiwari, Riosi tiiameka teerepakamekapapua amochio, weemera teꞌterewachio.
Waꞌa tiiame iintokame Riosia aaataoi tamochio, yooma Eesusichi paparamechiopua, peꞌyachi ki iꞌisaeri tiꞌtijoerikoio, peꞌyachioi siichitepuwatiamekooi ki siichitepuwatiamekoiopua, peꞌyachioi aaata Siintiani weeechi tiꞌtijoerikooi, peꞌyachi simaroni tiꞌtijoerikooiopua, peꞌyachi teekoemekooi ki teekoemekooiopua. Teꞌta nateyameraa, Eesusi Riosie Weratiame yomatiame wehjoarichi mochikame iintoriakamerawichio puuua; puuua yooma aaata tiꞌtijoerichi apochi paparakamechio, pukachi yasitonariame eneriame puuua, ahpo Riosiwarieo.
Riosia aaata ahpo Taana Eesusichi paparakameo, ahpo ijinuwa iintapakamepua, tísia nakiyamekapapua aamoo. Pukaepa eemea amochio, kaꞌkarumache tiiame tetewitetopuapua, eee tiiamechitia: aamo ahpo tesiwe erakoniame, kaawe eꞌraka ihkokeniame, kihta aamo weruma uuniame teerewa, ki eꞌraka cheeka nayewaniame, ki aaata nahsinepaniame.
Aamo ahpo anachiame enepuapua; aaatae aamo wenejitiaeo, cheriwepuapua puꞌkao. Eemea taamo Paamira Eesusi aamo cheriweriachitia, waꞌachitia aamo ahpo cheriweka mochitopuapua.
Teꞌta nateyameraa amochio, teꞌta kaawe aamo nakika mochitoniamerapua. Teꞌta aamo nakika mochitosaa eemea, teꞌta kaawe nokaka mochitomeri eemea amochio, taamo nakika mochitoniamekopapua, taamo piiripi pirenaturi iintapamepua, Riosie Weratiame weerewarachiopua, Riosie Weratiame weerewara ki pusie teteiwamechio.
Taꞌiria mochitopuapua aamo iikachio, kaawe aamo teꞌterio erakokaopua, taamo Noono tewekachi kahtiamechio, puꞌkawichio apochi aamo paajutekame Riosia, piiripichitia enepamichiopua, ahpo Taana Eesusi weerewachio, ahpo Taana Eesusi weerewara ki pusie teteiwamechio. Riosi amochi iintoriao, kaawe eꞌrekache mochitopuapua, eepi cheriwema kiꞌyakache, aamo ahpooiopua tiameo, cheriwema kiapuapua aaataeoi aamo kaawe yoratiao.
Eemea amochio, amochi pochikameche teꞌterepuapua Riosie Weratiamee aamo masiteretiao. Aamo nanapawiachi napawisaapua Riosi iyorimiao, Riosie Weratiame teꞌta machiwari masiteriachiche teetowa masitepuapua. Ahkaoi aamo nanapawiachiamio, ihtaoi Riosi nayewame wikatapuapua, yoomahka pirena kaawe chaachapaniame Riosio, pirena aamo iikachi kaawe erakoka, cheriwema kiꞌyaka Riosio.
Ihtaoi aamo chaachapaopua, ihtaoi aamo nokayaoipua tiameo, aamo Paamira Eesusichi teꞌta aamo teꞌteria inataka nokisipuapua, ahkaoi aamo nokisiachiamiopua. Kaꞌte natakepamitia eemea tiameo, aamo cheriwema kiamia Riosichio, Eesusi teꞌta kaawe iintoriawichiopua aamowichioo.
Eeme kukunara ujupiraa, aamo kukunawa neesetowatere teꞌteretopuapua. Waꞌa teꞌtereka mochitojereniame Eesusi Apoe Paamiraa, ooweru apochi paparameopua.
Eeme ujupira kukunaraai, kaawe nakika mochitopuapua aamo uupio. Kaꞌte eꞌraka ihsiwa ihsimitiapua aamo uupichio.
Eeme kukuchiwaraa, kaꞌte toaka mochimitiapua aamo yayawa eꞌwewao, waꞌa aamo teꞌterejeramekopua Apoe aamo Paamira Eesusia.
Eeme yayawaai, kaꞌte ki taisa erapatemitiapua aamo tatanao, tísia nekaweka tuuyewaeopua puꞌkao, utewaeme eꞌraka yoorawa chaanewaeo.
Eeme ahpo teeko seekaraka teeka mochitoameai, kaawe eꞌwaka mochitopuapua aamo teekoo. Nape pichiwarie eꞌweka mochitopuapua puꞌkao, taamo Paamira Eesusio aamo kaawe nokayame eꞌremichiopua aamo waꞌa teꞌteretoopaopua. Eemea waꞌa teꞌteremeripua, ki aamo teekoe tetewiniaiopua.
Yooma eeme Eesusichi paparamea, yooma ihta aamo yooraopua tiameo, kaawe eꞌraka kaawe yorapuapua, aamo Paamira Eesusiwichioo, kaawe eꞌraka yorakiamechitia.
Waꞌa erakoka mochitomete eemea, aamoo Riosio itapiti aamowichio nuutia kiamerikopapua. Pukaepa yooma ihta aaatawichio aamo yooraioopua, Eesusi Riosie Weratiamewichio yoraniameko erakopuapua, puuu Eesusikamerakopua teꞌta aamo Teekorao.
Nape aaata ki kaawe nokakamea, ahpo ki kaawe nokariawichioo, kokosari aiwatepuamepua Riosieo, ki aaata epeche weruma tiiame tetewamekopua.
Eeme tetekoraai, kaawe uuka mochitopuapua aamo seekarewachitia mochitiao. Kaꞌkaruma eenepuapua puꞌka ahjamao, kaawe eꞌerakoka kiapuapua puꞌkao, yooma itapitio ihtaoi nakiyao, naneꞌreka mochitoamekapa eemea, teꞌta aamo Teekoo, teꞌpa tewekachi kahtiamekoopua.
Eeme Eesusichi paparamea, senepitia Riosi nayeweka mochitopuapua. Ihtawichiooi nayewiaiopua Riosio, aamo eꞌra nayewepuapua puꞌkao, ki niꞌoka nayewepuapua Riosio. Riosio eemea, kaꞌte natakepamitia aamo cheriwema kiamiao.
Riosio itanepuapua taamowichio, kaaweruma tiiame tamochi teetomichiopua, wahjachi mochiwachiami taamo masitemichioo, ahpo kaaweruma tuuyewari taamo kiꞌyaria taamo nayewatumichio. Ihji Riosi Taanarachi simiyame noꞌo nayewatuaa, Riosi noriwi teereriapua, ehpiamio taamoeo, yomachiami mochiwachiami maꞌchitapuawichiopua. Neeea pukachi simiyame nayewatuamekapao, iꞌwa peereso yachatiamenia.
Riosichio noꞌo kuꞌiwa itaka mochitopuapua tiameo, noꞌo ahpo kaaweruma tuuyewario, maꞌchiame noꞌo masitemichiopua, ahkaoi mochiwachiami noꞌo masitesiachio, yooma ihta Riosie Weratiamechi simiyame noꞌo nayewatuachiopua, teꞌta Riosi noꞌo yorajerachitiaopua.
Eemea Riosie Weratiamechi simiyame masitiaiopua, aaata ki Eesusichi paparakameopua pehjio, kaawe peeneka nayewepuapua puꞌkao, kaawe eꞌreweka teeka masiteka, kihta kokosa erapuaichiopua aaatachio, aaata masiteme tiioo, kaꞌte waꞌatia uꞌmatotemitiapua.
Muuua aaata nayewiaio, kaawe eꞌraka nayewepuapua puꞌkao, kaawe eꞌraka itipimichiopua puꞌkao; itapiti aamo iinatukesoo, peeneka nehjiapuapua puꞌkao.
Waꞌa aamo uhjurenane aaata tijoe Tikiko tewaniame, apoe aamo tuuyemichiopua teꞌta achini teeka taamo mochika iꞌwao, aachin teeka taamo simitia Riosichi tehkio. Puuua Riosi tehkiwachio, tísia kaawe taamo kuꞌikamepua, pukaepa teemea puꞌkao Riosichio, taamo poonichitia tetewamepua.
Iꞌka Tikiko waꞌa aamo uhjurekania aamo tuuyemichioo, aachin teereka taamo mochikao, aamo taamo naneꞌresaapa waꞌao, kaawe erakomichiopua.
Waꞌa uhjuramenia tiame Tikiko ahjamao, Oonesimo tewaniame. Puuua, waꞌa aamo mochiwachi ohjoemepua, taamoo puꞌkao, Riosichi poonichitia tetewa, puuu ooka chaachapamapua aachin teeka taamo mochikaoopua iꞌwao.
Arihtako tewaniameai noꞌo ahjama peereso kahtiamea, aamo teepotenapua tiame. Marako tewaniame tiameai, aamo teepotenapua, puuua Wenawe paꞌchira taanara. Naneꞌriame eemeapa aachin teeka noꞌo tetewamekopua Marakoo; waꞌamahka aamo mochikachi enasoopua piie taawechiami ahkao, kaawe uuka tetewipuapua puꞌkao.
Eesusi Uhto teewataniameai, aamo teepotenapua tiame. Ihjichepua paika iꞌisaeri Eesusichi paparakamea, noꞌo ahjama tekipanamea Riosiwichioo, tiꞌtijoeri paajutekao Riosi yeꞌkarichi eꞌenamichioo. Ihji paikaa, noꞌo tísia yuuwesioio, noꞌo kaawe erapateka mochitokamepua.
Epajarasio nooe waꞌapi tetewakamepua puꞌkao, tísia utewaeme tekipanaka yasitokamekopua aamowichioo, Raoriséa mochikamewichioopua tiameo, Eerapori mochikamewichioopua waꞌachi.
Ruuka merikoai tísia kaawe nakiwamea, piirechi tijoe Reema tewaniameapua tiame, naꞌpahka aamo teepotenapua waꞌachi, yooma aamoo.
Eemea noꞌo teepotekemitiapua, Riosichi poponiwa pipiniwa tiame Raoriséa tiopachi nanapawiame. Niinja tewaniame oowitiameopua, noꞌo teepotekepuapua tiame waꞌachitia, yooma Riosichi paparame, ahpo taꞌperachi naanapawitiame.
Eemea yooma iꞌka iyojura chiia iyonaka naneꞌresaopua, Raoriséa tiopachi mochikame iꞌyetopuapua iꞌkao, Raoriséa tiopachi mochikame iyonamichiopua tiameo, iꞌka noꞌo iyojurao. Waꞌa iꞌyetosapa iꞌka noꞌo iyojurao, Raoriséa noꞌo uhjureria iyojura Koorosa tiopachi upapuapua, waꞌa Koorosa tiopachi iyonapuawichiopua tiameo.
Aakipo tewaniameo chaanepuapua eee chanikao: “Ahseparika kaawe teetopuapua, aamo Paamira Eesusi kiꞌyaria tehkichio, ahpowichio aamo yoramichio kiꞌyariachio.”
Neee Paoroa, nooe sekae iyoteka chiiamenia iꞌka noꞌo aamo chaaniao: Kaꞌte noꞌo natakepamitia eemea Riosichi itamiao, noꞌo iꞌwa peereso kahtioio, kaawe noꞌo neesetoka yasitomichioo. Neeea iꞌka aamowichio iyotewachiopua waꞌasio, taamo Noono tewekachi kahtiameo, aamo tísia kaawe ikiniame ikijeraninia. Waꞌa ikisaa kaawe enemapua. Cheriwema waꞌasi.
Kúíra Tesaronika tiopachi mochikame Riosichi poponiwaa, pipiniwa tiame. Kaꞌkaruma mochikare eemea, teemea iꞌwao kaꞌkaruma mochikamepua. Kaꞌkaruma mochisaa eemea teemechitia, tísia kaawe enemiipua. Wee, iꞌwa aamo uhjurenane itapiti aamo noꞌo nayewiao. Neee Paoroa, Siriwano ahjamao Timoteo tiameo, yooma waꞌa Tesaronika tiopachi mochikameo, taamo Noonochi teꞌtereka mochitoameo, iꞌka iyosi iyotesa aamo uhjurenania, yooma waꞌa tiopachio, Eesusi Riosie Weratiamechi paparaka mochitoameo. Yooma waꞌa Riosi tuuyewarichi teꞌteretoameo, aamo iikachio neeea, taꞌiria mochitojeraninia, amochiopua tiameo, taamo Noono tewekachi kahtiameo, taamo Paamira Eesusi Riosie Weratiameopua tiameo, tísia taꞌiria mochitojeraninia, aamo tísia kaꞌkaruma neesetori, teewetokeka.
Teemea aamowichioo, senepi taawechi Riosi ahjama nayewaio, tísia cheriwema kiꞌyamepua Riosio.
Teemea Riosichi nayewaio ki natakepame teemea, aamo tísia kaawe teꞌteretoaopua, Eesusi Riosie Weratiame tehkiwachio, aamo iikachio tísia kaawe erakoamekapapua, tísia paparamekapa eemea Eesusichio, tísia puuyetoka mochitoamekopua tiame, Eesusi tewekachi oꞌinia eenechi enamiaopua weeechio.
Aamo taamo Riosichi poponiwao, taamo pipiniwaopua tiameo, naneꞌrena teemea Riosio, tísia aamo nakiyamekopua, aamoo tísia apochi paparariopa. Naneꞌriame teemea aamoo waꞌa teꞌteriopao, ahpo ijinuwa iintapariopua Riosio.
Teemea aamoo, Riosi kaꞌkaruma chiia aamo nayewiaio, teꞌta pichiwari Riosi chiia aamo nayewiamepua, Riosi Riosiwario tamochi yasitopa, puuua ki taamoe waꞌapi inatariaepua. Eemea amochi eꞌenarioiopua, naneꞌriame eemeapa aachin teeka taamo amochi kaawe teꞌtereka mochiriopua, kaawe teeremichiopua amochio.
Kaawechupena eemea taamo Riosi kaaweruma tuuyewari chaachaparia, peenia erakoka ahjachi pichikerepua, tísia aiwaka mochitoaiopua, Riosie Weratiamechi paparapao. Puuu aamo aiwaka mochitoaa, Eesusi aiwariaka tiiame puuua iꞌwa weeechi oiyai nayewatukao, teemeai waꞌachitia aiwaka nokisiamepua, Riosie Weratiame nayewatuaio. Nape Riosia yooma amochi aiwatoachiopua, waꞌachi ihtoame Riosiai amochi yasitoaite ahpo Riosiwarie amochi yasitoko, yooma amochi pipiripichiopua.
Eemea waꞌa teꞌteretoaa aiwaka anachakao, yomachiami Riosichi paparakamea naneꞌrekamepua waꞌasi, yooma Maseronia weeechiami mochikame, Aakaya weeechiami mochikame tiame.
Eemea iꞌka Riosie Weratiame naawesario, eeme waꞌapi amochi uuriaa, yomachi iꞌtoriame eemeapa, Maseronia weeechiamio, Aakaya weeechiamiopua tiame. Eemea, ki waꞌamisiche iꞌtokame eemea Riosi tuuyewario, ahkasi epeche waanamisi iꞌtokamepua puꞌkao. Pukaepa teemea, ki nayewatumeri teemea waꞌa aamo ohjoriachiopua, aamoopua waꞌamiopua waꞌasio, nayewaturiopa waꞌasi.
Puuua aamo ahpo mehkamisi iꞌyetoriopua iꞌka Eesusi kaꞌkaruma tuuyewario, aapoeo waꞌapi tísia kaawe erakoa aamo nayewamepua Tesaronika mochikameo. Puuu mehkami tuuyewari aamo iꞌyetoriaa, aamoo kaawe nayewamepua tiameo, taamo aamo Eesusichi simiyame iꞌyetoriao, tísia kaawe aamo noonowiriopa ahjachi tísia paparakao, tísia aamo Eesusichi paparapao, ahkasioi aamo itapiti riꞌriosiwa riꞌriosiereria ki ahjameo towariopa puꞌkao, teꞌta Riosi ahjamerachi paparamiapa, puꞌkakamera yorakeka mochitonariapa, ki waapisi iꞌtoka Riosi kaaweruma tuuyewario.
Aapoeopua tiameo amochitiao, tísia puuyeka mochitoamepua Eesusi Riosie Weratiame eenechi enamerio, waꞌa tiiame tuuyetiamenia pukaeo. Puuu eenechi enameria, apoe Eesusi puuua apoe Riosikamera Taanara iꞌwa weeechi tijoetukame, Riosio puꞌkao, mukukoi eenechi oijenateria, puuupua teꞌta apoeo, taamo newipatiamea, Riosie tísia iinya tiiame kokosariepuachio.
Eeme waꞌapi noꞌo Riosichi poponiwa pipiniwa tiamea, naneꞌriamepapua taamo amochi tekipanariao, ki oowera kihtachi itipiriopua.
Eemea naneꞌriamechi taamoo, Iiripo mochiwachi ajasirioiopua pehjio, tísia taamo naꞌaretiamekopua waꞌao, keꞌchu aamo mochiwachi eꞌenoiopua. Nape teemea tísia waꞌineka naꞌaretiai Iiripo mochiwachio, Riosia taamo kuꞌikamepua kihta seeweka amochi eꞌenamichioopua, waꞌa Tesaronika mochiwachio. Waꞌa aamo mochiwachio, tísia tehkikoi Eesusichi simiyame nayewatupuawichio pukeri taamo ajasirioio, kaawe nayewatukame teemea waꞌao, Riosie kuꞌipatiapa waꞌao, oisa erapatekao.
Teemea waikao oisa erakoka nayewatukamepua waꞌao, taamo Eesusichi simiyame nayewatuao, teꞌta pichiwari chaachapamekapapua. Teemea ki aaata wisikuiamekapaopua, teꞌta Riosi pichiwari chiia pichiwaka masitekamepua aamoo.
Ihji Riosi newipari tuuyewaria, Riosie eꞌretiame teemea amochi upamichiopua, amochi nayewamichiopua. Teemea iꞌka taamo nayewatuao, ki tiꞌtijoeri ahpo puꞌseriakamera kaawe erakomichiopua, Riosi puꞌseriakamera taamo erakomichiopua, Apoekopua taamo tewekachi kahtiame Noonoo, taamo inata tetewaka neꞌniamea. Pukaepa puuua naneꞌriamepua, taamo masitia tiꞌtijoerikamera puꞌserewawichio enesoo, apoekamera puꞌserewawichiooio.
Teemea aaataoi ki peenia chaaneka uꞌyekamepua toomioi; ihtaoi taamo kuꞌipuawichiooi, kiamo itanekame teemea, Apoe Riosiai, naneꞌriamepua puꞌkao, pichiwa noꞌo chiiamekoo.
Teemea amochio aaatachioio, ki taamokamera iyoripuawichio iꞌyakamepua,
iinuekai teemea waꞌa tiiame taamo noonoimiao, Riosie Weratiamee ajawatiamekapa. Ohsotia teemea, kaawe eꞌreka aamo neesetokamepua, kukuchi yeeyerachitia ahpo tatana inatiamechitia.
Teemea ki nuꞌuti aamo nakika mochitoamepua, Pukaepa teemea aamo mochikachi ohjoaio, ki iꞌka Riosi kaaweruma tuuyewariche aamo kianarekamepua, epeche tiiame aamo kianarekamepua pehjio, ahkasi aamowichio mukiwameoiopua, waꞌa tiiame nakiwewiame enesoo.
Naneꞌriame eemea waꞌa taamo mochikoio, iꞌka Riosi kaaweruma tuuyewari aamo nayewiaio, teꞌta utewaeme tekipanaka iꞌyariamekopua taamo koꞌkomiao, kihta peterenariapa teemea amochio.
Teemea waꞌa aamo mochikachi mochikaio, kaꞌkaruma enekame teemea amochio, taamo teꞌta piipakame tiꞌtijoechitia tetewitekaopua waꞌa aamo mochikachio, kihta aꞌchi tiiame taamo nayewapuawichiopua, aaataeoi. Puꞌkao eemea aamoe waꞌapi tetewikamepua.
Naneꞌriame eemea tiameo, taamoo Riosichi tatanachitia aamo uuka tetewiriopua, aamo itapitiwichio yuuwesirioiopua, kaawe eꞌraka aamo kaawe erapatesiriopa, aamoopua Riosichio, teꞌta oisa erapatesika.
Teemea aamoo tiameo, kaawe eꞌreka aamo tuuyekamepua, teꞌta Riosi tatanarachitia aamo mochijerawao, Apoe Riosi waꞌapi aamo paajuteriopa, ahpo ahjama mochipuawichiopua, ahpo teꞌta tísia peenia tiiame yeꞌkarichio.
Eemea Riosi aamo paajuteria nakikamekapa, ahpo tísia peenia tiiame mochiwarichi mochimeripua, Riosi teꞌta yeꞌkarichi. Riosio aamo kuꞌiriopa pahtekao taamo amochi nayewatuao apochi eenamekoopua ki taamochi waꞌapi, cheriwema kiꞌyamepua Riosio, senepi taawechi. Pukaepa ihji Riosi kaaweruma tuuyewari pichiwa Riosichi eenamekapaopua, aamo iikachio yooma itapiti kaaweruma inisiamepua, yooma aamo pipiripichio, Eesusichi paparakamechio.
Ihji ehpiami iꞌisaeri paꞌpamuratuamea, Eesusi Riosie Weratiame meꞌyakamepua, teꞌta ahpo ehkoriami mochiriamechitia noonowiriachitia, Riosi naꞌnayewatura koꞌyakamechitia. Ihji paꞌpamiratuame Riosie Weratiame meꞌyakamea, kiisi kaawe eꞌretiamepua Riosieo, taamo waꞌineriamekopua puꞌkao, tiꞌtijoeri ki taamo nayewemichioopua Eesusichi simiyameo. Pukaepa, waꞌa nokaka waꞌinamekapao, ahkasi ahkaoi taamo muioipua Eesusichi simiyame nayewatumiao, taamo maꞌchi uhjurakame puuua, ki taamo nahkeka nayewatumichio ahpo mochiwachio.
Puuua waꞌa nokaka taamo waꞌinarewaeo, kiisi taamo toakapua, iꞌisaeri tiꞌtijoerichi taamo nayewetumichioopua, Riosie ahpo newipatepuawichioo. Waꞌa nokakaopua ahpoo, epeche epecheche tatakoripamepua. Pukaepa Riosia tísia nekakaopua pukachio, ki nuꞌuti kokosameripua puꞌkao.
Aamo taamo Riosichi poponiwao pipiniwaopua tiameo, neipami aamo mochikachi puuyasaapa teemea, aamo eenechi tetewinareka mochitokamepua, aamo ijinatepaka mochitoamekapa.
Teemea weesa waꞌa siimpanarekamepua aamo neꞌnemiao, nape neee Paoro epeche, nape Satanasia senepi waꞌa taamo siisimpanarioiopua, eepi taamo pejana weeweripakamepua, ki siimpapuawichiopua waꞌao.
Ehpe taawechiamioi teemea tísia aamo tetewinareka mochitoamepua, eemekamerakopapua taamo teꞌta peenia erakotiameo, ki aaata kiꞌtiamekopua waꞌasi teꞌta taamo kaawe eratemeriopua. Eemea tiameo tísia taamo kaawe eratemeripua, Eesusi eenechi enasoiopua puꞌka ahjama mochikoio.
Ejeꞌe amochio, waꞌa erakoame teemea, teꞌta pichikekamekopapua, taamo aamo nayewaturiao, Eesusi Riosie Weratiamechi simiyameo.
Pukaepa waꞌa tiiachipa tísia aamo tetewinariapa teemea, tísia aamo naneꞌrenariapa tiameo, achini aamo teꞌteretoaopua Eesusichi aamo paparao, ki anachapakaopua waꞌasio, Timoteo aamo uhjurekame teemea tapanaramio, teemea Aatena mochiwachi itipikapua waikao, puꞌkao waꞌa noꞌramioio.
Timoteo aamo uhjurekame teemea, pukachi aamo naneꞌrenariapa aachin teetoamekopua aamoo, Eesusi Riosie Weratiamechi aamo paparao. Ihji Timoteoa, kaaweruma tijoe puuua, taamo ahjama tekipanakame Riosichio, Eesusichi simiyame tuuyewatukao. Timoteoo amochi uhjurekame teemea, aamo pewatiame mochitonureka kuꞌimichiopua Eesusichi aamo paparao, aamo oisa erapatemichiopua Riosichio,
kiisi nahsinepaka, anachaka mochitomichiopua ihtaoi Riosiwichio aamo aiwaka mochitoaio. Eeme waꞌapiai naneꞌriamepua waꞌa tiiame aiwaniamekopua, Eesusichi paparameo.
Aamo ahjama mochikaio, waꞌa tiame aamo nayewakame teemea, aamo kokosa tiiame aiwamiaopua, yooma teeme Eesusichi paparameo. Waꞌa tiiame taamo ikisipo tuuriaa, kiisi wehchi wichikamepua, pichiwa waꞌa teetoniamepua amochio.
Puꞌkawichio aamo uhjurekamekai teemea Timoteoo, naneꞌrenariapa neeea, achini aamo teꞌteretoaopua, Eesusichi aamo paparao. Neeea keꞌchu waꞌa uhjurai Timoteoo, majawiameai neeea Satanasie, aamo sewina erapatepuameopua, aamo waꞌa Tesaronika tiopachi mochikameo, Eesusichi paparameo.
Nape ehpe waꞌa noꞌrariopa Timoteoo, kaawe erapakame neeea, kaawe aamo teꞌtereto tuuyopa Eesusichio, kaawe aamo ahpo nakika mochito tuuopaopua tiameo. Aamoo tísia taamo ijinatepaka mochito tuuopao taamo tetewinarekao, waꞌachi erakoame teemeai aamo tetewinariao.
Teemea iꞌwao tísia aiwaio, tísia kaawe erapakamepua, waꞌa aamo mochikachio tísia aiwaka mochitoaiopua, pewatiame aamo mochito tuuyetiapa Riosie Weratiamechio, ahjachi paparakao.
Waꞌa tiiame inamukapa teemea aamochio, tísia oisa erapakame teemea, Riosi tehkiwarachi taamo mochitomiao, eenechi oijenakamechitia.
¿Teemea soparamena cheriwema kiamerina teemea Riosio, aamoo tísia kaawe yoratiamewichioo, tísia kaawe erakowa taamo eraterioopua tiameo, aamoo taamo nayewaturiachi paparakamekopao?
Teemea Riosichi nayewaio, senepi itaniamepua puꞌkao, taamo kuꞌimichiopua eenechi ahpo tetewimichioo, aamo toitia masitepuawichio pehjio, aamo ahsepari naneꞌreka mochitomichiopua, Eesusichi simiyameo.
Pukaepa teemea, Apoe taamo Noono Riosio, Apoe Eesusi Paamiraopua tiameo, taamo kuꞌijeraninia waꞌa siimpaka aamo tetewipuawichioo.
Apoe Paamirao aamo kuꞌijerani teemea, epeche aamo nakika mochitomichiopua ahpoo, aamo waꞌachi teꞌteremichiopua wahjachioi, teꞌta taamo aamo nakiyachitia.
Neeea taamo Paamira Eesusio itaniamepua, aamo kuꞌika Riosichi pewatiame mochitotemichiopua, kiisi seꞌwimichiopua aamo Riosichi paparao, noꞌoo aamo teꞌta piipakame tetewitemichiopua noꞌo Noono tewekachio, noꞌo Noono teꞌta katewiachi taawechio, noꞌo eenechi iꞌka wehjoarichi tekinioiopa.
Ehpeo utewaeme aamo chaaniame teemea, Riosi kaawe eratewache aamo nokisimichio, teꞌta taamo aamo masiteriachitia, nape utewaeme taamo teꞌta Paamira Eesusi ijinuwarachitia.
Machiyame eemeapa noꞌo aamo tuuyeriao, aachin teeka aamo mochinuraria taamo Paamira Eesusichio, Apoe noꞌo weerakamechiopua, Apochi simiyame noꞌo nayewatumichiopua.
Riosi nakiyaa ihjipua: Riosiche nakiya yooraka mochitopuame; kiisi suwepori nokipuame,
yoomahka eeme nenewikameaio, yoomahka pipiripi ahpo yooreka mochitomeripua; kuunaraa ahpo uupi yooremeripua, uupiraa waꞌachitia ahpo kuunachio,
ki aaata ki Riosi machiyamechitia teꞌteretoka, ki aaataoi uupiraoi kuunaraoi ikotukeka.
Aaataai eemea, ki waꞌa nokaka mochitometepua, yooma iꞌka waꞌa tiiame suwepori nokiwao, piiripioiopua wisikueniameo. Suwepori nokaka mochitoameopua Riosia, ki teesa kokosamapua puꞌkao. Yooma puꞌkao, aamo tuuyekame neeeapa, amochi masitiaio.
Riosia ki iinya tiiame taamo nokimichio taamo paajutekamepua, ohso kaawe Riosia, kaawerumarache taamo nokimichio apochi paaekamepua, ahpoche peenia eꞌria nokisimichiopua.
Waꞌa tiiachipao aaata ki eꞌwiamea iꞌka noꞌo chiiao, ki tijoekamera ki eꞌwiaitepua, Riosikamera ki eꞌwiai tiiamepua, Apoekamera ahpo Riosiwari taamo kiꞌyaa, taamo neesetomichio kiatiamepua, ki itapiti suwepori tiiamechi, taamo ruhjimichiopua.
Neeea, ahpo nakika mochipuamechi simiyameo, kihta chanimetenia waꞌasi puꞌkao, apoe Riosi waꞌapi iintokamepua puꞌkao, ahpo Riosiwarie waꞌapi waꞌa erapateka.
Kaawe naneꞌreniamenia aamoo, Riosichi poponiwao pipiniwao tiameopua, Maseronia weeechi mochikameo, taamo teꞌpa kahtiame Noono nakiyachitia mochitoamekopua, yooma aamo ahpo kaawe eꞌreka mochitoamekopua. Nape teemea iꞌka aamo nakika mochitoniameo, epeche aamo epeche epechechi teetojeramepua.
Eemea waꞌa teꞌtereka mochitometepua, ki Riosichi paparameo, kihta aamo chaanemichiopua. Aamoe waꞌapi iꞌyaka kuꞌyame enesaa, kihta tooremumeri eemea.
Ehpeo neeea, aamo Eesusichi paparame poponiwao pipiniwaopua tiame, aaata eeme mukisoo ihtana aamo ikimio nayewamane. Maꞌchiame aamo tuuyenarenia pukachi simiyameo, ki teꞌta aamo yuuwesimichiopua aaata Riosichi paparame mukukoio, kiisi eenechi ahpo tetewipuameko maaeka. Ihji noꞌo nayewamiaa, mukukai eenechi ahjaniamepua, ki Riosichi paparamea ki pichikiamepua iꞌkao, waꞌa teꞌtiapa puuua iꞌkao, kihta inataka mochitoamepua, iꞌka mukukai eenechi ahjaniame.
Teemea Apoe Eesusio pichiwa mukukai eenechi oijenario erakoapao, teemeai mukukaio, pichiwa eenechi taamo ahjamio erakoamepua. Waꞌachitia Riosio, Eesusi oijenateriachitia, waꞌachitia taamo oijenatemio erakoamepua, yooma taamo Eesusichi paparameopua.
Waꞌa tiiachiopua Eesusia, yooma taamo ahpo ijinuwao, apechunamia enasaapua, wahjipakame pahcha oijenatesa apechunameripua taamoo, yoomatiame tiꞌtijoe ooweru tiame apochi paparakameo.
Puꞌka taawechi ikipuamea, tewekachi oꞌinia ki kuꞌita sisiname inamupuame Eesusia, teꞌta Riosi kuꞌiwariai, ki kuꞌita turuwachameri puuuai, ahpo turupuchaeo.Puꞌka turupucharie sisinamutioopua, tewekachi oꞌinia toomarichi weritoka, enameri tekika, Eesusi Riosie Weratiamea. Puuua teꞌpa toomarichi werikao, yooma apochi paparaka wahjipakameo, waꞌa oꞌinia apechunamapua puꞌka pahcha.
Puꞌka yooma moꞌmoenapusaopua toomarichi ahpo weeriachio, taamopechi apochi apechunameripua waikao, yooma taamo Eesusichi paparameo, ahjaka mochikameo. Kajusaapa taamo ahjakame weeechi mochikame apechunakao, ahpo oijenateria ahjama taamo enepatemeripua, pahcha ahpo apechunaria ahjama. Waꞌa oꞌiniao teemea, Eesusi ahjama mochipuachi iꞌtopuamepua, waꞌao teemea, ahkasi ki wahjiamesi mochipuamepua.
Waꞌa ikipuamekopa taamoo, kaawe erakopuapua, aamo ahpo waꞌachi teerenarewa erapateka, Riosi yeꞌkarichi mochipuameo.
Noꞌo Riosichi tetejima, teꞌta taawechi Eesusi enamiachio, kaꞌchi iika iyotepuamepua achini keenakoo, aaataai kiisi naneꞌriamekopua puꞌkao.
Naneꞌriame eemeapa Eesusi enamioio, ichikoamechitia enamerikopua, tukaomi ahka senawato, waꞌa tiiame teꞌta aamo masitekame teemea.
Puꞌka taawechiamio tiꞌtijoerio, natakia taꞌiria mochikoiopua, senawato enameripua, tiꞌtijoerio chaachapoiopua: “Ehpiamio kihta aꞌchi tiiame naanewa tiiamepua, yuuweeme poꞌyamepua iꞌwao.” Nape waꞌa chaachapaka mochikoiopua, pukachio Riosi kokosaria senawato ahjachi enamiitepua, oowitiame saumerichitia senawato kokorepamechitia.
Nape eeme ki tukapachi mochitoamea, puꞌka taawechi Eesusi enamiachio, ki senawato natakia mochikame chapipuamepua,
eemea uutapachi mochitoamekapapua, Riosi uutaparichi ohjoamekapapua, ki tukapachi. Pukaepa maꞌchiame tetewika mochitoame eemea, itapiti ikiniameopua enamerikopua.
Riosi taajenarichi mochitoamekapao teemea, ki kochika mochitometepua, ki natakia mochikame, tewimichio Eesusio, eenechi eenaiopua.
Aaata Eesusi enamia natakia mochikamea, tukao natakia kokochiamekatepua, aaata nawajika mukipakamechitia.
Nape teemea senawato enamiopa Eesusio, ki kochika mochitoamepua, taamo Eesusie apechunapuame puuyeka mochitoamekapa. Teemea tiameo, taamo Eesusichi paparae taamo neesetoamepua, weruma nakiwarieopua tiame, Eesusichi taamo iinuekaeopua. Teemea pukae papararieo Eesusichi nakiraeopua tiameo, kajewakiraemeka teꞌteriamepua muripao, soontaro nasiwamerika tiiamechitia. Eesusi taamo newipatemia enamio inatatoka mochitoao, taamo nehpupari kajemokorikachitia teetoame teemea tamochio.
Waꞌa teꞌteretoka taamo neesetoame teemea, Riosio taamoo, ki taamo kokosapuawichiopua ahpo kokosarieo, apochi iintapariopa, ohso kaawe taamo newipamichiopua, ahpo Taana Eesusichiopua, pukachi teꞌta paparakapa.
Apoe Eesusia, taamowichio mukukamepua, ahpo ahjama mochipuawichiopua, taamo apechunamia enasoopua waꞌasi, taamoo ahjakame mochikameo, taamo wahjipariameoiopua waꞌasi.
Waꞌa tiiachipa eemea, utewaeme teꞌteretopuapua, kiisi nahsinepaka puuyekaopua, ahkasi Eesusi eenachisi anachaka. Kaꞌte kochika mochitomitia, ohso kaawe, aamo kuꞌika oisa erepatepuapua, aamo utewaeme teꞌteretoachitiapa waꞌasi.
Noꞌo Riosichi tetejimaa, yooreka mochitomitia eemea, aaata Riosi tuuyewari masitario, aaata aamo ki kaawerumachi weritosoopua, aamo kakupachi iintapasiameopua, puuu aaataa aamoo, kaawe aamo neesetoka mochitojeriameopua, ki aamo tatakorichi ruhjimichiopua.
Eemea kaawe eꞌreka tetewipuapua puꞌkao, Riosi tehkiwachi yooramekopua aamowichioo, Riosichi aamo kaawe teeremichiopua. Neeea aamoo amochio taꞌiria aamo mochitojeramepua, kihta amochio nasiwaka.
Aamo noꞌo Riosichi tetejimario, aamo terijeraninia aaata nanasinameo, ki iꞌyaka mochitoame, itapiti ahpo taꞌpechi nakiwiao. Aaata ki Riosie ahpo nakiwameko eꞌraka yuuwesiameo, kaawe erapatepuapua puꞌkao, Riosieo, tísia nakiniameko tiio, tuuyeka. Aaata ki teꞌta utewaeme tiiameopua Eesusichi ahpo paparao, kaawe eꞌreka kuꞌipuapua puꞌkao, kihta nahsinapa aamo puꞌka kuꞌimiao, oisa erapaka utewapamichiopua Eesusichi ahpo paparao.
Kaawe aamo neesetopuapua, aaata aamo naꞌaraka ki kaawe iintosoo, ki waꞌachitia naꞌara yooraka natetetepuapua. Ohso kaawe kaaweruma nayewaka katewepuapua puꞌka ahjamao. Waꞌa teꞌteremete eemea amochio, Riosichi paparaka mochitoamea, aaatachioipua, ki Riosichi paparamechioi.
Eeme Eesusichi paparamea, kaꞌte yuuwesika mochitomitia, ohso kaawe kaawe erakoka mochitopuapua aamo iikachio.
Ihta itapiti ki kaawe ikiwame aamo teetosoopua aamo pipiripichio, Riosi itapuapua aamo kuꞌipuawichioo, aꞌchitia keenakooi ki kaawe ikiyaio.
Ihta aꞌchi tiiame ikiwachioi, cheriwema kiapuapua Riosio, kaaweruma ikiyaio ki kaaweruma ikiyaio. Itapiti ki kaaweruma aamo ikiwame enesaa, cheriwema kiapuapua aamo tewekachi kahtiame Noonoo, aamo chokichi kahtiamekopua puꞌkao, aamo kuꞌipuamewichioo. Waꞌa tiiame aamo teꞌteretojerame Riosia, yooma ahpo Taana Weerariamechi paparaka mochitoameo.
Kaꞌte choipamitia eemea Riosi aamo tuuyenariao, ihtaoi aamo tuuyenariao, ahpo Riosiwarieo.
Kaꞌte keꞌchu aamo kaawe neꞌniai Riosi tuuyewari iyotetiameo, ipaka tetewimitiapua, aaataoi Riosie eratetiame masitiame tuuyoio.
Yooma aamo masiteka tuuyao, kaawe waꞌachitaka neꞌnesa Riosi Iyoterichi chiiao, kaawerumarache uusa amochi teetopuapua.
Yooma aaata seꞌwi masitiame enesoo, poanatupuapua pukachio.
Neeea Riosio, yooma aamowichio noꞌo itaneriao, yoorakache itipiamekopua puꞌkao, tísia ikikache itipimeriko eꞌramenia puꞌkao, puꞌkawichio aamoo, ahpo tatana iintapakamekopua puꞌkao, puꞌkawichio aamo apochi paaekamepua.
Iꞌwasi ihji noꞌo aamowichio iyotiaa. Taamochewichio itajeraninia Riosichio, taamo kaawe teetomichiopua Riosichio.
Teepotemitiachepua waꞌao, yooma taamo Riosichi tetejimao, kaaweruma aamo eꞌrewakaopua.
Neeea Riosie Weratiamee weratiamea, tísia aamo iyonajeraninia iꞌka aamowichio iyoteriao, yooma waꞌao, waꞌa Tesaronika tiopachi mochikameo, yooma waꞌa mochikame Riosichi tetejimao, poponiwao pipiniwaopua tiameo.
Apoe taamo Paamira Riosie Weratiameo, yooma ihta Riosi kaawerumario, amochi yachajeraninia. Waꞌa noꞌo aamo eꞌria ikisaa, tísia kaawe enema Riosia.
Cheriwema, kajurunia waꞌasi.
Kúíra, Tesaronika tiopachi mochikame. Kaꞌkaruma mochisaa eemea kaawe enemiipua. Teemea iꞌwao, kaꞌkaruma mochikamepua. Neee Paoroa Siriwano ahjamao Timoteo tiameo, iꞌka aamowichio iyoteria uhjuriamepua, yooma aamo Tesaronika tiopachi mochikame, taamo Noono Riosichi teꞌteriameo, Apoe taamo Paamira Riosie Weratiamechi teꞌteriameo.
Neeea yooma aamo taamo Noono teꞌpa kahtiame Riosio, taamo Paamira Eesusio tiameo, teꞌta kaawerumari amochi teerejeraninia, teꞌta taꞌiria mochiwa amochi teeretetoka.
Teemea senepi taamo Noonochi naewaio, tísia kaawe tiio erakoamepua cheriwema kiapuao, tísia kaawe aamo teetopa taamo Noonochio, teꞌta utewaeme teetoka Eesusichi aamo paparao, amochi nakiraopua tiameo, tísia kaawe teꞌteretopa.
Teemea ahkaoi tiꞌtiopachi asiyaio, kaaweruma aamo nayewame teemea, aamo Eesusichi paparaopua, kiisi seꞌwika teetoamekopua aamoopua pukachio, ki ookapi aꞌchi tiiame naꞌarari yoraniame aiwaio, anachaka nokisiaio.
Nape Riosia yooma aamo ehpiami Eesusiwichio aiwaka mochitoao, kajuyachi taawechi ahpo katewiachiopua waꞌasio, tísia kaawe aamo erapatemeripua, tísia kaawe iintoka aamowichioo, ahpo yeꞌkarichi mochipatekao. Waꞌa iintoka Riosia, tísia kaawe ahpo iintuameko, tetewitemapua.
Nape aamo naꞌareka aiwatekameo, ki ahpo yeꞌkarichi reesisemapua ohjoremichioo, ohsotia puuua, tísia kokosarichi aiwaniachikamera uhjurameripua puꞌkao. Waꞌa iintokao Riosia, teꞌta ahpo kaaweruma tiia tetewitemeripua, waꞌa yoraniame nakiriamekopua nanaarameo.
Waꞌa iintosoopua Riosi waanamio, kiteremeri eemea ihtaoi aamo aiwaniameo, waꞌachitia tiame taamooi. Waꞌa teeremeripua, teꞌta Riosie Weratiame enasoopua, ahpo tewekachi kuꞌkuiwa ahjama eenoiopua, Apoe teꞌta ahpo utewari teetoka eenoiopua.
Puꞌka taawechi eenaio Eesusia, tahpitika teetoka enameripua naꞌietoka, pukae naꞌie maꞌchitamiaopua kiisi kaawe nokitiameopua. Waꞌa iintosaapua kiisi kaawe noonoikameopua, yooma ki Riosichi paparanarekameo, taamo Paamira Eesusichi simiyame tuuyewari ki nakiriameoiopua, ki nuꞌuti kokosameripua puꞌkao.
Ihji kokosaria, ki nuꞌuti teeremeripua, ahkasi ki seenampasi tiiame. Puuua, kai waapi mehka ihpapapuamepua Riosichio, ki Riosi teꞌta peenia tiiachikamera, Riosi utewarioi kihta teewewiachi. Puuu ki kaꞌkarumaa waꞌa itipimeripua waꞌasi, ahkasi ki wahjiamesi seenampa.
Nape eemea puꞌka taawechi Eesusi enasoopua, yooma wahjachi tiame Eesusichi paparakame ahjamao, tísia kaawe erakowa wiikemapua Eesusio. Waꞌa noonoimeri eemea wiikekao, yooma eeme Eesusichi paparakamea, taamo Eesusichi simiyame aamo nayewaturia pichikeka inamukamea.
Pukaepa teemea, ehpe taawechiamio, Riosichi itasiame teemea aamo kuꞌipuaichioo, Riosichi teꞌta aamo kaawe teꞌteretopuawichio, puꞌkawichio apochi aamo paaekamekopapua. Teemea Riosichio itaniamepua tiameo, aamo kuꞌisimichiopua ahpo utewarieo, yooma aamo itapiti Riosichi paparawa nokisinarekewachiopua.
Puꞌka waꞌa aamo nokisisoo, yooma aaata aamo Eesusichi simiyame aamo masiteria pichikekamea, puꞌka aamo noonowiriae, ki nuꞌuti iyoriwa chaachapameripua Eesusichio. Aamoo kaawe noonowiriopa tiameo, Eesusia puꞌkawichioo, ki nuꞌuti kaawe aamo iintomeripua. Waꞌa iintokaopua Riosia Riosie Weratiamea tiamea, ki nuꞌuti aamo nakiya tetewitemapua.
Ehpeo aamo noꞌo Riosichi tetejimao, Eesusi enamerichi simiyame aamo nayewemania, aachin teeremerikopua wahka ihtoriachiopua, Eesusi ahjama taamo mochipamioiopua, Eesusi enasoopua, ahpo yeꞌkarichi iꞌtomiao.
Nee, kaꞌte ikanati aamo sewina erapamitia aaataeoiopua, taamo Paamira Eesusi enamiachio asikameko waꞌasi, aamo chaachapanioiopua, peꞌyachi ahpo masitiao, Riosi Riosiwarie ahpo masitiameko tuuyoio, peꞌyachi taamo masitia iyojurachi uhjureria masitiameko tuuyoiopua. Kiisi pichikepuapua waꞌa chaachapoio.
Aꞌchikoitia yoraniao kaꞌte aamo toimitia eemea aamo wisikuepawichioo. Yooma waꞌa aamo chaachapamea, aamo wihkuame enemeripua. Keꞌchu Apoe Eesusi eenoio iꞌka weeechi yawichitumiao, aaata Teꞌta Tatakori Ihsiamera machenameripua tiꞌtijoechio, ki teesa tiiame naꞌarari iintomia.
Puuu Naꞌararia machenasacheopua iꞌwa weeechio, ki nuꞌnuti mehtanameripua tiꞌtijoechio, yooma ihta eerina teereniame Riosichi simiyameo, Riosichi paparaniameopua. Puuua yooma uꞌyemapua ihtaoi Riosichi iyoriniameo, ahkasioi Eerusarenio, Riosi teꞌta tioparachioi yasipamapua, apoekamerako tuuka teꞌta Riosio.
Neeea iꞌka waꞌa tiame ikipuameo, aamo tuuyekame neeeapa aamo mochikachi ihsiriaio. Pukaepa naneꞌriame eemeapa wahka ihtoriachi waꞌa ikipuameopua.
Pukaepa naneꞌriame eemeapa tiameo, ihtana eerina tiiopua pehjio, puꞌka naꞌarari tijoe ki machenamichioo, puꞌka aamo nayewekame neeea, Eesusichi paparakame apechunapuame aamo nayewiaio. Puuu teꞌta naꞌarari tijoe ki machenameri puuua keꞌchu reesiseri kianioiopua Riosieo.
Puuu naꞌarari tijoea ki machenaiopua pehjio, oꞌinekame puuuapa ahpo naꞌarari ihsiaeopua iꞌka wehjoarichio, ahkasi yooma apechunaniachisi iꞌka wehjoarichi ahpo Riosie eina teereweniao.
Puꞌka ahpo eina teerewa apechunatiaapapua, waika machenameripua teꞌta naꞌarari tijoeturia, tiꞌtijoerichi naꞌara iintomiao. Nape Eesusi Riosie Weratiamea tepepi neipamiopua, apoe ki nuꞌuti utewari teetoka enasaopua, kiisi tehki eꞌraka newitomapua puꞌka tísia naꞌarameo, itapiti puupuchekamechitia. Waꞌa iintokaopua, yooma uꞌyemapua puꞌka tísia utewarirao.
Nape keꞌchu Eesusie newitoniaiopua naꞌararia, ihji machejenasaapua tiꞌtijoerichio, yooma ihta utewari peenia ihsiwa inisimapua, Satanasie ahpo kiatia, pukae wihkuesimapua tiꞌtijoeo ooweruopua tiame, ki Riosi teꞌta pichiwari tuuyewarikamera, pichikemichiopua.
Yomatiame tiꞌtijoerio, puꞌka peenia ihsiwa wihkuaeopua, apochikamera paparapatemapua, apochikamera iyoritekaopua puꞌkao. Nape Riosia, puꞌka Satanasie wihkuetiameopua, tísia kokosamapua puꞌkao, kai waapi uhjurakaopua ki apochíi, ki ahpokamera pichikeriopa ahpo pichiwari chiiao, ahpo Taana Eesusichi simiyameopua ahpo ahjae newipatepuao.
Riosia ki ahpo Taanachi simiyame pichikenareriopao, naꞌararichi toimeripua, wihkuarichi.
Teemea senepi Riosichi nayewaio, aamowichio cheriwema kiꞌyame teemea Riosio, eemekamerakopua pahcha Eesusichi paparakameopua waꞌao, taamo aamo mochikachi nokayoiopua Eesusichi simiyame nayewatukao, Riosio ahpo Riosiwarieo, apochi aamo paajutioiopua newipatemiao. Riosia ahpo ijinuwa iintapakamepua, ki aamo aiwamichiopua ahpo kokosario.
Riosia ahpo kaaweruma tuuyewari taamoe aamo nayewioiopua, ahpo Taana Eesusi tísia peeniatiame yeꞌkarichi, mochimichio aamo paaekamepua.
Waꞌa tiiachipa eemea, waꞌapi teꞌteretopuapua aamo Riosichi paparaka nokisiao, kaawe inatatoka waꞌa taamo masiteriaopua, neipami taamo aamo masiteriaopua tiame iyojurae.
Ehpeo taamo Riosichi tetejimao, aamo inatepajerani neeea, taamo Noono tewekachi kahtiameo, tísia taamo nakika yasitoamekopua puꞌkao, Apoe Eesusi tiameopua, taamo Noonoe Weratiamea. Waꞌa tiiame yasitoamekapa puuua tamochio, ki wahjiamesi taamo kiꞌyakamepua kaawe erapario, ki nuꞌuti kaawe eꞌraka taamo puuyeka mochitomichiopua, ahpo ki teesa peenia tiiamechi taamo mochipuame, Riosi taamo mochiwamio tuuriachi.
Neeea taamo Noono Riosio, taamo Paamira Eesusi tewekamepua tiameo, aamo utewaeme kuꞌimichio itaniamenia puꞌkao, aamo pewatiame mochitomichiopua Riosichi paparao, kiisi seꞌwi nokaka ki kaawerumachio, ihtaoi seꞌwi ki kaaweruma nayewaniamechio.
Iꞌka iyojura kuwatewachio, noꞌo Riosichi tetejimao, taamowichio Riosichi itajerani teemea, taamo kuꞌisimichiopua puꞌkao, ikanati yomachiami iꞌtopuawichiopua, iꞌka Eesusichi simiyame kaꞌkaruma tuuyewario. Riosichi itamitiapua tiameo, yomachiami tiꞌtijoe ooweru tiameo, iꞌka Riosi tuuyewari inamukameo, kaawe eꞌraka apochi uumichiopua puꞌkao, amochitia puꞌsereka uuriachitia.
Taamo Noono teꞌpa kahtiamechio, taamo neesetowa itapuapua tiameo, taamo kaawe inatemichio tísia nanaarame tiꞌtijoechio, kiisi taamo keepunariameopua iꞌka kaꞌkaruma tuuyewari Eesusichi simiyameo, taamoo nayewesiao.
Nape waꞌatiaoi ki ookapi nanaarameo ki Eesusichi paparanariamekoipua, ahjachi erakoame teemea taamo Noonochio, Apoe inisimerikopua, aamo Riosichi paparakame inatetokao, aamo Eesusichi paparakameo pewatiame mochitomichiopua.
Riosichio teemea kaawe erakoamepua, aamoo kaawe teetoamekopua taamo masiteria nokisikao, ahjachi erakoame teemea Riosio, aamo kuꞌisimerikopua puꞌka aamo nokisiwachi masitekao.
Neee Paoroa taamo Noonoo, aamo kuꞌijeraninia pahtemichioo, ihtana keenakosi tísia aamo nakiyamekoopua, tewekachi taamo Noonoo. Neeea taamo Noonoo aamo kuꞌijeramenia tiameo, Riosie Weratiamee aamo anachasimichiopua, yooma ihta aiwari aamo ikisiaopua.
Ehpeo taamo teꞌpa Noonochi poponiwao pipiniwaopua tiameo, neeea Eesusie weratiamechitiao, iꞌka aamo utewa chaaniamepua. Poanatumitia eemea waꞌa mochikame nanasinamechio, kiisi tekipanaka mochinariamechio, kiisi iꞌyaka mochikamechiopua ahpo koꞌkometio. Puuu waꞌa nokayamea, kihta yooraka mochitoamepua Riosi nuurario, Riosioio, kiisi iyoriamepua.
Eemea naneꞌriamepua taamoo, teꞌta taamo teeretomechitia teetoriopua, kihta nanasinaka taamo nokisiriopua waꞌao, taamo ihtaoi nakiwiao tekipanaka iꞌyasiriopua.
Teemea waꞌa mochikaio, tekipanakache iꞌyakamepua taamo koꞌkomiao. Teemea aaataoi ki koꞌkonekamepua ki tarakao, ohsotia teemea tarakache koꞌkakamepua, ki peterenariapa amochio, tekipanakache koaka.
Aamo ihkorewa itaka koaka mochitokame enesaoi teemea, kaꞌchi teeremii teemea, Eesusie ajawatiamekapa teemea, ahpo tehkiwachio. Nape ki waꞌa teerekame teemea aamoekamera taamo koꞌkotepuaoi, aamoo taamo ki nanasiname tetewapa, tamochitia ki nanasiname enemichioopua.
Waꞌa mochikaio teemea, utewaeme eee aamo chaanekamenia: “Aaata ki tekipananariameo, kiisi kianurekamenia kooameo.”
Waꞌa aamo chaaniamenia iꞌkao, waꞌa aamo mochikachio aaata tiꞌtijoe ooweruopua tiame, oowera ki tekipanaka koꞌkonariameko tuuwamekopa, oowera taꞌpechimiache ohjokache ihkorikache konariamekopua.
Puꞌka nanasiname tiꞌtijoeo ooweruoiopua tiameo, utewaeme chaaneka tekipananuriamenia, Riosie Weratiame tuuyachitia puꞌkao, tekipanaka yowika koꞌkonuriachitia puꞌkao, ki aaata kichiwa nokaka waꞌami ahkao, aaata taꞌpechiamio.
Eeme wahjachi noꞌo Riosichi tetejimao, ki nanasinapaka mochitojeraninia, ihtaoi teꞌta kaꞌkaruma aamo aaata yorasikiaopua.
Waꞌa aamo tiopachio, kaawe neꞌnepuapua waꞌao, aatanakamerakopua, ki yooreka mochitonariameo iꞌka iyojurachi noꞌo chaaniao. Kaꞌte ahjama teeremitiapua puꞌkao, ohso kaawe ipaka teteipuapua puꞌkao, suuwe erapamichiopua puꞌkao, ahpo ki kaawe nokayao.
Nape waꞌa teꞌtioi puꞌka nanasinameo, kaꞌte aamo seepurawachitia tetewimitiapua, ohso kaawe aamo Riosichi tetejimachitia uupuapua, kaawe eꞌraka utewaeme tuuyeka, puꞌka ahpo ki kaawe nokayao, kiisi kaawe eꞌraka tetewamekopua Riosio.
Ehpeonia Apoe taamo Paamiraonia, yooma ihta aamo taꞌiria yasitia, amochi teerepajeraninia puꞌkao, ahkasi aamo weritoachi taawechisi, aamo ahjama oijeraninia taamo Paamirao.
Kajukamenia neeeapa noꞌo chanimiao. Iꞌwa iyopumane noꞌo teewa, aamo naneꞌremichiopua iꞌka iyojurao, noochi oꞌinia eenamekopua. Waꞌa teeka noꞌo teewa iyopusa uhjuramenia, yooma noꞌo iyojura uhjurasiopua.
Ehpeo Apoe Paamira Eesusi Apoe Riosie Weratiameo, yooma amochi Tesaronika tiopachi mochikamechio, teꞌta taꞌiria mochiniame teewejeraninia amochio.
Waꞌasi ihjia. Waꞌa aamo teewesaa Riosia, tísia kaawe enemapua.
Kúíraa Timoteo. Neee Paoro Riosie eꞌrariaeo, Riosie Weratiamee weratiamea, iꞌka iyojura aamo uhjurenania. Puꞌka Eesusi Riosie Weratiame enamio puuyeka mochitoame teemea, puuu iintomichiopua taamo kiꞌyakao, itapiti Riosie taamo kiapo tuutiameo.
Neeea aamo Timoteo Riosichi noꞌo taanachitia tetewao, Apoe taamo Noono tewekachi kahtiameo, Apoe Eesusi Riosie Weratiameopua tiameo, aamo taꞌiria yasira kiajeraninia puꞌkao aamo iikachio, teꞌta kaawerumari amochi teeréwari.
Neeea aamo Timoteoo, Maseronia simiyaionia, waꞌa Eejesio aamo itipinurakamenia, ki kaꞌkaruma maꞌmasitariopua terimíchio, puꞌkao kiisi pichiwaka masitiamekopa waꞌao.
Puꞌkao teripuapua, kiisi masitenuraka ihtaoi ehkoriami ki pichiwarichi simiyame naawesario, ki mehkasi mehtanamichiopua puꞌkao, oowera puꞌserepuawichio nayewaniameo. Kaꞌte tehpe wekatenuremitiapua tiameo, ehkoriami oꞌinia ahpo tijoetusiriachi nayewaniame nayewakao, puuua puꞌkakamera aamo naneꞌrejerekao, sewinatamepua teꞌta nateyamera Riosichi simiyameo. Puuu waꞌa tiiamea, itapiti nekakoniameche mehtachamepua, kihta taamo kuꞌyame Riosichi taamo paparamiaopua, taamo Riosi nakiyachitiaopua.
Iꞌka noꞌo aamo terinuriaa waꞌa Eejesio mochikameo, aamoo neeea, teꞌta Riosichi eꞌenaniame aamo masitenuramichio cheekamenia, puꞌka Riosichi eꞌenaniame puꞌsereka keepukekameo, kaawe eꞌraka Riosichi eꞌenamichiopua. Waꞌa tiiao Riosi nakirewa uukamea, puꞌka nakirewae waꞌachitia ahpo kaawe nakika mochitomichiopua, teꞌta pichiwa Riosie ahpo piipatetiameko erakoka, teꞌta ahpo Noono tewekachi kahtiamechi paparakamekapa.
Puuua Riosi nuurarichi simiyame masitari enenariamepua enenariaa, nape oowera ahpo pichiwariko erakoa, maaewache masitiamepua, kiisi naneꞌriamepua Riosi pichiwarirachi simiyameo, teꞌta Riosi pichiwari masitio tuuyai.
Riosi nuurari ehkoriami Moise kiaretiaa kaawerumapua kaawerumao, nape ki aampachi pehji epeche nuurarieme yahchetiamea taamo Noono tewekachi kahtiameche yahcharia, nuurarira naꞌnaritoniameche enesaa.
Ihtaoi yoorewa nuuraria, ki aaata kaꞌkaruma nokayamerawichio kokosapuawichio yachatiamepua, ki kaꞌkaruma nokayamechewichio yachatiamepua. Waꞌachitia Riosi nuurari yahchariai, ki Riosi nuurari yooreka mochitoakamera, kokosamichio yachatiamepua, iꞌka noonoikamechitia: tewekachi taamo Noono ki iyorikamechitia; aaataoi tewekachi taamo Noonochi paparameo kiisi yooreka tetewikamechitia; tiꞌtijoeri koꞌyamechitia; aaata ahkasi ahpo yayawaoi koꞌyamechitia;
yooma aaata suwepori nokayamechitia, tiꞌtijoe ooweruchitia ahpo uuyamechitia, ooweru tiꞌtijoechitia ahpo uuyamechitia; aaata tiꞌtijoeri ichikoka chapisa toomichi nehjame; wistuka mochitoniame puꞌserewa tiiamechitia; kihta iintokoi wenejiamechitia; wistuki teꞌta ahpo pichiwarichitia tuuyamechitia. Yooma ihta waꞌa tiiame nokiwamea, ki Riosi nuurarikamera eꞌweniamepua, ihtaoi kaawerumachi simiyame masitewachio.
Ihji kaaweruma noꞌo masitiaa, Riosi kaaweruma masiterachi oꞌinia eenamepua, Riosi kaaweruma tuuyewari noꞌo kiꞌyaria, yomatiame tiꞌtijoerichi noꞌo masitemichiopua. Ihji teꞌta tísia nateyame tuuyewaria, Riosi kokosarichi simiyame newipapuamepua.
Neeea Riosie Weratiame noꞌo Paamirao, tísia kaawe eꞌraka cheriwema kiꞌyamenia puꞌkao, noꞌoo ki noꞌokamera werame tiioio, noꞌoo oowe eꞌreka weerariopua puꞌkao, apochi simiyame noꞌo nayewatumichioopua.
Riosia waꞌa iintoriopua noochio, noꞌoo pukerio kiisi kaaweruma inatakamekoipua Riosie Weratiamechio, tísia aꞌchikoi chaanekamekoipua ki kaawerumao, noꞌoo Eesusichi paparameo tísia naꞌara yoorakamekoipua koꞌinareka naanarikáo, waꞌa noꞌo iintokamepua. Riosia tísia kaaweruma iintokamepua noochio, tísia noꞌo cheriwekaopua noꞌo pukerio kiisi kaawe noꞌo iintoriao, noꞌoo pukerio ki naneꞌriapa, waꞌa iintokamekopua, Eesusi Riosi Taanarao aatanakoopua.
Pukaepa neeea, ki nuꞌuti noochi kaawe iintowa tetewamenia, iꞌka tehki apochi simiyame kaaweruma nayewamichio noꞌo weerariopua, yomatiame tiꞌtijoeri Eesusichi paparamichiopua, teꞌta Riosi Taanarakamera nakika mochitomichiopua, Eesusi tewaniameopua.
Eesusi Riosie Weratiamea, teꞌta tatakorikame newipatemiawichio naawariaa, teꞌta tísia pichiwa puuua, puꞌkawichio naawakameo, yomatiame teeme tiꞌtijoeri, teꞌta pichikemetepua puꞌkao, tiꞌtijoea, ooweru tiame. Yoomahka Eesusie newipatetiamea, neeepua teꞌta tísia tatakoririo eꞌramea.
Nape Riosia tísia noꞌo naꞌara ihsioio pukerio, waꞌa noꞌo teewetorepua ahkasi ahpo Taana Eesusichi noꞌo paparasichi, ki nuꞌuti noꞌo tatakoririao, ki nuꞌuti cheriweniame tetewitenariapua noochio, puꞌka waꞌatiame noochi tetewikameo, ki nuꞌuti tatakoritiameoiopua, cheriweniamekopua Riosieo, waꞌa iintosaapua, ki wahjiamesi ahjari kiamiapa.
Pukaepa waꞌa iintoriopa Riosio, ahpo Taana Eesusieo, ki nuꞌuti teꞌta iyoriwa teewemete teemea, Teꞌta Yawichi ki wahjiamesi yasitoamekopua puꞌkao, apoechekopua ki wahjiamesi ahjamekopua Riosio, apoekai Riosikai tiiopa puꞌkao, ki pusie tetewiniame, kiisi teteipua tiiamekopapua, puuu Apoechepua, teꞌta peenewari tiiameraa. Waꞌa teeresa naaju.
Pukaepa neeea aamo Timoteo noꞌo taanachitia tetewao, iꞌka aamo chaaniamenia: Utewaeme aamo teetomitiamua Riosi tehkíwachio, teꞌta ahjachi erasika Riosichio, Riosi Riosiwari amochi chiiae eꞌwekache teetoka, teꞌta aamoo nuureretiachitia, iꞌka tehki yoramichio weratioio.
Aaata ki apochi teetokamea Riosi Riosiwari chiiao, ahpo naꞌituamepua, Riosichi ahpo kaawe teꞌteriao, ipakame puuua ahpo Riosichi paparariao.
Ihji Iimeneo tewaniamea, Arejanto tewaniamea tiamea, waꞌa noonoika ipakamepua ahpo Riosichi paparariao. Waꞌa noonoikopania puꞌkao, Satanasi aiwarichi toakamenia, waꞌa ahpo inatapamichiopua Riosi naꞌareriao, waꞌa inatapasaopua, Riosichikamera eenepamichiopua eenechio.
Neeea aamo Timoteoo, iꞌka aamo chaanejeramenia waꞌa Eejesio mochikameo, Riosichi iyorimia nanapawiameopua, puꞌkaonia Riosichi kuꞌiwa itanejeraninia, yomatiame weeechi mochikame tiꞌtijoeriwichioo, Riosichi eꞌenamichiopua paparamiao. Puꞌka waꞌa Eejesio nanapawiameopua tiameo, aamoo chaanenuriamenia puꞌkao, aaataoi ahkaoi Riosichi paparakameo, Riosichi kuꞌiwa itanemichiopua puꞌkaoi, ihtaoi ahpo tesiwa teꞌteria nakiweka mochitoao, iinuemichiopua. Kaꞌte natekepanuremitiapua puꞌkaoio, ahpo cheriwema kiamiaopua Riosio, itapiti ahpo tesiweretiawichioopua.
Waꞌachitia yooma yaꞌyawichiwichiooi, kaaweruma yawichituniame itanenurapuapua Riosichio, ahkaoi yawichitutere mochitoameo, taꞌiria mochitomichiopua puꞌkao, kihta eeyowa erakoka. Waꞌa teꞌtereka mochitosaapua, taꞌiria yooreka mochitomapua Riosio, waꞌachitia ahpo waꞌapioi puuua, kaawe erakoka ahpo yooreka mochitomapua.
Waꞌa tiiame Riosichi itayamea, kaawe eꞌreka tetewipuamepua tewekachi kahtiame Riosieo, Apoe teꞌta taamo Newipatiameéo.
Puuu Riosi Apoe Newipatiameraa, yooma aaataoi ahpo pichiwari tuuyewari pichikekameo, yoomahka apochi eꞌenaka newipajeramepua.
Yomatiame teꞌta utewari Noonoraa, piiripi waꞌapiche puuua. Aaata pukachi kaawe taamo teerepatiameai, piiripiche puuuai, puuua, Riosi tiiari iꞌka wehjoarichi eenaka tijoetukamepua, Apoe teꞌta Eesusi Riosie Weratiame.
Puuu Eesusia, taamo pejana ahpo ahjari mukiwachi nehjakamepua, kurusichi mukuka taamo tatakoriria wikiria natetekao. Waꞌa iintokame Eesusia, teꞌta Riosi yahcharia taawechi iintopuawichioo.
Neee Paoroa Apoe Eesusi waꞌapie weratiamepua, apoe waꞌapi iintoria pichiwataka tuuyepamichiopua, yomachiami oika, ki iꞌisaeri tiꞌtijoerichío. Ihji noꞌo tuuyesika oiyaa, teꞌta pichiwari puuua, kiisi wihtuki.
Eeme ehpe taawechiami Riosichi paparamea, kaawe erakoka ahpo nayewejeraninia, kihta siinto weeru chaachapaka ahpo nayeweka, kihta nekakome chaachápaniame. Ohso kaawe eemea Riosichi teꞌteriamechitia teꞌterepuapua, itapiti ki kaawe tiiame amochi teeresoo, Riosichi itapuapua kuꞌiwao, kaawe teerepamichiopua amochio.
Eeme ooweru Riosichi paparamea, ehpe taawechiamio pehjio, Riosichi teꞌteriamechitia sipichatajeriamenia, ki siintoka peeniatatiame, ki aaatae ikotupua teerepuawichiopua; itapiti oꞌroe netetiame tísia nateyameo, ki siintoka chuchatopuapua puꞌkao, aamo peeniataniachitiao; aamo kuupaoi ki siintoka peeniatatiame itichitiame tetewiteréjaninia.
Ohso kaawe eeme oowerua, aamo Riosiwawichio peenia teꞌterewaa, aamo kaꞌkaruma nokiwakamera puuua, aamo wahjachi tetewachio; waꞌa teꞌteremete oowerua, teꞌta Riosichikamera teꞌte iyorika mochitoamea.
Eeme oowerua tiameo, tiopachi Riosichi simiyame masitioi tijoeo, ihchi mochika kaawe keepupuapua puꞌkao, teꞌta iyorika Riosichi simiyame aamo keepuao.
Neeea ooweruo ehpe taawechimio tiameo, ki masitemeriko eꞌramenia tiopachio, tiꞌtijoechioi ki aaata paamiratuame enejeramenia, tijoekamera ahpo paamiratuamechitia tetewijeramenia.
Waꞌa tiiame eꞌramenia ooweruchio, Riosio, tijoekamera neteriopa pahchao, Aarani tewaniame, ki oowitiamekamera pahcha, Eewa tewaniáme.
Aarania tiameo, ki puuukamera wihkuetiamepua Satanasieo, Eewakamerapua Satanasie wihkuetiamepua, waꞌa iika tatakorikamepua pukeri oꞌiniachiopua naayachio.
Nape pahcha netetiame ooitiame tísia tatakorikamekaipua Riosichio, yooma oowitiame Eewa tewaniame Riosi neteriachisi waꞌanao, Riosie cheriwepuamepua tatakoririao, kokosapuamechi newipatekao, Riosi Taanarachi paparasoo, oowitiamechi naawakameo. Puuu oowitiame Riosi Taanarachi paparamea, eee tiiame enepamapua: kaawerumachi ihsiwa inatame; ki siintoka ahpo tísia peeniatapua eꞌrame.
Nape puuua iꞌkache tísia kaawe teeremerichepua: Kihta ahpo teripuame teerewaeme; ahpo uupiche ahjama ohjoeka yasitomeripua; kaaweruma teetoameche enemeripua tijoe; tísia kaawe inatasa iintoame; ki aꞌchikoi ihsiame ki inataniameo; kaawerumache nayewaniame aaataeoi; ahpo taꞌpechi enapameoiopua, kaawe uuka tetewame; masiteniamechio, kaawe peeneka masitiame enemeripua;
ki nawajiame enemeripua; tesiwe eꞌreka tetewame enemeripua aaataoi, ki eꞌraka ihsiwa yoorame; sosopatiame ihsiwaeme eneméripua, aaatachioi; ki nasiwame enemeripua, naawesarichioi; toomichioi, ki weemuame enemeripua.
Aaata Riosichi paparame paamiratuamea, ahpo taꞌpechio, kaaweruma yooretewa masitiame enemeripua ahpo tatanao;
puuu ki peeneka yoorewatiameopua ahpo taꞌpechio, kaꞌchi iika paamiratumeripua, kaꞌchi iika neesetomerikapa Riosichi paparameo.
Puuu paamiratumeria, ki pukeri weemera Riosichi paparakame enemeri puuua, weemera paparakamea, riaorósi wichichairachi wichitepuamekoi puuua, riaorósia puꞌkao, weruma ahpo erakotemakoipua.
Puuua tiameo, kaawe teteiwame enemeripua ki Riosichi paparameeopua, kihta ki kaawe tiiame ahpo nayewapuawichioo. Ki kaawe teeretoame enesoopua ki Riosichi paparameo, riaorósia tiꞌtijoerio, naꞌara chaanetemapua puꞌka paamiratuameo.
Tiopachi kuꞌkuyame tiꞌtijoe ooweruopua tiameo, kihta ahpo teripua tiiame enemeri puuua; piiripi tiiame cheesaa, ki eenechi sewina cheesiame enemeripua; nawajikaoi ki puꞌseriame enemeripua; toomichioi ki tahpitika siinto eꞌrame enemeripua.
Puuua yooma puꞌka Riosie Weratiamechi simiyameo, teꞌta pichikiame enemeripua, puꞌkao taamoo, teꞌta nateyamechitia taamo neesetoa. Kihta itapiti aꞌchitiame apochi noriwi tiiame inatame enemeripua; puuua, itapiti ki ahpo Riosichi tuuka katewiaopua pehjio, ahpo katewekame enemeripua; ahpo inatarichio, itapiti ki kaawe ahpo iintoriopua aaatachio, ahpo katewekame enemeripua Riosichio.
Keꞌchu weraniaiopua, aatiatatiame enemeripua; tiꞌtijoeeo, kaawe tiiame tetewiniame enemeripua. Yooma ahpo aatiatawachio, kihta ki kaaweruma tiiame machenakame enesoo, oowe eꞌreka werapuamepua puꞌkao.
Ooweruai tiopachi kuꞌkuyameai, waꞌachitia yooreka tetewipuame enemeri puuuai; kaawe inataka ihsiame ihtaoi ahpo yoorao aaatawichioo; ki tísia naꞌarari naawesarieme enemeripua; yoorakache itipiame ahpo iintomo tuuriao; oowe eꞌrepua tiiame enemeripua apochio.
Puuu tiꞌtijoe tiopachi kuꞌkuyameai, ahpoche uupiche ahjama mochitoame enemeri puuuai; ahpo taꞌpechioi, kaaweruma yooretewa masitiame enemeripua ahpo tatanao, ki ahpo tatanaoipua tiamé.
Puuu kuꞌkuyame waꞌa teꞌteriamea ahpo taꞌpechio, puuukamera kaawe neesetoame enemeripua tiopachio. Puꞌkao wahjachia, teꞌta kaꞌkaweruma teꞌteriame tetewapa puꞌkao waꞌa tiopachio, puuua tísia oowe eꞌremapua puꞌka waꞌa tiopachi kuꞌkuyameo, puuua waꞌa iikao epeche ahjachi erapamapua, Riosie Weratiamechi ahpo paparao, Eesusi tewaniamechio.
Kuꞌwe waꞌa enamo oꞌrane aamo kahtiachi, nape keꞌchu waꞌa noꞌo eenoio, iꞌka tuuyewari aamo uhjuremo erapakane pahchao.
Ihji aamo noꞌo uhjuriaa, aachin teeka aamo mochitojerapua waꞌa tiopachio, seenekachi noꞌo tehpe enepamio eꞌrapa. Eeme Riosichi paparame waꞌa tiopachi nanapawiamea, Riosi tioparachi ki pusie teteiwamechi teꞌteriamepua, puꞌka tiopa ki pusie teteiwame tewekachio, Apoe Riosi waꞌa kahtiamepua neesetokao, ahpo teꞌta pichiwarie nehpupakao.
Ihji Riosi pichiwarira taamo pichikeka mochitoaa, ki nuꞌuti tísia teꞌta kaawe tiiame iintatiamepua, taamo Noono tewekachi kahtiameeopua. Puuu tísia pichiwari taamo pichikeka mochitoaa, ihjipua:
Apoe taamo Noonoo,
apoe tijoetuka tamochi eenakamepua;
puuu Riosi Riosiwariraa tamochio,
teꞌta tísia Kaawerumako taamo tuuyamepua Riosio;
Apoe Riosi Tijoetumioio,
ki ookapi Riosi tewekachi kuꞌiwarie tetewitiamepua,
aapoe chaachapakamepua akana naawario Eesusio kohjakoio.
Yomatiame wehjoarichi ahjachi pichiketiamepua,
Apoe waꞌapi Riosichi simiyame aachin tiiameko apochio Eesusi nayewatuka oirioio;
Puuua weeechi oisoopua,
ahpo teꞌta Noonoe apechunatiamepua tewekachio,
ahpo Noono teꞌta Riosi kahtiachiopua.
Riosi Riosiwaria maꞌchiame noꞌo tetewitiamepua, iꞌka weee kajuyachi teetowachi ikimeriopua, muuwaeme tiꞌtijoeri Riosichi ahpo paparao, toaka mochitomerikopua. Puuu tiꞌtijoea oowerua tiame, ohsokamera reemoni naꞌararichikamera uumpamapua Satanasi riaorósi, tisiwa wihtuka masitiamerakachi, naꞌnaritoka.
Puuu ahpo Riosichi paparawa toakamea, wihkuame maꞌmasitarikamera naꞌnaritomapua, maꞌmasitari kiisi suuwe erapamechi wistuki masitiai, puuu maꞌmasitaria ahpo inatarichio naꞌie tajaka choochokamekatepua, puuu inatarichio wewekakamekapao. Puuua, pichiwaka chaachapameka nayewamepua Riosichi simiyameo, nape kiisi pahtiaiopua ahpo inatarichio.
Riosia yooma ihta ahpo enepateriao, kaawe tiiameko tetewikamepua. Pukaepa Riosi iintoria kooame taamo koꞌkomiawichioo, kaaweruma puuua, aaataai ki ahpo waꞌinametepua koꞌkopuao. Pukaepa Riosi taamo kiꞌyaria kooameo, taꞌiria koꞌkometepua puꞌkao, cheriwema kiꞌyakache Riosio.
Riosi cheriwema kiasaa teeme, ihta kooame koꞌkomiaoio, Riosi apoe kaawerutamepua aamo koꞌkomiao.
Yooma waꞌa tiiame aamo masitesoo waꞌa tiopachi Riosichi paparameo, kaaweruma ihsiame enemamua Eesusi Riosie Weratiamewichioo. Muuua tiameo piirechi masiteka ihsiaio, aamo waꞌapi penitamamua, aamo Riosie Weratiamechi paparariachitia, aaatae aamo masitetiaio Eesusi Riosie Weratiamechi simiyameo.
Nape Riosie Weratiamechi simiyame masitiaio, kaꞌte naꞌroemitiapua kihta nateyame ehkoriami nayewaniame puꞌserewaeo; ohso kaawe muuua, teꞌta aamo Riosichi kaawe teeretoniameche, pewatiame teetopuachepua masitekao. Muuua tiameo, teꞌta aamo Riosichi simiyame penipawa iꞌyasipuapua.
Taamo weerewa wiꞌrochaniamea, kaawe wichiyamepua weerewawichioo, nape Riosichi epeche kaawe teerepuawichio iꞌyasiamea, puꞌka aaatawichio epeche nateyamepua, ki ehpechewichio natemerikapa, ahkasi wahka ihtoriachisi natemerikapapua, teꞌta Riosi taamo ahjama mochikoiopua.
Yooma ihjia tuuyewari noꞌo aamo chaaniaa, teꞌta pichiwari puuua, iꞌkao yomatiame tiꞌtijoeri pichikémetepua, tiꞌtijoe ooweru tiame waꞌáchitia.
Puꞌkakamera Eesusi pichiwarirakachi simiyame, pichikémichiopua taamo keepuameo, utewaeme tekipanakame teemea, tísia taamo naꞌara chaanewa aiwatoriaopua. Waꞌa teꞌteretoame teemea masitekao, taamo tatakoriria newipatewa oowe eꞌriapa, puꞌka Riosi Ahjamechiopua, puuu Riosi ahjamea yooma newipatiamepua, nape ahpo Taana Eesusichi paparakameo.
Muuu Timoteoa, yooma iꞌka aamo noꞌo masitenuriao, yooma waꞌa tiiame masitemitiamua aamo masitiao, kaawe pepenipanurekapua puꞌkao, ahkaoi aamo oiyachiamio.
Aamoo temarikapa aꞌchi chaaneniao, kaꞌte aꞌchi eramitiamua; ohso kaawe muuua, aamo Riosichiche kaawe teetoame enepuapua, puꞌka aamo kaawe teetowao amochi tetewiteka, aamo wahjachi Riosichi poponiwao pipiniwaopua tiame, aamo ihsiwa naꞌnaritoka waꞌachi nokisimichiopua, yoomá iꞌkáchitia: kaawe eꞌreka nayeweniame; kaaweruma ihsiwa teereniame; kaawe eꞌraka yorakeniame aaatawichioo; teꞌta paparawa tetewitewa Riosichio; tiꞌtijoe ooweruchio, yooreka ahpo tetewitewa, kihta suwepori ahpo nokiwa; ooweruai tiꞌtijoechio, yooreka ahpo tetewitewa, ihtaoi suwepori ki kaawe nokiwá.
Nape keꞌchu ki waꞌa noꞌo simioio pehjio, iiweta simitepuapua iyonakao, Riosi Iyotaperichi chiia, yooma inamuachi waꞌa tiopachio, puꞌka chiia masiteka. Puꞌkao kaawe tuuyepuapua kiisi nahsinepaka teetowaopua Riosi chiiá.
Muuu Timoteoa, kaꞌte natakepamitiamua amochi seekarepaka weraretiao, waꞌa tiopachi paꞌpamiratuameeo, Riosi Riosiwarie erapateretia aamo werapuawichioo. Muuua paikapieoi Riosi yeꞌkari aamo kiatiameeo, kuꞌika yasitopuapua waꞌa Eejesio tiopachi mochikameo, ihtaoi kuꞌiwa yorakekaopua puꞌkao, ihtaoi Riosichi simiyame kaawe masitekaopua puꞌkao.
Kaawe teeremio iintasa inisipuapua aamo tehkiwa, kaaweruma epechetoame tetewipuawichiopua amochio, aamo paamiratuachi yooraopua.
Kaawe aamo neesetomitiapua pewatiame yasitoka, waꞌa tiopachi aamo masiteka ihsiachiopua. Waꞌa teetosaamua Timoteoa, waꞌachitia Riosie aamo tatakoriria cheriweka newipateretiachitia, waꞌa tiiao ki ookapi aamo keepunariamea tiame, Riosie newipatemapua puꞌkao, ahpo Taana Eesusichi paparasoo.
Neee Paoroa aamo Timoteoo, aamo chaanenania, yooreka aamo tuuyenurenania oꞌochetiameo, kihta teꞌya cheeka, kaawe eꞌreka tuuyepuapua ohso kaawe, aamo noono itapiti naneꞌremichio tuuyamechitia.
Ooweru paꞌpamiraopua, aamo yeeye yooreka nayewiamechitia, tuuyepuapua puꞌkao. Ooweru kuteweopua pehjio, aamo pipinichitia yooreka tuuyepuapua puꞌkao, kihta ahjama kochiwa erakoka.
Aaata ooweru ahpo kuuna mukipatekameopua, kaawe eꞌraka kuꞌipuapua puꞌkao, itapitichi tísia tesiwa teeresoopua puꞌkao.
Nape tatanaesoopua ahpo kuꞌime teꞌteriame, puꞌka tatanarao, kaawe kuꞌinurepuapua ahpo yeeyeo. Iinuesoopua susuwarao, kakawarao tiameo, kaawe kuꞌinurepuapua puꞌkaoi ahpo suꞌsuo ahpo kaꞌkaoi. Riosia waꞌa teꞌtereka mochitoniameo, tísia kaawe eꞌreka tetewamepua, neeeai waꞌachi eꞌraka tetewamepua.
Aaata kunamukukamea, teꞌta Riosichi paparame enesaa, Riosichiche paparaka yasitoamepua ahpo kuꞌipuao, senepi taawechi Riosichi paparaka itaka, ihtaoi itapiti ahpo nakiwiao.
Nape aaata kunamukukame ki Riosichi paparaka yasitoamea, oowera ahpochewichio taꞌirewa yooraka yasitoamepua. Puuu kunamukukamea, mukukamekatepua Riosiwichioo, ahjáka yasitoamekai.
Iꞌka aamo kaaweruma teerenurewa, masitepuapua tiame waꞌa tiopachi mochikameo, kihta ki kaawe ihsio tuupuaichiopua, aaataeoi.
Aaata kaꞌchi erakoamea ahpo tetejima tísia tesiwa teꞌtereka mochikoio, ihtaoi itapiti nakiwekao, ahpo taꞌpechioi epeche teꞌta tesiwa teewenioio kiisi kuꞌyamea, kiisi Riosichi teerepuame inataka yasitoamepua; waꞌa tiiamea, ohso kiisi kaawe tiiamepua Riosichio, ki aaatachitia ki Riosichi paparamechitiao.
Puuu ooweru kunamukukamea, ahpo kuꞌipua teerepuawichioo tiopachi mochitoameeo, eee tiiame enemetepua: paika weerewa oosa mariki uꞌmatoame paamuame; piiripi waꞌapi kuunaeka yasitokame, ahpo kuuna ahjaka yasitoiopua.
Puuua tiameo, ahpo yooraka yasitoriao, kaꞌkaruma yooraka yasitokame, tetewitiame enemeripua; ahpo tatanaopua tiameo, kaꞌkarumache tuuyewa tuuyeka yasitokame; ahpo taꞌpechi asikoameoiopua, kaawe uuka asipukame; aaata Riosichi paparameo, ki weruma ahpo uuka yorakekame enemeripua; aaata itapiti aiwaka mochitoameo, kuꞌikache yasitokame enemeripua; ihta itapitioi, kaaweruma ihsika yasitokame.
Puuu ooweruo ki ahsepame paamuameopua paika weerewa oosa mariki paaumpario, ki iyopupuapua puꞌkao kuꞌiwa kiapuawichoo, seenekachioi neewinaremerikopua pehjio.
Neewisaapua, kaꞌchi iika tekipanamaoipua tiopachio, ahpo yooraka yasitomia chaachapatiameopua.
Puuua tiameo kuꞌiwa kiatiaopua, nanasiname enepamaoipua, oowera waꞌami ahka ohjonaremapua taꞌpechiamikoio, ki kaꞌkaruma iꞌtopakaopua naawesari, itapiti naawesaniachiopua peyachi papakika, itapiti kichiweme tiiame chanika, puꞌka waꞌa tiiameche nokaka mochitomapua, kihta yooraka wekateka.
Pukaepania puꞌkao, nenewijeraninia ohso kaawe, tatanatasaopua mooena yasimichiopua, ahpo tatanakamera inateka. Puꞌka waꞌa teeka yasitosoopua puꞌkao, Naꞌarari Noonoraa, kaꞌchi iika aaata naꞌaretemapua puꞌkao.
Nape ookapi ooweru kunamukukame ki teꞌta paamuame ki nenewikameopua, seewiamenia puꞌkao, seꞌwikamekopua Riosi kaaweruma pooerachio, Satanasikamera ahpo eratiakamera nokisikamepua, ahkaoi taꞌpechiami taꞌratoka, kiisi kaawe teꞌtereniame nokisíka.
Aaata Riosichi paparame kunamukukame tetejimaeme enesaa, puꞌka tetejimarao, kuꞌinurepuapua puꞌkao, kihta pehtiame teeremichiopua tiopachi mochikamewichioo, puꞌka kunamukukame kuꞌipuao. Puꞌka ahpo tejima kunamukukame kuꞌika yasitosoopua, yooma tiopachi kuꞌiwaa, ahsepamapua waikao, tiopachi kunamukukame mochikame kuꞌiwaa, teꞌta tesiwa teꞌtiamerawichioo.
Waꞌa tiiame aamo chaaniamenia, Riosia Ehkoriami Iyoterichio, eee cheeka iyoteteriamekopua: “Kaꞌte yakajipuremitiamua oisio, aamo tiirikoa tekejokiteka oitioiopua.” Sewinachi Iyoterichioiopua tiameo, eee chiiamepua: “Tekipanamea nateténiamepua.”
Aaata tiopachi paamiratuame aamo weerariao, aaata ki kaawe ihsiameko tuusoopua puꞌkao, nape ki uꞌpakame enesoo aaata tetewikame ookao paikaoiopua, kaꞌte pichikemitiamua puꞌkao, apoe piineri chiiao, kihta nateyamekopua.
Aaata tiopachi paamiratuame ki kaawe iintokame tewitiameopua, ooka paikaoi tetewikame enesoopua pichiwatame, yooma tetewachi weeraka tísia teripuapua puꞌkao, waꞌa yoratioopua puꞌkao, yooma tetewikameo seewepakaopua, ki waꞌachi nokinaremichiopua.
Iꞌka noꞌo aamo paꞌpamiratuame ajawanureriao, neeea Riosi tetewachio, Riosie Weratiame tetewachio, Riosi tewekachi kuꞌiwari tetewachio, tísia kaawe aamo neesetojeraninia puꞌkao, napati aamo tetewikapua aaataoi, ki aaata epeche teereweka.
Kaꞌte aaata ajawamitiapua, ki neꞌnesaopua pahchao, ihtana tiiameopua puꞌkao, ki aaata aamo ki kaawe iintorio tuumichiopua, ki kaaweruma machenasoopua aamo weerariao.
Ihji noꞌo chiiaa, aaata tiꞌtijoeri chaachapamechitia tiiamepua: “Kaꞌte neeroiche nerojimitiamua, aamo eepi topachi kokoresaa, wiino iijipuapua kuꞌita.” Pukaepa muuua, keꞌchu aaata weeraiomua waꞌa tiopachio, kaawe neꞌnesa ihtana kaawe ihsiameko tijoe, werapuapua.
Aaata ki kaꞌkaruma nokiwaa, maꞌchiame tetewiniamepua keꞌchu ahjachi iꞌyaiopua itapiti ki kaawe iintoriao, nape iintuamepua tiameo, itapiti ki kaawe iintotiameo ki ikanati maꞌchiame tetewiniameo, ahkasi teꞌta iꞌyawesaape ahjachio. Pukaepa teꞌta kaawe tiia ahjachi iꞌyewesa werapuapua, aaata tiopachi paamiratumerio, seenekachi neipa ki kaawe ihsiamera enemaoipua weratiameo.
Seenekachioiopua aaata kaawe ihsiwaa, ki ikanati tetewiniamepua, puuyeniame nakiyamepua aaata kuꞌwe naneꞌrepua kaawe ihsiamekoo, puꞌkao kaaweruma tiiao.
Ehpeo aaata ahpo teekorachi teꞌtereniame nayewamane. Aaata teekoemea Riosichi paparame enesaa, yooreka tetewame enepuapua ahpo teekoo, kihta ki iyoriwa masitio tuupuaichiopua Riosio ahpo paparawiao, aaataeo wahjachi tiꞌtijoerieopua, ki naꞌarepuawichiopua tiaméo, taamoo aamo teekoeka mochikameo, Riosichi paparaniame aamo masitiao.
Aaata Riosichi paparame teekoemea, waꞌapitia teekochitia yooreka tetewimetepua puꞌkao, Riosichi paparamekoipua puꞌkao ahpochitia. Riosichi paparamekopua ahpo teekoo, epeche teꞌta yooreka tetewimeripua puꞌkao, puꞌkao Riosichio, ahpo paꞌchichitia tiiamekoopua puꞌkao. Puꞌkawichioo epeche kaawe yorakeka yorametepua puꞌka tekipanakiao, naꞌpa Riosichi teꞌteriamekapaopua. Yooma iꞌka noꞌo aamo masitenuriao, utewaeme waꞌa tiiame masitepuapua, yooma waꞌami ahkaoi aamo asiyachio.
Aaata seenu teꞌterewa masitiamea, iꞌka Eesusi Riosie Weratiamechi simiyame kaꞌkarumara tuuyewario, puꞌka tuuyewarichi taamo paparaka mochitoao,
ahpokamera tísia weruma uukao, ahpokamera tísia machiyame maaekoamepua. Puuua ahpo Riosichi simiyame seesenu teꞌterepuame masitiamechio, tísia ahpo weruma erakoniame tiiamechipua waꞌao, tísia ahpo machiyamera erakoniamechi, tísia nekakoniame mehtáchaniachi, tísia nasiwaniame mehtachaniachi, tísia aaata naꞌarewachi, tísia nekamucheniachi aaata, tísia aaata ikotukewachi.
Senepi taawechi waꞌapitia nekakoka maꞌchirepaniachipua waꞌao, ki ijinatarichi wewekaniachikapapua waꞌao, kiisi machiniamekapa waꞌao, Riosichi eename pichiwario. Puuua, kihta machiyamepua, teꞌta Riosi pichiwariraopua, teꞌta Riosi iintoriaopua ahpo Taanaeo. Puuua oowera seenu Riosichi simiyame masiteka, tomiwaremio erakoamepua. Nape muuu Timoteoa, kaꞌte puꞌka teꞌteria ahjama, teeremitiamua.
Teemea Riosichi teꞌta paparamea, paarasatiamepua paarasatiao, nape taamo Riosichi paarasatiaa ki toomipua. Ihji paarasaria, teꞌta Riosie teꞌta taamo taꞌiria mochitowa puuua, Apoe teꞌta taamo Riosi kiasiaeo, ihtaoi taamo nakiwiao.
Iꞌwa weeechi naawaio, kihta iinueka naawakame teemea; waꞌachitia mukisaoi, kihta iꞌtomeripua.
Waꞌa teeremeri enesoo mukiniamechio, kihta teꞌta weemumete teemea iꞌka wehjoarichi iintuameo, kooameche wisasoriche iinuekaio, kaawe erakomete teemea.
Yooma uꞌmatoka ohso eꞌrameopua paarasarichio, puꞌka ki kaaweruma tísia weemuwa paarasari ihsumarachi, wichiyamepua. Puuu ki kaꞌkaruma weemuniamea, taamo ki kaꞌkaruma nokiwa ihsitiamepua, kiisi ijinata nokiwame, naꞌara nokiwame aaata tiame. Yooma ihji ki kaꞌkaruma nokiwamea, kominarichi simiwamepua, ahkasi yooma siꞌriwachi ki kaꞌkarumachi wichiwachi, ahpoo pihtuka kajuyachisi.
Siintoka weemuniame toomichio, yooma ihta ki kaꞌkaruma naawarapua. Muuwaeme siintoka uꞌmatoka toomichi weemupakamea, poanatukamepua Riosichio, Riosichi ahpo paparao; waꞌa iikapa puuua, tísia yuuwesi mochitoamepua, epeche tísia tomiwaereka mochinarewae aiwaka.
Nape muuu Timoteo Riosiwichio tekipanamekapao, yooma waꞌa tiiame weemuwachio, ikicha enepapuapua, kaawe aamo neesetoka, ki waꞌa tiamechi aamo wichipuawichiopua. Ohso kaawe muuua, kaawerumache ihsiame enepuapua, pewatiame yasitoame Riosichio, aamo Riosichi paparawa yasitoao, aamo tesiwa tiiame uuyame iikachio, kihta nahsinepaka tetewame aamo Riosichi poponíwao, pipiniwa tiaméo.
Utewaeme teetopuapua aamo Riosichi paparaniame nehpuwarichio; pewatiame chapika yasitomitiamua, aamo ki wahjiame ahjari Riosie aamo kiaretiao, Riosie aamo uumichio paajutetiao. Muuua puꞌka ki wahjiame ahjari aamo Riosie kiaretiao, ki ookapi tuuyekame muuua, Eesusi Riosi Taanarachi paparakapa kiatiameko tuuka.
Iꞌka noꞌo aamo tísia neesetotiao, kiisi toaka aamo teetojeraninia puꞌkao, kaawe teetokache kihta seꞌwikao, Riosi yooma ihta ahjari kiꞌyamera tetewachio, Eesusi Riosie Weratiame tetewachiopua tiameo, puuua Poonsio Piiratochio, ahpo maꞌchitakame aatanakoo, Piiratoe ahpo iinatukenioio.
Neeea iꞌka noꞌo aamo neesetotiao, tísia aamo neesetojeraninia, ahkasi Eesusi Riosie Weratiame taamo Paamira eenachisi, kihta aamo ki kaawe chaachapapuaichiopua, aaataeo.
Ihji Eesusi enameria, Riosi teꞌta yomari aampa tiiamera eꞌrariapua, ihta taawechi yachatiamechio, tekitepuame; ihji Eesusi Riosie tekimichio eratiamea, teꞌta weeweruma yaꞌyawichio, teꞌta yomatiame aampa werumara tiiamepua, teꞌta paꞌpamiratuameopua, teꞌta aampa Paamiratuamepua tiameo.
Puuu Eesusi Noonoraa, apoe eenechi tekitemeria Eesusio kaꞌchitia taawechi mukuyamepua; puuua teꞌta ki teesa taajenachi kahtiamerapua; aaataai puꞌkao, kiisi ahseme tiiachi kahtiachio; puꞌkao aaataeoi ki teteiwamepua ahpo pusieo, kaꞌchi iika tetewime tiiameopua puꞌkao.
¡Puꞌkakamera teꞌta weruma iyoriwa kiapuamepua taamoeo, teꞌta weruma utewari iinuewa eꞌrewa tiame! Waꞌa tiiame eꞌrejeremitiapua naajúu.
Puꞌka tiꞌtijoe ooweru tiame tísia paarasateka mochitoameo, chaanepuapua puꞌkao, puꞌka ahpo iinueka mochikao, Riosi waꞌa tiiame teewewiopa, waꞌa teꞌterio tuuyepuapua puꞌkao, pukaeo waꞌa tiiae taꞌiria mochitomichiopua, nape kihta weruma ahpo erakoka, tísia paarasatiapao. Puꞌkao chaanepuapua tiameo, puꞌka weeechi iintuame ahpo paarasatiao, kihtawichio kaaweko tuuyepuapua, Riosichi kaawe teꞌterepuao, puꞌka paarasario kihta tehpe eꞌramekopapua. Waꞌa tiiachipao, ohso kaawe Riosichikamera paparaka mochitonurepuapua puꞌkao, apoe teꞌta Riosi ahjamerakamerachi, pukachikamera teꞌta oowe erakoka, taamoo chuurame wiꞌsuame taamo nakiwia kiꞌyamechi.
Puꞌka paarasatiameo chaanepuapua tiameo, puꞌka paarasario, ahpo iinuekaeopua paarasatiao, ihkokewa erakoka mochitojerepuapua puꞌkao, tísia tesiwa teꞌtereka tooremuachiopua. Waꞌa nokaka mochitosoopua ihkokekao, teꞌta pichiwari paarasari iinuemio tuuyepuapua puꞌkao, Riosi ahjama mochiwachiopua, Riosi yeꞌkarichi.
Puuu waꞌa teꞌtereka mochitosaapua ahpo paarasari tooremuame ihkokeka mochitokamea, teꞌpa tewekachikamera paarasari muuwepatiame enemapua waikao, teꞌta Riosi ahjama ahpo mochimiachiopua tewekachio, ahkasi ki wahjiamesio.
Muuu Timoteoa noꞌo aamo uhjurariao, yoorakache itipipuapua waꞌa tiꞌtiopachiamio. Kaꞌte eꞌwaka keepumitia ki ijinatame nayewao. Puuu tiꞌtijoea tamochio, ki ookapi itapiti, tísia Riosichi simiyame peenewari machiwari teewaka masitiamepua, nape oowera waꞌa chaachapaka nayewamepua, kihta machiyai Riosichi simiyameo.
Iꞌwasi ihjia, kaawe erakoka ehpeo. Waꞌa ikisaa tísia kaawe enemapua.
Neee Paoro Riosie Weratiame weratiamea, iꞌka weemera ahjarichi simiyame nayewemichio Riosi eꞌrarie uhjuratiamenia, yomatiame ahkaoi tiꞌtijoeri noꞌo nayewemichiopua, iꞌka weemera ahjario aaataoi ahpo Taanachi Eesusi paparasoo kiamo tuuyame.
Iꞌka iyojura iyotiamenia aamowichio Timoteoo, noꞌo taanachitia Riosichi tiiameo. Aamoo neeea, taamo Noono tewekachi kahtiameo, Apoe Eesusi Riosie Weratiameopua tiameo, ahpo aamo tesiwa eꞌrewaeo, aamo iikachio taꞌiria yasirewa kiajeraninia.
Neee Paoroa, senepi taawechi aamowichio nayewiainia Riosio, cheriwema kiꞌyamenia puꞌkao, aamoo kaawe teetotiamekopua, aamo Riosichi teetowa tehkiwachiopua. Neeea Riosieo ahsieme cheriwetiameko noꞌo tatakoririao eꞌraka yorakiamenia, noꞌo ehkoriami noonoriwa teꞌta Riosi iyoririachitia inisitoka.
Senepi aamo iijinatepaio, aamo nanararia iijinatepamenia aamo mochikachi oꞌinia machenarioio. Waꞌa tiiame iijinatepakaopua, eenechi tísia aamo tetewinariapame neeea, eenechi aamo ahjama tísia kaawe eranarekaopua.
Neeea aamo tetewinareka yasitoamepua tiameo, tísia aamo iijinatepapaopua, Eesusi Riosie Weratiamechi aamo paparamekoo, kiꞌyami Roira tewaniame aamo suꞌsu Eesusichi paparariachitiaopua, aamo yeeye Eunise tewaniame Eesusichi paparariachitiaopua tiame. Ehpeo neeea aamooi, waꞌachitia tetewamepua, tísia Eesusi Riosie Weratiamechi paparáme.
Pukaepa neeea, amochi oijenatejeraninia tahjewachitia amochi teetomichiopua, Riosi yeꞌkari amochi yahchariaopua, noꞌo amochi seekarepaka uhjurioiopua Riosi kaaweruma tuuyewari kihta seeweka nayewatumichioo,
Riosio taamoo, kihta majawewa kiꞌyakamekopapua, aaataoi kihta seewewa. Riosia apoeekamera taamo utewataniame erakotiamepua. Riosia tamochi yahchakamepua tiameo, taamo ahpo nakika mochitopua erakoniame, puꞌka nakiwarie taamo nokisimichiopua aaatachioi, kihta ki kaawe teerepuame aamo teerepuawichio aaata aamo masitiachio.
Waꞌa teeka kuꞌitoniamekapamua Riosieo, kaꞌte suuwe eꞌraka nayewamitiamua aaataoiomua, iꞌka Eesusi taamo Paamirachi simiyame nayewaiopua; peereso aamo yachapo tuuwai, noochitia Eesusi taamo Paamirachi simiyame nayewatuapaopua. Ohsotiamua, tísia waꞌa chaaneniaiopua, tísia aiwatoaimua taamo Paamira Eesusichi simiyame nayewatuapao, erasika anachatopuapua puꞌkao, noꞌoo teꞌta teetoriachitia.
Riosia kihta yoorarie natetewachi taamo newipatekamepua, taamo apochiche teetoka taamo ahjatomichiopua, Riosia waꞌa tiiame inatakamekapapua, naayachisi oꞌinia, ahpo tísia taamo nakiwari, taamo neꞌnetenariapapua, yooma ihta Eesusi taamowichio iintoriaeopua. Waꞌa iintokame Riosia tamochio, yooma ahpo Taana Eesusichi paparakamewichio inatakao. Waꞌa tiiame inatakame Riosia, keꞌchu kihta iꞌka wehjoarikoio.
Puꞌka keꞌchu naayachi ahpo eꞌraria taamo tetewitiamepua ehpe taawechiamio, ahpo Taana Eesusi naawateriachi tetewitekamepua. Puuu ahpo naawateria iintokamekopua taamo newipatekao, wahjipari utewarira newitosaapapua. Puuu Riosi naawateria iintokamepua tiameo, taamo maꞌchiame pahtetekaopua, ahpo kaaweruma tuuyewarichi simiyameo, aachin teeka taamo teimeri weemera ahjariopua, ahkasi ki wahjiamesi ahjaniameo.
Riosia noꞌoo, apoe waꞌapi weerakamepua ki iꞌisaeri nayewatumichioopua, ahpo naawateria Eesusi tewaniame taamowichio iintoria nayewemichioopua, yooma tiꞌtijoeopua ooweruoiopua tiame.
Puꞌka yoorapa iꞌwa kahtiamenia peereso aiwakao. Nape waꞌa teereniainia iꞌwao, kiisi tesiwa erapame neeea, ki teesa ahjachi oowe eꞌriamekapaopua, aatanachi noꞌo paparariao, pukachi teꞌta ahjachi erapame neeea. Pukaepa kiisiki seꞌwi erapamenia, apoeopua tísia ahpo utewarie noꞌo kuꞌisiamekopaopua, iꞌka tehki ki teeweka noꞌo simitemichio noꞌo kiꞌyariachiopua, teꞌta utewaeme kaawe neesetokaopua, ahkasi yomatiame noꞌo yoorachisi iꞌka tehki noꞌo nuureriaopua, ahkasi Eesusi eenechi eenachisi teeretopuameo.
Waꞌa tiiachio muuu Timoteoa, teꞌta noꞌo masiteria inamuriachitia masitepuapua, aaataoi aamo masitiaopua, puꞌka teꞌta kaaweruma Eesusie tuuyewario, kiisi seꞌwi ikika masiteka. Muuua tiameo, kiisi seꞌwi teetopuapua Riosie Weratiamechi aamo paparaopua, Riosie Weratiame nakirewarachi yasitokaopua.
Teꞌta Kaaweruma Riosiwari kuꞌiwarie tamochi yasitoameopua, teꞌta kaawe neesetopuapua, iꞌka pichiwarichi simiyameo, Riosio aamo teꞌta masitemichio kiꞌyariao.
Naneꞌriame muuuapa, yooma Aasia weeechiami noꞌo kahtiachi eꞌenakameopua, yooma eenechi nonowakamekopapua; ooka puuua waꞌasi Aasia nonowakamea, Iijero tewaniame, piirea Eremojene tewaniame enekamepua.
Onesijoro tewaniame taꞌperachio, Riosio teꞌta kaawe teewejeraninia puꞌkao, puꞌka Onesijorokamera tísia kaawe iintoriopua weesa noꞌo kuꞌiwa uꞌyepakao, iꞌwa peereso noꞌo yachatiachio, kihta suuwe erapaka, noꞌo peereso yachatioiopua.
Ohsotia puuua iꞌwa Rooma weruma muuwarichi asisaopua, noꞌo yaapi eꞌraka iꞌyariapua ahkasi noꞌo tewayachisi.
Tísia kaawe enemiipua puꞌkao, Apoe taamo Paamira Eesusi eenechi enasaa, itapiti tísia kaaweruma tiiame ikitesaa. Muuu Timoteoa naneꞌriame muuuapa, Eejesio aamo ahjama taamo mochikoio, tísia kaawe taamo kuꞌiriopua Onesijoroa.
Pukaepa muuu Timoteo noꞌo Riosichi taanachitia yasitoamea, kaꞌte wirorepamitiamua aamo Riosichi teetowao; ohsotia utewaeme teetopuapua aamo Riosi tehkiwachio, yooma Riosie Weratiame utewari aamo kiasiaeo.
Muuua noꞌoo muuwaeme tiꞌtijoeri noꞌo masiteria tetewiriachitia inamuriachitia tiame, puꞌka masitenurapuapua aamo ajawasiao, ahkaoi mochiwachiami enapaio.
Puꞌka aamo tehkiwachi ahkaoi aamo ihtoachio, teꞌta Riosie Weratiame soontarowachitia teeretopuapua, ihtaoi aamo aiwasiaio muuua, anachatopuapua.
Muuu Timoteoa kaꞌte papakimitiamua itapiti ki Eesusi Riosie Weratiamee aamo nuuretiachio, aaataai kaaweruma soontarochitia enenariaa, kiisi seꞌwi ihsiamepua ahpo teꞌta kapitai nuureretiao, seesenu nokiwachi papakikaopua, ahpoche nuureretia iyorika teeretoamechepua.
Waꞌachitia newitowa teꞌewa nokayameai, teꞌta kaawe teꞌepua yachatiameche naꞌnaritomerichepua; ki puꞌka kaawe teꞌepua ki naꞌnaritosaa, kiisi newitomeripua. Pukaepa muuuai Timoteoa, tísia kaawe teetoka iꞌtomerichemua, Riosichi aamo tehkiwao; waꞌa aamo teetoame enesoopua Riosia, tísia kaawe aamo iintorio tuumapua.
Aaata ahpo echaria tísia kaawe neesetokamea, tísia paarasatemeripua ahpo echariao. Waꞌachitia muuu Timoteoai, tísia paarasatemeri muuua Riosiwichio aamo ihsika teeretoriao.
Naakoo, kaawe neꞌnemitiakoomua iꞌka noꞌo aamo chiiao, Apoe tewekachi kahtiame taamo Noono, ihsisimeripua aamo teꞌta pahtetekao, aachin tiiamekoopua noꞌo aamo chiiao.
Kaꞌte natakepamitiamua aamo masitia tuuyemiao, yooma Eesusichi simiyame eee teereriame: Eesusia ehkoriami Raawitaru tetejimarisiwachi oꞌinia tijoetutetiamepua Riosieo, Riosi Taanarachitia naawakao; neipami taamo tatakoriria choꞌweka mukisaapua, eenechi oijenasaapua, tewekachi mooenakamepua ahpo Noono kahtiachi. Puuupua noꞌo teꞌta kaaweruma tuuyetoaa, aachin teeka taamo tatakorireka mochitowachi newipatetiamea.
Puꞌka Riosie Weratiame tuuyewarira tuuyesika yasitoapao, káátisia aiwari anachaka yositoamenia, ahkasi kaarenaeoi oꞌoyaekaopua iꞌwao, káátisia aaata koꞌyamechitia.Nape neeea kaarenae oꞌyaeka yachanioio, Riosi kaaweruma tuuyewaria, kihta oꞌyetiamepua, aaataai kaawe ahjachi pichikeme tiiamepua.
Neeea waꞌa tiiachipao, kiisi toaka simitiamenia Riosi kaaweruma tuuyewario nayewatukao, tísia aiwaka yasitoai iꞌwao. Neeea ihtaoi kokosa yoraniaio anachaka yasitonariamenia, Riosio yomatiame ahpo Taanachi paparakameopua, ahpowichio uumichiopua, ahpo tatanachitia iintapaka, puꞌkao ahpo tatakoriria newipateriaopua, ki wahjiamesi ahjari kiamichiopua.
Teeme Riosie Weratiame ahjama mukukameka erakoame enesaa,
puꞌka ahjamakamera mochimia eenechi oijenakameko erakometepua,
tewekachi Riosie Weratiame yeꞌkarichi.
Eesusiwichio kokosari anachaka mochitokamekai teemea iꞌwa weeechio,
Riosie Weratiamee apochi uupuamepua,
ahpo ahjamakamera mochipuawichiopua,
ahpo tewekachi yeꞌkarichío.
Taamo Eesusi ahjama teꞌterewa kaꞌitasoo,
Apoe Eesusia tiameo, waꞌachitia taamo kaꞌitamapua,
ahpo taamo ahjama teerewao,
wahka ihtoriachi teꞌta kateweri taawechio.
Teemea Eesusichi paparai ki kaawe noonoikoio,
Apoeo kiisi taamo toayamepua ahpo nakiraeo;
kaꞌchitia waꞌa iintomeri tiiamekapaopua,
ahpo Riosi nakiwariwae tisiwa taamo nakiyamekapaopua.
Muuu Timoteoa, puꞌka aamo ajawaria masitemichioo, yooma iꞌka aamo noꞌo iyoteparia, inatepateka masitenurapuapua puꞌkao. Puꞌka aamo ajawaria masitemia keepumeriopua tiameo, Riosi tetewachi chaanenurapuapua, kihta naawesari chaachapanurepuapua puꞌkao, kihtawichio kaawekameopua, nekakome chaachapaniame nayewaniameoi, kihtawichio kaawekameopua; waꞌa tiiame naawesaria, kaawe erakoka keepuamekaiopua Riosi kaaweruma tuuyewario, nahsinapatemeripua keepuameoi.
Muuu Timoteoa Riosi tetewachio, utewaeme tekipaname enepuapua Riosi tehkiwachio, tísia kaawe teetoame Riosi kaaweruma tuuyewari masiteniamechio. Waꞌa teetoka masitiame enesaamua, kihta suuwe erapamerimua itachioi itapitichi aamo yoorao. Kihta nekakome cheeka masitiame enesaamua, kihta Riosie teripuame teeremerimua aamo masitewachio, teꞌta kaawe tiiame teetoka masitiamekapaomua, teꞌta pichiwarichi simiyameopua, Riosi naera.
Itapiti Riosichi simiyame aamo nayeoiopua aaatao, kaꞌte aaatae aamo seꞌwi ikimitiamua, aaata peyachí ki Riosichi simiyame nayewanariameeopua; waꞌa tiiame peyachi papakiwachiopua nayewamiao, oowera seꞌwi ikiniame ikitiamepua.
Puuu waꞌa teꞌtiame naawesari kihtawichio kaawekamea, taamo waꞌapi soopamapua, koꞌkoame kaꞌchi iika yachapaniame ikiniamechitia ikiwamepua. Waꞌa ikikameka teꞌteriame Iimeneoa, Iireto tewaniameopua tiameo,
Riosi pichiwari masitewaopua, seꞌwi masitiamekapa waꞌa ijikikame puuua. Puuu waꞌa iikame tiꞌtijoea, puꞌka tiꞌtijoeri mukukoi eenechi oijenaniameo, ikikamekopa chaachapaka masitiamekapa. Puuu aapoea puꞌka eenechi oijenaniameo, taamo iikachiche waꞌa erakoniameko tuuyamepua, Riosio ki taamo oijenatemerikopua, eenechi weemera weerewa taamo kiꞌyakaopua. Yooma iꞌka inamukamea, wekamupakamepua ookapiopa, Riosichi paparameo.
Nape Riosia, seꞌwi masitiameopua ahpo pichiwarichi simiyame tuuyewario, tetewaka yasitoamepua aatanakamerakoopua ki ahpo ijinuwao. Riosi pichiwariraa, kaari nawateraka tiiamepua, pukachi nawaterachi eee cheeka iyotetiame: “Apoe taamo tewekachi kahtiame Noonoa, teꞌta machika tetewamerapua ahpo ijinuwao.” Piirechi Riosi pichiwari waꞌachi nawaterachi iyoteriaapua tiameo, eee chiiámepua: “Yooma Riosie Weratiamechi teꞌteriamea, teꞌta Riosi pichiwarira masitiamerapua, puuua teꞌta pichiwa poanatukame enemetepua, ihtaoi ki kaꞌkaruma nokiwamechio.”
Aaata tísia paarasatiame taꞌperawachio, ki ookapi itapiti iinuemepua tísia nateyame, itapiti pehtori oꞌroe netetiame, tataparasi meetarieoi netetiame, puuu oropetoria, tataparasi pehtoria tiame teꞌta pahkotaniachiche ahjachi koiꞌwamepua. Nape waꞌachi taꞌpechioi iinueniamepua tiameo, senepi koꞌkomia ahjachi koiꞌwame, puuua wehchorie pehtoritatiamepua, kuuu oowarae netetiamekoio.
Muuu Timoteoa, oꞌro pehtorika tiiame enemitia muuua, Riosi ahjae tekipananaria enenariaa ahpo tehkiwachio. Waꞌa tiiame ahjaera enenariaa Riosiwichioo, yomatiame aamo seꞌwimetechemua ki kaꞌkaruma nokiwameopua. Waꞌa teeresaamua, yooma ihta Riosiwichio yoraniamewichio, ahsepari kaawe tiiame enemerimua.
Ikicha enepamitiamua puꞌka tehtemari ki kaaweruma erakoka mochitoaopua, ihtaoi ki kaaweruma ikotuwaoi, Riosichiche paparame ahjama teeremitiamua, kaawerumache inatatoka, iꞌka eee tiiamechitia: Riosichi paparaniame teetowa, nakirewa teetowa, taꞌiria yasirewa teetoka tiame.
Kaꞌte nehjiamitiamua, ki inatari tiiame iinatukewao. Puuu ki inatari iinatukewaa, oowera nekakowa chaachapaniameche mehtachamepua, ahkasioi nasiwaniame.
Aaata Riosi yorakiamea, kiisi papakimetepua nekakowa chaachapaniachio; ohso kaawe muuua, kaawerumakamera enemitiamua aaatachioi, ki ikanati nekayame; yeꞌkame enemitiamua aamo masitiachio; kaawe eꞌreka nayewepuapua aaataoi, kihta yaapi eꞌraka nahsinepaka.
Aaata aamo masitia naꞌara chaachapasoo, kaꞌte nekamitiapua pukachio, ohso kaawe teꞌta kaawe erapua tiiame nayewepuapua, tísia maꞌchiame tuuyeka aamo masitiao, ihtana achini tiiamekopua aamo masitiao. Waꞌa tiiame aamo masitesoopua puꞌkao, seenekachioi puuua, aamo chiiao oowe erapamapua, aamo masitiao tísia pichiwariko naneꞌrekapa.
Waꞌa iikapaopua teꞌta aamo kaawe chiiame pahtepaopua, riaorósi wisikuewachi ahpo ruhjikameko erapamapua, riaorósikamera masitia pichikeka mochitoriamekopua.
Waꞌa tiiachipao muuu Timoteoo, aamo naneꞌrejeraninia ehpiami kiisi kaawe nokiwamea, tísia epeche epecheche teetomerikopua, ahkasi kajuyachi taawechiopua, eee teꞌtereniame:
kihta ahpo katewenariame apochio aaataoi ahjamao, kiisi aaata tesiwa eꞌriame enemapua; tiꞌtijoea ooweruapua tiameo, kaꞌchi iika ahpo teeweteme erakoame, ahpo ki kaaweruma nokiwa ikotuwao; tísia naꞌara chaachapame aaataoi; tísia naꞌra yoorame ahpo naꞌara chaachapae; aaataoi oorichitia niꞌepanarewa erakoame; yooma ihta kaaweruma nokiwameo, seepurawaeme;
aaataoi ahpo kaawe uuyameo, pukamina naꞌara nokayame; aaataoi eeyowachi werapame; ki nuꞌuti ahpo erakoame; ahpo puꞌserewache iꞌyaka mochitoamea, Riosikamera puꞌserewa iꞌyaka mochitometepua;
Riosi iyoriameka nokayamea kiisi waꞌa erakoaiopua, Riosi utewari kaꞌkaruma enepatiameo, wehchi ipaka tetewamepua puꞌkao.
Yooma puꞌka waꞌa teꞌteriame ahjamao, kiisi ahjama teeremitiamua.
Puuu waꞌa teꞌteriame tiꞌtijoea, ahpo wihkuari naꞌararieopua taꞌpechiami asikokaopua ooweru piineri mochikachio, suwepori nokayamepua puꞌka ahjamao, kiisi ahpo waꞌinameopua waꞌa nokiwao, waꞌa puꞌseriamekapa. Puuu waꞌa nokiwame puꞌseriame oowerua, Riosi pichiwari eepi keepuka yasitoamekaio, kiisi iyorika inamuamepua,
ahpo ki kaꞌkaruma ikotuwa puꞌserewae, panisutoniamekapa.
Puuu wihkuari tiꞌtijoea, ehkoriami Aanesika teꞌteriamepua Amperesi tewaniamekoopua tiame, puuu ookaa ehkoriamio, Moiseo ahpo kaaweruma Riosichi simiyame masitenarioiopua, ahpo waꞌínekame. Puuu tiꞌtijoe aamo masitia naꞌarekamea, teꞌta wewekakamepua ahpo kaaweruma inatariwao, pukaepa kiisikoi inatamepua Riosi kaaweruma pichiwari chiiao. Puuua ahsieme naꞌarachi wewekakamepua, Riosichi paparawachi simiyameo.
Nape puuua, kiisi mehkasi mehtamitepua ahpo wistuki masitiaeo, yooma tiꞌtijoerie naneꞌriamekopua puꞌkao, kiisi ijinatamekopua. Waꞌachi teꞌtereriame puuu ookaai ehkoriamio, Moisee ahpo waꞌinekameopua ahpo masitepuawichioo.
Muuu Timoteoa, kaawe machikamepua noꞌo masitewao, noꞌo aachin teeka yasitoriaopua tiameo, ihtana neꞌnetoka noꞌo teetoamekopua noꞌo masitewaeo. Naneꞌriame muuuapa tiameo, noꞌoo Riosichi teꞌta oowe eꞌreka yasitoamekopua, aachin teeka ki yaapi eꞌraka itapiti aiwaka anachaio, aachin teeka noꞌo nakika teetoriopua Riosichio, yooma ihta tiꞌtijoerichiopua tiame, kiisi toaka masiteka yasitokaopua, Riosi tehkiwachio.
Naneꞌriamemua aachin teeka noꞌo naꞌara yoraretioopua tiameo, aachin teeka noꞌo aiwariopua Antiokía kahtiaiopua weruma mochiwachio, Iikonio muuwari mochiwachiopua tiame, waꞌa ikisa Rihtirá tewaniachi weruma muuwari mochiwachiopua tiame, aachin teeka noꞌo anachaka yasitorio, tísia noꞌo naꞌara yoranioiopua tiꞌtijoeri nanaarameeo. Nape teꞌta taamo Paamira tewekachi kahtiamea, yooma iꞌka noꞌo naꞌara yoranioio, noꞌo newipatekamepua waꞌa naꞌara noꞌo yoraniachio.
Waꞌatepua, aaata Riosi nakiyachitia yasitonariamea, Riosie Weratiamechi teꞌteriamewichioo, waꞌa ahpo yoraniame naꞌara yoraniame aiwameripua, nanaarameeo.
Waꞌa teerenioipua, puuu ki kaꞌkarumaa, epeche epecheche teetomeripua ahpo naꞌara nokiwao, puuu wistuki maꞌmasitiamea tiamea, epeche epechechi teetomeripua ahpo wisikueka masitiaeo, epeche muuwepateka ahpo wihkuarieo.
Nape aamo Timoteoo neeea, aamo penipariakamera teꞌta yorajeraninia, aamo teꞌta kaawe tiio eꞌriamera, kiisi seꞌwika teetoka naneꞌriamekapa muuua, aatanakamera iintoriopua aamo masitekao,
pukeri oꞌinia aamo nuꞌutikoi masitenioio. Aamo suꞌsuwa aamo yeeyewa tiame masitekamepua Ehkoriami Iyoterichi chiiao. Puꞌka Ehkoriami Iyoterichi naneꞌrekame Eesusichi simiyame, waꞌa iika Eesusichi paparakamemua Eesusichi newipamiapa, yooma ihta aamo tatakoririao.
Yomatiame Tumipirichi Iyoteriaa, taamo Noono tewekachi kahtiamee eratesiwae iyotetiamepua, ehkoriami Riosi naꞌnayewaturaeo. Pukaepa tísia kaaweruma tiiame puuua, taamo ahjae masitepuawichioo; taamo kaawe iintosoo, pukae Iyoterichi Riosi chiiae, kaawe taamo iintorio tuupuame teemea; ki kaawe taamo iintosoo, pukae ahpo Iyotaperichi chiiae, taamo terimapua; tísia kaawe ihsiamepua tiameo, teꞌta kaaweruma teeretoka taamo ohjoremichioopua, yooma ihta Riosie kaawerumachi simiyameo,
ahsepari taamo yeꞌkari penipatiamepua enepatiamepua, yooma ihtaoi kaawerumachi simiyame yorapuamewichioo.
Pukaepa neeea aamo Timoteoo, taamo Noono tewekachi kahtiame tetewachi, taamo Paamira Eesusi tetewachiopua tiameo, ahsieme Riosi kaaweruma tuuyewari aamo nayewatumichio weeramenia. Muuua aamo tuuyewarichio, Yooma aaata tiꞌtijoeri tuuyepuapua iꞌka Eesusi ihta wahka ihtoriachi taawechio, eenechi enamerikopua yomatiame tiꞌtijoe ooweruopua tiame katewemia, yomatiame ihta ahpo ki kaawe nokariao, ahjaka mochitoameopua pehjio, wahjipakameopua tiameo eenechi oijenatesaopua. Neipa tiꞌtijoeri katewesaapapua, yawichi yasipameripua, ahpo yeꞌkarichio yasipamiaopua yawichitumia.
Muuu Timoteoa utewaeme aamo nayewatujeraninia iꞌka Riosi kaaweruma tuuyewario, nape aꞌchitia keenako aamo nayewatumia tiioio, ki tiioioi. Aaata ki oowe eꞌriameopua pehjio Riosi kaaweruma tuuyewarichio, oowe erapatepuapua puꞌkao. Aaata ki kaawe tiiame iintosoo, terika tuuyepuapua puꞌkao. Aaata ki ikanati pepenipame masitiaomua, kaꞌte nahsinepamitiamua, ohso kaawe kaawe tuuyeka pahtetepuapua puꞌkao.
Waꞌa yooraka aamo masitejeraninia, ehpe waanami taawechiopua, epeche epecheche kihta inamunareka mochitomerikopua tiꞌtijoerio, Riosichi simiyameo. Oowera ahpo inamunariache keepumapua, ahpoche puꞌseria keepuka mochitonaremapua. Waꞌa teꞌteriapapua, ahpo puꞌseria masitiame maꞌmasitarikamera, iꞌyaka mochitonaremapua.
Waꞌa teꞌteriapaopua, ipaka tetewaka mochitoame enemeripua, puꞌka teꞌta Riosi kaaweruma tuuyewario ahpo keepuka mochitoriao. Naatikamera inamunareka mochitomapua, oowera maaewarichi simiyame ehkoriami ahka nayewatiame, puꞌkao kihtawichio kaawekame.
Nape waꞌa teeremioi muuu Timoteoa, pewatiame teetomitiapua amochio, kiisi sewina erapakaopua, peꞌyachi waꞌa teeremerikoio, kaꞌte sewina erapamitiamua. Waꞌapi teetoka masitepuapua, Riosichi eename newipatewaopua, ahkasi aamo ahsepatiachisi aamo yoramichio weratiao.
Noꞌo Riosiwichio tehkiwa iꞌwa weeechio, amori kajuyamenia, ki tehpe noꞌo yasitomeriko eꞌrame neeeapa; noꞌo ahjario neeea Riosiwichioo, noꞌo Noono tewekachi kahtiamewichio, noꞌo oowewariameko eꞌramenia.
Neeea Riosiwichio kaaweruma nasiwari iintokameka eꞌramenia, noꞌoo ahsepari noꞌo iintokamekoopua puꞌkao. Neeea uꞌmasiwa teꞌetiame newitokameka eꞌramenia. Neeea Eesusichi noꞌo paparariasichi waꞌanaopua, kiisi toaka yasitoamenia Eesusichi noꞌo paparao.
Pukaepa puꞌka teꞌta kateweri taawechi enasoopua, Apoe teꞌta Paamira Eesusia teꞌta kaawe katewiamekapaopua peereichitiao, noꞌoo teꞌta kaaweruma tetewikapaopua noꞌo kaaweruma iintoriawichioo, noꞌo teꞌta kaaweruma tiiari moꞌkoritemapua, yawichi oꞌro moꞌkori noꞌo moꞌkoritiamechítia, oꞌroe cheenkeritetiame, noꞌoo teꞌta Paamirachio, kiisi seꞌwika noꞌo ahjachi teꞌta paparaka yasitóriopa. Nape Eesusia ki noꞌochekamera waꞌa yorameripua, yomatiame aaata apochi tísia inataka puuyetoka mochitokameopua tiaméo, ahkasi ahpo eenechi eenariachisiopua, waꞌa iintomeripua.
Timoteo, kúꞌwe enapuapua noꞌo neꞌnemiao, amori neeeche itipiame iꞌwaopua waꞌasio, amori kiꞌtiamepua aaata noꞌo kuꞌimeri iꞌwao.
Reema tewaniamea, noꞌo toaka Tesaronika muuwarichi akipakamepua, epeche puꞌserekamekapapua iꞌka wehjoarichi iintuameo. Keresente tewaniamea, Kaarasia weeechi akiparupua, Tiitoa Raamasia weeerachi akipakapua.
Ruukache itipiamepua iꞌwao, noꞌo ahjamao. Muuua waꞌana enamiao, Marako iꞌyasa noꞌo uꞌyepapuapua, puꞌkao noꞌo kuꞌimichioo, tísia nakiyamekane iꞌwao.
Tikikoo neeea, Eejesio uhjurakamenia puꞌkao weruma muuwárichi, itapiti noꞌowichio yoramichiopua waꞌao.
Muuua waꞌana eenaio, noꞌo kemajipora uꞌyepamitiapua, Karapo tewaniame taꞌperachi noꞌo towaria. Waꞌa noꞌo toakamenia tiame ookapi iyoteri piꞌpirinatiame, ookapi iyosi iyotetiame ahjama, paapiroe iyosi netetiamechi; puꞌkakamera epeche ki natakepaka noꞌo uꞌyepamitiapua, puꞌkao tísia noꞌo nakiyamekopapua.
Enasaapa muuua, kaawe aamo inatepuapua puꞌkao, ki nuꞌuti noꞌo waꞌinekamekapu puuua, iꞌka Eesusichi simiyame taamo iꞌtoa nayewatukao.
Pukeri peereichi noꞌo iꞌtotioi noꞌo nehpupaka ihsioio, aaataai Riosichi paparame, ki noꞌo kuꞌika nehpupakapua. Nape waꞌa teꞌterekoi puꞌkao, kihta nekajeraninia Riosio pukachio.
Nape Apoe Eesusi noꞌo Paamirache noꞌo ahjama ihsikapua waꞌa peereirachio, noochi yasitoamekapapua, noꞌo kuꞌika simitetotekapua puꞌka Riosi newiparichi simiyame tuuyewario, ahkasi yomatiame ki isaeri tiꞌtijoeri noꞌo nayewatumichioopua. Apoe Eesusi iintokapua noꞌo kuꞌika newitotekáo, puꞌka tahpitika erakoamechi noꞌo wenejikao, maꞌmawiyachitia noꞌo konariamechio.
Pukaepa tísia teꞌta noꞌo Paamirachi paparamepua, tísia oowe eꞌriamenia puꞌkao, noꞌo newipatesimerikopua ihtaoi kiisi kaawe tiiame noꞌo natepasiachio, Apoeo ahpo tewekachi yeꞌkarichi ahpo ahjama yasimichio neesetomeriko tísia ahjachi eꞌramenia. Pukaepa ki wahjiamesi cheriwema kiꞌyaka yasitoamenia. Waꞌa ikijeraninia Eesusio, tewekachi kahtiameopua.
Neeea yooma Riosichi teꞌteriame noꞌochitiao, teepotari uhjurenania: Pirihkawichioo, Aakirawichioo, yooma Onesijoro ohjoerachi mochikamewichioopua tiame.
Eerahto teepotepuapua tiame tetewisaa, puuua Koorintio muuwarichi itipikameo, waꞌami taamo uꞌmatoiopua. Tójimo tewaniameoi noꞌo teepotio tuuyepuapua puꞌkaoi, tetewisaa, Meerito muuwari mochiwachi noꞌo toariaopua, kokoriopao.
Muuu Timoteoa, keꞌchu tuuroi iꞌyapuapua aamo enamiao. Yooma ihjia aamo teepotiamepua tiame: Euwuro tewaniame, Puurente, Riino, Kauria, yooma wahjachi Riosichi poponiwachitia mochitoame pipiniwachitia tiamé.
Iꞌwasi kajunane iꞌka iyojurachi nayewakaopua. Aamo ahjama yasitojera eꞌriamenia, Apoe taamo Paamira Eesusio. Yooma Riosichi poponiwa pipiniwa tiameo, amochi tísia kaawe teewejeraninia Riosio.
Waꞌasi ihjia. Kaawe ikisa naaju.
Kúíra Tiitoo. Neee Paoroa Riosi yorakiamenia, apoe Eesusi Riosie Weratiamee weratiame. Neeea iꞌka iyojurachio, papararichi simiyame aamo nayewemania, yooma Riosi ahpo ijinuwa enemichio uuriao, puꞌkao ahpo Taanachi Eesusichi paparakameo. Ihji ikachi iyojurachi noꞌo aamo iyotepaa, epeche maꞌchiame chiiame aamo iyotepamania, Riosi teꞌta pichiwarichi simiyameo, yooma aaata Eesusi Riosie Weratiamechi paparamewichioo, epeche kaawe teꞌteretomichiopua Riosichio, waꞌami tiꞌtiopachiami mochikameo, puꞌkao epeche kaawe tetewipuawichiopua Riosieo.
Aamo iyotepaninia tiameo, puꞌka Eesusi Riosie Weratiamechi paparameo naneꞌremichiopua tiameo, pichiwa enemerikopua ahpo puuyeka mochitoa ki wahjiamesi ahjapuameo, puꞌkao Riosia, keꞌchu weee yasipoi oꞌiniao aamo kiamo eꞌraria. Riosia waꞌa ahpo eꞌrariaa, kiisi wistukipua, Riosia teꞌta pichiwa waꞌa iintomeripua, kiisi wistuamekapa.
Ihji Riosi keꞌchu naayachi oꞌinia iintomo eꞌrariaa, ehpe taawechiami maꞌchitaniamepua ahpo nayewatuameéo. Neeeai apoe taamo Newipatiame Riosie uhjuratiamenia, ahpo eꞌraria maꞌchitamichiopua ehpe taawechiamio.
Aamo Tiitoo, noꞌo poonichitia tetewameoopua Riosichio, waꞌachitia teꞌtiamekapa teemea Riosichi paparawao, iꞌka iyojura aamo iyotiamenia aamowichioo, Riosichi taamo oowe eꞌria. Neeea taamo Noono tewekachi kahtiameo, Eesusi taamo Newipatiameopua tiameo, amochi teerepajeraninia aamo iikachi tísia taꞌiria yasirao, aamo kaaweruma tesiwewaopua.
Noꞌoo aamo Kereta pawenasipa weeechi toakoioo, itapiti katewemichio waꞌa aamo toakamenia, waꞌa ikisa aaata paꞌpamiratumeri ajawamichio, yooma pipiripi tiꞌtiopachiamiopua ahkaoi mochiwachiamio, teꞌta noꞌoo aamo chaaneriachitia.
Puuu paꞌpamiratuame aamo ajawamiaa, kaꞌkaruma tiiaeme enemeripua, kihta aꞌchi tiiame apochio, ihta itapiti aꞌchitiame ki kaawerumaopua; piiripi waꞌapi uupieme enemeri puuua; tatanaraai, Riosichi paparame enemeripua, kihta aꞌchitiame iintowa wenejitiame, kihta iinueme enemeripua, newitokache itapiti ki kaaweruma iintonarewao.
Tiopachi teꞌta paamiratumeria, teꞌta Riosi iyoriwa tetewiniame enemeripua, puuua Riosi itapitiwara teꞌta neesetoamerakapapua; ki eꞌraka ihsiame enemeripua ahpo kuꞌkuiwachio; ki utewachi newitoka iintomeripua ahpo eꞌrarikameraopua; kiisi nawajiame enemeripua tiameo; kiisi nasiwame enemerikoipua; itapiti yooraka yowiwameoi, kihta naꞌara ihsika yowinariame enemeripua.
Ohso kaawe puuua, teꞌta kaaweruma tijoe enemeripua, teꞌta kaaweruma inatame; aaata ki ahka cheꞌrepame tiiameo, kiꞌyame enemeri puuua ahpo taꞌpechi cheꞌrepamichioo; puuua kaaweruma eꞌrari iinueme enemeripua Riosichio, tísia ahpo kaawe neesetoame, ki kaawerumachi ahpo wichipuameo; ki nahsiname enemerioipua, ahpo Riosiwichio ihsiwao.
Puuu paꞌpamiratuamea, kihta seꞌwi ikiyame kaawerumachi enemeripua; puuua Riosichewichio ihsiwache, ahpo teerewaeme; kaaweruma inataniame peenewarieme, enemeripua. Ahpo masitiaopua, kaawe machiyame enemeripua ahpo masiteretiao, peeneka puꞌseretiame aaataoi ahpo wahjachio, puꞌka ahpo kaaweruma masitiaeo kipoteka. Waꞌatiaopua, kaawe ahpo nehpupamichioopua, itapiti ahpo ki kaaweruma chaanetiao,
muuwaeme mochikamekopua tiꞌtijoeri, kiisi kaawe erakoame taamo masitiao. Puuu tiꞌtijoeria wahjachio, epeche utewa erakoame siichitepuwa nokiwameo, puꞌka ki ijinatari ahpo masitewaeo, pukae seꞌwichamepua Riosie kaawerumara masitewao.
Nape puꞌkao muuu Tiitoa, toꞌpepuapua chuꞌwaraopua puꞌkao, utewaeme terikaopua puꞌkao, waꞌineka puꞌka chaachapao, waꞌasi aamo werapamichiopua puꞌkao, puꞌka wihkuariwarao. Puuua taꞌpechiami enapaka wihkuekao, yooma petechiami mochikame seꞌwichamepua ki Riosikamera pichiwarichi masitewachio, toomi koparoaka masitekaopua. Waꞌa nokaka yowiyamepua, ki pichiwari chaachaparíe.
Piie taawechi waꞌa Kereta noꞌo kahtioiopua pehjio, aaata Kereta waꞌapi ohjoemea, waꞌa mochikameo machikamekapapua ihtana nokaka mochikamekopua puꞌkao, noꞌo tuuyekapua eee cheekao: “Iꞌwa Kereta mochikamea, kiiya yoomahka wihkuiamepua, oorika teꞌteriame puuua, tísia nanasiname, oowera uꞌmatoka koaka puꞌseriame posakamekaipua.”
Ihji tijoe waꞌa tiiame noꞌo tuuyekamea, pichiwa cheekamepua waꞌa teꞌteriao. Pukaepa muuua Eesusichi paparameo, utewaeme tuuyepuapua puꞌkao, ki waꞌachi nokimichiopua puꞌkao, ohso kaawe pewatiame mochitonurepuapua puꞌkao, ki seꞌwi nuureka ahpo Eesusichi paparao.
Waꞌa aamo chaanesoopua puꞌkao, kaawe chiiame aamo inamukamea, ki eꞌweka mochitomapua waikao, siichitepuwa nokiwameo, pukae ahpo wihkueniameopua, ki Riosi pichiwarichi simiyameo, ukana ajatoameopua Riosi pichiwario.
Aaata kaaweruma inatariemea, kihta inatanariamepua ki kaawerumao kihtawichio kaawekameo, oowera puꞌserewapuawichio nayewaniameo. Nape aaata kihtawichio ki kaꞌkarumache inatamea, puuua ahpo iikachio, pochikame kahtiamepua naꞌarario, ki nakika mochitoamekapapua Riosi teꞌta pichiwarirao, teꞌta kaaweruma tuuyewario.
Puuua wihkuari maꞌmasitaripua, Riosi teꞌta maꞌmasitariko tuuyaiopua, ahpo waꞌapi wihkuari nokayaeo, ahpo waꞌapi wihkuchame tetewitamepua. Puuu tiꞌtijoeria, kichiwa nokayamepua, kiisi eꞌweka mochitoamekapaopua Riosio, newitokache ki kaꞌkarumara nokisiamepua, kihta noonoeme tiiamepua, ihtaoi kaawerumao.
Muuu Tiitoa, kaawerumache nokiwame masitepuapua.
Oꞌochetiameo, apochi neesetoka mochitonurepuapua ki kaaweruma yoraniameo, seꞌwi ahpo nokimiaopua ki kaawerumachio, ahpoo puuua, yooreka tetewipuawichiopua. Iwapakame enenurapuapua puꞌkao, ahpo Noono tewekachi kahtiamechio, teꞌpa tewekachi kahtiame Noonoo, pichiwa nakiyameko tetewiteka, ahpo wahjachioiopua tiameo, pichiwa nakika tetewameko tetewiteka, ahpo wahjachioi ki kaawe nokayoio, ki ikanati nahsinenurapuapua.
Ooweru yayawatiameopua tiameo, tuuyepuapua, taamo Noono tewekachi kahtiamekamera pichiwa teꞌta nakika mochitoamechitia, ahpo tetewiteka mochitonurepuapua. Ki aaata naꞌaraka tísia naawesarieme enenurepuapua; paatarioi kiisi nawajiame enenurepuapua, ihtaoi wiino iijiwa nawajiwaopua. Ohso kaawe puuua wahjachi ooweru kuteweopua pehjio, teꞌta kaawerumache ahpo nokiwa tetewitenurapuapua.
Waꞌa tiiame enesaapu ooweru yayawatiamea, wahjachi ooweruo ki yayawatiameopua pehjio, kaaweruma tiiame masitemapua puꞌkao, kaawe nakika yasitomichiopua ahpo kuunao, ahpo kukuchiwa nakiwaopua tiame.
Muuu Tiitoai waꞌachi tiiame tuuyepuapua tehtemarioi, kaawe ahpo neesetonurapuapua ahpo ikotuka eraniameo, kihta iintomichiopua waꞌa tiiameo.
Muuu Tiitoa yomatiame aamo wahjachio, amochi tetewitiame enemitiamua, aamo kaawerumache ihsiao, aamo kaaweruma ihsiwachitia nokisimichiopua tiame; nape teꞌta pichiwa waꞌa tiiame eꞌraka, aaataeoi ki aamo wistuame maaepuawichio.
Muuua kaawe neesetoka masitemerimua aamo chiiao, kaꞌchi aamo chaachapapuaichiopua, apochi ki kaawe erakoameopua Riosi chiia aamo nayewao. Waꞌa tiiame masitepuapua, aaata ki kaawe erakoaipua taamo Noono tewekachi kahtiame chiia aamo masitiao, suuwe erapamichiopua puꞌkao, teꞌta pichiwa kaaweruma tiiame aamo nayewamekoopua.
Puꞌka ahpo teeko seekarachitia tekipanakiameopua, eꞌweka mochitoniame teteiwa masitepuapua puꞌkao, yooma ihta ahpo teeko nuurewachio, kihta nahsinepawa nehjiakaopua.
Kaꞌkaruma teerewa masitepuapua puꞌkao, kihta noriwi ki kaawe ihsiwa ahpo teekoo, waꞌa tiiaopua ahpo teekoeo, ahpo oowe eꞌrepua tiiame tetewipuawichioo. Waꞌa tiiame enesoopua wahjachi tiꞌtijoeriaiopua tiameo, puꞌka tísia peenia tiiame taamo Newipatiame Riosichi eename masitewae, tísia kaawe teeka ohjoemeko erakomapua.
Taamo Noono tewekachi kahtiamea, tesiwewa oowepakamepua taamoo, apoe waꞌapi ahpo Taana enepakaopua, apoe waꞌapi taamo mochikachi masitenariapa puuua, yomatiame iꞌka wehjoarichi ahpo newipatemiaopua,
yomatiame iꞌka wehjoarichi ohjoemeo, kaaweruma inataka mochitomichiopua, puꞌkao yomatiame ahpo tatakoriniameo, ipaka mochitomichiopua, ihtaoi ki kaaweruma ikotuwa tiiameo, teꞌta taamo Noono tewekachi kahtiakamera, iyorika mochitomichiopua.
Waꞌa teꞌtereka mochitomeri teemea iꞌka wehjoarichi mochikaapua pehjio, ahkasi tísia peenia tiiame tisiwari taawechisi, taamo Noono Newipateri Eesusi Riosie Weratiamechitia tewekachi mooenakameo, eenechi weeechi tekiyachisi, puꞌkao taamo puuyeka mochitoa.
Puuu apoe enameria, apoe kaawe eꞌrachi iintokamepua, ahpo mukiwarichi taamo pejana nehjakaopua, yooma taamo tatakoririawichio Riosie kokosapuameo, taamo newipamichiopua, yomatiame taamo tatakoriria piipatekaopua, ahpo ijinuwakamera enepamichiopua, teꞌta kaawerumarakamera tísia nokinariame enepamichiopua.
Yooma iꞌka eee tiiame noꞌo aamo nayeweria nayewemitiapua, ahkaoi aamo oiyachiamio. Ahkaoi kahtiaiomua, kaawe eꞌraka paajutesimitiamua taamo Noono tewekachi kahtiamechio, pukachi paparaka mochitomichiopua aamo masitesiao. Nape wistuka taamo Noonochi paparameko tuuyameo, ki taamo Noono chiia yooraka mochitoameo, teripuapua puꞌkao, kiisi eꞌwaka mochitonariamekopa puꞌkao. Aaata utewaeme terisaamua, taamo Noono tewekachi kahtiame utewarirae teripuapua puꞌkao, aaataoi kihta suuwe erapakaopua, naꞌareniaiomua temarikopao.
Muuu Tiitoa waꞌa tiꞌtiopachi naanapawiameo, eꞌwaka mochitonurepuapua puꞌkao, aaataoi waꞌa yawichichitia teꞌteriameopua, aaataoi teꞌta weruma teꞌteriameoi. Eꞌwaka mochitonurepuapua puꞌkao, ihta kaaweruma itapiti ahpo yorakejerasoopua, ahpo waꞌapi mochiwariwichio tekipananuresoo.
Puꞌka tiopachi teꞌteretoameopua, aaataoi kihta naꞌarenurepuapua. Ohso kaawe taꞌiria mochinurepuapua puꞌkao, kihta nasiwaniame mehtachaka, kaawe ahpo eꞌreka tetewika, aaataai kihta ahpo weruma uuká.
Teemea pukerio tiameo, waꞌachitia ki ijinatamechitia nokayamekaipua, ki eꞌweka mochitoamekapa Riosio. Teemea wihkuarie chapitiame eneriaipua, ki kaꞌkaruma tiꞌtijoerie wihkuarieo, puꞌka ki kaꞌkaruma yoranarewae chapitiame eneriai teemea, ki kaꞌkaruma ikotuwa puꞌserewa. Teemea pukerio ki kaawerumachi teꞌtereka ohjoeriaipua; piirechi iinueka ikotuchewachio, tahpitika erakoamekai teemea. Nekumeka tetewamekai teemea wahjachio, epeche iinuwaemekopaopua ki tamochitia.
Nape taamo Noono teꞌpa tewekachi kahtiamea, waꞌa taamo teꞌterioiopua, tísia taamo nakiyamekapaopua, tísia taamo tesiwa eꞌrepakamepua, puꞌka taamo ki kaꞌkaruma nokiwachiopua puuyanakao.
Riosia waꞌa iintokaopua tamochio, ki nuꞌuti kaawe iintokamepua tamochio, taamo tísia tatakoririao, apoe waꞌapie taamo kokosapuame newipatekao. Puuu waꞌa iintoriaa, kihta taamo iintowa natekachi iintokamepua, oowera tísia ki nuꞌuti taamo nakiyamekapapua, pukaepa ahpo Riosiwarieopua, yomatiame ahsieme taamo piipatekamepua, weemera ahjarikamera tamochi enepateka.
Taamo Noono tewekachi kahtiamea, ahpo Taana Eesusichi iintoriaeopua, tamochi yahchepakamepua ahpo Riosiwario, ahkasi pochikame wiꞌsuamesi.
Ehpeo teemea weemera ahjari iinuekapaopua, ahpo taamo ki nuꞌuti tesiwewae taamo cheriweriopaopua, puuyeka mochitoamepua, ki wahjiamesi Riosi ahjama mochipuameo.
Yooma ihji aamo noꞌo tuuyeriaa, tisiwa ahjachi oowe eꞌrepuame tiiamepua, pichiwa simiyame. Iꞌka noꞌo cheeriachi simiyameo, eepi utewaeme chaanesipuapua puꞌkao, yooma taamo teꞌpa kahtiame Noonochi paparameopua, pukae ahpo neꞌnesetoka mochitomichiopua puꞌkao, kaꞌkarumache yoorakao. Ihji noꞌo chiiaa, tísia kaaweruma tiiamepua, yoomawichioopua, tísia nateyame.
Kaꞌte tehpe eenepamitiamua, ki inatame iinatukewa nehjiakaopua, kihta kaawewichio iinatukeme tiiameopua. Kaꞌte ehkoriami ahpo noonorichi oꞌinia eꞌenawa nayewaka, tehpe eenepamitiamua, pukachi simiyame chaachapakao, kihtawichio kaawe tiiameopua. Kaꞌte nekakowa mehtanamitiamua, Moise nuurari yoratewachi simiyame nayewakao, puuua kihta nateyame puuuapa. Yooma pukachi simiyamea, kihtawichio chaachapapuamepua waꞌasio, puuua, kihta kaawerumachi taamo iꞌtoamekopao.
Aaata wahka taamo Noono tiꞌtioparachiami ahka napawitiachio, seꞌwika masiteka ahpo nasiwatiame enesoopua, seenepioi oosaoi utewaeme terika tuuyepuapua puꞌkao. Ki aamo eꞌwesoopua tísia tuuyetiaio, kaꞌte uuka tetewimitiapua puꞌkao waꞌási.
Puuu aaata aamo kaaweruma tuuyewari tísia utewaeme tuuyetiaio ipaka tetewikamea, ahsieme wekakameko tetewimamua puꞌka waꞌapi ahpo nokayaeo, ahpo waꞌapi ki kaawe nokayaeo, ahpo waꞌapi Riosi kokosarichi ahpo ihpapakamepua, taamo Noono teꞌpa kahtiameeo, ahpo kokosapuamechi.
Wee muuu Tiitoa, noꞌoo Atemasi tewaniame aamo uhjuresoo, Tikikooi noꞌo aamo uhjuresooio, aꞌchitiaoi Niikopori noꞌo tetewijeraninia, waꞌa yasimo oꞌranepu tuuroi uꞌmatoachisio.
Nehpupari tekipaname Seenasio, Aaporo tewaniameoi tiameopua, aꞌchitia aamo kuꞌimetiae kuꞌipuapua puꞌkao, iinuetomichiopua itapiti ahpo nakiwiao, wahka ahpo siimpachiopua.
Waꞌa aamo iintosoopua, puꞌka aamo iintoriaeo, waꞌachi nokipua pepenitemamua wahjachioi, ahpo kuꞌika mochitopuameopua, ahpo tesiwewa nokiwame kuꞌiniameo, taamoo tiꞌtijoeri masitiaeo. Waꞌa teꞌteriame enesaapua ahpo ahjaka ajatowachio, nateyamerakamera nokayame enemeripua, taamo Noono tewekamechi teꞌteretokaopua.
Iꞌka aamowichio noꞌo iyotewa kajuyachio, eee chiiame aamo uhjuriamenia: Yooma iꞌwa noꞌo ahjama mochikaa, yooma aamo teepotiamepua waꞌa aamo kahtiachi mochikameo. Yooma wahja tamochitia Eesusichi paparameopua tiamé, teepotemitiapua tiame.
Iꞌwasi kajuyamenia iꞌka iyojurao. Kaaweruma eꞌrewa eꞌriamenia waꞌa aamo kahtiachi mochikámeo, taamo Noono tewekachi kahtiame eꞌrewaeo.
Cheriwema iꞌwasio.
Kúíraa Iremoni. Paoro neeea, Eesusi Riosie Weratiamechi simiyame nayewatuamekapao, iꞌwao peeresochitia yachatiame. Neeea Timoteo kuꞌiraeo, iꞌka iyoteri aamo uhjurenane. Aamo Iremonio teemea, tísia aamo nakika mochitoamepua, aamoo tamochitia Riosichi tekipanaka yasitoamekopa.
Ihji iyoteri taamo uhjuriaapua tiameo, yooma aamo taꞌpechi nanapawiamewichiopua tiame, Riosichi paparame tiꞌtijoewichio ooweruwichiopua tiame. Iꞌka iyojuraopua tiameo, Aapia tewaniamewichiopua tiame, puꞌkao taamoo Riosichi piinichitia tetewa. Arakipo tewaniamewichioopua tiameo, teepotari uhjuriame teemea, tamochitia Riosiwichio utewaeme tekipanaka weritoamekopa.
Neeea aamowichioo Iremonio, senepi Riosi ahjama nayewaionia, aamowichio cheriwema kiꞌyamenia Riosio,
aamoopua inamukapao, tísia nakiweka paparamekopua taamo Paamira Eesusichio, aamoopua tiameo, yooma Riosie piipatetiameopua, yooma tísia nakika yasitoameko tuuwame.
Naneꞌriame neeea aamoo Riosie Weratiamechio, tísia oowe eꞌraka yasitoamekoopua, tamochitia. Simitiamenia Riosichi itakao, epeche machika aamo yasitomichiopua, Riosie aamo kaawerumari kiasiwaopua, yooma Riosichi aamo ahjama teꞌteriameopua tiame, tamochitia Riosie Weratiamechi paparakameopua.
Tísia kaawe eꞌraka yasitoamenia amochio, tísia nakika yasitoamekopua aamoo, yooma wahjachi aamo taꞌpechi nanapawiameo Eesusichi paparamiao, ahpo iika yachapateriopua iikachio, itapiti ahpo aꞌchi erakoao.
Ehpeo aamo Iremoni itanemania, itapiti noꞌowichio yorajerawa. Muuua, ki seꞌwika naꞌnaritoamekopa Eesusi Riosie Weratiamechio, waꞌa tiiopa aamoo, itapiti noꞌo yorakemichio aamo itanesoo, tísia oowe eꞌriamenia amochio, yoramerichekopua.
Neeea aamo utewa yorame tiiaipua noꞌo yorajekewao, ki waꞌa iintonariapaopua, ohso kaawe aamo kaawe eꞌrachi yorajeraninia, teemea ahpoo, tísia kaawe eꞌraka tetewamekopa.
Waꞌa taamo teꞌteriopao, noꞌo kaawe iintojeraninia Oonesimochio, puꞌkao neeea Riosichio noꞌo taanachitia enepateriopapua, puꞌkao noochitia, tísia Eesusichi paparamepakamekopapua, iꞌwa noꞌo ahjama kahtiaiopua perekarichio.
Ihji Oonesimoa amochi kahtiaiopua puhkuchitiao, ki kaawe ihsiame eneriaipua waikamio, nape ehpeo puuua, kaaweruma enepakamepua, Eesusi Riosie Weratiamechi paparakapao. Pukaepa kaawe ihsiamekapapua ehpeo, kaawe ihsiame enemeripua amochio, noochitiaopua tiame.
Iꞌkao neeea ehpeo, kaaweruma enepakame noꞌrapuamenia amochio, naarame eꞌrainia noochio, ki noꞌo ahjama yasimerikopua waꞌasio. Pukaepa neeea puꞌkao, kaawe eꞌraka asipujeraninia aamo taꞌpechio, kaawe eꞌraka uuká.
Puꞌkao neeea tísia kaawe eramiipua, iꞌwa noꞌo ahjama itipisoo, iꞌwa karichi noꞌo kahtioiopua pehjio, noꞌo kuꞌika yasitomeriaipua, Riosi kaaweruma tuuyewariwichioo.
Nape aamo iinatukenare neeea iꞌka Oonesimo amochi uhjuremiao, ki nooe aamo uhjurenariapa ki aamo reesiserieo, ohso kaawe aamo reesisewachikamera amochi uhjurenariamenia.
Seenekachi Oonesimo kuꞌitapi amochi poanaturiaa, Riosichi kaaweruma enepamichiokoi enerepua, noꞌoopua amochio, kaaweruma enepakame noꞌrapumichiopua, eenechi aamo ahjama yasimichiopua waꞌasi.
Eenechi aamo kaawe uusoopua Oonesimoo, epeche kaawe ihsika yasitomapua amochio, nape ki puhkuchitia, puuua amochio Riosichi poonika teeremerikopua. Neeea puꞌkao, tísia kaawe nakika yasitokamenia, nape muuua ehpeo epeche kaawe nakimakoi, Riosichi aamo poonika teeremerikapapua, ki aaata puhkuchitia.
Muuua Riosichio, noꞌoo aamo poonichitia tetewame enesaa, waꞌachitia Riosichi poonichitia teteipuapua puꞌkaoi, kaawe uuka.
Iꞌka Oonesimo ki kaawe iintokame enesoopua amochio, itapiti aamo wikirieme enesooio, noꞌokamera koparoapuapua wikiriarao.
Neee Paoroa noꞌo aamo natetemo tuukao, nooe iyoteka aamo chaaniamenia, kiisi waꞌatia itipimerinia puꞌkao, ki natetekao.
Ejeꞌe, pichiwa waꞌa iintomania puꞌkao. Puꞌka Oonesimoo, kaawe uuka aamo tetewisoo, tísia kaawe eꞌraka yasitomania, iika yachapakame noochio waikao. Waꞌatiao teemea, nenekuti tísia kaawe itipimeri teemea Riosichio, Eesusi Riosie Weratiamechiopua tiame.
Nee, neeea aamo Iremonio, amochi tísia oowe eꞌreka itanekamenia iyotekao, iꞌka noꞌo aamo itaniao, yoramerichekoopua iꞌkao, epeche tísia kaawe iintomio oowe eꞌriamenia Oonesimochio, ki noꞌo aamo teꞌta itaneriachitia.
Noꞌoopua tiameo, katewetiame iinuejeraninia noꞌo cheꞌrepamiachioi, ookapi taaweoi yasimo oꞌrachi waꞌa enasaa. Waꞌa ikimania iꞌwa noꞌo perekarichi maꞌchipatiaapua, aamo noꞌowichio Riosichi itaya inamutioopua.
Yooma iꞌwao, Riosie Weratiamechi simiyame noꞌo kuꞌika mochitoamea, aamo teepotenapua puuua ihjipua: Epajarasi tewaniamepua piiripia, puuua iꞌwa noꞌo ahjama perekarichi yachatiamea, Eesusichi simiyame nayewatuamekapaopua tiame;
wahjachi aamo teepotiameapua tiameo, Marako tewaniamepua, Arihtako tewaniame tiamé, Reemasi tewaniame, Ruuka tewaniame tiame.
Noꞌo chiiaapua waꞌasio, puuuchepua. Taamo Paamira Eesusi Riosie Weratiamecheo, tísia kaawe iintojeraninia amochi.
Waꞌa ikisaapua, tísia kaawe enemapua. Cheriwema waꞌasi Iremoni.
Kúíra, yomatiame iꞌka wehjoarichi mochikame. Neeea noꞌo cheriwejaraninia, ki noꞌo teewara tuuka aamo nayewiaopua. Iꞌka noꞌo iyotiachio aamo nayewemania, Apoe taamo Noono tewekachi kahtiamechi simiyameo, achini teereriopua puꞌkao, iꞌka wehjoarichi mochikamechio. Wee, iꞌwa oꞌinemane puꞌka waꞌa teeretiame naewakao.
Kai waapisi ehkoriami oꞌinia taamo Noono Riosia, ki ookapisa aꞌchi teeka nayeweriaipua, taamo ehkoriami noonorio, ahpo ehkoriamisi oꞌinia ahpo naꞌnayewatura ajawasiriachio. Puꞌka naꞌnayewaturachi nayewao, taamowichio iyotenurasikamepua puꞌkao ;
nape ehpe taawechiami waꞌasichiopua Riosia, Apoekamera taamo nayewenariapaopua, apoe waꞌapi ahpo Taanachitia tijoetukamepua, iꞌka wehjoarichi naawakao. Ihji Riosi Tijoetukamea, yooma Riosi waꞌapi tiiariwa iinuekapaopua, yooma Riosi iinuekao, ahpo Taanawichio nuuteka yasitokamepua. Ihji Riosi Taanaraa, apoe Noonorakai tiiapaopua, apoe iintokamepua yooma ihta iintuame enepateka weeechio, ahkasi yooma ihta tewekachi iintuameopua tiameo, waꞌasa tiiame inatakamekapua.
Ihji Riosi Taanaraa, yomatiame ahpo Noono tiiariwa, enepakamepua. Ihji Riosi waꞌapi Taanara nanariraa, apoe Riosi tiia nanarira puuua. Iꞌka Riosi Taanachi simiyame nayewaniachio, yomatiame Riosi ahpo utewari teerepakamepua pukachio, ahpo Riosiwarieopua, yomatiame ahpo enepateriao ahpo utewari naerae teꞌta teerewiamepua teetotewachio.
Puuu waꞌapi Riosi Taanarachitiaopua, yooma taamo tatakoriria papakosaapua, eenechi mooenarepua tewekachi kurusichi mukusao, ahpo teꞌta yawichitumia yasitomiachiopua, ahpo Noonoo ahjama ahjaminao.
Ihji apoe waꞌapi Riosi Taanarachitia tiiaio, Riosia tewekachi ohjoeme ahpo tewekachi ohjoeme kuꞌkuiwario, epeche tísia weruma tiiamepua pukachio. Riosia ahpo Taana Tijoetukameo, yooma ahpo iinuwa kiamerapua puꞌkao, ahpo Taanakamera tooepaka.
Muuua noꞌo Taanapua?
¿Aatana puꞌkao chaanekame:
Ehpiamio neeea, aamo tijoetutekamepua?
¿Achinitio waꞌa chaanekamepua, aaata ahpo tewekachi kuꞌiwario? Riosi tewekachi kahtiamea, kaꞌchitia taawechi cheekamekoipua, aaata ahpo tewekachi ahpo kuꞌiwario:
Neee enema aamo Noonoraa, cheekao,
muuua noꞌo Taanara enemapua,
cheekaoi.
Ohsotia Riosia, ahpo waꞌapi weeechi tijoetutesaapua, ahpo Taana teewarepua, ahpo piiripi waꞌapi Taanao. Waꞌa iintosaapua chaanerepua ahpo tewekachi kuꞌkuiwario:
Yoomahka eemea,
iꞌka noꞌo Taanachi paparamitiapua.
Nape Riosia, ahpo tewekachi kuꞌkuiwarichi simiyame nayewakao, eee cheerepua:
Eeme noꞌo tewekachi kuꞌkuiwaa,
eekaka teꞌteriamepua,
ki teteiwame.
Eeme noꞌo uhjurawa tuꞌtuiwaa tiameo,
naꞌi tajenariraka teꞌteriamepua.
Nape Riosia Ehkoriami Iyoterichio, ahpo Taana nayewekao, chiiamepua:
Aa muuu teꞌta Riosia,
aamo yeꞌkari yasiraa,
ki wahjiamesi teeremeri puuua;
muuua aamo yawichituwachiopua,
tísia kaawerumache teetomerimua.
Muuua kaawerumache nakiyamekapao,
nekumiamemua ki kaawerumao.
Pukaepa neee Riosia aamo Riosiwaa,
aamokamera uukamepua,
epeche kaawe kaaweruma eꞌrari amochi yahchepakaopua,
ki aaataoipua wahjachio, waꞌachitiao.
Pirenachi iyoterichiopua tiameo, piiripi Riosi nayewatura aaataa, cheeriopua Riosiwichio nayewaka, mehka ihtoriachi Riosi ikipuame neꞌnekao, cheeriaipua ahpo Taana tijoetutemiao:
muuu iintokamepua iꞌka wehjoari enepatekao,
muuua iintokamepua tiameo,
yooma teꞌpa tewekachi tetewiniameo iintuametio.
Yooma aamo iꞌka wehjoarichi enepateriaa,
yooma wehjoari tewekachi tiameo,
yooma kihta itipimeripua,
nape Muuua waꞌapi teeremeripua enetokao.
Yooma puuua oochetupameripua, itapiti wisasorichitia kaꞌrapaka.
Yooma puꞌkao itapiti aamo iintoria netekao,
wisasori tuuminaka iintomerimua, muuu noꞌo tijoetuteriaa.
Yooma puꞌkao sewina ikitemeri muuua,
aaata weemera wakiratetekamechitia;
nape Muuua waꞌapi teeremeripua,
kiisi sewina iika.
Aamo ahjaa, waꞌapi teetomerimua,
ki seena aampasi.
¿Aatana seenepi ahka Riosia,
cheekamepua ahpo kuꞌiwario:
“Noꞌo ahjamina yasipamitia muuua,
ahkasi noꞌo aamo seepurawao,
aamo tarachisi koomorepatiachisi”?
¿Ki ahpo Taanache waꞌa cheekamepua, ahpo ahjamina yasipamio tuuka?
Waꞌa tiiachio Riosi Taanaraa, epeche kai nuꞌuti puuua, ki Riosi tewekachi kuꞌiwarichitia. Riosi tewekachi kuꞌiwaria, oowera Riosi kuꞌiwaripua, oowera nuurewariche. Puuu Riosi tewekachi kuꞌkuiwariaa, Riosi ahpo newipateria tiꞌtijoeri kuꞌimichio nuurewariemechepua, iꞌka weeechi taamo mochitoachiopua pehjio, ahkasi ahsieme taamo kiamiachitia Riosie newipatewao.
Waꞌa tiiachipa teemea tísia eꞌwaka mochitomete teemea, Riosi Taanarachi simiyameopua, yooma puꞌka kaꞌkaruma tuuyewari taamo inamuriaopua tiame, kiisi taamo neipumichiopua puꞌkao. Ki waꞌa teeretosaa teemea, mekache enetoma teemea Riosichio.
Taamo ehkoriami yayawa Riosie kokosatiamepua, ki eꞌwekamekapa puuua, Riosi tewekachi kuꞌkuiwarie, uhjuratiame Riosie tuuyewariopua.
Puꞌkao ki eꞌwekapa kokosariopao, ¿kehkisa epeche taamo kokosatapua ki iyorisoopua taamo Paamira Eesusi chiiao, tísia taamo newipatenareka chiiaopua, taamo tatakoriria cheriwenareka chiiao? Ihji Riosi Tijoetukamea iꞌwa weeechi kahtiaiopua pehjio, yoomatiame tuuyekamepua tiꞌtijoeo ooweruopua tiameo, ahpo newipatewachi simiyameo; neipao, puuu Eesusi chiia inamukamea, puuu nokakamepua tamochi tuuyepakao, Eesusi cheeriao, teꞌta pichiwako tuuka.
Riosiai apoe kuꞌipakamepua tiameo pichiwatakao, puꞌka Eesusi cheeriaopua, itapiti peenia ihsiwaeopua, itapiti ki maaenarieopua tiame, yooma tiꞌtijoeri tetewachi waꞌa iintokamepua, yooma ihta kokoriameopua yachapateka. Yooma apochi pichikekameopua Riosia, yooma pukachi yasipaterepua ahpo Riosiwario, ahpo teꞌta eꞌrariachitiaopua.
Riosia ahpo tewekachi kuꞌkuiwario, ki kiꞌyakamepua puꞌkao, aapoe yawichitumichioo, weemera wehjoarichi taamo nayewa, taamo mochimiachiopua.
Ehkoriami Iyoterichi aaataa iinatukeriaipua Riosio:
pukachio aamoo,
tísia inataka yasitoamekoopua?
¿Ihtana tiiame weeechi tiꞌtijoeria,
tísia nateyamechitia tetewarioopua,
tísia neesetokao?
Muuua kuꞌitapio tiꞌtijoerio,
ki aamo kuꞌkuiwarichitia weruma tetewikamekaimua puꞌkao,
epeche kai nuꞌuti tiiame tetewikamemua puꞌkao;
waꞌa iintokaomua yooma aamo tísia weruma tiiariwa kiꞌyakamemua puꞌkao,
yooma ki nuꞌuti aamo iyoripuame tiamé;
muuua puꞌkao, yomatiame kiꞌyakamemua puꞌkao,
yomatiame ihtaoi aamo enepateriao,
ahpo yeꞌkaritere teeremichiopua.
Yoomátiame puꞌka aamo enepateria wehjoarichío,
puꞌkátere teerepakámemua.
Waꞌa tiiachiopua Riosia, kiisi kihta toaka yasitoamekaitepua ahpo inatariaopua tiꞌtijoeriopua ahpo yeꞌkaritere teerepuao. Nape waꞌa teeremeri yooma ihta ahpotere teꞌta eꞌweka mochitoniameo, ahkasi ehpiamioio tiꞌtijoerieo, ki tetewiniamepua pehjio.
Nape teemea Eesusi Riosie Weratiameo tetewakamepa teemea, puꞌka Eesusio Riosia, weeechi weerewaeme tijoetutekamepua puꞌkao, ki tewekachi ahpo kuꞌkuiwa weerewaemechitia. Riosia weeechi tijoe weerewaeme tijoetutekamepua kuꞌitapiwichioo, puꞌka Eesusio weeechi weerewaekapa mukuyame enemichiopua, puꞌkao taamowichio mukuka, taamo natetekemichiopua tatakoririao, Riosie taamo kokosapua nehpupamichiopua. Waꞌa iintokame Riosia ahpo Taanachio, tísia taamo nakiyámekapa. Riosia ahpo Taana Eesusio, taamo tatakoriria pejanaka mukuriopao, tísia kaawe eꞌreka tetewamepua puꞌkáo. Waꞌa iintokopa puꞌkao, ki nuꞌuti iyoriwa kiꞌyakamepua puꞌkáo.
Yomatiame iꞌka wehjoarichi iintuamea, Riosie enepatetiamepua ahpo iinuwa enemichio. Yooma Riosi ahpo Taanachi iintoriaopua taamowichiooi, taamo ahpo tatana iintapanariapa waꞌa iintokamepua, waꞌatiao, yooma taamoo ahpo ahjama ahpo tisiwa peeniatiwachi, mochimichiopua, apoekamerakapapua teꞌta apoe teekoraa. Nape waꞌa iintonariapa Riosia, tísia kokosa tiiame aiwari saaetekamepua ahpo Taanao, ahkasi mukiwachisio, taamo tatakoriria Riosie kokosapuame newipatekao.
Teeme teꞌta piipatetiamea Eesusieo, Eesusi waꞌapi Noonora noonoeme teemeai, teꞌta taamo piipatekamechi. Pukaepa Eesusia, kihta suuwe eꞌramepua taamoo, ahpo poponiwa pipinioi teewakao.
Ehkoriami Iyoterichio Riosia, ahpo waꞌapi tijoe tijoetuteria neꞌnekao, cheekamepua:
Neee Tijoe Tijoetutetiamea,
amochi simiyame nayewamapua Noꞌno,
yooma noꞌo poponiwaopua,
yooma noꞌo poponi pipini tiame,
ahkaoi nanapawiachiami asikaopua,
kaaweruma amochi nayewaniame, wikatamania.
Pirenachi Ehkoriami Iyoterichio, chiiamepua tiame:
Neeea noꞌo oowe eꞌriao,
noꞌo Noono Riosichikamera teeremapua.
Iꞌwa kahti neeea,
noꞌo Noono Riosi tatanara ahjama,
noꞌo poponiwa pipiniwa tiame enepateriachi.
Pirenachia Iyoterichio, chaanichipua tiameo:
Iꞌwa kahtinia noꞌo poponichi,
pipinichi Riosi tatanara ahjama,
apoe noꞌo Noꞌnoo,
noꞌo kiꞌyariachi poponi pipini tiame.
Aaata taꞌpechio, ahpo waꞌachi teꞌteriamepua weerewao. Pukaepa Eesusia weeechi tijoe weerewaeme tijoetutetiamepua, Eesusio tijoe weerewaekapa mukimichiopua taamowichio. Waꞌa iintoka Eesusia uꞌyekamepua riaorósio, teꞌta utewari iinuekaopua ahpo mukitemiao, pukachi mukitewachio Riosichi poanataopua.
Waꞌa iintokaopua saꞌrunakamepua, puꞌka mukiwame tísia majaniame tiꞌtijoeeopua, ahkasi ahjaniachi oꞌinia, majaka mochiniaopua.
Eesusia, taamo weerewachitia weerewapakamepua, ki tewekachi Riosi kuꞌkuiwarichitia weerewa, taamochitiakamera weerewaeme kuꞌimerikapa tamochi weeechi eenakao, yooma aaataoipua, Auranichitia Riosichi paparakameo.
Ihji Eesusia, yomatiame weeechi tiꞌtijoeri mochikamewichioo, teꞌta tesiwe eꞌriame neeseriosi enenariapaopua, tijoechitia teꞌta naawanariame eneriamepua; tijoe enepasaapa, ahpo weerewao Riosiwichio kurusichi mukukao, oowewarichitia kianariapa Riosio, yomatiame tiꞌtijoe ooweru tiame tatakorika wikiriatariao, natetépaka.
Riosia, tijoechitiakapaopua Eesusichio, kokosa aiwame eneparepua, tijoechitia kokosa saayame, waꞌachitia tijoechitia tísia naꞌara yoraniame aiwakamepua tiame, waꞌa ikisa riaorósie aatiatawa, tísia naꞌarari aiwatetiame tiame. Waꞌa tiiame enepakapaopua, kaawe taamo kuꞌimerikapaopua, ihtaoi taamo naꞌarewa anachasiwachiopua, yooma taamo riaorósie naꞌarari aiwaniachio, riaorósie taamo paꞌpasuniamechio.
Pukaepa eeme noꞌo poponiwa pipiniwa piipatetiameapa, kaawe keepuka noꞌo inamumitiapua iꞌka noꞌo aamo chaanemia Eesusichi simiyameo, yooma eeme Riosichi paaewa uukamea, Riosiwichioo ahpo ijinuwa enemichiopua. Ihji Eesusia, Riosie teꞌta weratiamepua, Riosichi simiyame taamo masitemichiopua, Apoepua tiame taamowichioo, teꞌta neeseriosia Riosichio.
Eesusia ahpo weerariao, tísia iyorika yasitokamepua puꞌkao, Moisechitia tísia iyorika yasitoriachitia Riosichio, yooma ihta yorakeka Riosi ijinuea mochiwarichiopua, Riosio ahpo kariwarachitia teꞌteriamechio.
Nape nenekuti waꞌachi teꞌterioipua puꞌkao, Moiseo Eesusiopua tiameo, Eesusikamera teꞌta yoorepuamepua, ki Moisechitia, aaata teꞌta Riosi kariwarakamera netekamechi, teꞌta kaaweruma nayewapuawichiopua, ki kaarikamera netetiame.
Ihta kaario, aaatae neteniamepua, nape itapiti ahjae karitaniameo, Riosie enepatetiamepua, yooma ihta itapiti ahjae netetiamea, Riosio yomatiame iintuame iintokamekopapua, enepatekao.
Moisea, Riosi taꞌperachio yorakiameche enerepua, itapiti Riosi cheesia tuusikamera, wahka ihtoriachi epeche maꞌchiame nayewapuame.
Eesusia Riosi Taanakapaopua, epeche teꞌta iyorika tetewipuame puuua, teꞌta Riosi taꞌpera karitamerakapa. Teemea itapiti puuua, Eesusi ahjae karita, ki wahjiame Eesusichi paparame enesaa, ahkasi taamo ahjachisio.
Pukaepa neeea aamo chaaniamepua, eꞌweka mochitopuapua Riosi Riosiwari aamo nayewesoo, Riosia eee cheeriachitia ehkoriamio:
Noꞌo Riosiwarie chiiame inamusaa,
kaꞌte peewame enemitia eemea aamo iikachio,
aamo resipuwa iinuemichiopua aamo iikachi.
Kaꞌte aamo ehkoriami mochiriamechitia,
erapamitiapua,
wahka wakiwechi nokisinioio,
ki noꞌo eꞌweriachitia.
Ihji aamo ehkoriami noonoriwaa,
ooka weerewa paamupari noꞌo peenia ihsiawa tetewikameaipua,
Nape waꞌa teꞌtiai puuua,
oowera ahpo neesetojeraipua.
Pukaepa neeea nekaka puꞌka ehkoriami tiꞌtijoerichio,
erapakania:
“Ihji tiꞌtijoeria wekakache mochitonarepua ahpo iikachio,
ki noꞌo eꞌwenareka,
kaaweruma pooechi mochitopuao.”
Waikao nekakao erapakania:
“Kaꞌchitia ajasitemania iꞌkao,
noꞌo iꞌtowa resipupua weeechi chaaneriachio.”
Eeme noꞌo Riosichi poponiwa pipiniwa tiamea, kaawe aamo inateka mochitopuapua, ki kaꞌkaruma nokiwamechi ruhjipuao kiisi kaawe tiiame tetewamechiopua Riosio, aamo Riosichi paparáo, toaka.
Ohso kaawe eemea kaawe aamo neesetoka mochitopuapua, senepi taawechi waꞌapi teꞌteretoka Riosichi paparakao, kihta peewanapaka iikachio, kihta aamo wisikuepuawichiopua, tatakorieo.
Teemea pewatiame mochitosaapua Riosie Weratiamechi paparakao, ahkasi taamo oꞌineriachi oꞌiniopua, kiapuame teemea yomatiame Riosi kianareka yasitoao, Eesusio taamowichio iintoriopaopua.
Pukaepa ki wehchi ipaka keepupuapua Riosi Riosiwari aamo nayewesoo, puꞌka Ehkoriami Iyoterichi cheeriachitia Raawitaruo, eee cheeka nayewaio:
Ehpiamio eemea, noꞌo aamo nayewesoopua Riosiwario,
kaꞌte peewame enemitiapua aamo iikachio,
aamo ehkoriami mochiriamechitia
wahka wakiwechi nokisinioio,
ki noochi erakoka paparakameopua,
oowera ahpo neesetojerakameo.
¿Aatana eneriarepua, waꞌa chiiame inamukamea Riosi Riosiwario? ¿Kikosa Moise Eejito puuyanaria, chaanerepua?
¿Aatanakosa ahjama nekakame Riosia, ooka weerewa paaumpari nokisinioi wakiwechio, kiisi eꞌweniapa pukaeo? ¿Ki puuukosapu tatakorika wahjipakame wakiwechio?
¿Aatanakamerakosa ki asitemo tuukame Riosia, ahpo iꞌtoachi resipuwa weeechio? ¿Kikosa ki eꞌwekamera enerepua?
Waꞌa teesoo, ¿ki paparaniamerapu teꞌta nateyamerapua, kii ki paparapa ki asikamepua ahpo resipumia iꞌtoniachio?
Pukaepa teemea, puꞌka Riosi cheeria taamo iikachi nayewekao, iiweta pehji taamo ooweniame enesoopua taamo iikachi resipuniameo, eꞌwaka uupuapua, seenekachi eeme aaata ki eꞌweka uukamea, waꞌatia ki resipuwa iinueka itipimapua ahpo iikachio.
Ehpe taawechiamio, puuua waꞌapi Riosi tuuyewari taamo tuuyeniapua, puuu ehkoriami chaaneretiaa, nape puꞌkao ki pichikeria ahpo chaanetiao, waꞌa tiiachipa ki ajasirepua Riosie resipuwachio. Puuua ki pichikekapa ahpo Riosie chaanetiaopua Moisechi, kitachi itipire ahpo inamuriaa.
Nape teemea ki waꞌa noonowikamepua taamo ehkoriamechitiao. Teemea, Riosi chiiao, pichiwa pichikekamepua puꞌkao, pukaepa uukame teemea Riosie resipuwao, taꞌiria mochitoniameopua iikachio. Pukaepa ki waꞌachi teꞌteriame teemea, Riosio ki muitemio tuuriopaopua ahpo kiamio tuuriachiopua Kaanani weeechio. Waꞌa teesoo Riosi cheeriao muipuachio, iintuaitepua waikao piirechi resipupuachio. Puuu Riosi resipuwaa, Riosi yahchariapua ehkoriami taamowichio, iꞌka weee yahchaiopua kajusa.
Naneꞌriame teemea Riosio taawe resipuniachi yahchariamekoo, pirenapi Iyoterichio eee chiiamekopapua:
Riosia yooma ihta netesaopua, oowisani taawechi resipurepua.
Kiisi muitemania noꞌo ahjama teꞌta resipupuachio.
Puꞌka “piirechi resupupuachi” cheeriao, wahka ihtoriachi enemeri tuuka, cheeriamepua.
Waꞌa teesoo iiweta toiyoopua resipupuachio, iintuamepua pehjio muipuameo. Puuu ehkoriami ki eꞌwakamea Riosi tuuyewario, ki muimeripua.
Waꞌa teesoo, Riosi resipupuachi muipuaa, ahpo Riosie paajutetiaa, inamusache ehpe waꞌapi enaniamepua Riosichio. Ihji “ehpe waꞌapi” Riosie chanitiamepua ehkoriami oꞌiniao, eee cheeka:
Ehpe waꞌapi noꞌo Riosiwari inamusaa,
kaꞌte peewanamitia aamo iikachio,
cheeka chanitiamepua.
Waꞌachi cheeriame taamo ehkoriami Raawiai ahpo Iyoterichio, ki kuꞌitapi neipa, Kaanani muitioio, Osuwee.
Waꞌa teesoo, Kaanani muitiamea Riosie iꞌtoniaio Eejito oꞌiniao, puuu resipuwaa, ki wahka ihtoriachi resipupua enerepua, teꞌta resipupuachiopua waꞌasio, Riosi ahjamaopua tewekachio. Puuu Osuwe iꞌtoteka Kaanani resiputiamea, teꞌta resipupuachi enesoo, ki piirechi resipuwa nayewamii Raawia, neipami taawechiamiopua, wahka ihtoriachio.
Waꞌa teesoo teꞌta Riosichi paparakamewichioo, iinuemepua pehjio ihta resipuwa taawechi, yooma puꞌkawichioo ahpo iikachi resipuwa uukamekoopua, Riosi Riosiwarie ahpo paajutetioio.
Puꞌka mochipuachi taamo asisoopua tewekachi resipupuachio, kajumeripua waꞌasio, taamo Riosiwichio tekipanakiaa. Waꞌa mochipasaa teemea, puꞌka ahjama resipumiachio, resipumeri teemea waꞌasi, Riosi yooma kajusaapa yooma ihta enepatekao, resipuriachitia.
Pukaepa teeme Riosichi paparamea, utewame taamo kaawe neesetoka mochitoamepua, ki taamo ehkoriami mochiriamechitia, ki eꞌweka Riosio, ki taamo kaꞌitepuawichiopua Riosi resipuwachi muipuao, Riosi ahjama resipupuachio.
Riosia waꞌa taamo resipupuachi ajasipuawichioo, ahpo tuuyesiwae taamo kuꞌipamepua kaꞌkaruma asipuawichiopua waꞌa ahpo kahtiachio, ahjama resipupuachio. Riosia teꞌta ahjae taamo kuꞌipaeo, ahpo Riosiwarie puuua, pukae taamo iikachi nayewiaeo. Riosia tiameo, ahpo nayewaturae iyoteteriae taamo nayewesiamepua, kuꞌipasikaopua taamo nokisiwachio. Puuu Riosi naeraa ahjamekaitepua, tamochi yasitoka neesetoame, aꞌchitia keenakooi kakupachi panitoka. Puuu Riosi naeraa, teꞌta naneꞌriamepua taamo ki kaawe nokisoo. Puuu Riosi naeraa, ahkasi tísia noriwi taamo tiiachisi pakiyamepua, taamo erakoaopua tetewipaka, taamo inataopua tiame, puuua, itapiti nasimachetaka ihsiamepua, neneku tísia yoorame chupatetiame, puuua ahkasioi owachisioi pakime tiiame, maꞌchiame tetewipaka aaataoi noriwi tiiao.Puuu Riosi naeraa tamochi yasipakao, ahkasioi taamo inataoi taamo maꞌchitamepua Riosichio, ihtaoi taamo iintonariaopua.
Kihta kiꞌtiame Riosiwichioo, itapiti ki tetewipua tiamea. Yooma teemea Riosi tetewachi teꞌteriamekaitepua, kihta ichipume tiame teemea, Riosi tetewachio, yooma kawiyame maꞌchiamepua. Pukaepa kaꞌchi iika wihtume tiiame teemea, Riosi teꞌta katewiachi taawechio kajuyachiopua waꞌasi.
Waꞌa teeremiopa waika kajuyachi taawechio, Riosia taamo neeseriosi weererepua, aaata Riosichi taamo pejana nayewesimeri, ihtaoi taamo tatakoriria cheriwepuawichioo. Puuu teꞌta neeseriosi Riosi weratiamea, apoe Eesusi puuua, teꞌta Riosie Tijoetutetiame, Riosio ahpo Taana teewaria. Pukaepa utewaeme pukachichi teꞌteretomete teemea, utewaeme pukachiche paparatoka.
Puuu Eesusi taamo teꞌta neeseriosia, tamochi oikamekapaopua tamochitia aiwasikaopua, yooma ihta taamo kokosa ikiyachitia saaekapaopua, machikamepua taamo tesiwa erakoao. Pukaepa kaawe taamo pejanameri tiiame enepakamepua, puuukamera taamowichio ahpo Noonochi tuuyesimeri tiiame, taamo tesiwa chaachapaopua, taamo teꞌta aiwasiaopua. Puuu Eesusi neeseriosi tiameo, weesa paꞌpasutiamepua tiame riaorósieo, taamochitia tatakorijerakaopua, nape Eesusia kiisi eꞌwerepua, waꞌa chiioi tatakorijerakao.
Waꞌa teesoo teemea, kihta seeweka itanemetepua, ihtaoi itapiti taamo cheriwepuaopua, ahseka teꞌta kahtiachi, apoeo, taamo puuyeka kahtiamepua waꞌasi, tísia tesiwenareka taamoo, aꞌchitia keenakooi aꞌchitia taawechioi apochi enapameopua ihtaoi itanemiao.
Yooma weeechi teꞌta neeseriosia, tiꞌtijoerichi uutiamepua, tiꞌtijoeri animari Riosiwichio meritiame, eerarao Riosichi oowesimichiopua, tiꞌtijoe tatakoriria cheriwepuawichio oowewawichiopua, ooweruwichioopua tiamé; naatiopua tiame, itapiti tiꞌtijoeri Riosiwichio ihkorewara, oowesimichiopua Riosiwichio kaawe eꞌrewao.
Puuu teꞌta neeseriosi weratiameai, tatakorichi wichipuame eeyowa tiiamekapaopua tiꞌtijoerichitiao, machiyame puuua aaata tesiwe eꞌrepuao.
Puuu teꞌta neeseriosiai, waꞌachitia tatakoriamekapapua tiameo, animari merisa eerara, Riosi oowemeripua ahpo tatakoriria cheriwepuawichioo, waꞌa iintosaopua ahpowichioo, animari meꞌyaria Riosiwichio, puꞌka animari eerara Riosichi oowemeripua, tiꞌtijoe ooweru tiame tatakoriria cheriwepuawichioo.
Puuu teꞌta neeseriosi enepariao, ki apoe ahpo eꞌrachi, teꞌta neeseriosi enepakameko erametepua. Riosikamera ihsikamekopua puꞌka weerakao, ehkoriami Aaroni weerariachitiaopua, pukeri simiyachiopua.
Apoe Riosie Weratiameai, ki apoe waꞌapi teꞌta neeseriosi enepakamepua. Puꞌka weerakao, Apoe Riosi iintokamekopua, eee cheekao:
Neee aamo tijoe tijoetutekamepua,
pukaepa noꞌo Taana muuua.
Sewinachi Ehkoriami Iyoterichio chaanipua tiame:
Muuupua weeechi mochikame teꞌta neeseriosia,
ki wahjiamesi teeremeriopua,
iꞌka weee kajuyachisio,
Merekiserechitia teereria.
Apoe Eesusia, Riosi Tijoekai, ahpo Noono eꞌwawatere yasitorepua, tijoe aiwachitia saaeka.
Yooma ahsepari iintokapaopua tatakoriria natetekaopua, tiꞌtijoewichioopua ooweruoopua tiame, taamo ki wahjiame ahjaniame newipatiame eneparepua, yooma aaatawichioopua, apochi paparakameopua.
Puꞌka waꞌapichi tiameo, apoe Noonoraa, teꞌta neeseriosichitia yasipatekamepua puꞌkao, Merekisere neeseriosi teereriachitia, ki wahjiamesi iꞌka weeechio.
Ehpeche nayewamiinia iꞌkao, nape eemea pehjio, ki teꞌta puꞌsereka inamunariamepua noꞌo masitiao, tísia tehki tiiamekopua iꞌkao, kaawe pahtepuameo.
Aamo tehpesi masiteniameopua waꞌasio, masitari eneme teeeriai eemeapa, nape eemea ohsotia eenechi masiteniame nakiyamepua, kukuchi masiteniamechitia, yooma ahkasi ki eerina tiiamekoiopua. Kohjaka teꞌteriame eemea iiwetao, kaꞌchi iika koꞌkome tiiame, paꞌpamira koayao.
Eeme kohja koaya koayameapua pehjio, kihta inatamepua ihtanakamera kaawerumakoo, ki kaawerumarakooiopua.
Weeweruma koaya koayamekamera inatamepua, puuukamera naneꞌriamepua aachintiamera kaawerumakoo, aachintiamera ki kaawerumakooio.
Nape eemea weweripakameapa waꞌasi Riosichio, toitia kaawe pukeri simiyachi aamo masiteretiaopua, ohso kaawe ki aamo masiteniakamera pehji, pepenipapuapua. Ki waꞌapi chaachapamete teemea eenechio, taamo kaawe masiteriaopua waꞌasio, ihji eee tiiame masitetiamechitiaopua: ki kaaweruma nokiwa toinarewa, Riosichi mochitoamekapa; itapiti yoorewa kihtawichio teerepuame, Riosichi kaawe teerepuameo; naatioipua itapiti iintoka Riosichi paparaniameoi;
paatoniamechi simiyame nayewaniameoipua; aaatachi seekarepaka weraniameoipua, aaata itapiti yoramichioopua; eenechi ahjaniamechi simiyameoipua; Riosi kajuyachi katewepuameooipua. Yooma ihjia masitetiamepua waꞌasio, ki masitenia nakiyamepua waꞌasio.
Riosi waꞌa erasoo, waꞌa noonoima teemea, puꞌka pahcha masiteriao toaka, piirechi itapitichi simitema teemea masitekao.
Aaata puuu pahteka inamukaipua, Riosi ahpo taana enemichio paaewao, Riosi Riosiwari ahpo iikachi taꞌirekaipua,
Riosi kaaweruma tuuyewari tísia penipakapa puꞌserekamekaipua, aachin ihsika ohjoemeripua weemera ahjarichi teꞌteretopuao,
wehchi ipaka tetewikamea yooma ahpo Riosie masitetiao, kihta kiꞌtiamepua waꞌasio, epeche ahpo masitepuao, ahpo kaaweruma enepamiaechi simiyameo. Puuua Riosi Taanarao, eenechi ahpowichio mukijerakameka noonoikame puuua, eenechi ahpo tatakoriwa cheriwejerachitia. Puuu waꞌa tiiame iintokamea, tísia naꞌarari iintokamepua Riosi Taanarachio, ki uunariamekapapua, Riosi ahpowichio kaawe iintoriao.
Puuu waꞌa teꞌterekamea, waasaka teꞌteriamepua, kaawe yukisoo kaawe taakemeriai, kiisi taakekamechitia kaawerumachio, Riosieopua apochio, ahpo kaawerumari teerepuawichioopua.
Puuu Riosi masiteria wehchi ipaka tetewikamea, waasa apoche tahjichuri taakekameka tiiamepua.Puuu waꞌa teerekamea, tehpunasa kosipuamepua, kihtawichio kaawekamekapaopua.
Nape neeea waꞌa tiame nayewaio, ki waꞌa aamo noonowirio tuuka chiiamenia. Ohsotia neeea aamoo Riosio, iyorika mochikameko eꞌramenia, waꞌa teꞌtiapao eemea, newipatepuamepua Riosieo.
Riosia ki seꞌwi eꞌramepua kaawerumachio, Apoeo ki natakepamepua ahpo kuꞌiretiao, aamo wahjachi kuꞌiriaopua kaawe erakokao, aamo wahjachio, aamochitia apochi paparameo, yooma puꞌkawichio aamo nokisiaoiopua pehjio.
Teemea puꞌkao, waꞌapi teetojeramepua yooma pipiripi eemea, aamo wahjachi poponiwachio, pipiniwachiopua tiame. Nape utewaeme aamo teetopuapua pukachio, ahkasi aamo weritoachisi, yooma aaataoi aamo tetewimichiopua, aamo utewaeme teꞌteretoame Riosiwichioo, teꞌta ahjachi erakokao. Waꞌa teꞌteretosaa eemea, aamo Riosiwichio nokinareria tetewima eemea, ahsieme noonowitiamekopua aamo inatariao.
Waꞌa teꞌteretoame enesaa eemea, ki nanasiname enemeri eemea, wahjachi Riosichi paparamechitia teꞌteretoamekapa, Riosie aamo kiapo tuutia puuyetoka, Riosiwichio tekipanaiopua pehjio.
Riosia, Aurani pukeri iintokemo Aurani nayewiaio, apochi waꞌapi pichiwataka nayewakamepua, kiꞌtiopa aaata ahpo epeche weruma tiiariemeopua.
Riosia eee cheeriapua Aurani iintomo tuuyaio: “Teꞌta aamo pichiwa chiiame neeea, ihji aamo kaawe iintokemo tuuyao, tisiwá kaawe iintomerinia amochio; neeea, aamo tetejimarisiwao, ki ookapi aamo muuwetekemania.”
Waikao Aurania, mooena teereka, oowe eꞌreka puuyerepua ahkasi ahpo iintokiachisiopua Riosio, pukeri pahcha simiyameopua ahpo taana taanatariachisi, oꞌiniachisi ahpo tetejimarisiwa muuwemeriopua. Waꞌa iintoka oꞌinere Riosia, Aurani iintokemo tuuriaopua, ahpo muuwetewao.
Tiꞌtijoeria ihta itapiti pichiwatanariaa, aaata ahpo epeche paꞌpamira ajawaka pichiwatame puuua, waꞌa teekao ki aaatae ahpo aꞌchi chaanepuawichiopua, ki pichiwako tuukao.
Waikao Riosia ahpo iintomo tuuriao, ahjachi erakomichioopua tiꞌtijoerio, ki nuꞌuti apochi pichiwatariamepua, apochi waꞌapi.
Iꞌka Riosi iintomo tuuriaopua, ooka itapiti kiisi sewina ikiwamechi ahpo pichiwatakamepua. Puuu ooka naatipua: puuu piiripia, teꞌta ahpo iintomo tuuriapua, piirea, ahpo waꞌapie pichiwatatiamepua, piiripioi iꞌka ookao, kaꞌchitia wihtukipua, apoeo teꞌta Riosikapa. Pukaepa ahjachi paparaka mochitoame teemea, oowe eꞌreka taamo iintomerichiopua, kaawe erakoka puuyetoka.
Iꞌka Riosi taamo iintokemo tuuria puuyetoka mochitoamea, puuupua taamo Riosichi paparawa pewatiame teꞌteretiao, pewatiame naawaemechitia kiisi wichipame teereka. Ihji taamo pewatiame naawaerewaa, tewekachi teꞌta Riosi iyoriwachi naawaerewaeme teemea, wisasori teꞌta iyoriwachi toꞌperaekachi yooreminaopua, puꞌka Riosi tioparachi ki pusie tetewiniamechio.
Waꞌa teꞌta tewekachi Riosi iyoriwachio, Eesusia, waꞌa yasimia akipakamepua. Waꞌao puuua taamo teꞌta neeseriosichitia pakikamepua, waꞌa oꞌiniaopua weeechi mochikame tiꞌtijoeriwichioo, teꞌta neeseriosiwaraa, Merekisere neeseriosichitia tiiamepua, ki kuꞌitapisi neeseriosika yasitokamekapa.
¿Aatanajuare ihji Merekiserea? Ihji Merekiserea, Saaremi muuwari yawichira eneriaipua, teꞌta Riosi neeseriosi enekame tiameo, Aurani taawechiamio. Ihjia Saaremi yawichituaio, Aurani nasiwarichi oꞌinia eenoiopua, machenaka natepakame puuua, kaawerumari yahchemia Auranichio.
Aurania waꞌa ikitiaapua Merekisere neeseriosieo, piie siꞌsientochio, yooma ahpo yowiriaopua nasiwarichiopua, oꞌosa maꞌmariki uuyesa kiꞌyarepua Merekisereo. Merekisere teewaraa, Kaawerumari Yawichi, chaniwamepua. Saaremi tewaniachi yawichituwaa, Taꞌiria Mochiniame Yawichituwa, chaniwame puuua.
Neꞌnemitiao iꞌkao, achipu tiame yooreniaeme eneriaipua, Merekiserea. Aurania iꞌisaeri paamiratuamekaipua, Merekisere kiꞌyarepua oꞌosa maꞌmariki uꞌyesa pipiripi siꞌsientochiopua, yooma nasiwariachi newitosa uꞌyeriaopua.
Neipami Moise taawechiamio, puuu Reewi neꞌneseriosia reesisetiame eneriaipua, yooma tiꞌtijoeri koparoamichioopua Moise nuurarieo, oꞌosa maꞌmariki uꞌyeka pipiripi siꞌsientochiopua yooma aꞌchi ahpo iinuekao. Waꞌa yoorarepua puꞌkao ahpo Aurani tetejimarisiwachi tiꞌtijoekoiopua, Reewitaai tiame tetejimarikai, Auranichi oꞌiniao.
Nape ihji Merekiserea, seenukaiopua Reewi tetejimario, Aurani koparoarepua, puꞌka oꞌosa maꞌmariki uꞌyekaopua, pipiripi siꞌsientochiopua ahpo nasiwarichi oꞌinia uꞌpariaopua. Merekiserea tiame Auranio, Riosie muuwetetiameko tuutiamekoipua Aurani oꞌinia tetejimarisiwao, Riosi kaaweruwari yahcherepua puꞌkao.
Yooma aaatae naneꞌreniamepua, kaawerumari yahcheniameo aaata weruma teereniamee yahcheniamekopua ki weruma teerewaemeopua.
Moise ajawaria neꞌneseriosia, puꞌka oꞌosa maꞌmariki siꞌsientochio uꞌyeka koparoakamea, wahjipasikame puuua. Nape ihji Merekiserea, ki mukukamekoopua, iiweta ahjame kahtiamekatia tiiamekotipu Ehkoriami Iyoteria.
Neeea kaawe chanimeteoipua, ahkasi Reewi tiꞌtijoe neeseriosiai, ki aapoe waꞌapi kiꞌyakamekaipua puꞌka oꞌosa maꞌmarikiwa ahpo oowewao, Merekisere koparoario, Aurani iintoria noonoikameka tiiame puuuai, Auranikamera waꞌa iintokamekooiopua puꞌkao.
Waꞌa erakoame teemea, Reewi neꞌneseriosio Aurani weerewachi teꞌtereriopua pehji ki naꞌnawakame pehji, iiweta Merekisereo, Aurani natepoiopua pooechio.
Iꞌisaeri tiꞌtijoeria ahpo Moise nuurewarichi nokisimichioo, Reewi neꞌneseriosie uukamepua, waika oꞌinia oowewari nokisimichio yoorakao, tiꞌtijoe ooweru tiame tatakoriria cheriweniamewichioopua. Puuu Reewi neꞌneseriosia Aaroni tijoechi oꞌinia tetejimarisikame puuua. Reewi neꞌneseriosi nokariao, teꞌta piipatiame enekame enesoopua tatakorio, ¿aatia tiiachipa seenu neeseriosi nakiretupua, ki Aaroni neeseriosi tiiachitia tiiameo, aaatakamera weeraka Merekiserechitia tiiameo?
Weemera neeseriosi weraniame nakiretupua ki mukuyame, puuua, weemera Riosichi teꞌterewa mochitoniame kateweri yachamerikopua puꞌkao.
Ihji weemera neeseriosi taamo weereketiamea, Eesusi Apoe puuua, weeechi Tijoe Tijoetukame Riosi; ihjiai seenu tetejimarisiwachi eenariamepua, ki Reewi tetejimarisiwachi eenakame; puꞌka seenu tetejimarichi eenariameo, aaataai ki neeseriosi machenariamekaipua waꞌao.
Ihji weemera Eesusi neeseriosia, maꞌchiame tetewame teemea, ki Reewi tetejimarisiwachi oꞌinia eenakamekopua, ihji weemera neeseriosio Uura tetejimarisiwachikamera eenamekopua puꞌkao, puꞌka Uura tetejimarisichio Moisea, kaꞌchitia taawechi neeseriosi, machenakameko tuuyamepua, aaataai pukachio.
Waꞌa tiiachipao ihji Eesusi neeseriosia, epeche maꞌchiame taamo naneꞌretiamepua ki Reewi tiꞌtijoechi oꞌinia eenamekopua, seenukopua puꞌkao, Merekiserekameraka tiiamekopua puꞌkao.
Ihji Eesusi neeseriosiwaa, ki aaata tiꞌtijoeekamera neeseriosi weratiame puuua, aaata tetejimarichi uukaopua, ohsotia ihji Eesusi neeseriosi teereniamea Apoe tewekachi Noonorae weratiame puuua, Apoe teꞌta Riosie. Weeechi neꞌneseriosia, naapi weemera ajawasiniame nakiyame eneriai puuua, aaata neeseriosi mukisoo. Nape ihji weemera Eesusi neeseriosia, kiꞌtiamepua piirechi neeseriosi weraniameo, kaꞌchitia taawechi mukimerikopua puꞌkao, puꞌkao mukiwario, newitokamekopua waꞌasi. Pukaepa Eesusi neeseriosiwaa ki wahjiamesi teeremeripua ahkasi ki wahjiamesi iꞌka weeechi kajuyachisio, Merekisere ki wahjiamesi neeseriosi tetewitiamechitia iꞌka weeechio.
Ehkoriami Iyoterichio, Riosia Eesusi inataka cheerepua eee cheekao:
Aamo neeseriosiwaa,
waꞌapi teetomeripua ki wahjiamesi,
Merekiserechitia, ahkasi iꞌka weeechi kajuyachisi.
Iꞌka weemera Eesusi neeseriosi yasipakopao, Moise neꞌneseriosi ajawasika oꞌineriaa, ikicha ipatiame puuuapa waꞌasi, kaꞌchi iika ahsieme choꞌwakamekopapua tatakoritiameo.
Puuu Moise animari meꞌyaka teꞌteretoria tatakoritiamewichioo, kihta natetiame enerepua, teꞌta piipateniamewichioo, naatikamera natetekamepua, weemera teꞌta neeseriosi Riosie weratiame, Apoe Eesusi. Pukae teemea iinuemepua tamochio, Riosichi eꞌenaka taamo itamiaopua cheriwepuao, ihtaoi taamo tatakori iintoriao, puꞌka taamo tatakoriria kokosapuameopua Riosieo, ahsieme natetetiame itipiriopua Eesusieo, apoe taamo tatakoriria nateteka mukuriopa.
Ihji Eesusi weemera neeseriosia, Riosie apoe waꞌapi apochi pichiwataka weratiamepua.
Wahjachi ehkoriami neeseriosia, oowera tiꞌtijoechi uuka ajawatiamepua, kihta ki aaatachi pichiwataka. Nape ihji Eesusi neeseriosiwachi simiyame, Riosia, teꞌta apochi pichiwataka weerakamepua puꞌkao, eee cheeka:
Muuua, ki wahjiamesi noꞌo neeseriosiwa enemeripua,
ahkasi iꞌka weeechi kajuyachisi,
Merekisere tetewiretiachitia.
Waꞌa tiiachipao Eesusia, epeche maꞌchiame pichiwatamepua, Riosi weemera kateweria, weeechi mochikame tiꞌtijoeri ahjamaopua, aachin teeka teꞌta choꞌwetiame itipimerikopua taamoo, taamo tatakoririao.
Ehkoriami neꞌneseriosia, ki ookapi neꞌneseriosi eneriaipua, wahjipasiopa ajawasitiamekapaopua.
Nape iꞌka Eesusio ki mukuyamekopao, ihji neeseriosiwaa kaꞌchitia taawechi piirechi neeseriosi, werasiwa nakimeripua, ahkasi iꞌka weee kajuyachisiopua.
Waꞌa tiiachipao, ihji Eesusia yooma aaata ahpo Noonochi eꞌenakameopua, ahpo tatakoriria cheriwepuawichio itakao, newipateka yasitomeripua puꞌkao, ahkasi iꞌka wehjoari kajuyachisi. Waꞌa inisimeripua puꞌkawichioo, senepi taawechi ahpo Noonochi utewaeme itasikao, waꞌapitia yasitomerikapapua neeseriosichitiao, kaꞌchitia taawechi ki mukuyamekapa.
Waꞌa tiiamekasa teꞌta neeseriosi nakiyamekaisa teemea, iꞌka Eesusika tiiame: kihta aꞌchi tiiame ki kaawerumao, kihta iintokame ki kaawerumao, iꞌka weeechi tatakoriniachio poanatukao, tewekachisi apechunatiame, ahkasi kai waapisi teꞌpa.
Moise taawechiami oꞌinia ahkasi ehpesiamio, yooma teꞌta neꞌneseriosi ajawatiamea, tatakoririame enerepua, aaataai tiꞌtijoechitia. Riosia puꞌka ehkoriami oꞌinia teꞌta neꞌneseriosi nokisiriaopua kajumichioopua, yooma puꞌka ehkoriami pukeri oꞌinia neꞌneseriosio, yooma aaataoichitia tatakoriamekopua puꞌkao, waꞌasi teewetekamepua waꞌa teꞌteretotiameo, ahpo Taanakamera teꞌta neeseriosi weerakamepua, ahpo waꞌapichie pichiwatakao. Ihji Riosi Taanaraa, kiisi iintokamepua ihtaoi tatakoriniameo, puuupua ehpeo, taamo teꞌta neeseriosia ahkasi ki wahjiamesio, ahkasi wahka ihtoriachisi iꞌka wehjoari kajuyachisio.
Teꞌta nateyame nooe aamo nayeweriaa, ihjipua: Teꞌta Pichiwa Neeseriosi iinueme teemea, teꞌpa kahtiame Riosi ahjamina, epeche teꞌta yooreniamera teꞌta iyoriwachi tewekachio. Ihji teꞌta neeseriosia, Eesusi Apoe taamo Paamira puuua.
Puuua waꞌa yasaka tewekachio, teꞌta iyoriwachi neesetonapua, apoe Riosi weeraria iyoriwachi, puuu waꞌa teꞌta iyoriwao, ki aaata tiꞌtijoeri neteriachipua.
Yooma teꞌta neeseriosi ajawatiamea, tiꞌtijoewichio Riosi oowemeripua itapitio, itapiti Riosi ihkorewa, naati tiame, itapiti animari kokoniame tiame. Pukaepa ihji weemera neeseriosiai, nakiyamepua tiameo, itapiti Riosi ahpo oowemiao.
Ihji Eesusi taamo weemera tewekachi neeseriosia, iꞌwa weeechi yasisaapua pehji, ki teꞌta neeseriosi enemiipua waꞌao, ahpo tewekachi neeseriosiwao ki weeechi neꞌneseriosi nokiwa ihsiamekapapua. Iꞌwa weeechio iinuemepua pehjio aaata neeseriosi, Moisee ajawatiamechitia nuurari nokayame.
Iꞌwa weeechi neeseriosi nokariaa, Eesusi tewekachi ihsiwia ekawira puuua. Waꞌa tiiame naneꞌriame teemea, Moise Riosi teꞌta iyoriwachi netemioio, eee chaaneriopua Moiseo: “Teꞌta teꞌpa kaawichi noꞌo aamo cheeriachitia netepuapua.”
Ehpeo ihji Eesusi weemera neeseriosia, teꞌta weruma iyoriwachi ihsiamepua tewekachio, teꞌta kaawerumara neeseriosiwa teetoka. Ihji Eesusia waꞌa tewekachiopua tiameo, apoepechi yasipakamepua Riosi weemera kateweri weeechi tiꞌtijoeriwichio inisiwaopua. Puuu weemera kateweri yooraa, tísia epeche kaaweruma tiiamepua taamowichioo, epeche kaaweruma Riosi taamowichio iintomo tuuriokopa. Puuu Riosi taamowichio iintomo tuuriaa, ihji eee cheeriapua: “Aaataai noꞌo Taana Eesusichi paparakamea, nooe cheriwetiame itipitiameripua tatakoririaa, teꞌta ahsieme choꞌwetiamepua waꞌasi.”
Pahcha simiyame Riosi katewerio, ahsepari tiiame enesoopua ki sewinapuameo, ki nakimii puuua, weemera kateweri yachaniameo.
Nape Riosia puꞌka tiꞌtijoerio, puꞌka katewerio kiisi ahsepame tiiopa iyorikao, pukaepa weemera kateweri yahcharepua. Riosia ehkoriamio, eee cheeriaipua Eremia iyoterichio:
Enamiitepua noꞌoo piie taawechio,
weemera kateweri noꞌo yachamiachiopua,
yooma iꞌisaeri tiꞌtijoerichiopua,
Uura mochikame tiꞌtijoerichiopua tiame.
Nape ihji weemera kateweri noꞌo yachamiaa tiꞌtijoerichio,
ki aamo ehkoriami mochiriame noꞌo kateweri
yahcheriachitia, teeremeripua,
puꞌkao Eejito noꞌo puuyanarioiopua panitokao.
Puꞌka kateweri nuurario,
ki yooreka mochitopua tiꞌtijoerio,
ki noꞌo tatanachitia uukania puꞌkao.
Nape neipami puꞌka weemera kateweri noꞌo yahchariachio,
yooma noochi eꞌenaka paparakameopua noꞌo tatana iintapasaopua,
eee iintomiaa, cheere Riosia:
yomachiami iꞌisaeri noochi paparakamechio, yomatiame noochi paparaka teꞌta iꞌisaeri enepakamechiopua tiameo,
noꞌo nuurari iyoripuameo,
puꞌka inatarichi teerepamania,
iꞌka tiꞌtijoeri iikarachiopua tiameo,
waꞌa iyotepa tiame iintapamania noꞌo nuurariopua tiame.
Puꞌkao neeea, Riosiwaraa enemapua, aapoeo noꞌo mochiwaria enemapua.
aaataai kihta aaata masitemapua noochi simiyameo,
ahpo poonioi, aaata ahpo ahjama oiyameoi,
yoomahka puꞌkao,
teꞌta noꞌo machika mochikamekopaopua waꞌasi,
nuꞌnuntiraai ahkasi weewerumaai.
Waꞌa teeremeri puuua,
noꞌoo puꞌka weeechi mochikoiopua pehjio,
yooma noꞌo cheriweriopua naꞌara nokariao,
kiisi inatepapuawichiopua waꞌasio,
puꞌka tatakoririao.
Riosi weemera kateweri nayewasaopua, pahcha kateweri yachatiameopua oochetupario tuukapua waꞌasi, puꞌkao kihta itipimio tuukapua waꞌasio.
Ehpeo puꞌka ooka Riosi kateweri aamo nayewemane. Pukeri Riosi tiꞌtijoeri ahjama ahpo kateweri yahchariaio, aachin teeremeri eneriaipua Riosichi iyoripuao; puuu pukeri simiyamechi Riosichi iyoripuaa, iꞌwa weeechiche mochikamewichio iyoripuawichio enerepua. Puuu Riosi iyoriniamea, Riosi kariterachi yooremina eneriaipua.
Ihji Riosi karitera wakiwechiami iꞌtoka siimpatiamea senepi resipumia werasitiamea, eee teereriaipua yooreminao: pahcha yooreminao teesa iyoriwachi eneriaipua, wisasori toꞌpera chuhkuachiopua; waꞌao, piiripi kanterero weririaipua; waꞌao werirepua tiame piiripi tepatetiame, paani toꞌwame neeseriosiche koaya.
Epeche yooreminaopua, piirechi wisasorie toꞌperachio, teꞌta iyoriwachi enerepua waꞌao;
waꞌao, tepawetiachio, moorera choꞌi sewajuyame yahchame werirepua, puuua ahjae kokosa mooriniame enerepua, yooma puuu tepawea mooreraapua tiame, yomatiame puuua, oꞌro tahpeteka netetiame enerepua. Waꞌachi yooreminaopua tiameo, kaaja poirepua piiripi. Puuua Riosi kateweri yahchame enerepua, ehkoriami tiꞌtijoeri ahjama katewetiame. Puuu kaaja kateweri yahchamea, yomatiame oꞌro apoche tahpeteka chuhchetiame enerepua tiame. Puꞌka kaajachi yooreminaopua, waꞌa werirepua piiripi sikorijari apoche oꞌroe netetiame, pukachi yooreminao Riosi maanara toꞌwame enerepua. Pukachi kaajachi yooreminaopua tiameo, Aaroni teesorara poirepua tiame, puuua seenepi simikameo uuyakame. Waꞌachi kaajachio manirepua tiameo, ooka tehte rarapename, pukachi iyotetiame manirepua Riosi nuurari chiiaopua, Riosi tiꞌtijoeri ahjama katewetiameo.
Puꞌka kaajachi neneku kuachio aampao, ooka itapiti aanaeme ajarepua, oꞌroe chuhcheka netetiame. Puuua, Riosi kuꞌiwarika teꞌtiame enerepua, Keruwine tewaniame. Ihji naꞌpa ahpo aanaraeo, moꞌporaka teeka ajarepua waꞌa Riosi teꞌta iyoriwachi yooreminariwachio, Riosi kaaja toꞌperachi aampao, waꞌao, teꞌta piipateniachi eneriamepua Riosieo, tiꞌtijoe ooweru tiame tatakoririameo. Nape ehpeonia, ki yooma cheemania, Riosi kariterachi simiyameopua pehjio.
Yooma weratiachiopua Riosi kariterao, waꞌa pahcha iyoriniachi yooreminao, neꞌneseriosiche muiwachi enerepua waꞌao, ahpo neꞌneseriosi ihsiwa yoramia.
Nape teꞌta tísia iyoriwachio ookachi simiyame epeche yooreminao, piiripi waꞌapi teꞌta neeseriosi pakiyachi enerepua waꞌao, teꞌta neeseriosiche. Puuu piiripi teꞌta neeseriosia, piie paaumparichio, seenepi waꞌapi pakiyachi eneriamepua waꞌao, nape animari eerara oowatokaopua, ahpo tatakoriria Riosie cheriwepuawichioopua, tiꞌtijoe tatakoriria cheriwepuawichioopua tiame, ooweru tiamé, ihtaoi tatakori ikitiameopua, ahkasi ki naneꞌreka tatakori tiameoiopua.
Waikao yooma waꞌa nokitiame neꞌnekaopua, Riosi Riosiwaria, iꞌka taamo inatatenapua, iiweta pahcha weririamera nokiwachi weerioio, aaataai ki ahsieme natetekame eneriaipua tatakorio, ahpo oowewari iꞌyetoaieopua Riosichio. Aaataoi ki tetewitetiame eneriaipua aachin teeka muipuameopua, teꞌta Riosi iyoriwachio, ihtanaeoipua, teꞌta ahjae natetepuameopua tatakorio, epeche teꞌta nateyamera Riosi oowewari, nakiwame eneriopa.
Yooma puuu ehkoriami Riosiwichio oowewaka nokitiamea, itapiti Riosiwichio oowetiamea, animarioiopua Riosiwichio meritiameapua tiame, kihta tatakori piipatiame enerepua, ahkasi taamo tatakori inatariaopua. Yooma puuu nokitiamea, oowera ekawirara enerepua, Riosi teꞌta iintomiaopua neipao.
Puuu muuwaeme itapiti nokaka mochitiamea, kooamechi simiyameopua, itapiti iijiniameopua tiameo, itapiti ahpo papakoniameopua tiameoi, ahpo weerewachiche aampa papakoniame enerepua, ahkasi Riosi sewina tiame teerepachisi, ahpo weemera kateweri teꞌteretowa kiꞌyachisiopua.
Nape ehpeo apoe Eesusi Riosie Weratiamea, taamo teꞌta neeseriosi weratiamekapapua Riosie, Riosi weemera katewerichi, ihsika yasitoamepua, ahpo Noono Riosichiopua taamowichioo. Pukaepa Riosia ahpo Tijoetuteria teꞌta neeseriosi werasaopua tewekachio, ahpo weemera katewerichi yorasimichio weerakamepua. Puuu Eesusi teꞌta neeseriosi weratiamea, tewekachio ahpo Noono teꞌta iyoriwachi pakikamepua, ahpo mukuria oowewarichitia iꞌtoka, ahpo teꞌta nateyamera eerachitia, ahpo Noonochio oowepamia, pukaeo, yooma taamo tatakoririaopua, ahsieme teꞌta natetetiame itipimichiopua waꞌasi.
Ihji Eesusi apoe neeseriosia, ki itapiti animari eerara iꞌtoka pakikamepua waꞌao, naatichitiaopua, weesero eerara, chiwajowira eeraraoipua, ihjia ahpo kurusichi meritiamekamera iꞌtoka pakirepua waꞌao, pukae taamo taripakamepua ki wahjiamesi mochipuao.
Puuu ehkoriami mochiriamea, ahpo tatakoriria cheriwepuawichioo, chiwajowira eerarae wakajowira eerarae nokariaipua puꞌkawichioo, aaata ahpo tatakoriria cheriwejara itasoo, puꞌka eera ahjachi chiꞌponeka, wakasi taanara yeꞌira kosisaopua tiameo, puꞌka napisoraeo waꞌachi yooraka ahjachi ipaserepua pukachio. Puꞌka waꞌa nokitiame tatakoriria cheriwekao, inasokache nokitiame enesoopua tatakoritiame natetewao,
Eesusia epeche tísia ki nuꞌuti nateyame iintokamepua, puꞌkao ahsieme taamo choꞌwekamekopapua taamo tatakoririao. Ihji Eesusi Riosie Weratiame teꞌta neeseriosi enepatetiamea, Riosi Riosiwarichitia ahkasi ki wahjiamesi ahjamekapapua, teꞌpa tewekachi teꞌta Riosi iyoriwachi eenakaopua, ahpo waꞌapi oowewarichitia ooweparepua ahpo Noonochio, puuu oowewaria, taamo tatakoriria nehpuari enemichiopua, ahkasi yooma taawechisi. Ihji Eesusia, ahpo taamowichio mukuriae, ahsieme taamo iikachi piipatiamepua, taamo teꞌta ahjame Riosi, yorakeka mochitomichiopua.
Waꞌa iintoka Riosie Weratiamea, ahpo mukiwaeo taamo pejana teerepakamepua Riosi kokosario, ki taamo kokosapuawichiopua. Waꞌa iintokaopua Riosichio, taamo pejanawa enepakamepua weemera Riosi katewerichio. Ihji Eesusi mukuriae weemera Riosi katewerichio, ahkasioi puꞌka tiꞌtijoeri oochetiame kateweritere nokitiameoipua, ahpo tatakori cheriwepua itatiameopua Riosichio, ahkasi puꞌkawichiooi ahsieme natatekamepua tatakoririao. Waꞌa iintore Riosie Weratiamea, yooma uukame Riosie paaetiao, kiapuaichiopua tiameo, puꞌka kiapuame nuutewa ki wahjiamesi ahpo iinuepuao.
Nape iꞌwa weeechio, aaataai mukisa ahpo iinueka aaata tooemo tuukamea, ahkasi puꞌka aaata tooemeri, pichiwa mukisopa naachutaniamepua.
Keꞌchu mukuyoio puꞌka tooewari iinuemeo, kiisi naachutaniamepua pehjio, kihta natemerikopua puuua, puꞌka tooemio tuuka katewetiameo.
Pukaepa ehkoriami kateweriopua tiameo, meritiame eerara nakiriamepua, puꞌka ehkoriami kateweri chiia nokisipuawichiopua.
“Ihji eeraa, Riosi aamo ahjama kateweria pichiwatamepua, aamoo puꞌka kateweri chiia, yooraka mochitomichiopua.”
Waꞌachitia eera chiꞌponerepua tiameo, yomatiame itapiti waꞌa pahcha yooreminari Riosi iyoriwachio, yomatiame puꞌka itapiti neꞌneseriosi ahjae yoorao.
Ehkoriami Moise nokitiamea, ahkasi kiiya yooma itapiti Riosi ahjae yooreniamea, eerae piipatetiameopua, aaataoipua tiameo, ki cheriwetiamepua ahpo tatakoririao, ki animari eerarae chiꞌponekao, Riosio ki cheriwiamekopa tatakoritiao, ki aaata eerarae chiꞌponekamechitia iintosoopua aaatachio.
Pukaepa Riosia weeechi mochikameo, ahpo iyorikarichiopua, animari eerarae yooma piipatenurarepua, tewekachi Riosi teꞌta iyoriwachio ekawirakopapua puꞌkao. Nape yooma tewekachi iintuame Riosi iyoriwachi piipatemichioo, epeche kaaweruma tiiame oowewari eerae nakiriamepua, ki puꞌka weeechi eerae iyoriwachitia, nape teꞌta Eesusi eerarae, teꞌta tisiwa kaawerumarae.
Pukaepa Apoe Eesusi Riosie Weratiame tewekachi mooenasaapua, teꞌta iyoriwachi pakisaapua, ahpo waꞌapi mukuria eerara oowerewachitia ahpo Noono neꞌnetekamepua, waꞌa yasakaopua, pukae ahpo mukuria eerae Noono neꞌneteriae taamo nehpupaka yasitomichiopua waꞌao.
Nape ihji Eesusia ahpo mukuria eeraeo, seenepi waꞌapi waꞌa iintomia eenakame puuua, taamo tatakoriria cheriweka ahsieme choꞌwepuawichioopua, ki weeechi teꞌta neeseriosi seenepi waꞌapi pakiriachitia teꞌta Riosi iyoriwachio, senepi paaumparichiopua, nape animari eerarakameraepua, ki ahpo eerarae.
Riosie Weratiamea weeechi mochikamechitia ihsiame enesaapua, senepi paaumpari tatakoritiame cheriwepuame asisoopua senepi mukimeri eneriaipua ahpo mukiwa eerara oowepuawichiopua, yomatiame Riosi mochiwari tatakoriria cheriwepuawichioopua, ahkasi iꞌka wehjoari naayasichisi oꞌinia. Nape Eesusia iꞌka oochetiame kateweri kajumiachiopua, seenepi waꞌapi mukimia eenakamepua, yomatiame iꞌka wehjoarichi tiꞌtijoeri tatakoriria, cheriwaka ahsieme choꞌwepuawichioopua.
Tiꞌtijoeria, seenepi waꞌapi mukiwamechitia, neipao ahpo katewepuamechitia Riosie,
waꞌachitia Riosie Weratiameai seenepi waꞌapi taamowichio mukukame puuua. Neipao ihji Eesusia wahka ihtoriachio, oosa simiyachi enamerikapapua, nape ki taamo tatakoriria natetemia, ohso kaawe puuua, taamo apechunamiakamera enameripua waꞌasio, taamo tewekachi mochimichiopua waꞌasio, ahpo ahjamaopua waꞌasi. Waꞌa teeremeripua, yooma aaata waꞌa tiiame puuyetoka mochikamechio.
Yooma puuu pahcha oochetiame katewerichi nokitiamea, tewekachi weemera teeremia ekawira nokaka teꞌtererepua. Pukaepa senepi taawechi animari meꞌyeka mochitotiamea, ahpo tatakoriria cheriwepuawichioo. Yooma puuu waꞌa tiiame nokitiamea, tewekachi teeremia taamo tetewitetiame puuua, achini teeremia waꞌa tewekachi teꞌta Riosi iyoriwachio. Puuu animari meritiame kaꞌchitia taawechi ahsieme choꞌwakamepua tatakoritiameo.
Puuu senepi paaumpari animari meritiame nokitiameo, teꞌta pichiwa ahsieme choꞌwiame enerioopua tatakoritiame Riosie kokosapuameo, ¿waꞌana nokimiipua simitekao? Kaꞌi, ki waꞌa nokimiipua. Puꞌka ahpo tatakoriria cheriwetiameo, teꞌta choꞌwetiame enesoopua, natakepasimiipua ahpo tatakoririao, kihta apochi petereka pehji ahpo cheriwetia tatakoririao.
Puuu teꞌta neeseriosi teꞌta Riosi iyoriwachi seenepi waꞌapi pakiniameopua senepi paaumparichi, animari eerara owatokaopua tiꞌtijoeri tatakoriria cheriwepuawichio, naatiopua tiame inatepatepuawichioopua, yooma paaumpari ahpo tatakoriria.
Puuu tooro eeraa, chiiwa eeraraaiopua tiame, kihta ahsieme choꞌweme teerekamepua tatakoritiameo, puꞌka tatakori teꞌta choꞌweniameo, tijoe eerarakamera nakiriamekopua.
Pukaepa Eesusi Riosie Weratiame iꞌwa weeechi naawakamea, chaanerepua ahpo Noono tewekachi kahtiameo:
Noꞌnoo, muuua ki nakikamepua animari aamowichio eepi meꞌyeniameo,
ihta itapitioi aamo ooweniameoipua,
tatakoritiame nateteniamewichioo.
Puꞌkawichioo, noꞌokamera tijoetutekamemua,
noꞌo weerewa aamo oowewari enemichiopua.
Yooma itapiti aamo meꞌyeniameo,
ihtaoi aaatae aamo ooweniameoi,
kihta ihsiame tetewame muuua tatakori choꞌweniameo.
Waikao neeea noꞌo Noonoo, chaanekania: “Née Noꞌnóo, iꞌwa weeriame neeeapa waꞌasi, yooma iintomiapa aamo ehkoriami iintomo eꞌraria,
teꞌta Ehkoriami Piꞌrinatiame Iyoterichi aamo cheeriáchitia.”
Pahchao Eesusia chaanekamepua ahpo Noonoo: “Ki nakiyamemua ihta oowewario animari meꞌyeniameoi, tatakoritiame choꞌwepuamewichioo”, pukeri oꞌinia Riosia, waꞌa tiiame nuurakameai.
Neipao Eesusia cheekamepua ahpo Noonoo: “Iꞌwa eenakamenia aamo eꞌraria iintomia.”
Ihji ooka chanitiame Eesusieo, oochetiame teꞌteretoka animari meꞌyaka oowetiameo, waꞌasi teeweteniamepua Riosieo, piirechi tiiame oowewarichitia yachapamia, ahpo waꞌapi Taanara weerewarakamera oowewarichitia.
Riosia ahsieme taamo tatakoriria nateteka choꞌwarepua, ahpo Taanaopua, ahpo weerewa ooweriopua, nape seenepi waꞌapi oowewaka taamo pejanao. Waꞌa tiiame inatakame Riosia, pukeri naayachi oꞌiniao.
Yooma uurio neꞌneseriosia, senepi taawechi ahpo neeseriosiwa yooramepua, weesa waꞌapi nokaka, animari koꞌyewa eerarae Riosiwichio oowepuawichio, tatakoritiame cheriwepuawichio, waꞌa nokiwameo kihtawichio kaawekoipua, tatakoritiame teꞌta choꞌwewao.
Waꞌao yasaka puuyemeri Eesusia, ahkasi ahpo Noonoo, ahpo taaratere toapachisi ahpo seepurawao.
Puuu Eesusi Riosie Weratiamea, piiripi waꞌapi oowewarie, ahpo waꞌapi weerewa eerarae, teꞌta ahsepari choꞌwerepua taamo tatakoririao, yooma aaata ahpo Noonowichio piipatesikame.
Eremiaa, Riosi Riosiwarieo, Riosi pichiwatarepua, iꞌka weemera katewerichi simiyameopua, eee cheeka iyotekaopua:
Waika taawechiamio,
neipa iꞌka noꞌo weemera kateweri uutiame weeechi mochikamechio,
eee tiiame iintomania pukachio, cheekame Riosia:
Noꞌo nuurario tiꞌtijoerichio,
iikachi yahchemania puꞌkao,
iꞌka inatarichi moochiopua,
pukachi iyotemania tiameo,
noꞌo nuurario.
Waꞌa iintosaapua,
ki oosa inatepamania aamo tatakoriao,
kihtaoi aamoo, ki kaawe nokariaoi.
Waꞌa iintosoopua Riosia, teꞌta ahsepari choꞌwetioopua tatakoririao, ki nakimapua waikao waꞌasio, itapiti ahpo tatakoriria cheriwewawichio Riosi ooweniameo, ihtaoi itapiti animari meꞌyeniameo.
Pukaepa ehpeo poponíwa pipiníwa tiame, iꞌwa weeechi mochikaapua teemea pehjio, kihta seeweka ahsemetepua Riosio, teꞌta iyoriwachi kahtiachiopua, ihtaoi itanemiaopua taamoe nayewekao.
Puuu Eesusi Riosie Weratiamepua, ahpo waꞌapi weerewa mukiwa eerarae, ahpo Noonochi neꞌneteka taamo reesiseparetiopua, ahpo Noono teꞌta iyoriwachi ahseka itanepuawichioopua, taamo tatakoriria cheriwepuawichioo; waꞌa taamo iintosoo, weemera ahjari taamo kiapuawichiopua.
Ehpeo teemea Riosie Weratiameo, tewekachi kahtiamekopao teꞌta Riosi iyoriwachio, waꞌa kahtiame taamowichio ihsikaopua.
Pukaepa teemea yooma taamo weerewachi ki kaawe teꞌteria papakotiamekapaopua, kihta tamochi naꞌara tiiame tamochi pehtiamekopao, kihta seeweka ahjachi erakoka eꞌenamete teemea Riosichio, ihtaoi itanemiaopua epeche kaawe yorakepuawichioopua Riosio, waꞌachitia tamochitia wahjachi Riosichi poponiwaai pipiniwaai tiame.
Pukaepa teemea pukachi taamo paparao, pewatiame mochitomete teemea, Riosio ki waꞌatia itipiamekopua ahpo cheeriao.
Teemea kaawe ahpo kuꞌika mochimetepua, kaꞌkaruma nokaka taamo piirechio, kaꞌkaruma naewekaopua puꞌkao, kaawe ahpo nakikaopua tiame.
Teemea kaꞌte toaka mochitotaria naaju, puꞌka taamo napawika mochitoao, aaata puꞌka napawiniame toaka mochitoachitiao. Teemea ohso kaawe taamo oowe erapatesika, epeche weeka napawisimetepua, epeche epecheche waapi teetoamekopua, iꞌka wehjoari kajumiachiopua waꞌasi, Apoe taamo Paamira Eesusi enamiachiopua eenechi.
Aaata Riosi kaaweruma chiia pahtekaio, ki kaaweruma ihsiwa simitesaapua, kiteremeripua waꞌasi ahpo newipamiao, kiꞌtiopa waꞌasi sewina tiameo newipapuameo, kiꞌtiopa waꞌasi piirechi aaataoi, ahpo pejana mukimeriopua, ahpo tatakoriria nateteka choꞌwepuawichioo.
Aaata ki nakikamea Riosie Weratiame iintoriaoopua ahpowichioo, ki nuꞌuti kokosari saaemeripua yooma Riosi seepurawara ahjama, Riosio tahpitika yooraka kokosoiopua naꞌíeo.
Aaata puꞌka Moise nuurario ki iyorikamea, meriwame eneriaipua, ookaoi paikaoi tetewachiopua pichiwatameo.
Waꞌa yoratiame enesoo, ¿ki epeche kokosa iintotare Riosia, tekesetiaapua ahpo Taana iintoriao, tiꞌtijoewichio nateteriaopua tatakoririao? Riosia ki eꞌwakameo ahpo Riosiwarie paaewao, waꞌa yoramapua kokosakao.
Naneꞌrena teemea eee cheeriao Riosio:
Neee iintoma puuua,
aaata tatakoririawichioo,
Naneꞌriamechi teemea cheeriao tiame:
Neee Apoe Paamiraa nooe ihsimapua,
noꞌo mochiwari katewekao.
¡Riosi ahjame kokosarichi wichiniamea, tísia majapori tiiamepua, tísia iinya tiiamekopua puꞌkao!
Inatepamitia eemea, aamo pukeri oꞌinerioiopua Riosi kaaweruma tuuyewarichi pichikekao, tísia kokosa tiiame aamo aiwariokopua, itapiti aꞌchikoi tiamechi motasiamekapapua.
Aaata eemea seenekachiopua, yooma tetewachi naꞌareka wepitiamepua, seenekachiopua tiameo, aaatawichio aamo taꞌomoi wepitiame. Waꞌa ikisaopua, yooma itapiti kokosa ikitiameopua tiame, Riosie Weratiamechi paparakamekapa.
Eemea, tesiwa eꞌreka tetewikamepua karichi peꞌpereso mochikameopua. Eemea tiameo, yooma aamo iinueka uꞌyetiaipua, kaꞌchi chaachapakamepua puꞌkao, ohsotia eemea kaawe eꞌraka anachakamepua, naneꞌriapa eemea aamoo, teꞌpa tewekachio, epeche nateyame iinuemerikapa. Puuu itapiti Riosio aamo kiamiaa, ki aaata aamo uꞌyeme tiiamepua.
Pukaepa eemea Riosi aamo paparao, kaꞌte ipaka tetewimitiapua, pukachi aamo ahjachi paparao, Riosieo, ki teesa tiame aamo kiamerikopua.
Eemea Riosie aamo kiapuamewichioo, tísia anachaniame nahkipua, teꞌta Riosi nakiyachitia teetowa.
Riosia Ehkoriami Iyoterichio, cheeriaipua:
Puuu aaata enameria,
tísia kuꞌwe enamíítepua,
kiisi mehka teetoachipa.
Aaata noꞌo kaawerumachitia uuriao,
teꞌta ahjarikamera kiamania puꞌkao,
puꞌkao, aaata teꞌta enamerichi paparamekopapua.
Nape puꞌka aaata enamerichi paparai toisoo puꞌkao,
kiisi kaawe eramania pukachio.
Nape teemea ki waꞌachi teꞌtiamepua, Riosichi paparakai toiniameo, Riosi kokosarikamera aiwapuawichioo. Ohsotia teemea, ahkasi taamo newipamiachisi Riosichi teꞌteretomeripua, taamo iikachio kaawe neesetoka.
Ehpeo, teꞌta paparaniamechi simiyame aamo nayewemane. Teꞌta paparaniamea ihjipua: Pichiwa ikimache puuua eraniamepua, itapiti ki ikiyameopua pehji, ikikameche tetewiniame puuua.
Taamo ehkoriami mochiriame noonoria, teꞌta paparakamepua Riosichio, pukaepa kaawe tetewitiamepua, teꞌpa tewekachi kahtiameeopua taamo Noono.
Taamo pichiwa ahjachi oowe eꞌrarieopua, Riosi iintorio erakoame teemea, iꞌka wehjoari yahchakaopua. Taamo Noonoa oowera chaachache, ihtaoi ki tetewiniameoipua, tetewiniame iintapakamepua, yooma ihta ahjachi iintuame enepatekaopua, yooma ihta taamo pusie teteiwame.
Naayachi pukeri pahcha tijoe Aarani tewaniame neterioiopua, Aarani taanara Aaweritaru tewaniamea, ahpo Riosichi teꞌta ahjachi paparakao, epeche kaaweruma oowewari ooweriamepua Riosiwichioo, ki Kaainikamerachitia ahpo pooni. Pukaepa Riosia, Aawerikamera kaawe eꞌreka tetewarepua, kihta aꞌchi tiiamekopua ahpo iikachio. Aaweria mukurepua mukuyao, nape Aaweri Riosichi paparariaa, tamochi naewaka teeretoamepua pehjio, ahkasi ehpesiamio, aachin teeka Riosichi paparapuameo.
Ehkoriami Eenoko tewaniameai Riosichi teꞌta paparamekapapua tiame, puuua Riosieo, ahjakame apechunatiamepua tewekachio. Iꞌyaretupua iꞌyao, nape ki tewiretupua ahkaoi, apoe Riosie iꞌtoretiopua puꞌkao. Ihji Eenoko tewaniamea, keꞌchu apechunaniaipua Riosie tewekachio, kaawe eꞌraeka tetewiniame eneriaipua Riosieo.
Aaataai ki kaawe eꞌreniame Riosieo, ki teꞌta paparameopua Riosichio. Aaata Riosi ahjama teerenariamea, Riosio, pichiwa kahtiameko erametepua pahchao; waꞌa erasa Riosichi enamiapa, kaawe eꞌraka ahpo nehjiapo erametepua; waꞌa teereka enakamea Riosichio, kaawe ahpo teeremeripua Riosichio, Riosieopua tiame waꞌachitia.
Ehkoriami Nooeai, tísia oowe eꞌrakamekapapua Riosichio, yooma yoorare puuua, Riosie ahpo nuureretiao, itapiti ki nuꞌuti ikimeriko tuuyetiapa, teꞌta weruma siꞌripuame, teꞌta wawasora yuꞌkie. Waꞌa tiiachipa Nooea, Riosi chiia teꞌta pichikekapaopua, ki nuꞌuti pawekakera neterepua, yooma ahpo taꞌpechi ohjoemeo, newipamichiopua.Nape Nooea, wahjachi ki pichikekameopua Riosi chaaneria ki nuꞌuti ikipo tuuyeriao, toarepua waꞌasi puꞌka tiꞌtijoerio, Riosie kokosapuawichiopua waꞌasi. Waꞌa tiiachipa Riosia, kaaweruma apochi tiiame tetewarepua Nooeo.
Waꞌachitia ehkoriami Auraniai, Riosichi teꞌta oowe eꞌrekapa, machenakamepua ahpo ohjoekachio, Riosikamera eꞌwekaopua, teꞌta itapiti kaaweruma kiapo tuutiaopua Riosieo. Waikao Aurania, ki naneꞌriaipua ahpo iꞌtoniachio, oowera eꞌweka simirepua, kihta yuuwesika ahpo toayao.
Riosichi ahjachi eꞌrapa ahpo iꞌtoniachi asisaapua, seenuchitia ohjoerepua waꞌa weeechio. Oowera teesa kaarichi netesa yaajatorepua ohjoekao. Waꞌachitia ohjoere neipamio, Aurani tiꞌtijoetukameai, Ihsa tewaniameai, Aakowo tewaniameaipua, puuua tiameo Aurani Riosie kiapo tuutiame kiapuamepua tiame.
Aurania, ki weeechi simiyame tetewitoka yasitoai teetorepua, teꞌta Riosi ahjama mochipuamera tetewitoka yasitokamepua, tewekachi Riosi ahjame mochipuame.
Waꞌa tiiachipao Aurania, ki tatanaemerika tiiamekaipua, ki ookapi tatanaremiai teererepua, kiisi ahsepame tiiame ihtetakao, soꞌporichitia, ahkasi paꞌwe seeterachitia kehki.
Yooma puuua, Riosi iintomia teꞌta ahjachi erakoka, wahjipakame puuua, keꞌchu ahpo uuyoiopua pehjio, iꞌka Riosi ahpowichio iintomo tuuriao. Ihjia iꞌka weeechi mochikaiopua pehjio, pooesimiachitia mochiriamepua iꞌwao, naneꞌriapa puuua, ki iꞌwa weeechikopua teꞌta Riosi ahjama ahpo mochitemiachio, teꞌpakamerakopua puꞌkao, teꞌta tewekachi. Yooma ehkoriami mochiriame Riosichi paparakamea, mehka tetewamekaipua puꞌka waꞌa teeremerio, pukachi Riosi waꞌa teeremerichiche, mochitoriamepua. Puuua ki iꞌka weeechi ahpo ohjoepuameo, kaawe eꞌraka tetewarepua.
Waꞌa erakoamea, maꞌchiame ahpo tetewamepua, iiweta iꞌwa weeechi nokisiniame, ahpo teꞌta Riosi ahjama mochipamiachi, siimpaniamekopua.
Puuu ehkoriami tiꞌtijoeri mochitokamea, ki tewekachi mochipuame inatakame enesoopua, ahpo noonori puuyariachi naneꞌrekame enesaapua, waꞌa nonoramikoipua eenechio.
Nape puuu poorosimiwaa, ehpe taawechiamisi teetoniamepua pehjio, puꞌka tewekachi mochipuamechi inatatoka, teꞌta Riosi kahtiachiopua, teꞌta kaaweruma mochirachi. Pukaepa Riosia, ki suuwe eꞌramepua puꞌka tiꞌtijoerio, puꞌka Riosiwara tewaniai. Pukaepa Riosia katewiamepua puꞌkawichioo, teꞌta ahpo ahjama mochimiachiopua.
Aurania Riosie ahpo aatiatiaopua, ahpo taanakamera itanetiaiopua merisa ahpowichio oowepuawichioo, yoramoche eꞌrariaipua. Waikao Aurania weeka inataka ahpo katewerepua, ahpo taana Ihsa meripuao, Riosio eee ahpo chaanerioiopua:
“Aurani, neeea aamo taana Ihsa tewaniamechio, tísia muuwepatemania aamo tetejimarisiwachio.”
Waꞌa cheeriopa Riosio, Aurania ahpo taana meꞌyakoio, eenechi oijenatemio eꞌrarepua, Riosichio Aurania, ki nuꞌuti paparamekapapua. Nape Riosie taꞌomatiaipua ahpo taana Ihsa meripuameo, Aurania eenechi ahjatetiame kiatiameka iikamepua ahpo taanao.
Puuu waꞌapi ehkoriami Ihsa iintokamepua, teꞌta ki nuꞌuti Riosichi paparaka, Riosi kaawerumari ahpo tatana yahchekamepua, Aakowoo, Esauopua tiame. Ihsaa, puꞌka Riosi kaawerumari yahchaiopua ahpo tatanachio, tísia Riosichi oowe eꞌreka cheekamepua, Riosio, teꞌta iintomerichekopua puꞌkao.
Aakowoai Eejito ohjoekai mukimiaiopua, waꞌachitia Riosichi teꞌta oowe eꞌraka iintokamepua, ahpo ojochiwa Oose tatanarachi Riosi kaawerumari yahchiaiopua. Waꞌa iintosapua Riosi ahjama nayewarepua iyorikao, ahpo teesorae iiweta werisisaapua.
Ooseai tísia Riosichi paparapa iꞌisaeri Eejito weeechi puuyanamo tuurioi, ahpo weerewa mukuria oꞌwara iꞌtonurerepua.
Moise yayawaraai, Riosichi ki nuꞌuti paparakapa, paika meecha inasorepua Moiseo kohjakoio, yooma kukuchi tehtemari koꞌinurerioiopua teꞌta Araoni yawichio, Eejito teꞌta yawichikoiopua. Puuu yayawaraa Araonio ki seewerepua, Riosichi teꞌta paparakamekapua, ahpo taana tísia peeniatiameo, Riosi ihsimerikopua teꞌta neesetokao.
Puuu waꞌapi Moiseai weripasaapa, Riosichi paparamekapapua ahpo waꞌinarepua, Araoni maarara ahpo yeeyetewaopua.
Puuu Moisea ohso kaawe ahpo tetejimarichikamera yasimo oꞌrarepua aiwakao, Riosichikamera paparaka mochitoamechi. Araoni taꞌperachio, naꞌara nokiwa tatakori puꞌseriopua waꞌao, kiisi yasinarerepua waꞌao ehpeche kuꞌitapioi.
Moisea ohso kaawe ahpo iꞌisaeri tetejimeri ahjama aiwamio eꞌrarepua, iiweta pehji puuyeka mochitonioiopua aaata Riosie enameri tuutiame Meesíao, ki Eejito weeechi teꞌta ahpo paarasateniamekamera uumo erapakamepua, Araoni Eejito teꞌta yawichi, maarara taanarachitiaopua. Moisea ahpo inatarichio, Riosikamerachi teꞌta ahpo kaawe teeremia inatakamepua.
Ihji Moisea tiame, Riosichi ki nuꞌuti paparamekapa, kihta seeweka Araoni nekarewa, machenakameepua Eejitoo, waꞌa oꞌinia Riosimina teetorepua, Riosio, ki ahpo pusie tetewamekaipua.
Moisea tiameo, Riosichi ki nuꞌuti paparamekapa, Eejito mochikai pehjio, animari eerara chuhchenurerepua yooma kaari yeetarachiopua Riosichi paparameopua. Waꞌa tiiame nuurekamepua yooma Riosichi teꞌteriameopua, ki waꞌa pakika koꞌinekemichiopua Riosi kuꞌiwario, tehtemari pahcha naawakameopua. Waikao puuu Riosi kuꞌkuiwaria, yeetarachi chuhchetiame tetewakaopua eerarao, semejenatorepua ki koꞌyesika waꞌao.Waꞌa oꞌinia oꞌinetiame Semejenato pahkotawaa.
Waikamiopua tiameo, Eejito puuyasaiopua iꞌisaeria, Riosichi oowe eꞌreka paparakapa, wakiyachi uumatore iꞌisaeria paꞌwe sehtanachi paonakaopua. Waikao waꞌa uꞌmatopoi iꞌisaerio, Eejito soontaroa naꞌnarika paatioiopua, yooma siꞌrika wahjiparepua, paꞌwee moꞌporepatiapaopua.
Neipamioipua tiameo, Kaanani weeechi muipuaiopua waꞌasio, Eriko mochiwarichi noriyameai saꞌmi koꞌrea, tiꞌtijoeri Riosichi paparariae, ruꞌmikamepua wehchi yasipakao, teꞌta oowisanisa norikame nokisika kuꞌritioipua, teꞌta Riosi cheeriachitiaopua.
Raaja tewaniame oowitiame pukerio suwepori tekipanameai, Riosichi teꞌta paparakamekapa, kuꞌikamepua ahpo mochiwarichi ihpuemia eꞌenakameo, iꞌisaeri tiꞌtijoerio. Riosichi paparameka ki meritiamepua yooma ahpo mochiwachi koꞌitioiopua, yooma puuu ki Riosichi paparanarekameopua.
¿Kehkisa epeche chanimerikoinia Riosichi ahjachi paparaniameopua? Nape ki iinuenia tehpesio, Kereoni tewaniame noꞌo nayewamiaopua, Waarakioi, Saansonioi, aaata Ejete tewaniameoipua, Raawioi, Saamuerioi, yooma Riosi naꞌnayewaturaoiopua.
Yooma puuua, Riosichi teꞌta ahjachi paparapa kuꞌitiameopua Riosieo, yooma iꞌkaeo: Riosie ahpo kiapo tuutiame weee uutiame, weruma nasiwarichi newitoniame; ooriai ki oojasipamepua koꞌkomiao;
weeresi tajenakamekooi kajuteme tiiamepua choꞌwetekao; nasiwari machetae koꞌipoai newipatiame; ki uꞌwamekai, newitotiame ahpo seepurawao; nasiwarichioipua, ki nuꞌuti utewarieme teꞌteretiame; ahpo seepurawa soontaroo, newitoka ujumaputiame.
Ooweruai teꞌta Riosichi paparamekapao, ahpo tetejima wahjipakameoio, eenechi ahjatetiame.
Nape wahjachia, tiꞌtijoea oowerua tiame, ki eꞌwakamea, ahpo Riosichi teꞌta papara toinureniaiopua, ohso kaawe ahpo meripuakamera eꞌrakamepua, naneꞌriapa puuua epeche kaawe enemiopa ahpowichioo, Riosio apochi paparakame oijenatioio, eenechi ahpo ahjatepuamekopapua.
Wahjachia ahpo Riosichi ahjachi paparamea, naꞌararetupua wepiretupua tiame, wahjachia tiame ahkasi kaarenaeoi oꞌyeretupua peresokarichi yahchaka.
Epeche wahjachia tiameo, pasipuka koꞌiretupua tiame;wahjachia, seeruchoe naasipa tehpunaka koꞌiretupua; wahjachia ki toinariamea ahpo Riosiwachi teꞌta paparao, merimachetae koꞌiretupua; wahjachi tiameopua ki wisasori chuhchaka ohjoerepua, oowera poꞌwa wiꞌchira ahpo wakiraekachitia chuhchaka ohjorepua, chiiwa wiꞌchiraoi. Puuua oowera ohjorepua tiameo, ihpapatiamechitia tísia aiwaka, naꞌara yooraka tetewiniapa.
Yooma puuu waꞌa tiiame yoratiamea, tísia kaꞌkarumakapaopua, epeche kaaweruma teꞌtereniachi mochimetepua, ki iꞌka wehjoarichi naꞌaraniachi. Yooma puuua, ooruchi weeechiami ohjokamepua, kaawichiami ohjoeka, teesochiamiopua tiame, ahkasioi weee yeewachiamioi.
Yooma puꞌka Riosichi teꞌta paparaka moꞌmochitokameo, ahkasi ehkoriamisi oꞌiniao, Riosia puꞌkao tísia kaawe eꞌraka tetewamepua, puꞌkao ki uukamekoipua pehjio, Riosie ahpo kiapo tuutiao.
Teemea taamo nokikameo, ki ookapi taamo tetewame iinuemepua, taamo tetewaka mochitoame aachin teeka taamo ohjoemekopua Riosichi paparakao, ehkoriamisi oꞌinia mochitoriame, iꞌwa weeechi taamo norikame mochikame tiame. Pukaepa seꞌwi toimete teemea yooma puꞌka taamo eerina tiiameopua, yooma taamoo, teꞌta taamo ki kaawerumachi wichipateme tiiameopua. Mochitomete teemea, pewatiame teetoka tamochiopua taamo kaaweruma teetowao.
Teemea Eesusio, kurusichi mukuka taamo tatakoriria nateteria taamo inatarichi tetewitoka mochitometepua. Eesusia ki suuwe eꞌrakamepua tísia suuwe erapori teeka kurusichi mukuyaipua taamo tatakoriria natetekao, tísia kaawe eramiapa neipao, ahpo tísia kaaweruma iintorio eꞌrapaopua. Ehpeopua tewekachio, Riosi ahjama kahtiamepua, Riosi ahjamina seekarachitia ihsika, ahpo Noono yawichituwachio.
Nahsina erasaapua amochio, toinarekaopua Riosichi inisiao, Eesusi iintoria inatapuapua ohso kaawe, teꞌta aiwariaopua aamowichioo, tísia naꞌara yoraretia tiꞌtijoerieopua, yooma waꞌa yoratiameopua tísia aiwaka anachariachi.
Eemea ki anachamepua pehji ahkasi mukiwachisio, aamo ki tatakorichi ruhjipuao.
¿Natakepakamekosa eemea, Riosie aamo tuuyeretiao pukeri simiyachio? Riosia eee chiiamepua Ehkoriami Iyoterichio:
Noꞌo kuitawa,
kaꞌte ipaka tetewimitiamua,
Riosi aamo tuuyao;
kaꞌte nehkamua,
Riosi aamo teꞌyoipua ki kaawe iintoriao.
Kaꞌte ki oowe erapaoimua Riosichi aamo teetoao.
Apoe Paamiraa,
ikicha teetosoopua ahpo nakiyao,
kakupa teerewachi iintapasiamepua;
Riosia, yooma ahpo tatanachitia uuriaopua,
teꞌyamepua puꞌkao.
Riosi aamo teꞌyaa, aamo ahpo taanachitia tetewapa teꞌyamepua. ¿Aaatana kaaweruma noonoa, ki terika tuuyamepua ahpo taana ki kaawe iintosoo?
Taamo Noono tewekachi kahtiamea, waꞌa tiiame puuua. Ki teriwame enesaa eemea pukaeo, ki Riosi tatanaraka teꞌteriamepua, oowera seesenu tatanaraka teꞌteriamepua, ki Riosichi paparame.
Taamo weeechi noonoa taamo nuꞌutikoio, taamo ki kaawe noonoiso teꞌyoio, yooreka eꞌwekame teemea. Taamo Noono tewekachi kahtiameo, ¿ki nuꞌuti yooriniameopua, ki epeche yooreka tetewitariarepua, ki kaawe taamo iintoso terisoo? Waꞌa teereniamepua pukachio, apoe tewekachi taamo Noonoo, ki wahjiame taamo neesetoamekopua, ki wahjiamera ahjari taamo uumichiopua.
Taamo noonowa weeechio, ahpo peeniachitia teetorepua taamo tuuyesikao, kaꞌkaruma taamo enemichioopua; nape taamo Noono tewekachi kahtiamea, taamo teꞌta peeneka tuuyepasiamepua, teꞌta taamo piipatiamepua ahkasi yooreminasiopua iikachio, teꞌta yomatiame taamo enepamichioopua, taamoo kiisi kihtaoi aꞌchi tiiaeme enepamichiopua, ahpóchitia.
Teemea ki kaawe noonowisa teritiaa, pukerio ki puꞌsereka inamuame teemea, koꞌkoamekopua terika tuuyewao; nape pahtesaapa teemea taamo terika tuuyetiao, kaawerumakopaopua puꞌkao, kaawe eꞌraka kaaweruma enepamepua, waꞌa ikisao tísia taꞌiria ohjoeniamepua.
Pukaepa utewa teetopua eemea, aamo teꞌta kaawerumachi teetopuapua,
ki seꞌwi ihtesikaopua rojowi oiyamechitia.
Kaawe ahpo uuka mochitopuapua, teꞌta kaaweruma teereka mochitoka. Ki teꞌta kaꞌkaruma teꞌterepakamea, aaataai ki ahpo tetewimeripua, ahpo Riosi kahtiachi kahtiameopua.
Kaawe aamo neesetopuapua Riosie aamo cheriweretiao, kihta aꞌchitiame ihsika ki kaawe teeremeri tiiao, Riosi teꞌta kaaweruma amochi iintoriaopua; kaꞌte itapiti chihpuameka teeremua aamo aaatachioi, Riosichi mochitoameo.
Kaawe aamo inateka mochitopuapua, Riosichi aamo iyorika mochitoaopua, ki aamo wekatemichiopua Riosichi aamo iyorika yasitoao, ki aaata kuunachitia aamo teeremichiopua ki iyorikamechitia ahpo uupiewao, puuua tísia suwepori nokiwamepua. Kaꞌte Esauchitia iintomitia muuua, ahpo paꞌchirachitia teereria iinuekao, itapiti kooame ahpo koꞌkonariawichioo, nehjakamechitia. Aamo Eesusichi papara toisaamua, Esauka iintokameka teeremamua, pukae papararie iinuemerikapamua ki wahjiamesi ahjario.
Naneꞌriame eemea, Esau tísia naaracherioipua ahpo noonoo, Aakowochi yahcheria ahpo kaawerumari apochi noꞌrapumichioo, kaꞌchi iika noꞌrapume teereriopua Esauchio.
Nape ki aamo waꞌa noonoikameko eꞌraka chaaninia, ki aamo Riosichi kaawe teꞌterewa wehchi ipaniamechitia. Eemea ki aamo ehkoriami noonori ahjama mochiriameopua, puꞌka Riosi Sinai kaawichi tekiriaoiopua naꞌi tajenarichio, waꞌao tísia tukapachi eneriaipua, oorosi weeriachi tukawari, tísia yukiterechiopua.
Ki inamukame eemea waꞌao tiame, ki nuꞌuti Riosi turupuchatiameopua. Ki inamukame eemea tiame, ki kuꞌita ki anachame tiiame Riosi nayewachaniameoipua, ahkasi tiꞌtijoerio Riosio, ki ahpo nayewajerarioopua waꞌasi.
Ki teesa tahpitika tiiame maapori teeerepua waꞌao, ahkasi Moiseai cheerepua: “Ki teesa majaya eꞌrani neeeai, neeeai chachapi ihsinapua majakao”, cheerepua.
Nape Riosia puꞌka ehkoriami nokiwa teewekamekapapua waꞌasio, piirechi kaawichi eꞌenameri eemea tewekachi weeriame, puuua Siioni tewaniamechi. Puuu tewekachi Siioni kaawia, Riosi tewekachi teꞌta muuwari mochirachi puuua, puuu waꞌa Riosi mochiwaria, Weemera Eerusareni tewaniachipua, nape teꞌpa tewekachi ki iꞌwa weeechi. Waꞌa tewekachi Siioni mochiwarichio, kii ookapi Riosi kuꞌiwari mochikachipua, miꞌmiri miiri.
Waꞌa Siioni Riosi mochirachio, waꞌa mochiwipu Riosi ahpo iyotaperichi iyoputiamea tiamea, Riosie ahpo tatana enepatetiamea, Riosie kiapo tuutia kiatiameaapa waꞌasi. Waꞌachi kahtiame tiame Eesusia, teꞌta Apoe Peereiraa, teꞌta yooma tiꞌtijoewichio katewiameraa. Waꞌachi mochiwipua tiameo, yooma tiꞌtijoe ooweruai tiame iikara, Riosie teꞌta cheriwetiamea tatakoririao.
Waꞌachi kahti Eesusiai, weemera katewerichi taamo nehpupameai, ahpo eerae iintokameapua taamo piipatekao, teꞌta kaawerumara ahpo eera nehjakamea, ki Aaweri eerarachitia, ahpo Riosichi wenejiame ahpo paꞌchi, Kaaini tewaniame.
Waꞌa tiiachipa iꞌka weemera Riosichi teerewa taamo yachatiamechio, aamo seeweka mochitopuapua, ipaka tetewiniameopua Riosi aamo tuuyeka chiiao, apoe Riosi Riosiwari chiia aamo nayewekapua. Kaꞌte aamo ehkoriami nokariamechitia teꞌteremitia, ki Moise eꞌwepame Riosi ahpo nayewiao. Yooma puuua, Riosi ki yooreka ipaka tetewikameopua, yooma koꞌiretupua Riosieo. Riosio waꞌa teꞌterekameo, ki teesa kokosaka koꞌyakame enesoopua puꞌkao, ¿ki epeche kokosatarepua apoe Riosi Riosiwari taamo iikachi nayewioi ki eꞌwetioopua?
Riosia waꞌa Sinai kaawichi oꞌinia tiꞌtijoeri nayewerioio, ahkasi weeeai noonorepua, nape ehpeopua Riosia chaanipua: “Eenechi wahka ihtoriachi noꞌo noonotesoopua weeeo, ki weeeche noonotemania, ahkasi tewekachi iintuameoi, sasaweka noonotemania.”
“Ki weeechiche noonotemania” cheeriaa Riosi, yomatiame ahpo enepateriao, sewinatamio tuuka chanitiamepua, yooma sewinatapua, naatiche itipimeripua, ki sewinatame tiiamerache.
Puuu ki sewinatame tiiamea, taamo Riosichi paparaniamepua, taamo kiamo tuuria, teꞌta Riosi ahjama mochipuamepua, ahpo yeꞌkarichi mochipua, ki seena aampasi. Pukaepa waꞌa iintomerikopua Riosio, ki nuꞌuti tahpitika tiiame, kaawe erakomete teemea pukachio, ki nuꞌuti iyoriwae nayeweka.
Waꞌa teeremete teemea taamo Noono Tewekachi kahtiamechio, tisiwa ki nuꞌuti iyoriwa tiiamekopua puꞌkao, ki nuꞌuti utewarieme, ki nuꞌuti naꞌika tiiame puuua, yooma ihta ahpo seepurawao, saipatiameopua waꞌa erasacheo.
Kaꞌte toaka mochito eemea, aamo ahpo kaawe eꞌreka nakika mochitoao.
Aamo taꞌpechi asikameoi ahpo cheꞌrepamiachi iꞌyakao, reesisepuapua aamo taꞌpechi cheꞌrepamichioo, seenekachi aaata Riosi kuꞌiwari, cheꞌrepateka ihsimaoimua, tewekachi oꞌinia eename.
Kaꞌte natakepaka mochitomitiapua peꞌpereso iinueniameoi, puꞌka waꞌa karichi mochika aiwari saayao, waꞌachitia amochi saaeka mochitopuapua tiameo. Tesiwa eꞌreka tetewipuapua, aaataoi tesiwa teereka aiwameopua, eemeai waꞌachitia saayamekopua ihtaoi kokosa ikisaa.
Aamo kaawe neesetoka yasipuapua aamo neewiriao, ki suwepori ihsika waꞌamahka piirechi ooitiame ahjamao; uupiraai waꞌachitia yooreka yasitometepua ahpo neewiriao. Aaata nenewikai suwepori nokaka mochitoameo, Riosia, kokosa yoramapua puꞌkao.
Kaꞌte yooma ihta itapiti weemuame enemitiamua, toomichioi kaꞌte uꞌmatoka tahpitika eꞌrame, itapiti epeche aamo iinueka yasinariao. Soparame kaawe eꞌraka yasitopuapua aamo iinuekae, aamo Noono tewekachi kahtiameo, eee cheeriopa: “Kiisi toima neeea aamo neesetokao, piinerioi kiisi aamo toimania.”
Pukaepa kaawe chaachapamete teemea, taamo ehkoriami Raawi cheeriachitia ahpo Ehkoriami Iyoterichio:
Noꞌo kuꞌyamea,
noꞌo Paamira Riosipua;
kihta seewiame neeea,
aaatae noꞌo naꞌara yorapuao.
Aamo Riosi naera aamo masiteriachitia nokisipuapua. Puꞌka Riosichi oowe erakoriachitia, waꞌachi nokisipuapua eemeai.
Riosie Weratiamechi simiyame masiteniamea, kaꞌchitia taawechi sewina ikiyamepua, tapanamioi, ehpiamioi, meremiamioi, waꞌapi teeremeripua.
Pukaepa eemea kaawe inataka keepupuapua aaata maꞌmasitiao, seenekachioi seesenu masitiamekoipu. Kaꞌte aamo toimitiapua, aamo oowe erapatemichioopua pukaeo, ki pichiwa Eesusichi simiyame masitewae. Taamo Riosichi kaꞌkaruma teꞌterepuaa, Riosie ahpo teꞌta nakirarachi eenamepua taamowichioo eenamepua, ki ihta itapiti kooame iyoriwa nokiwae Riosichi kaawe teꞌterepuao. Yooma puꞌka kooame iyoriwae, kaawe teꞌterepo tuuyameopua Riosichio, kaꞌte pichikemitia puꞌkao, puuua, kihta nateyamepua Riosichi kaawe teꞌterepuao.
Ehkoriami iꞌisaeri neꞌneseriosia, animari merisa Riosiwichioo, wahseka oowewariaipua, tiꞌtijoe ooweru tiame tatakoriria cheriwepuawichioo. Waꞌa noonoisaa puuu neꞌneseriosia, puꞌka Riosiwichio oowetiameopua saꞌpa wahsetiameo, aapoe waꞌapi kokowariaipua. Nape puuu ehkoriami neꞌneseriosia, kaꞌchi iika koꞌkomeripua taamo tatakoririawichio pejana oowewariopua, pukae taamo tatakoriria cheriwepuawichio itayao, apoe taamo Paamira weerewa puuua, apoe waꞌapi ahpo Noono ooweparia tewekachio, kihta ihta animari koꞌkopua tiiame.
Puuu ehkoriami teꞌta neeseriosia, neꞌneseriosi nokariaa, senepi paamuparichi piiripi chiiwa meriniameo, waꞌa ikisaopua, eerara puhjesao teꞌta Riosi iyoriwachi iꞌtoka oojoweriaipua, tiꞌtijoeri tatakoriria cheriwepuawichioo. Nape puuu animari koꞌika eerara uꞌyeniamea, maꞌchi mochiwachi koꞌisa uujupaniame enerepua.
Puuu animari maꞌchi mochiwachi koꞌiniamea, Eesusi maꞌchi mochiwachi iꞌtoka meripuame tetewipua eneriamepua.Pukaepa waꞌachitia apoe Riosi Tijoetukame Eesusiai, maꞌchi mochiwachi iꞌtoka meritiamepua tiameo, ahpo waꞌapi mukiwa eerarae, ahsieme choꞌwetiame itipimichiopua taamo tatakoririao.
Waꞌa teesoo tísia aiwariopua taamowichioo, puuyataria teemeai naaju, maꞌchiami aiwasimia, Eesusi taamowichio iintoria nayewatuwachio, aꞌchikoitiame suuwe erapari tiiame aiwasimia, taamo Paamira Eesusi naꞌareretiachitia.
Teemea iꞌwa weeechio, ki yooma taawechi mochimerikapaopua, pooechi nokisiameka teꞌteretoame teemea, piirechi taꞌpechi inataka taamo ohjoemiachio. Ihji taamo ohjoemiachio, teꞌpa tewekachi puuua.
Waꞌa iintoriopua Riosio taamowichio Eesusichio, teꞌta kaaweruma nayewamete teemea Riosio, senepi taawechi cheriwema kiꞌyakaopua puꞌkao, itapiti tísia kaaweruma oowewari kiꞌyamechitia.
Eemea kaaweruma yooraka mochitoio, kaꞌte natakepamitiapua, aamo piirechi kuꞌimiao, kipoteka nokisikapua puꞌkao aamo teesa iinuwaekaiopua, tesiwa teꞌtiameopua kihta iinueka. Riosia, waꞌa teꞌtereka mochitoniameo, kaawe eꞌreka tetewamepua, kaaweruma ahpo ooweniamechitia tetewika.
Iꞌwa taamo mochikawichioo, kaaweruma itapuapua Riosichio. Teemea, aꞌchikoi chaaneniaipua, kihta ki kaaweruma taamo iintorio erakoamepua, teꞌta kaawerumache nokisiamekapa.
Eemea Riosi ahjama nayewaio, utewaeme itapuapua Riosichio, kuꞌwe noꞌo aamo mochikachi tetewipuawichio.
Ehpeo itaniamenia taamo Noono Riosio, aamochi yasitomichiopua puꞌkao, yooma aamo pipiripichio, puuukopua taamo iikachio, taamo taꞌiria yasira kiꞌyamea. Puuua apoe iintokamepua Eesusio, mukukoi eenechi oijenatekamea. Ihji Eesusia, taamo teꞌta Inatiame puuua, poꞌwa tepuyamechitia, yooma taamoo, ki seꞌwi teꞌteretomichiopua Riosichio. Ihji Eesusia tiameo, ahpo mukuriae eerarae pichiwatamepua, Riosi weemera katewerichio, taamo tatakoriria cheriwepuawichioopua, teꞌta ahsieme choatiame itipimichiopua, ahkasi ki wahjiamesi.
Itanenania tiame taamo Noono Riosio, aamo kuꞌimichiopua puꞌkao, yooma ahpo eꞌrachitia teetopuamichio, ahpowichio kaawe wichiyache nokisika. Yooma noꞌo itayaa, Eesusi Riosie Weratiame iintoriae itayamenia, puꞌkawichioopua, teꞌta weruma iyoriwa eꞌreka, ahkasi ki wahjiamesi.
Noꞌo Riosichi poponii pipiniwa tiame, kaawe eꞌraka inamujeraninia iꞌka paikapioi aamowichio iyoteria, aamo iikachio yachapari, kaawe erapari tiame.
Aamo naneꞌrejeranine tiameo, taamo Riosichi pooniwa Timoteoo, maꞌchiparetiopua perekarichiopua waꞌasi; kuꞌwe enasoopua noꞌo kahtiachio, yeetoma neeea aamo neꞌnemia simiyaiopua aamo mochikachio.
Yooma puꞌka aamo masiteka mochitoameo, teepotemitiapua, yooma waꞌa taamo Riosichi poponiwao, pipiniwaopua tiame. Aamo teepotenapua tiame, Iitaria oꞌinia eꞌenakame.
Iꞌkache cheeka kajuyamenia amochi uhjuraopua iyojura. Riosio, amochi yahchejeraninia ahpo kaaweruma cheriwewao. Waꞌa ikisaa tísia kaawe enemapua.
Kúíraaa, yomachiami iꞌisaeri mochikame. Kaꞌkaruma mochisaa eemea, kaawe enemiipua. Teemea iꞌwao, kaꞌkaruma mochikamepua. Neee Saantiaoa Riosiwichio tekipanamepua, Eesusi Riosie Weratiamewichio tiame. Yooma aamo oosa mariki aampa ooka iꞌisaeri tetejimario, wekanami chiꞌrika mochikamewichioo, iꞌka iyojura teepotari aamo uhjurenania.
Aamo noꞌo Riosichi poponiwao pipiniwao tiame, iꞌka noꞌo iyotiachio, itapiti aamo tuuyewa chaanemania, achini teeka taamo mochitomerikopua Riosichio. Noꞌo poponiwa noꞌo pipiniwa tiamée, kaꞌchi erakomitia eemea ihta itapiti aꞌchitiame aiwaio, ohso kaawe kaawe erakomitiapua puꞌkao, epeche pewatiame aamo enepamichioko puuua, aamo Riosichi paparawao.
Waꞌa teꞌteresa eemea, Riosi kuꞌiraeo, ihtaoi teꞌta aiwaiopua, epeche kaawe anachaka mochitomapua.
Puuu aamo aiwari anachaka teꞌteretoaa, epeche epecheche aamo utewaeme enepatemichio puuua, teꞌta aamo oowe eꞌrewachiopua Riosichio. Waꞌa iikao eemea, soparame uꞌmatoame iinuemapua utewari, ihtaoi aiwari aamo ahjae anachapuameo.
Nape kaꞌchi ikime erasaamua itapiti aꞌchitiame aamo aiwaka ikiyao, Riosi itanepuapua aamo kuꞌipuaichioo, apoe tísia kaawe eꞌraka aamo kuꞌipamapua kiisi kihta aamo nahsineka, soparame uꞌmatoame aamo kuꞌiwae, aamoo iikachio, iika yachapamichiopua, puꞌka ihtaoi aamo aiwaka yasitoao.
Nape teꞌta ahjachi paparaka teꞌta ahjachi oowe eꞌreka tiame, itanepuapua Riosio, kiisi sewina eꞌraka, ki pukeri ahjachi paparasikaopua, ki eenechi pukachi paparasikaopua Riosichio. Puuu waꞌa nokaka paparamea Riosichio, paꞌwe eekae peꞌkoteniameka nokayamepua, seenekachi eejesoopua peꞌkoame, ki eejesoopua ki peꞌkoame.
Puuu aaata waꞌa nokayamea, kiisi inatametepua Riosie ahpo kuꞌipua itanewao.
Ooka eꞌrarichi naasipa yasitoamea, Riosichi paparaiopua piirechi inatarichi erapasiameapua tiameo, kaꞌchitia piiripi tiiame inatamete puuua.
Aaata tesiwa teerewaeme Riosichi paparakamea, tísia kaawe erametepua Riosichio, Riosio ahpoo, tísia nateyamechitia tetewiriopa, ahkasioiopua Riosio, ahpo taanachitia uuka tetewiriopa.
Aaata tísia paarastiame Riosichi paparamea, waꞌachitia tísia kaawe erametepua Riosichio, Riosio apochi paparariopa ahpo tatakoriria cheriweriopua, ki ahpo teꞌta paarasari iinuekamekopua. Ihta paarasario kihtawichio nateyamekopua Riosichi kaawe teerepuameo, puꞌka paarasario kiisi tehpe eꞌramekopa, puꞌka paarasario toꞌiwe seewarachitia, ikanati waaropaka wakipamekopa.
Oowera puuu toꞌiwe seewaraa, taaa machenasoche, ki teesa taipasochepua wakipaka wehchi wichiyamekopua, ahpo tísia peenia tiiao wekateka. Waꞌachitia tísia paarasatiameai, ahpo paarasarichikamera paparamea, ahpo paarasarichi saipameripua, ki Riosie cheriwetiaopua ahpo tatakoririao.
Riosia ki nuꞌuti kaawe eꞌraka tetewamepua, aaata apochi iyoriwao, kiisi toayameo, weeka ihta aiwari aiwaka yasitoaiopua. Waꞌa teereka yasitokamea, yooma ahpo aiwatoa newitoka machenakameo, Riosia puꞌkao, ki wahjiamesi ahjari kiameripua, itapiti uꞌmasiwa teꞌeri newitotiame, yowitiamechitia. Waꞌa iintomeri Riosia, yooma ahpo teꞌta nakiyao, aapoeo waꞌa iintokemo tuukamekapa puꞌkawichioo.
Aaata itapiti ki kaaweruma ahka, tísia ki kaꞌkaruma yoramichio paꞌpasuniame enesaa, kaꞌte Riosi aamo aatiatawa maaemitiapua, Riosia kaꞌchitia taawechi waꞌa tiiame aamo eratemeripua, Riosio, kaꞌchitia taawechi waꞌa tiiame inatamekopua, tatakorinarewao.
Puuu ki kaꞌkaruma taamo yoranarewaa, taamo waꞌapi ki kaaweruma ikotuwa eratewae taamo panisuniamepua, taamoo ki kaaweruma iintomichioo.
Puꞌka ikotuwa ki kaaweruma eratewa panisuwae newipatotiaapa muuua, tatakoriamemua. Puꞌka tatakorichi yasitosisaamua, Riosi kokosapuamemua, Riosie poanatuniachi ki wahjiamesi seenampa, mukukamechita Riosiwichioo.
Pukaepa kaꞌte aamo waꞌapi wihkuemua, tatakorio kihta aamo aꞌchi ikiyame maaekaopua.
Yooma kaawerumachi mochipuawichio kuꞌiwaa, teꞌpa taamo Noonochi oꞌinia eenamerapua, tamochi eenaka kuꞌyamepua, ki tatakorichi taamo wichimichio. Puuu tewekachi taamo Noonoa, puuu waꞌapi iintokamepua yooma tewekachi tajayame netetiamepua, iꞌwa wehjoarichio taamo tahjemichiopua. Puuu tewekachi tajayame ekawiraa, sewina ikiyamepua, nape Riosi kuꞌiwa ki taamo tatakoriwachi wichipuawichioo, kaꞌchitia taawechi sewina ikiyamepua.
Riosia epeche teꞌta nateyame taamo tetewinariapao ki yooma ihta itapiti ahpo neteriachitiao, tísia taamo cheriwenariame puuua, yooma taamo tatakoririao, taamo weemera ahjari ki wahjiame kianariapapua, yooma taamoo, teꞌta ahpo pichiwarichi simiyamechi paparariopa.
Waikao Riosio ahpo tatanachitia tetewame enesoo, noꞌo kaawe eꞌrewa poponia, kaawe ahpo uuka mochitopuapua, kaawe ahpo nakika tiame. Aaata piirechi aamo ki kaawe nayewioio, kaawe uuka keepusapa nehjiapuapua puꞌkao, ki ikanati nekaya chaachaka.
Taamo piirechichi nekaka mochitoame enesaa teeme, ki Riosi kaawe eꞌrachitia mochitoame teemea.
Pukaepa eeme ki uuyamea pehjio puꞌka iꞌka Riosi pichiwa chiiao, yooma toipuapua ki kaꞌkaruma nokiwameo, ihtaoi suwepori ki kaꞌkarumaopua tiameo, puꞌkao yomachi wehjoarichi pochikame kahtiameo. Ohso kaawe eemea, puꞌka Riosi kaaweruma tuuyewari amochi teewia, teewetopuapua, waꞌa aamo ohjoekachiami tuuyeka nayewatutiameopua. Puuu naawesarikamera aamo newipatemeripua, itapiti ki kaꞌkaruma nokiwamechiopua, aamoo Riosieo, weemera ahjari kiapuawichiopua.
Puuu ki yooramea ahpo kaaweruma tuuyeniameo, ahpo nanari neerochi tetewitekameka tiiamepua,
waꞌa neerochi seꞌwi akipasaapua, ahpo neerochi nanariraa ki naania ikiyamepua. Waꞌachitia ki naania ikiyame Riosi kaaweruma tuuyewari keepukai toakamea natakepakao, ki yooraka yasitoakamekapapua puꞌkao.
Nape Riosi teꞌta kaawerumara tuuyewari ahpo keepuria yooraka yasitoamea, yooma toinarepakaopua ahpo ki kaaweruma ihsiwao, yooma cheriwepuamepua Riosieo, ihtaoi ahpo ki kaawe ihsiriaopua. Waꞌa iintosaapa Riosia, ahpo Taana Eesusichi paparariopao, tísia kaawe yorameripua puꞌkao, ahsieme piipakame enepatekaopua.
Aaata Riosichi teꞌta paparameka eꞌramekai, nape waꞌa eꞌrameaio aꞌchikoi ki kaawe tiiame chiiame enesaapua ahpo yeenieo, wistuamepua ahpo teꞌte Riosichi papara eꞌraopua. Kiisi teꞌta paparai chiiamepua.
Teꞌta pichiwa Riosichi paparamea, eee teꞌtiamepua: kaawe uuka tetewamepua aaataoi; aaata kunamukukameo, kaawe eꞌraka kuꞌyamepua tiameo, ihtaoi itapiti nakiwawachio; kukuchi ki yayawaemeoipua, tesiwe eꞌreka kuꞌyamepua puꞌkao, ihkokekao. Teꞌta pichiwa Riosichi chiia teetoamea, tísia kaawe ahpo neesetoamepua, iꞌka weeechi ki kaꞌkaruma nokiwao, ki ahpo chuhkemichiopua.
Noꞌo Riosichi poponiwaa pipiniwaa tiame, eeme teꞌta iyoriwame enepakame Eesusi Riosie Weratiamechio, teꞌta kaawe aamo neesetopuapua eemea, ki aaata epeche nateyame aamo tetewimia aaatachiopua.
Oowera naewakao chanimakosao neeea: Waꞌamahka aamo napawiriachi enatarekoiopua aaatao, aaata tísia tomiwaeme tísia nateyame wikiraemeopua, sutuchiopua tiameo, oꞌro sutuchuchari chuchatoameoiopua, puꞌkaomua epeche nateyame uuka eee chaanesaomua: “Iꞌwa yasipamua teꞌta kaaweruma yasirachi”,
nape piirechi waꞌa asisoopua tísia kaꞌrame wakiraemeo, puꞌkaomua kihta neteyamechitia tetewakaopua eee chaanesaamua: “Waami werimitiamua ikicha, iꞌwaoi yasimitiamua nape wehchi”,
¿ki aaata epeche ki nateyame uuyamemua? Waꞌa iintosaamua ¿napatinakona uuyamemua aaatao?
Noꞌo poponiwa pipiniwa tiamea, noꞌo keepumitiaomua iꞌkao: Nape Riosia ki amochitia inatamepua. Riosia teꞌta ki paarasatiameopua, teꞌta paarasatiamechitia tetewamepua, apochi papararie teꞌta paarasatiame enepatemerikapapua, ahpo tatanachitia ahpo teꞌta yeꞌkariwachi mochipatesaapapua. Waꞌa iintomo tuukame Riosia, yooma aaata ahpokamera teꞌta nakika mochitoameo.
Nape eemea teꞌta paarasatiamera ehpe nateyamechitia tetewakao, tesiwa yooramepua tesiwa teꞌtiameopua ki paarasariekao. ¿Ki puuukamerapu ki Riosichi paparamera teꞌta paarasatiame, aꞌchikoitia wisikuaka aamo wenejika, peereirachi aamo panisutoka aamo iijitoamea?
¿Ki puuupu tiame Eesusi naꞌariamea, puꞌka Eesusi aamo tísia iyorika mochitopao, aamo Eesusi teewarachi Riosichi aamo itapiti itayopao?
Eemea teꞌta naneꞌriamepua, Riosi teꞌta iyoriwa nuurario, eee chiiamekopua puꞌkao: “Aamo waꞌapi nakiyachitia nakipuapua aamo piirechio.” Waꞌa teꞌtereka mochitosaa eemea, kaawe nokayamepua.
Nape eemea, aamo waꞌapi nakiyachitia ki napati uuyame enesaamua aamo wahjachio, tatakoriamemua, kiisi kaawe iintoamemua Riosi nuurariwao. Puuu waꞌa iintoniamea, Riosi kokosapuachi wichiniamepua.
Muuua yooma yooramekai Riosi iyoriwa nuurarirao, piipiri waꞌapichioi seꞌwi ikisaomua, yomatiame Riosi nuurari ki eꞌwekamekaitemua.
Puuu waꞌapi Riosi nuurari: “Kaꞌte suwepori ihsi”, chiiamea: “Kaꞌte meꞌya”, chiiameapua tiame, Riosi nuurari waꞌapikaitepua tiame. Pukaepa ki suwepori iintokaiomua, nape aaata merisaamua, yomatiame Riosi nuurarichi naꞌitutiamemua, ki ahsieme eꞌwekamekapapua Riosi nuurario.
Pukaepa taamo neesetoka mochitomete teemea, ki ahsepari eꞌweka mochitoniame Riosi nuurario, Riosi kokosarichi wichiniamekopapua. Puuu Riosi oosa nuuraria, taamo kuꞌika ki seꞌwitomeri enerepua, taamo kaꞌkarumara eꞌwewa teetomichiopua Riosi pooerachio.
Ki aaata tesiwe eꞌreka mochitokamea ahpo piirechio, waꞌachitia ki tesiwe eꞌreka kokosapuamepua Riosieo, ahpo nuurari chiiae. Nape aaata tesiwe eꞌreka mochitokamea ahpo piirechio, newitoka puuyameripua puꞌka Riosi kokosarichio, teꞌta Riosi waꞌasi, tiꞌtijoeri katewiachiopua.
Nee, eeme poponiwaa pipiniwaa tiamee, ¿ihtatia kaawe enetariapua, teꞌta iyoriameko tuuyaipua Riosichio, kiisi yooraka yasitoamekaipua Riosi chiiao? ¿Nehpupapuame ohjoarepua Riosi kokosarichio, waꞌa ahpo tiiameko tuuyamekocheeo?
Oowera waꞌa teeretakao cheemania. Aaataoiopua aamo piirechio, itapiti wisasoriwichio tesiwa tiiamekoiopua, kooamechioiopua tiameo,
puꞌkaomua oowera waꞌatia: “Eꞌesa kaawe teetoka naaju, kaawe aamo neesetoka tuurawio, kaawe koꞌkomitia aamo taꞌpechi asisaa.” Nape kihta wisasori kiꞌyakai waꞌa cheesaamua, wisasorioi kooameoi, keemaoi ahjae kemitopuao, ¿ihtatiana kaaweruma enetapu, aamo kaawe chaaneka noꞌrapuriaa? Kihta.
Waꞌachi tiiame aamo Riosichi paparariai. Kihta nateyame aamo Riosichi tísia paparameko tuuyaa, ki amochi tetewitiame enesaamua, aaata tísia itapitichi tesiwa tiiame tísia kaawe eꞌraka kuꞌikao.
Muuua noꞌo chaanemakoiomua: “Neeea tísia paparameko tuumanekoipua Riosichio, muuua tísia aaataoi kuꞌika yasitoameko tuumaoipua aaatao.” Wee, waꞌa teesoo noꞌo neꞌnetemitiamua, aamo Riosichi paparao, nape kihtae kuꞌyai aamo piirechio. Neeea aaata kuꞌika aamo neꞌnetemania noꞌo teꞌta Riosichi paparao. Waꞌa teesoo ki noochitia aaata kuꞌisaamua, kaꞌchi iika aamo neꞌnetemamua Riosichi paparao.
Muuua piiripi Riosi waꞌapi iintuameko erasaamua, pichiwa waꞌa tiio eꞌramemua; riaorósi reꞌremoniai naneꞌriamepua tiame, piiripi waꞌapikoopua Riosio, Riosio tísia utewaeme kokosamekopapua puꞌkao, chachapia nokayamepua majakoamepua Riosio, tísia kokosapuamekapapua ahpoo.
Kaꞌte kii ijinatame enemitia eemea, seꞌwi erakokao. ¿Kiisi pahtiame eemea, kihta yooraka mochitosa eemea Riosiwichioo, kihta Riosichi paparari aamo tetewitiamekoopua?
Neꞌnepamitiao eemea, aamo ehkoriami Aurani iintoriao. ¿Ki ahpo Riosichi paparari maꞌchitariarepua Auraniai, ahpo taana Riosiwichio oowemo oꞌrarioiopua, Riosie ahpo chaaneretiachitiao? Ejeꞌe, waꞌa iintokaopua, Riosichi paparari ahpo tetewiterepua. Riosia Auranio, apochi paparapa waꞌa iintomerikoopua, kaꞌteparepua ahpo merimioiopua ahpowichio oowepakao. Pukaepa Riosia Auranio, teꞌta apochi paparamekopa uukamepua, teꞌta tísia kaawerumachitia tijoe, ahsieme piipakame tiiamechitia.
Aaí, Aurania ahpo iintoriae teꞌta ahpo paparari tetewiterepua Riosichio. Waꞌa chiiame Ehkoriami Iyoteria, Auranichi simiyame nayewakao.
Waꞌa teesoo Ehkoriami Iyoteri chiiaa, tísia pichiwa chiiamepua, eee chiiachiopua: “Aurania ki nuꞌuti pichiwa oowe eꞌrekamepua Riosio, pukaepa teꞌta tísia kaawerumachitia uutiamepua Riosieo. Waꞌa iintowachi Aurania, ahsieme piipakame tetewitiamepua, Riosieo. Waika oꞌinia Riosia Auranio, tísia kaawe ahpo eꞌriameko tuukamepua.”
Aaí, waꞌa tiiachipua, Aurani waꞌa iintoriae maꞌchiame naneꞌreniame teemea, ki oowera taamo Riosichi paparariche teꞌta tamochi kaaweruma tetewiniamekopua, taamo Riosiwichio yoorakache tiame.
Waꞌa tiiachio, aaata Riosichi ahpo paparameko tuuyamea, ki itapiti kaawe iintoka ahpo paparari tetewitiamea, puuua Riosichi ahpo paparao kiꞌtiamepua, aaata weerewa mukukameo, ki iikaemechitia.
Eeme noꞌo Riosichi poponiwaa pipiniwaa tiame, ki yooma tuꞌtuyewari enemeripua, ahpo kaawe mochitopuawichio tuuyemeria, puꞌka yooraka mochitoamea tuꞌtuyewari, teesa sewina iikaipua ahpo tuuyewarichio, naꞌarepuamekopua, kiisi kaawe cheerio tuukaa.
Yooma teeme seꞌwi chaachapamaoipua seenekachio, nape aaata kaawe ahpo neesetoka ahpo nayewamea, peeniamepua yeꞌkaka ahpo yeenio, iwapakamekapa puuua ahpo yeeni chanimia yeꞌkakao, puuu waꞌa tiiamea, ahkasi yomatiame ahpo weerewaoi, yeꞌkamepua ki naꞌara iintomichioo.
Teemea kaawaioi chuꞌwachi yakajipurekacheoi, yooma weerewama cheewame teemea yeꞌkakao.
Pawekakeraai ki nuꞌutikoipua tiameo, kiisi werumakoipua ahjae yeꞌkaniameo, kiisi pehtiame kuꞌrichaniamepua ki muuenati ekayoio, ahka ahpo iꞌtonariachiamiopua.
Waꞌachitia taamo yeeniai, kiisi werumakaipua taamo weerewachiopua, pukae yeenieo, ki nuꞌuti oijerari chaachapame teemea. Naꞌiai teesa tajenakaio, ki kuꞌichisi kosoyamepua tajenakao.
Taamo weerewachio taamo yeenia, naꞌika ihsiamepua, taamo nayewasoopua, ki nuꞌuti nekarewa tajenatiame taamo aaatachiopua.Taamo ki kaaweruma nayewaa, taamo naꞌitutiamepua, taamo wahjachichi kaawe teꞌteriao. Waꞌa teꞌteriame enesaa teemea, Satanasi eꞌrarikamera nokayamepua, ki Riosi eꞌrarikamera.
Yooma ihta animaria kaawe kajuniamepua eꞌwetekao, tuchikichitia, siinoioi, ihta paꞌwechi ohjoemeoi,
nape aaataai ahpo yeeni naꞌara chiiao, kaꞌchi iika teeweteme eꞌramepua. Puuu yeeni naꞌariraa, yerowaka ihsiamepua, taamo kaawe teꞌterewa Riosichio, taamo aaatachi kaawe teꞌterewa tiame, aaatachi taamo kaawe teꞌterewao, naꞌitutiamekapa.
Teemea taamo yeenie waꞌapi, kaawe chaachapamepua tewekachi taamo Paamirao, puꞌka taamo yeenieo waꞌapi tiameo, naꞌariame teemea aaatao, napatika tiꞌtijoeo ooweruopua tiame, teeme tiꞌtijoeria. Riosi eꞌrachitia erakoamekapapua.
Waꞌapi taamo yeenieo tiameo, kaꞌkaruma nayewame teemea, ki kaꞌkaruma tiame. Nape teeme Riosichi poponiwaa pipiniwaa tiame, ki naꞌarari chanimetepua taamo yeeniewao, ohso kaawe taamo yeenieo teemea, kaawe taamo neesetometepua, taamo naꞌara chanimiao, taamoo ki itapiti ki kaawerumachi wichipuawichioo.
Naakooko eemea, wahka paichio inataka neꞌnemitiao: ¿Naakonakosa ookasa tiiame pajename waꞌao, ki onachari neeroi pajenamekai, onacharieme neeroi pajenatarepua?
Kaꞌi, kaꞌchitiapua. Nee, naakoo noꞌo poponiwa pipiniwaopua tiame, chuunaai ki ooriwo taakewa taakiamepua; panijuwariai ki chuuna taakiamepua. Pukaepa ihta onachari pajename paichiai, kaꞌchitia pajenamapua neeroi taꞌyameo.
Aaata aamo mochikachio, teꞌta peenewari ahpo penipakame erasaa, iintoka ahpo neꞌnetemapua, kaaweruma inisika tiꞌtijoerichio, kaawe eꞌraka aaatachiopua tiameo, kiisi weruma ahpo eꞌraka.
Nape aaata ikotuwae pochikapa ahpo iikachio, aaata chipuweka nekumiame enesaa, kihta teꞌta peenewari, ahpo machiyame neꞌnetiamepua. Aaata waꞌa eꞌramea, kihta eꞌramepua Riosi nakiyao, aaata waꞌa tiiamea, ki nuꞌuti ahpo waꞌapi wihkuiamepua.
Puuu waꞌa tiiame peenewaria, ki teꞌpa taamo Noonochi oꞌinia eenamepua, iꞌwache weeechi peenewari inataniamepua, Satanasikamera inatarira.
Ikotuwa iintoniamea, ahpo nekamucheniameapua tiameo, yooma ihta naꞌarari mehtachame puuua, aꞌchikoi nokiwame kiisi kaꞌkaruma.
Nape taamo Noonochi peenewari eename iinuemea, eee teeka mochitoamepua: pahcha simiyameo, teꞌta piipakame puuua ahpo inatarichio, ahpo nayewaopua tiame; waꞌa tiiamea, ki aaata nasiwateniame mehtachamepua; kaawe eꞌraka ihkokeniame aaatao; ki eꞌraka ihsiamepua aaatachioi; puuua tesiwa eꞌriamepua aaataoi; aaataoi puuua, napati tetewamepua waꞌachitia; puuua ahpo eꞌrao, pichiwa chaniwamepua; ki wihtuwa chiiame; kaawe ihsiwa nokiwame.
Yooma iꞌka taꞌireka teꞌteretoamea, taꞌiria mochipuame echayamepua, taꞌirewa taakerewa teetoamepua, tiꞌtijoerichio.
¿Akana machenamepu aamo ahpo aaatachi nekakoniamea, nasiwaniamea tiame? ¿Ki aamo ki kaaweruma ikotuwachi machenamepua, itapiti tísia aamo puꞌseria iinuwenariapa?
Eemea itapiti tísia iinuenariamepua, waꞌa erakoamekapa eemea, ahkasioi nasiwamepua iinuenariapao, ahkasioi aaata meꞌyakao. Nape waꞌa nokaka iinuepaniamea, kiisi kaaweruma puuua, ohso kaawe eemea Riosikamera itanepuapua, itapiti iinuenariaa.
Nape ki kaaweruma inataka itanesaamua Riosio, ki kiapuamemua, ki kaaweruma ihsinariapao, aamoo, ki kaaweruma puꞌserewachi naꞌataka soopanariopao.
¡Ai eeme kiisi iyoriame Riosichio! ¿Kiisi inatapame eemea, aaata ahpochewichio ihsiwa iꞌyamea iꞌwa wehjoarichi yasitoaio, Riosi seepurawa enepamekoo? Aaata ki Riosichi paparaka yasitonariamea, Riosi seepurawa puuuapa.
Pukaepa eee chiiame Riosia, Ehkoriami Iyoterichio: “Noꞌo Riosiwari amochi yahchario, ki iꞌtojeramenia ki kaawerumachio. Ki nuꞌuti yuuwesimerinia, waꞌa aamo iꞌtosoopua.”
Nape aaata Riosiwari apochi yahchatiamekai, ki kaawerumachi wichisoo, waꞌa iikaio eenechi Riosichi enanaresoopua, Riosia, cheriweka tetewimapua puꞌkao, Ehkoriami Iyoterichio eee chiiachitia: “Riosia, aaata ahpo aiweka ki toinareka yasitonariameopua, ki kaꞌkaruma yooraka ahpo yasitoao, waꞌiniamepua puꞌkao, ki yooraka yasitomichiopua ki kaꞌkarumao; nape aaata tesiwa erapaka toakameopua ahpo ki kaaweruma ihsiao, Riosia kaawe eꞌraka uuyamepua puꞌkao.”
Pukaepa eemea, kaawe teꞌtereka mochitopuapua Riosichio. Satanasio, aamo ki kaawerumachi wichitenarioopua, aamo waꞌinepuapua puꞌkao, aamo tísia utewari eꞌrae waꞌinesoopua puꞌkao, aamo toimapua.
Satanasio ki kaaweruma aamo eratenaresoo, Riosi chokichikamera enepapuapua aamo iikachio, Riosi amochi enamichio aamo kuꞌipamiao, Satanasio ki aamo newitomichiopua, ahpokamera ihsia, ki kaaweruma yorasimichioo. Eeme Riosichi mochitoai, Satanasi aamo ki kaawerumachi eratewachi wichisaa, Riosi nayewepuapua waikao, apoe taamo Noono Riosio, aamo cheriwemichiopua aamo ki kaawerumachi wichiriaopua.
Eemea, naaracheka itanepuapua aamo Noono Riosio, nape pichiwa amochi eꞌraka: “Kiisi kaawe iintokame neeea”, chaaneka. Nape pichiwa amochi yuuwesiri eꞌrapa, chaanepuapua, aamo pukerio, aamo kaawe eꞌrachi ki kaawe iintoriapa.
Tesiwa cheeka itanepuapua Riosio, aamo kiisi kaawe iintoriaopua cheriwemichio, waikaopua apoeo, aamo ki kaawe iintoriao, puhjesa kakupachi iintapamapua.
Muuua kihta iintomerimua Riosi nuurarieo, aaatachi ki kaawe iintokamechio, teꞌta Riosichekopua ahpo nuurari taamo yoramichio yahchakamea, waꞌa tiiachiopua, apoechepua, ahpo nuurarie katewemeria. Waꞌa tiiachio muuua, ¿aatanakana muuua, Riosi nuurarie aamo aaata ki kaawe iintoria aamo katewemerioopua?
Ehpeo eemea kaawe keepumitiaopua iꞌkao. Eemea chaachapamepua: “Meereo ihta mochiwachi siimpama teemea. Waꞌa mochika tekipanakao piie paaumpari, weeka yowimeri teemea toomi.”
Nape ¿aachin teeka waꞌa chaachapata eemea, kiisi naneꞌriai meeriamahka aamo ikimiao? ¿Ki naneꞌriamekosa eemea aamo ahjario paawika ikiyamekoopua, ahjaniamea kuꞌwitapi ahjasaopua, ikanati ki naania ikiwamekoopua?
Pukaepa eemea ohso kaaweo, eee chaachapamete eemea: “Taamo Noono tewekachi kahtiameo, noꞌo ahjari eꞌresoo, yoramania waikao noꞌo iintonariao.”
Nape eemea kihta apochi Riosi eꞌrewa itakao, amochiche machename eꞌrakao, chaachapamepua: “Siimache neeea noꞌo siinariachio.” Yooma waꞌa tiiame chaachapaniamea, ahpo aiweniamepua, puuu waꞌa chaachapaniamea, kiisi kaawe tiiamepua Riosiwichioo.
Aaata Riosi nakiya naneꞌriamekai ki yoraniamea, tatakoriniamepua Riosiwichioo.
Eeme paarasatiamea toomichio, noꞌo keepumitiapua pahchuo. Eeme totomiwaeme ki Riosi eꞌweka mochitoamea, naarakomete eemeapa, aamoo tísia kokosapuamekopapua, aamo ki kaawe noonowiriawichioo.
Neꞌnemitiao eemea aamo paarasario, wahka ihtoriachiopua ihtana ikiyamekopua. Aamo paarasariaa, yooma esoratupakame maaniamepua wahka ihtoriachio; aamo teꞌta nateyame wisasoriaa, yooma kaꞌrapakame puuua wahka ihtoriachio, wehtapachie koꞌkotiame puuua.
Aamo paarasatia oꞌro toomia, tataparasi toomia tiameo, yooma nanaepakame maaniamepua wahka ihtoriachio. Yooma puuu toomi nanaepariraa, aamo iꞌka wehjoarichi ki kaawe noonowiria puuua, teꞌta aamo wenejimeripua, wahka kajuyachi taawechio, Riosieo tísia aamo kokosapuawichioopua. Yooma ihta aamo paarasatiaa, naꞌie kosipuaitepua, yooma iꞌka wehjoarichi paarasari naꞌpoatiameopua.
¡Inamukao eemea! Puuu aamo ki nateteka tekipanatetiamea, aamo echaria iꞌipaka tekipanaria ki natetetiamea tiame, Riosichi sisinatiame puuuapa tekipanakameeo, Riosi yomatiame teꞌta aampa utewariemea keepukame puuuapa puꞌkao.
Eemea iꞌka wehjoarichio, taꞌiria koaka wiipakamepua, wakasi wiipateniamechitia, tísia peenia teꞌtiame itapiti iinueka mochitokame eemeapa. Nape eemea waꞌa teꞌtiaio, amori asiyamekaite eemeapa wiipakame koꞌipuachio wakasi wiiyachatiamechitia, koꞌkopuawichioopua.
Waꞌa yorapuame eemea, puꞌka tiꞌtijoeri kihta naꞌara aamo yoorakameo, tesiwa yooraka koꞌyakapa.
Eeme noꞌo poponiwachitia pipiniwachitia mochitoamea tiame, kaꞌte nahsinapa eemea aamo puuyeka mochitoao, ahkasi taamo Paamira Eesusi eenachisio, epeche epecheche wapiche teetoame. Eemea, aaata echayamechitia teꞌterepuapua, puꞌka echitiamechi yukuyoipua kiisi yaapi eꞌraka momochiachitia, ahkasi iꞌipaniame asiyachisi.
Waꞌachi teꞌteremete eemea, ahkasi taamo Paamira Eesusi eenachisi, kiisi nahsinepaka puuyeka, puuu Riosie Weratiame enamiachio, epeche epechechi waapi teetoaitepua.
Eemea Riosichi mochitoamea, kaꞌte aamo apochi nasiwaka mochitomitia, apoe Riosi Riosie Weratiamechi eenaiopua, kihta naꞌara aamo nokayame teimichiopua, puꞌka enamerio, aamo petechi muirachi weeriameka, tiiamekopua waꞌasi.
Eeme Riosichi noꞌo poponiwaa pipiniwaa tiame, ehkoriami Riosi nayewaturachitia mochitopuapua, aiwaka mochitoaio, ki nahsinepaka Riosie ahpo chaanesiwaopua, nayewatukao.
Teemea puꞌka ehkoriami naꞌnayewatura, anachaka mochitoriaopua ahpo aiwao, yooreka tetewame teemea puꞌkao. Naneꞌriame eemea, puꞌka Oou tewaniameopua ehkoriamio ki teesa aiwaiopua puuua, tísia anachariamekoo puuua, puꞌkao Riosia tísia anachariopao, aachin iintoka ki nuꞌunti tesiweriopua puꞌkáo, tísia kaawe yoorakaopua neipamio. Riosia waꞌa iintokamepua Oou tewaniameo, tísia tesiwa eꞌrewa ihsiamekapapua aaataoi, apochi teꞌta paparaka yasitoamekoo, tisiwa iyorikaopua apochio.
Nape neeea teꞌta aamo chaanenariao, ihjipua: Kaꞌte aamo pichiwata muuua cheekao: “Ki noꞌo iintosoo, noꞌo meripuapua.” Ihta itapitichioi, kaꞌte aamo pichiwata muuua, itapiti tewekachi iintuamechioi, ihta weeechi iintuameeoi. Muuua: “Ejeꞌe” cheesaa, ejeꞌe enepuapua; “Kaꞌi” aamo cheesoo, kaꞌi enepuapua. Waꞌa tiiame enepuapua, ki aamo kokosamichiopua Riosio, wistuamekoopua.
Aaata itapiti kiisi taisa eꞌrame enesaa, Riosichi itapuapua kaawe erapario. Aaata Riosichi tísia peenia eꞌramea, Riosiwichio kaawe eꞌrari wikatapuapua.
Aaata kaꞌchi ikime eꞌrame enesaa, tísia yuuwesiri aiwame enesaapua ahpo tatakoririaeo, tiopachi paꞌpamiratuame paaepuapua, pirena Riosichi paparaka itanepuawichiopua Riosio, puꞌka iikachi aiwamewichioo, yachapatepuawichiopua. Ahpo pirena Riosichi paparanioiopua, itapiti nerosowieoi pechichipuapua, Riosie yachapateniame tetewipuawichiopua puꞌkao.
Teꞌta Riosichi paparaka itatiao, puꞌka tísia yuuwesiri aiwameo, yachapatemapua puꞌkao, puꞌka tísia tatakoririao, cheriweka.
Eeme tiame Riosichi paparakameapa, aaata ki kaawe aamo yoorariao, aamo naꞌara yooraria aamo cheriwepua itaka katewepuapua, pirena Riosichi itaka ahpoo, kaawe teꞌterepuawichiopua. Riosichio teꞌta pichiwa eꞌraka itatiamea, kaawerumache ikiwamechepua teꞌta Riosi utewarieo.
Waꞌachi iintokame ehkoriamio Eeriataruai, ki yukijera Riosi itanerioiopua, ahkasi Eeria eenechi yukijererioipua Riosi itanekao. Waikao waꞌa teerekamepua ahkasi paika paamuparichisi uꞌmatoame.
Neipamio ahkasi Eeria eenechi Riosi itaneriachi yukijerakao, eenechi yukurepua, yooma ihta echitiamekoo, taaketeka.
Iꞌka noꞌo aamo iyotepa kajuyachiopua, iꞌka noꞌo aamo chaanemiao, tísia kaawe inataka keepujeraninia. Aaata Riosi paparame sewina erapaka seꞌwikame Riosi pooerachio, eenechi Riosichi eꞌenamichio oowe erapatekamea,
kaꞌte natakepamitia eemea, Riosie kokosapuameoi newipatekamekopua, yooma tatakoririaopua cheriweteka, ki ookapikoipua tatakoririao.
Iꞌwasi kuꞌyamenia waꞌasi iꞌka noꞌo aamo iyotepao. Cheriwema waꞌasi.
Kúíra, yooma aamoo seesenu weeechiami mochikame, aamo taamo tewekachi kahtiame Noonoeo, ahpowichio iintapatiame. Neee Peero Eesusi Riosie Weratiamee weratiamea, iꞌka iyojura iyotesa aamo uhjurenania, yooma aamo seesenuchitia ohjoemeopua: Poonto weeechiami, Kaarasia weeechiami, Kaparosia weeechiami, Aasia weeechiami, Wiitinia weeechiami tiame.
Eeme Riosie ahpo ijinuwa uꞌuwitiamea, ahpo ehkoriamisi oꞌinia waꞌa tiame ahpo iintomia inataria puuua. Riosia aaataoi waika oꞌinia ahsieme piipatemo eꞌrakamepua tatakoririameo, ahpo Weeraria Eesusichi teꞌta paparakameopua, Eesusi ahpo Taana meripua eerara neꞌnetokaopua, taamowichio mukimerikopua puꞌkao. Riosia ahpo eꞌrarichio eꞌrariaipua tiameo, tamochi yasitomerikopua ahpo Riosiwarie taamo kuꞌisinariapapua, ahpo nuuresiachitia nokisimichiopua. Neeea Riosio amochio, ahpo teꞌta kaawerumari teetotejeraninia, yooma pipiripichi amochio, teꞌta taꞌiria aamo mochitomichiopua iikachio.
itapiti Riosi taamo nuutekeka kahtiaopua tewekachio, wahka ihtorichi taawechi taamo kiamiaopua. Puuu itapiti nuutewa taamo kiapuamea, kaꞌchitia taawechi esoratupamepua, kiisioi nanaepamepua kiisioi kaꞌrapamepua, puuua ohsotiao, ki wahjiamesi eꞌramepua.
Teemea teꞌta iyorika paparamekopua Eesusichio, Riosia taamo neesetoka yasitoamepua, ahkasi taamo kiꞌyachisi ahpo taamo nuutekiaopua, iꞌka weeechi tatakoriniameo, taamo newipatekaopua teꞌta kajuyachi taawechiopua.
Waꞌa tiiachipa eemea puꞌka newipari kiapuamekapaopua, kaawe erakoka mochitoamepua iꞌka wehjoarichio, yooma ihta aꞌchi tiame aiwaka mochitoaio, ehpiamiopua pehjio.
Aamo Eesusichi paparaka mochitoaa, epeche nateyamepua ki oꞌrochitia. Aamo Eesusichi paparaka mochitoaa, aamo aiwarie aatiataka neꞌneniamepua teꞌta paparari pichiwarirao, oꞌroo naꞌie kosoka, kaawerutaniamechitia. Waꞌachitia eemeai, yooma ihta aiwarichi newitoka kaawerupakamea puꞌka naꞌiechitiao, kiapuame eemea Riosieo, Riosi aamowichio nuuteka kahtiao, teꞌta kajuyachi Riosi katewiachi taawechiopua, Eesusi eenechi enasoopua iꞌka wehjoarichio. Waikao yooma tewekachi mochikameaipua tiame, aamo kaawe eꞌraka uuka tetewimeripua.
Eemea ki aamo puusie tetewikameai Eesusio, tísia aamo nakika uukamepua. Ki tetewikai eemea, tísia oowe eꞌreka ahjachi paparakamepua, ki nuꞌunti kaawe erakoka, kiisi ahsepame tiame chanikao.
Ehpeo eemea tísia kaawe erakoka mochitoamepua, naneꞌreka mochitoapa Riosie kokosapuao, Eesusichi paparaka newipaniamekopua.
Yooma ehkoriami Riosi nayewaturaa, iꞌyeka kiisi pahtekaipua, Riosie ahpo chaanetiache iyoterepua, iꞌka tatakoriwachi simiyame, Riosie newipaniameopua. Puuu ehkoriami Riosi naꞌnayewatura ahpo taawechiami tiꞌtijoeturi nayewaturiaa, ehpe aamo taawechiami ikipuame chaachapariamepua. Riosia ehkoriami oꞌiniao ki nuꞌuti amochi iintomo inatakamepua aamo taawechiamio.
Ihji Riosie Weratiame Riosiwariraa, keꞌchu iꞌka weeechi naawaiopua pehjio, apoe iintokamekaitepua ehkoriami Riosi naꞌnayewatura tuuyekaopua, aaata Riosie uupuame enameriko tuukao; puꞌkao ehkoriami Riosi naꞌnayewaturaa, aiwatepuameko tuukamepua, nape neipa teꞌta ahpo aiwasoopua, tísia peenia tiiame teeremerikopua, puꞌka aaata tísia aiwariaeo, ahsieme natetetiame itipiriopa, tatakoritiameo. Pukaepa ehkoriami Riosi naꞌnayewaturaa, teꞌta kaawe neꞌneka iꞌyeriaipua puꞌka aaatao, aatanakamera enemerikopua Riosi Riosiwari ahpo chaaneriao, achinitio wahka ihtoriachi enamerikopua tiameo.
Nape Riosi Riosiwaria, ehkoriami naꞌnayewatura ahpo iyoteteriao, ki ahpo taawechiami enemeriko erapaterepua puꞌkao, ahpo Riosie iyotenureteriao, taamokamera wahka ihtoriachi taawechiwichio, enemerikopua puꞌkao.Yooma ihji ehkoriami Riosi naꞌnayewatura chaachapatiamea, ihji Eesusi ikiriamepua taamo taawechiamío, Eesusie tísia peeniatiame iintotiame tiame. Puꞌka Eesusichi simiyame ehkoriami Riosi naꞌnayewaturae iyotetiamea, puuupua, ehpe taawechiami aamo mochikachiami nayewatuniamea, Riosie newipaniame tatakoriaio, tepoona eename Riosi Riosiwarie kuꞌiwarie, nokisiniame. Iꞌka Eesusi ikitiame keꞌchu ikinioiopua pehjio, ahkasi Riosi kuꞌiwari tewekachi mochikameai, tísia tetewinareka mochitoriaiopua tiame, iꞌka Eesusichi ikitiameopua.
Pukaepa eeme tewekachi Noono kahtiachi ahjama ohjoemerikapaopua, kaawe neesetoka aamo mochitopuapua, aamo ki kaꞌkaruma nokiwameopua, kaꞌkarumache yooraka mochitoka. Riosie aamo kaawe yorapuameche puuyeka mochitopuapua, Apoe Eesusi Riosie Weratiame eenechi eenachisisopua.
Eemea Riosi teꞌta tatanarachitia tísia eꞌweka mochitopuapua, kihta nokisika ki kaꞌkarumao, keꞌchu Eesusichi aamo teꞌtererioio, nokaka mochitoriachitiaopua tatakorikao.
Toipuapua tatakoriniameo ohso kaawe, ohso kaawe teꞌta piipakame mochitopuapua, kaꞌkarumache nokiwa teꞌteretoka, Apoe taamo Noono tewekachi kahtiameo, waꞌa tiiamekopua puꞌkao.
Waꞌa teꞌteretoka mochitomeri eemea, Ehkoriami Iyoterichio Riosia, waꞌa taamo chaaneka, iyoteriachitia:
Neeea teꞌta aamo Noono tewekachi kahtiamea,
aamo chaaniamenia:
“Kaꞌte tatakorika mochitomitia eemea;
ohso kaawe noochitia,
kaawe piipakame enemitiapua,
noꞌoo tísia piipariemekopaopua.”
Waꞌa teeresoo, Riosio aamo Noono teewame enesaa, teꞌta tísia iyorika mochitopuapua puꞌkao, teꞌta eꞌweka tiame. Waꞌa teꞌteremeri eemea, iiweta iꞌka wehjoarichi mochikaiopua pehjio, Riosi katewiachi taawechisiopua, puꞌka katewiachi taawechio, ki aamo kokosapuawichiopua Riosieo, napati aamo waꞌachitia katewiachiopua.
Kaꞌte natakepamitia eemea, aamo teꞌta ki kaꞌkaruma nokiwachi puuyanatiamekoo, kihtawichio kaawekamechi, aamoo, ehkoriami noonoriwa nokaka mochitoriachitia. Naneꞌriame eemea tiameo, aamo kihtawichio nokiwachi puuyanaretiaa, tísia natekachi natetetiamekopaopua, epeche ki oꞌrochitia nateyamee natetetiamekopapua, epeche ki tataparasi toomi nateyachitiaoi, puuu meetari toomia, iꞌka wehjoariche nateyamepua.
Eemea aamo tatakoririawichio natetetiamea, teꞌta Eesusi mukiwarie natetetiamepua, teꞌta ki nuꞌuti nateyameraae, Apoe teꞌta Riosie Weratiame eerarae. Ihji Riosie Weratiame Eesusia, teꞌta Riosi oowewa enekamepua, poꞌwa meritiame Riosi oowewachitia, nape taamo tatakoririao ahsieme natetepuawichiopua, ki ehkoriami nokiwa oowewachitia, animari merisa ooweniame Riosio, ahpo tatakoriria oowera cheriwepuawichioopua pehjio. Puuu animari eeraraa ki natetiame enerepua tatakoritiameo, kihta ahsieme choꞌwiamekapapua tatakoritiameo. Ihji Eesusi mukiwae oowewaria, teꞌta kaawerumara piiparieme enekamepua, kiisi ihta aꞌchi tiiaeme, kiisi ehkoriami Riosiwichio animari meriwa Riosi ooweweniamechitia, teꞌta kaawerumara animari uusa Riosiwichio meꞌretiaio.
Ihji Eesusia, keꞌchu iꞌka weee yasipoio pehji, taamo tatakoriria natetemichio inatatiame enerepua Riosieo, Riosia iꞌkao, ki maꞌchiame tetewipukame eneriaipua pehjio, ahkasi taamo taawechiami tetewipuawichioopua. Yooma ihji Riosie inatatiamea, yooma aamo kaawe teeremichio enekamepua, apoe Riosi Eesusichi iintoriae, yooma aamo newipatepuawichiopua tatakoririao.
Ehpeo eemea Riosi waꞌa iintoriopa Eesusichio, Riosichi oowe eꞌreka mochitoamepua, Riosio Eesusio mukukoio apoe waꞌapi eenechi oijenateriopua. Waꞌa tiiachipa eeme Eesusichi paparaka mochitoamea, pukachi puuyetoka mochitoame eemea, itapiti tísia peeniatiame kiapuameopua aamowichioo, Eesusi eenechi wehjoarichi enasoopua tepoona oꞌiniao.
Puꞌka Eesusichi simiyame kaaweruma tuuyewari eꞌwaka mochikamekapao, piipatetiame eemeapa, kaawe aamo nakika mochitopuawichioopua. Waꞌa teesoo waꞌa teꞌteretopuapua, nape teꞌta aamo iikachi utewaeme aamo erakowae.
Eemea waꞌa erakoka aamo nakika mochitoamepua, weemera enepakamekapa aamo iikachio, eenechi naawakamechitia aamo yoreminao. Ihji weemera naawaniamea, ki weeechi noonorewachi naawaniamepua; ihjia tewekachi kahtiame Noonorepaka, eenechi tijoetuka naawakameka ikiniamepua, teꞌta Riosi Riosiwarirae, puuu weemera ahjaria, wahjiamesi ahjaniamepua.
Iꞌwa wehjoarichi ahjaniamea, wahjipaniamepua, Riosi cheeriachitia Ehkoriami Iyoterichio. Puuua cheeriaipua:
Yooma iꞌka wehjoarichi mochikamea,
toꞌiwe seewaraka teꞌteriamepua,
Ihta tiꞌtijoeria,
yooma itapiti tísia peeniatiame noonowiriaopua,
yooma kiisi naania ikiyamepua,
itapiti toꞌiwe seewarachitiao,
wakipaka wichiyame.
Toꞌiwe seewaraa,
wichika wakipamepua,
kiisi tehpe eꞌraka;
nape Riosi chiiaa waꞌapi teeremeripua,
kaꞌchitia taawechi sewina ikika.
Puuu Riosi kaaweruma tuuyewari aamo nayewetiamea, Riosi chiia puuua, kiisi sewina ikiyamera.
Waꞌa tiiachiopua eemea, yooma ihta itapiti ki kaꞌkaruma nokiwameopua, yooma toaka mochitomitiapua puꞌkao, iꞌkachitia: wihkueniamechitia, wistuai pichiwameka chaachapaniame, ikotuchewa, noriwi naꞌara chaniwame aaata.
Eemea Riosichi simiyame teꞌta kaawerumakamera masitewario, kohjachitia erakometepua, ahpo yeeye muꞌira paramuamechitia, tísia paramuka eepi iꞌiyame. Waꞌa teꞌteriame enesaa eemea, kaawe teꞌteretoame enema eemea Riosichio, aamo Riosichi weweripatokaopua, aamo Riosi newipatemerichiopua.
Puꞌka taꞌirepasaa eemea, tísia kaawe erakoma eemea taamo Noono tewekachi kahtiamechio, tísia kaawerumakoopua puꞌkao.
Ehpeo eemea waꞌa erakokamea, tehte ahjameka teꞌteriamepua, Riosi ahpo tiopa ahjae weraniame, nape tiopa ki pusie teteiwame. Eesusia teꞌta Riosi tioparachi nawatewachi yachaniamepua, aamoo pukachi tehtechi toasika saꞌmiteka weraniame Riosi tioparao. Yooma aaata tiꞌtijoeturi ki Eesusi paparakamea, ipaka tetewikamepua Eesusio, ki kaaweruma tehtechitia ahjae karitapuameo. Nape Riosia ki ipaka tetewikamepua Eesusio, ohso kaawepua puꞌkao, ki nuꞌuti nateyame tetewikamepua puꞌkao.
Aamoopua tiameo ahpo ahjae neteyameopua puꞌka tiopa ki pusie tetewiniamechio, neꞌneseriosichitia tetewamepua waꞌao, waꞌa yooreminao Riosi yorakeka mochitoame. Eeme Eesusichi paparakamea, aamo kaawerumache yooraka mochitoaa, Riosi oowewarikai tiiamepua ki pusie tetewiwame, apoe taamo Noono tewekachi kahtiameeo, tísia kaawe eꞌraka uuniame.
Iꞌka Tehte Ahjame taamo chaachapaa, Ehkoriami Riosi eee cheeriapua Iyoterichio:
¡Nee! Neee Riosia noꞌo mochiwarichi Siioni tewaniachio,
teꞌta nateyamera Tehte yahcheka oꞌinemania,
waꞌa ohjorepasimichiopua noꞌo piipatesiao.
Iꞌka Tehte Ahjame tísia nateyamechi paparamea,
kaꞌchitia taawechi suuwe erapamapua.
Aamo tísia paparame puꞌka Tehte Ahjamechio, puuu Tehte Ahjamea, tísia nateyamechitia tetewamepua; nape ki puꞌka Tehte Ahjamechi paparamea, tísia ipaka tetewamepua puꞌkao, Ehkoriami Iyoterichio eee cheeriachitia:
Riosia puꞌka Tehte Ahjameo, aaata ahpo ahjae karitamia ipaka tetewiriao,
Riosia teꞌta tísia nateyame iintaparepua, ahpo tiopachi nawatewachi yachaniamechitia.
Sewinachi Ehkoriami Iyoterichiopua tiameo, Riosie Weratiame naewakaopua, eee cheekamepua tiameo:
Wahka ihtoriachi iꞌka wehjoarichio,
iintumeri aaata ahjachi motochipuachi,
puuua tehteka teeremeripua aaata tiꞌtijoeturi nanaarame,
Yooma puuu ki Riosi Taanarachi paparaka nakika tetewikamea, ki pichikekamea tiame Riosi chiiao, pukachi Riosi Taanara Tehtechi, motochika ruhjimeripua Riosi kokosarichio, ahpo tatakoriwachi itipikaopua.
Nape eemeapao ki waꞌachi kokosarichi ruhjimeripua, eemeapa weemera kaꞌkaruma mochiwarikapapua, Riosiekamera uutiamekapa Riosichi tetejimari. Eemea ehpeo, weemera Riosi yeꞌkarichi mochitoamepua. Eemea tiameo, weꞌwemera Riosi neꞌneseriosi enepakamepua, weemera Riosi tioparachi ki pusie teteiwamechi. Eemea waꞌa weemera mochiwarichi mochikamepapua, apoche teꞌta piipakame, Riosikamera ijinuwara. Waꞌa iikapa eemea, yooma napatika siimpaka tuuyetomeri eemea, ahkaoi mochiwachiamiopua, puꞌka peenia tiame Riosi iintoria amochio, aamo tukaparichi oiyameoi maꞌchiparia, aamoo kaaweruma uutapachi iintapaka, teꞌta kakupachi.
Keꞌchu aamo tukapachi puuyachaniaio, kihta mochiwari eneriai eemea Riosichio, nape ehpeo eemea, Riosi teꞌta mochiwari enepakamepua; Riosia keꞌchu apochi paparoio, aaataai ki aamo cheriweka tetewiriaipua, aamo ki kaꞌkarumachi tesiwa teꞌterioio, nape ehpeo Riosia aamo teꞌta tesiwa eꞌrekapaopua, aamo cheriweka puuyanakamepua aamo ki kaꞌkaruma tukapachi mochitoriachio.
Aamo Riosichi poponiwao pipiniwaopua tiame tísia noꞌo nakiyao, waꞌa weeechiami seesenuka teꞌtereka mochikameo, aamo inateka mochitojeraninia ki kaꞌkarumachi ruhjipuao; itapiti ikotuawa ki kaawe ikitiame iikachi.
Kaawerumache aamo yoorame tetewitepuapua, ki Riosi machika mochitoameopua pehjio. Puuua ehpiamio aamo naꞌareka tetewameaipua, waꞌa teꞌtiai puuua Eesusichi paparapasaapa, Riosi katewiachi asisoopua taawechio, kaꞌkaruma nayewamiitepua Riosio, yooma ahpo ki kaawe nokaria tatakorio, Riosie cheriwetiamekapapua.
Ahkaoi seesenu yawichituwachi mochikaio, yooreka mochitopuapua yaꞌyawichituameo, weruma yawichikoi ki weruma yawichikoio, aaataoi tiꞌtijoeri ajawatiameo. Waꞌa aamo teꞌterejerani Eesusi taamo Paamiratuamea.
Yooma mochiwari yaꞌyawichia, mochiwari kaawe teeretomichio ajawatiame puuua, ahkaoi mochiwachiamio yoorewa neesetomichiopua, ki kaawe nokayameo kokosamichiopua, kaawe nokayameo kuꞌimichiopua puꞌkao, kaawe teꞌteremichioo.
Riosia kaawe aamo nokayame tetewitejerame puuua; waꞌa aamo teꞌteresoo, puuu ki ijinatame aamo naꞌariamea, ki machiyapa Riosichi simiyameo, ki iinuemichiopua aamo ki kaawe chaachapamiao, ihchi mochimichiopua puꞌkao.
Eemea riaorósi puhkurachitia tekipanaio, puhjetiame eemeapa Riosieo, ki puꞌkakamera eꞌweka mochitomichiopua waꞌasi. Nape puuu riaorósichi aamo puhjetiamea, ki aamo naꞌara nokimichio puhjetiamepua, ihtaoi ki kaaweruma aamo yoranarewao; ohso kaawe eemea, Riosikamera tekipanakewa yoramichio puhjetiamepua, Riosi nakiyache yooraka nokisiwa. Waꞌa aamo teꞌteretosoo, yoorewa neꞌnesetoamea, kihta aamo terimapua waikao.
Aaataoi yoorepuameo, yooreka teteipuapua, nape epeche aamo Riosichi poponiwao pipiniwaopua tiameo, teꞌta kaawe eꞌreka tetewipuapua. Teꞌta taamo Noono Riosio, teꞌta ki nuꞌuti iyoriwa teewepuapua puꞌkao. Aamo teꞌta weruma weeechi yawichituameo, yooreka yasitopuapua puꞌkao.
Aaata ahpo teeko tekipanakiamea, yooreka mochitopuapua puꞌkao, eꞌweka tiame, kaawe eꞌreka aamo nayewiameoi, eꞌraka cheeka aamo nayewiameoi.
Aamoo Riosia, apochi kaawe teꞌteriapa naꞌarewa aiwamekoo, anachamekoopua puꞌkao, Riosia aamo kaawe teꞌteretoame tetewamepua.
Nape ahpo naꞌara iintoriawichio naꞌara yoorariao, Riosia kiisi kaawe iintokame tetewamepua puꞌkao. Nape kaaweruma yooraka aiwameopua, Riosia puꞌkao, tísia kaawe eꞌraka tetewamepua puꞌkao.
Riosia apochi aamo paajutiaiopua, naneꞌriame enere puuua, waꞌa tiame aamo aiwamerikoopua, ahpo Taana Eesusichi teꞌteriapaopua. Teemea Eesusio taamowichio teꞌta aiwariopao, kaꞌchi eramete teemea Eesusichi taamo teꞌteriapa aiwaniameo.
Isaiaa ahpo Ehkoriami Iyoterichio, iꞌka Eesusi iintomeri taamowichio naewakao, cheeriamepua, eee cheekao: “Puuua kihta tatakorikamepua, kihta wihkuakamepua aaataoi.
Teꞌta naꞌareniaipua, kihta nekaweka naꞌareka nehjiakamepua. Tísia aiwateniaiopua ahpoo, kihta waꞌachi iintomo tuukamepua, ohsotia ahpo naꞌara yoraniameo, Riosikamera toowekapua puꞌkao katewemichioo.
Puuua tiameo, ahpo weerewachi iꞌtoka mukurepua kurusichio, yooma taamo ki kaawe nokaka tatakoriria, natetetiame itipimichiopua. Waꞌa tiiachiopua teemea, taamo weerewa tatakorikameopua, puꞌka ahjama mukuyamechitia, taamo ikiyameko tuuyamepua, weemera weerewachi enepakamechitia, kaꞌkarumache yooraka mochitopuame. Waꞌa tiiame enepateka sautetiame teemea, taamo tatakorika mochitonarewao.”
Eemea pukerio tatakorika mochitoaio, poꞌwa wewekakameka teꞌtereriaipua.Nape ehpeo eemea wewekakaio, tewitiameka ijikamepua Eesusichi paparakamekapa, Eesusi poakorechi upatiamechitia, Eesusi neesetotere mochitoamekapapua. Ehpeo eemea Eesusieo, poꞌwa tepuniameka teꞌteriamepua.
Ehpeo nenewikamewichio nayewemane aamoo, aachin teeka ohjorepuame ahpo taꞌpechio. Waꞌachitia taamo Eesusi neesetotere teꞌtetoachitia, waꞌachitia eemeai ujupiraa, aamo kuuna neesetoratere teꞌteremeripua, aamo kukunao aamo taꞌpechio, moꞌorachitia tetewika, waꞌa tiame yachatiamekopua Riosieo, aamo taꞌpechi teꞌteretopuameo. Muuu uupiraa, Riosi nakiyachitia aamo neesetoka yasitomeripua, puꞌka aamo kuunao ki Riosichi paparemekoiopua, aamo Riosichi kaaweruma teetowa tetewitepapua aamo kuunao, amochitia Riosichi paparame, enepanaremichioopua puꞌkaoi.
Waꞌa ikisaa aamo kuunaa, aamo ihsitoa neꞌnetoka Riosichi paparanarepakame enemapua; oowera aamo Riosichi iyoriwa tetewaka, kihta masiteka nayewetiaipua Riosichi simiyameo, paparakame enemapua.
Eeme ujupiraa, aamo teꞌta peenia tiiame enenariamea, ki aamo maꞌchi iintoame teꞌta peenia tiiamee enemeripua, itapiti naatichitiaeopua: oꞌroe chuhchaka aamo peeniataniameeopua, siintoka peeniataka itichinarewaoi, wisasorioi siintoka teꞌta nateyame chuchanarewaoi.
Eemea aamo iikachi yooreminakamera peenia tiiame enemeripua ki maꞌchi aamo weerewachikamera, ki itapiti oꞌro peenia tiame chuchaniamee, kiisi tehpe eꞌramee. Eemea amochi peenia teꞌtereniameaa, aamo wahjachi kaawe eꞌreka nayeweniamera puuua, aamo taꞌiria yasitoame tetewiniame, waꞌa teꞌteriame ooweruo Riosia, peenia eꞌreka tetewamepua puꞌkao.
Waꞌa teꞌtereka ohjoeme eneriai oowerua, ehkoriami Riosichi paparaka mochitoriamea, ahpo iikachi yooremina kaaweruma teꞌteriae, peenia teꞌtiame enerepua Riosie teteiwachio. Puuua Riosi oowe eꞌreka, ahpo kuuna neesetowatere, mochitoame eneriaipua tiameo.
Piiripi puuu oowitiame teꞌta waꞌa teereka yasitokame Riosichio, ahpo kuunachiopua tiame, Saara tewaniame enerepua, ehkoriami Aurani uupira. Puuua ahpo kuuna Auranio, ahpo petechio moꞌorachitia tetewame eneriaipua, ahpo kuunao yooreka tetewame. Eemea Saarachitia teꞌtereka mochitosaa, kihta aaata aamo aꞌchi chaanewa seewemeripua, kaaweruma aamo nokisiwa teꞌteriamekapa, aamo wahjachi ooweruo tetewakao, waꞌachi nokisimichiopua.
Eemea oowitiame kukunaraa, kaawe uuka teteipuapua aamo uupio, kaawe eꞌraka keepupuapua aamo uupio, itapiti aamo tuuyenarioo. Kaꞌte natakepamitia aamo uupio, ki amochitia utewaemekoo, ki Riosichi paparamekoiopua pehjio, nape Riosia ahpo Taana Eesusichi paparasoopua, amochitia waꞌachitia kiapuamepua ki wahjiamesi weemera ahjario, Riosia tísia tesiwa eꞌriamekapa puꞌkao. Waꞌa teꞌteretosaa eemea aamo nenewiria mochitoniamechio, kihta aꞌchi tiiame teerema eemea, Riosi ahjama aamo nayewamiao.
Ehpeonia yooma aamo Riosichi paparameo, iꞌka aamo chaanemania: Aamo tesiwaka eꞌreka mochitopuapua, aamo Riosichi poponiwaopua pipiniwaopua tiame, yoomahka aamo, yooma aamo ahpo napati nakika, kiisi weruma aamo erakoka.
Aaatae naꞌaretiaeo, kaꞌte waꞌachi iintonaremitia muuua, naꞌarekao. Ohso kaawe kaꞌkaruma nehjiapuapua puꞌkao, kihta nekaweka. Waꞌa aamo teꞌteresoo, kaawe eꞌreka aamo tetewimapu Riosia, aamo itaeoi kaawe yooraka.
Ehkoriami Iyoterichio eee cheeka nayewamepua:
Tehpe taꞌiria ohjoenariamea,
ki naꞌsomichiopua itapiti ki kaawe tiiame nayewakao;
kihta aamo chuꞌwachi machenamichiopua wistukio.
Poanatupuapua aamo ki kaawe nokiwao,
ukana weripakapua puꞌkao.
Taꞌiria yasitowa iꞌyapuapua aamo wahjachioipua,
kihta ki kaawe teerepuawichio aaatachio.
Apoe taamo Paamiraa,
taamo tetewaka yasitoamepua taamo nokaka mochitoao,
ahpo nahkaeopua tiame inamuka,
taamo inamumia teereka kahtiamepua,
ihtaoi itapiti taamoe ahpo itanetioopua,
ikanati taamo keepunariapao.
Nape naꞌara nokayameopua,
kiisi kaawe eꞌreka ukana weripamepua puꞌkao.
Aamoo utewaeme kaawerumache yooraka yasitonariame enesoo, ¿aatana aamo uumpatapua aamo itapiti ki kaaweruma yoranarewa erapatekao?
Nape kaawerumache yoranariame enesoo, aꞌchikoi aamo chaanenia aiwaiopua ki kaaweruma enepamichioo, newitoka machenamerimua, waikao taꞌiria yasitomamua. Yooma puꞌka aꞌchikoi aamo chaaneniaio, kiisi majawemamua.
Pukaepa yooma eeme Riosie Weratiamechi paparaka mochitoamea, kaawerumache teꞌtereka mochitopuapua, Apoe Eesusi aamo teꞌta Paamira nakiyachitia. Aaata aamo utewa yooroo ki kaaweruma iintomichioo, ohso kaawe kaawe eꞌreka tuuyepuapua puꞌkao, achini tiiachipa ki naꞌara ihsinariamekopua aamoo, itapiti Riosi aamo kiamia puuyeka yasitoapa, Riosi Eesusichi iintomo tuuria.
Nape sosopatiame nayeweka chaanepuapua, kaaweruma inataka, kihta aamo weruma uuka. Eemea, kaꞌkarumache yooraka mochitopuapua, teꞌta Riosie Weratiame ijinuwarachitia, aaata aamo naꞌara chaachapameo, suuwe erakomichiopua aamo naꞌarenariaio.
Epeche kaawe kaawerumawichio aiwaniamea, Riosio waꞌa tiiame reesiserioipua, ki taamo ki kaawe nokayapa aiwaniamechitiao.
Eesusia taamo kaawe teerepuawichio aiwaka mukukamepua, kihta ki kaaweruma iintokameai. Apoe waꞌapi ahpo kaawe eꞌrachi ahpo mukiwachi nehjakamepua, taamo tatakoririao, seenepi mukuka ahsieme taamo choꞌwepuawichiopua. Puuua waꞌa iintokamepua taamowichioo, ahpo Noonochi mochipuawichio iꞌtomiapa. Eesusia meriretupua meꞌyao nape weerewarache, nape Riosiwariraa kaꞌi, ahjamepua pehji; Eesusia ahpo Noonoe oijenatetiaapa, tewekachi weerewaeme enepakamepua.
Eesusia meritiai mukisao, ehkoriami naayachi mochiriame, wahjipakame mochikachi nayewemia tekikamepua ahpo Riosiwarieo.
Yooma puuu wahjipakamea, ehkoriami Nooe taawechiami, kiisi eꞌweka mochitokamepua Riosio. Riosia puꞌka taawechiami tiꞌtijoeri wahjipakameo, ki kuꞌitapisi puuyekame eneriaipua, apochi eꞌenaka paparamichioopua, teewekaopua kiisi kaꞌkaruma ahpo nokayao, Nooeo, pawekakera oꞌineriachisi netekao, ahkasi kajuyachisi puꞌkao.Nape Riosia ki waꞌa noonowiriopao, osanao waꞌapi newipaterepua puꞌka Nooe pawekakera neteriachiopua, puꞌkao teꞌta tisiwa Riosichikamera paparakamekopapua.
Puuu neeroichi newipatiamea Riosichi paparakapao, ehpe taawechiami taamo tatakoriria toinareka neerochi paatoniamekaitepua, Eesusi taamowichio iintorio erakoapa, cheriweniame teemea taamo tatakoririao. Puuu neerochi paatoniamea, ki taamo aampa weerewachikamera piipatiamera puuua, taamo yooreminakamera piipatiamepua, teꞌta taamo iikachi eraniamee, Eesusi teꞌta taamowichio mukuka eenechi oijenakamekopua.
Waꞌa ikisao Eesusia, tewekachi moenarepua ahpo Noono Riosi kahtiachi, waꞌaopua ahpo Noono kahtiachi yasirachi yasiparepua ahjamina, ahpo Noono seekarewachitia, iꞌwa wehjoarichi yaꞌyawichio, seekarewachitia. Waꞌa yasakao Eesusia, yooma ahpo Noono utewarieo, yooma ihtaoi aaata teꞌta kuꞌkuiwari tewekachio, ihtaoi tewekachi teꞌta utewariopua tiameo, ahpo teeretere teꞌtere tiiamepua, ahpo tisiwari teꞌta utewarieopua.
Eemea aamo tatakoriwichio mukuriopua Eesusio, ahjama mukukamechitia erakomete eemea, ki simitenareka aamo tatakorinarewaopua waꞌasi, aaata wahjipakameopua waꞌasi, ki tatakoriamekopua waꞌasi.
Aaata Eesusi ahjama mukukameka eꞌramea, kihta tatakorinareka yasitomeri puuua, ahpo ahjaka weritoachiopua pehjio, kaꞌkarumache yooraka yasitomapua, teꞌta taamo Noono nakiyachitia, teꞌpa tewekachi kahtiameo.
Aamo ki kaꞌkaruma yooraka mochitoriao, puꞌka tiꞌtijoeri ki Riosichi paparame puꞌsereka nokayao, kiisi waꞌa nokaka mochitopua eemea puꞌkao, kaꞌchitia taawechi, iꞌka eee tiameo: ki teesa suwepori ihsiwame; ki kaꞌkaruma eꞌrari ikotuwao; nawajiwa nokiwameopua; weeru chaachapaniame pahkotakaopua; itapiti riꞌriosi neteniamechi paparaniameoi, ki taamo Noono Riosichikamera paparaniame.
Puuu ki Riosichi paparamekapaopua, uꞌmatoka ki kaꞌkaruma enepakamepua waꞌasi, ahkasioi aamo iinsa teꞌtiameko eꞌriamepua, ki ahpochitia nokisinariopao ahjama.
Nape puuua waꞌa nokayaiopua, Riosi teꞌta katewiachiopua taawechio, iinatuketiao ahpo noonowiriao, yooma tuumii nookapua Riosio, ahpo ki kaꞌkaruma nokaria iꞌka wehjoarichio. Waꞌa teeremiitepua yooma ahjaka mochikamewichioo, yooma wahjipakamewichioopua tiame.
Epeche epecheche waapi teetoamekopa Riosi teꞌta katewemiachiopua taawechio, kaawe aamo inateka mochitopuapua aamo ki kaꞌkarumachi ruhjiniameopua, Riosichiche itaka mochitopuapua aamo kuꞌipuao, ki waꞌa aamo ruhjipuawichioopua, nape teꞌta pichiwa Riosichi paparaka.
Aamo nakika mochitoniameo, epeche teeremitiapua pukachio, puuu aamo nakika mochitoniamea, ki ookapi ki kaawe teereniame, katewiamepua amochio, ahpo kaawe erapatekaopua amochio.
Kaawe aamo eꞌreka tetewame enepuapua ahpoo, aaata aamo taꞌpechi cheꞌrepaniame nakiwiame enesoo, kaawe eꞌraka reesisepuapua, chorowame enesoo, ihkokepuapua kooameoi, kihta kichiwewa erakoka.
Yooma aaata iinuekaitepua Riosi yeꞌkario, Riosichi eename kuꞌiwao, ahjae aꞌchitiaoi kuꞌipuameopua aaatao. Pukae ihsipuapua ahkaoi aamo kahtiachio, Riosie kaawe ikipuameopua ahkaoi, amochie asimichiopua aamo wahjachioi.
Peeneka naewame enesaamua, peeneka maꞌchiame tuuyemerimua aaatao, Riosichi simiyameo. Peeneka kuꞌyame enesaamua, peeneka kuꞌipuapua aaatao, Riosie aamo yeꞌkari kiꞌyariachitiaopua. Aamo aaata kuꞌinarewaa, Riosichi eenamepua Eesusi Riosie Weratiamechi paparakopa, puꞌkao teꞌta utewari tiiameopua, puꞌkao teemea, teꞌta iyoriwa kiameripua, ahkasi ki seena aampasi. Puꞌkawichioo, waꞌa teerewaopua naaju.
Noꞌo teꞌta nakika tetewa poponia pipinia tiame, kaꞌte aamoche tísia aiwameko erakomitiapua. Yooma aaata teeme Eesusichi paparamea, yooma waꞌa tiame aiwamekaite teemea, taamo toiteme tiiame Eesusichi paparaniameo.
Puꞌka aiwaniameo, ohsotia kaawe eꞌraka aiwapuapua, puꞌka Riosie Weratiameo, waꞌa tiiame aiwakamekopua aamowichioo. Waꞌa teꞌtiame enesaa eemea, apoe enasoopua Riosie Weratiameo, epeche tísia kaawe erakomeri eemea, ki aamo aiwariachitia.
Riosie Weratiamechi teꞌteriapa naꞌaretiaa, ohso kaawe tísia kaawe erakopuapua, Riosi Riosiwari aamo kuꞌyamekapa waꞌa aamo eratekaopua, aamo aiwaopua anachateka.
Aaata Eesusi Riosie Weratiamechi paparapa aiwamea, kaꞌchitia aaata meritiamewichio enemeripua, ichikoniamewichiooi, ihtaoi einasika ikitiamewichiooi. Waꞌa noonoikameo naꞌaraka, kiisi kaawe eꞌraka tetewame Riosia.
Riosie Weratiamechi mochitoapa naꞌarewaa, kihta suuwe erapoa tiiame puuua. Pukaepa eemea ohsotia tísia kaawe erakomete eemea, teꞌta Eesusichikamera teꞌteriamekapa eemea, Riosieoiopua tísia kaawe eꞌraka aamo tetewiniamekopapua.
Ehpe taawechiami teꞌta aiwaniamechio, tísia kaawe tamochi yooremina neꞌnepamete teemea, teꞌta pichiwa taamo Riosichi teꞌta iyorika mochikao. Teemea taamoe waꞌapi taamo katewia tísia taamo suuwe eꞌriame enesoopua, ¿kehkinasa epeche teꞌta kokosa tiiame enetapu teꞌta kajuyachi taawechiopua, teꞌta Riosi tiꞌtijoeri katewiachiopua taawechio, kiisi Riosi Taanarachi paparakamewichioo?
Ehkoriami Saromonia cheeriaipua Ehkoriami Riosie Iyoteriachio:
Riosie cheriwetiameo,
tísia tehki eꞌrario enesoopua Riosichi ahpo paparamia enanarewaopua,
¿epeche kehkisa tísia tehkisa ohjorepua,
kihta iinuemekopaopua Riosichi ahpo eꞌenanarewaopua paparamia,
puuua tísia puꞌseriamekapaopua,
teꞌta tatakorikao?
Waꞌa tiiachipa eemea, Eesusichi paparakamekapaopua, itapiti aiwasaapua Eesusichi teꞌteretowawichioo, kaꞌte aamo einawa tetewimitiapua puꞌkao, ohso kaawe puꞌka aamo eerina tiiao, Riosikamera tooepuapua puꞌkao aamo katewekemichioo; ohso kaawe eemea, kaawe erakokache simitepuapua aamo kaawerumache nokisiao.
Ehpeo neeea, waꞌa aamo mochikachiami napawiniachi paꞌpamiratuameo, aamo chaanemania aamoo. Neeea eemechitia paamiratoamekapao, neeea yooma tetewikamekapa Eesusi meritioio kurusichio, neeeapua tiameo, waꞌachitia kiapuamekapa Riosie taamo kiapua ki taamo tetewiteniameopua pehjio, iꞌka aamo tuuyenarenia:
Kaawe neesetomitia eemea, waꞌa Riosichi paparaka mochitoameo, aaata poꞌwa tepuyameka teꞌteriameo, nape aamoe kaawe eꞌrawae, ki aaata nuurewachi, kihta erakoka aamo toomi natetewao.
Puꞌka aamo neesetoka mochitoao, kaꞌte eꞌraka yoramitiapua puꞌkao, aaata teeko ahpo puhkuchitia tetewameopua, ahpo tekipanatiao; ohso kaawe eemea puꞌka aamo neesetoao, kaꞌkaruma aamo teꞌterewa nokayame, tetewitepuapua puꞌka aamo neesetoka teetoao.
Waꞌa aamo teꞌteretosoopua, aamoo poꞌwa tepuyamechitia neesetokao, aamo Teꞌta Neesetoame enasaapua Apoe Eesusia, tísia kaawe aamo yoramapua, itapiti tísia peenia tiiame aamo kiꞌyakaopua, ki wahjiamesi eꞌrame.
Ehpeo neeea aamo tehtemario, aamo chaanenania. Eeme tehtemaria, yooreka tetewipuapua aaata teꞌta paamuriemeopua, peꞌyachi tijoe enema, peꞌyachi ooweruoi. Eemea amochioi, kaꞌte weruma erakoka mochitomitiapua apochioi.
Yooma ahpo weruma tetewameopua Riosia,
kiisi kaawe eꞌraka tetewamepua puꞌkao,
nape tesiwa teeka ahpo uuyameo,
tísia kaawe eꞌraka tetewamepua puꞌkao,
tesiwa eꞌreweka.
Pukaepa eemea, Riosi neesetotereche mochitopuapua tesiwa teꞌteretoka, Riosio ahpo teꞌta utewarie aamo neesetomichiopua, Riosio teꞌta aamowichio iintomiachi asisoopua, teꞌta weruma kaawe eꞌrari aamo teeremichiopua, ahpo ahjama mochipuachi aamo kiꞌyoiopua, teꞌta tísia peenia tiiachi mochiwarichiopua.
Yooma ihta aamo aꞌchi erakoao, Riosichi paparapuapua puꞌkao, aamo katewekepuawichioopua, Apoe aamo Noono tewekachi kahtiameo, waꞌache tiiame aamo eꞌreka yasitoamekopaopua, aamo kuꞌinarewakao.
Cheꞌmaka mochitopuapua eemea riaorósichio, puuu riaorósi aamo seepurawao, mawiyáchitia maꞌuchaka oiyamekopapua, aaata konarekao.
Puꞌka riaorósi amochi enasoopua ki kaaweruma ihsimichio eratekao, utewaeme aamo waꞌinepuapua puꞌkao: “Kaꞌi, kiisi waꞌa iintomania”, chaaneka, aamo Riosichi paparakaopua. Amochio inatepapuapua, ki muuuche waꞌa tiiame ikiyamekopua, yomachi weeechi aamo poponia pipiniai, waꞌachi tiiame ikiyamekopua puꞌkao, riaorosiéo.
Nape Riosia neipao, kuꞌitapi aamo waꞌa teꞌterioiopua aamo riaorósi ahjama nasiwakao aamo waꞌineka, Riosia amochi enamiitepua teꞌta naꞌsonemiao, aamo riaorósichi oꞌyaekachitia teꞌteriao. Nape iꞌwa wehjoarichi aamo aiwaka mochitoiopua pehjio, aamo utewari kiamapua, aamo anachaka mochitomichiopua riaorósi aamo naꞌareka yasitoao, puꞌka utewari aamo kuꞌiwae newitomichiopua riaorósio. Waꞌa iintomeri Riosia, apoe aamo paaekamea, tísia peenia tiiachi ahpo yeꞌkarichi mochimichioo, yooma ahpo Taanachi paparakameopua, Eesusichio.
Waꞌa iintomerikopua Riosio, tísia cheriwema kiꞌyamenia puꞌkao, teꞌta ki nuꞌuti utewari tiiameraopua, ahkasi ki wahjiamesi simiyame waꞌa teerejeraka.
Iꞌka iyojura noꞌo aamo uhjuriaa, paikapioi naawesaripua, noꞌo kuꞌiwa Siriwano ahjama iyotetiamepua, puꞌkao noꞌoo poonichitia tetewa. Iꞌka iyoterichi noꞌo chiiaa, Riosi teꞌta taamo tesiweria nayewamepua, teꞌta pichiwarichi simiyame, aamoo Riosichio, teꞌta pewatiame mochitojerawa, Riosichi aamo paparawao.
Iꞌwa Wawironia tiopachi mochikamea, puuua Riosie ahpowichio uutiamea amochitia, aamo teepotewa uhjurenapua. Marakoai noꞌo taanachitia tetewao, aamo teepotenapua tiame.
Eemea Riosichi teꞌteriamea, ahkaoi aamo natepaio, yoorewae koomorepaka teepotepuapua.
Yooma aamo Riosie Weratiamechi paparameo, taꞌiria mochitojerame neeea. Waꞌa aamo teꞌteresoo tísia kaawe eramania. Cheriwema waꞌasi.
Kúíra, yomatiame tamochitia Eesusichi paparame. Neeea Siimoni Peeropua, piiripi Eesusi Riosie Weratiame ajawaria, tiꞌtijoeekachiami uhjuratiame, Riosi kaꞌkaruma tuuyewari tuuyemichioopua. Aamoo puꞌka tuuyewari pichikeka Eesusichi paparakamewichio iꞌka iyotesa uhjuriamenia, aamo tatakoririao Eesusi iintoriae piipatetiameopua, puuua Apoe teꞌta taamo Riosiwara, Apoe teꞌta taamo Newipatekame.
Neeea Riosieo, tísia kaaweruma amochi teetojeraninia, aamo Riosichi simiyameo epeche epecheche pahteniameeo, aamo teꞌta Paamira Eesusichi simiyameo, epeche epecheche naneꞌrerewae.
Riosia epeche kaawe taamo pahtesoopua Eesusichi simiyameo, ahpo tísia utewarie taamo kaawe mochitotesimapua, ahpo teꞌta nakiyachitia. Riosia apoe taamo Noonoa, ahpo Taanachi iintoka taamo taꞌiria mochiwa iintapakamepua.
Riosia ahpo Taana Eesusi iintoriae taamowichioo, ahpo tísia peenia tiiame iintomo tuuria taamowichio iintokamepua, taamo iꞌka wehjoarichi kiisi kaaweruma nokiwachi puuyanakao, apochi newipatekao. Waꞌa tiiamechi taamo puuyanakapaopua, ahpo kihta aꞌchi tiiame Riosiwarichi taamo kipotepamepua.
Pukaepa neeea aamo chaanenapua, aamo Riosichi paparaka mochitoaio, iꞌka naati itapiti yorapuapua tiameo: teꞌta kaaweruma eneniame; epeche epecheche Riosichi simiyame pepenipaka mochitoka;
puꞌka aamo ki kaꞌkarumachi wichiniameo, kaawe aamo neesetopuapua; aamo pewatiame teꞌterewaopua Riosichio waꞌapi pewatiame teeremitiamua, kiisi toaka puꞌkao; aamo Riosichi iyoriwao epeche epecheche teerepuapua;
amochitia Riosichi paparameo, teꞌta kaawe eꞌraka tetewipuapua puꞌkao; waꞌa ikisa tiameo, aamo ahpo nakika mochitowao, epeche epecheche teetopuapua.
Yooma iꞌka yooraka mochitosaa eemea, teꞌta Riosie Weratiame nakiyachitia mochitomapua, itapiti kaaweruma yoorame enemapua, aamo mochiwachi taaketiame.
Nape yooma iꞌka teereniame toinariamea, ki tetewamepua Riosie ahpo kaawe yorapuameopua meere taawechio, puuua ahpo tesiweka tatakoriwa piipatetiameo, natakepakame puuua puꞌkao.
Pukaepa eeme Riosichi poponiwaa pipiniwaa tiame, Riosie paaetiamekapa ahpo tatanachitia enemichiopua ahpo taꞌpechio, pewatiame amochi chapika mochitopuapua Riosichi aamo paparawao. Yooma iꞌka yooraka mochitoame enesaa, kiisi soꞌmimeri eemea ki kaawerumachio.
Waꞌa teꞌtereka aamo mochitosoopua Riosia, kaawe eꞌraka aamo uumapua weemera wehjoarichio, ahpo Taana aamo newipatekame yeꞌkaka yasimiachiopua, ki wahjiamesi.
Waꞌa tiiachipa neeea, kiisi toimania iꞌka aamo tuuyesiaopua, kiisi natakepaka mochitomichiopua aamoo, iꞌka noꞌo aamo masitiao, aamoo naneꞌreka mochitoamekoiopua puꞌkao, pichiwarikoopua.
Neeea ahjaka kahtiaapua pehjio, kaawe noꞌo ihsiame maayamenia iꞌka aamo noꞌo iyotepao, iꞌka aamo pusatewa inatepasiwaopua, yooma aamo noꞌo chaaneriaopua masitekao.
Naneꞌriame neeea iꞌka noꞌo weerewaeka kahtiao, amori kiteremerikopapua, waꞌa tiame neꞌnetetiame neeea noꞌo Paamiraeo, apoe Weratiameeopua Eesusi.
Nape iiweta ahjaka yasitoaone pehjio, yooma aꞌchikoi iintoma neeea, iꞌka noꞌo aamo masiteriaopua, noꞌo kiꞌtioiopua masitekao, waꞌapi teetomichiopua noꞌo masiteriao.
Teeme Eesusi ajawaria masitiaa, ki taamoe erakoa chaachapakameopua teemea aamo masiteriao, yooma ihta Eesusi Weratiame utewarira taamo aamo nayeweriaopua, puꞌkao wahka taawechi enamerichi simiyame taamo aamo nayeweriaopua tiame. Yooma puuua teꞌta pichiwaripua, teeme waꞌapiai tetewikamepua Eesusio, ki nuꞌuti tiiame utewariemekopua puꞌkao.
Puꞌkao tiame teemea, naneꞌriame teemea ki teesa tiiame werumakoopua, puꞌka Eesusi teꞌta Noonorao, Eesusichi simiyame inamukamekapapua, eee cheekamekoopua ki nuꞌuti tahpitika tiiame nayewakao: “Ihjia noꞌo Taanápua, teꞌta ki nuꞌuti nakika yasitoamerao, tisiwa ki nuꞌuti kaawe eꞌriamenia puꞌkáo.”
Puꞌka waꞌa chiiame taamo inamoio Noonorao, kaawichi taamo yeetokoikapua, sewina tiiame enepariamekoio.
Ihji waꞌa taamo inamuria sewina ikiriachio, teꞌta pichiwa puuua. Yooma ehkoriami Riosi naꞌnayewatura Eesusichi simiyame iyotekaopua, teꞌta pichiwa puuuai tiameo. Pukaepa eemea teꞌta pichiwa chaachapario tetewika mochitopuapuaa, yooma puꞌka Ehkoriami oꞌinia Riosi naꞌnayewatura Iyoterichi chaachapariao, yooma puuua pichiwa machenamerikopua. Yooma iꞌka chaachapatiame ikisiwa teteiwachio, amochi tahjeraka teeretoniamepua, aamo teꞌta pahtepuamechio kuꞌisimichiopua, ahkasi aamo maꞌchirepachisiopua teꞌta aamo pehterepachisio, aatanakamera nayewaka chaachapariamekopua Eesusichi simiyame iyoteriaopua.
Riosi apoekamera ahpo Riosiwarie waꞌa cheeka iyoteteriopa, ki aapoe Riosi naꞌnayewatura erakoachi iyoteriapa. Pukaepa ihji Riosi naꞌnayewatura chaachapaka iyoteriaa, ki nuꞌuti iyoriwa tiiaitepua.
Ehkoriami isaeri tiꞌtijoeturichioio, iinturiaipua tiame tiꞌtijoeri, Riosichi simiyameo tísia wistuka nayewame; waꞌachitia ehpe taawechiamioi amochio, iintumeripua tiame aaata wistuka naewameopua Riosichi simiyameo. Puuua ki maaeteka nayewaka aaataoi wihkuemeripua, ihtaoi aamo sewina ikimichiopua ahpo masitewaeo, pukachi ki naneꞌretoka wichimichiopua, ahkasioi Eesusi aamowichio mukuria aamo tatakoria natetekao, ki pichiwako chaachapamamua.
Muuwaeme tiꞌtijoeria, puꞌka ki pichiwa chaachapaniamera nokisisimeripua, puꞌka yooma ihta suwepori tiiame nokisika, itapiti ki kaꞌkaruma. Waꞌa teꞌteretopua puꞌkao Riosi pooechi nokisiameai, kiisi kaawe chaachapapuamepua.
Ihji ki kaꞌkaruma masitaria, tahpitika eꞌramekapapua toomichio, wihkueka toomitumapua tiꞌtijoerichio. Nape puꞌka waꞌa nokayamewichio Riosia, ki ehpesi oꞌinia, ki nuꞌuti kokosamo eꞌramepua, kaꞌchitia taawechi puuyame tiamechi kokosari.
Riosia tewekachi ahpo kuꞌiwaoi, kiisi cheriwerepua puꞌkaoio tatakorikameo, yooma ahpo seepurawachikamera enepakameo, puꞌkao Riosia pehjio puuyeka mochitenapua pehjio wahka oorosi tukapachio kaarenae oꞌyaekáo, ahkasi wahka ihtoriachio ahpoo teꞌta katewemiachi taawéchio.
Riosia ehkoriami Nooe taawechiamioi ki kaꞌkaruma tiꞌtijoerio, ki ahpo iyorika mochitoriopa puꞌkao, yomatiame siꞌripuka kokosariamepua puꞌkao, kiisi cheriweka tatakoriraopua puꞌkao, kiisi ahpo cheriwejereriopa.Riosia waꞌa iintoaio, Nooeche newipateriamepua, oowisani ahpo taꞌpechi ohjoemeche ahjama, Nooeche waika taawechiami tiꞌtijoerio, Riosi kaaweruma tuuyewari nayeweka yasitoriopa.
Riosia ehkoriami Aurani taawechiamioi, Sooroma tewaniachio Oomora tewaniachiopua tiameo, tísia tatakorika mochiriopua puꞌkao, naꞌie tísia kokosarepua puꞌkao, napiso yachapateka.
Riosia waꞌa Sooromao, Rooti tewaniameche newipateriamepua puꞌkao, kaawerumakoopua puꞌkao, iꞌkao tísia aiwaka kahtiamekopua waꞌao, wahjachi waꞌa ohjoeme tísia naꞌara yoraniaeo.
Ihji Rooti tewaniamea, tísia aiwaka yasariaipua waꞌao, yooma ihta kiisi kaawe tiiame nokiopa waꞌao, yooma aꞌchi tiame ki kaaweruma inamukaopua, kiisi kaawe nokiwame tetewapaopua tiameo, kiisi wahjiame senepi taawechi.
Iꞌka Riosi waꞌa iintoria tetewitoka teemea, teꞌta ki kaꞌkaruma yooraka mochitoameopua, ki teesa kokosari aiwatemeri Riosia puꞌkao. Nape teꞌta kaꞌkarumache yooraka mochitoameo, kaawe eꞌraka tetewamepua puꞌkao, kaawe eꞌraka maꞌchipasiamepua, ihta itapiti aꞌchi tiame aiwasiachiopua. Puuu teꞌta ki kaawe noonoikame teꞌta kokosapuachio, Riosi ki nuꞌuti kokosamiachio, Riosi teꞌta katewemiachi taawechi enemeripua.
Ihji nuuteniame kokosaria, naatiwichiopua: teꞌta suwepori nokayamewichio, Riosi kaaweruma tuuyepuawichio waꞌiname, kiisi yooreka yasitoame aaata tísia yoorepua tiiariemeoi. Ihjia, teꞌta iyoriniameoi kiisi suuwe erapaka naꞌara chaachapame, ahkasioi teꞌpa kahtiame Riosi kuꞌiwa naꞌarekaiopua, kiisi suuwe erapame.
Nape puuu Riosi tewekachi kuꞌkuiwaria, epeche tísia utewari iinuekaipua tewekachi taamo Noonoeo, kihta teriwa chaachapamepua puꞌkao, Riosi tetewachio.
Ihji maꞌmasitari kiisi kaꞌkaruma masitiamea, oowera animarika teꞌtiamepua chapisa koꞌiniame. Ihjia kiisi ijinatamepua, ahpoche erasia nokisiamepua; ihji tiꞌtijoeria, kiisi ihta kaawe pahtiaiopua, aaata naꞌariamepua.
Yooma ihji aiwateka nokisiame Riosichi teꞌteriameo, ki teesa kokosapuaite puuua Riosieo, yooma puꞌka aaata tetewachioi suwepori nokayameopua, pahkotaka, aꞌchitia keenakooi. Ihjia, aamo koayachi koaka mochikaoiopua tiameo, tísia iinya nokayamepua amochio, aamo kaꞌkaruma tiia ohchopatekao.
Ihji tiꞌtijoea aaata oowitiame neꞌniaiopua ahpo puichio, ki nuꞌuti ikotuka tetewamepua, tahpitika eꞌraka ki aiwaniamesi; ihjia tiameo kiisi teeweka tatakoriamepua. Ihjia tiameo, tahpitika eꞌramepua ahpo ikotuwachio, tísia pepeniamekapa aaataoi oowe erapatekaopua, ihjia aaataoi oowe erapatiamepua, ki pepeniameopua ahpo waꞌinakao. Nape puꞌka waꞌa nokayameo, kiisi waꞌatia itipimeri puuua Riosi kokosarieo.
Puuua, toakamekapa puuua kaaweruma pooeo, ki teesa wewekakame puuua naꞌararichio. Ihji tiꞌtijoeria, Waarami tewaniame tijoechitia nokisiamepua, ehkoriami yasakame. Ihji Waaramia Weeori taanara eneriaipua, toomi ikotuwawichio, sewina iintokame ahpo Riosichi iyoriao, ahpo ki kaawe iintomiawichioopua, toomi uunarekame.
Nape ihjia, iꞌka ki kaawe iintomia simiaio, teriretupua ahpo uuruwa yaasetoaeo, kaꞌchitiame taawechi nayewameoi, iꞌka uuruchi ihtoio, ki uꞌmatonarerioi. Uurua waꞌa iintoka ki iintoterepua Waaramio, ahpo ki kaaweruma iintomia erasiao.
Puuu wistuki maꞌmasitiamea tiameai, neeroi kaaweruma pajename wakipakameka teꞌteriamepua, pukachio kihta kaꞌkaruma pajenamekopua waꞌasi. Ihji tiꞌtijoeri ki kaꞌkaruma masitiamea, paꞌwichurichitia iꞌtoniamepua eekaeo, kuꞌwitapiche nokisa toomitusa sewinachiami uumatosiame. Ihjia waꞌa nokayaio naꞌarakao, ki teesa tiiame Riosi kokosamiachi iꞌtopuaitepua, ki teesa iinya tiiame tukapachi ahpo uhjurachi, ahkasi ki wahjiamesi ki teesa tiiame aiwamiachi.
Ihjia tísia peenia tiame nayeweka oowe orapatiamepua, waꞌa chaachapakaopua aaata ki pewatiame teꞌteriameopua Riosichio, sewina erapatekaopua puꞌkao, ahpochitia nokisimichio ki kaꞌkarumachio, kihta nateyamechi, aamo kaꞌkaruma enepanariapao, ki kaꞌkaruma yooraka mochitoai puuyariachi.
Puuu aamo seꞌwi tiiame maꞌmasitiamea, ahpo ahjamao nokisisoopua, saꞌrumio tuuyamepua itapiti nuurari iyorika mochitoniameopua aamo oꞌyaeka teꞌteretiao. Puꞌka nuurari aamo oꞌyaeka teꞌteriachi naꞌsosaapua, ihtaoi aamo nakiya yoranariachiopua, kihta eerina teeremio tuuyamepua. Nape puuua aapoekamera oꞌyaeka mochitoai chaachapamepua, ahpo tísia tatakoriwachi chapitiamekapa, yooma ahpo ihta ki kaꞌkaruma ikotuwachi.
Aaata taamo Apoe Paamira Eesusichi paparakapa iꞌka weeechi ki kaaweruma nokiwa newipatetiameaipua, ki waꞌachi nokisimichio, eenechi ki kaꞌkaruma yooraka yasitosaapua, epeche ki kaaweruma teerewa tiiame, enepamepua Riosichio, ki pukeri ahpo teereriachitiaopua.
Aaata waꞌa iintokame enesaa, epeche kaawe eneriaipua ki machisaa Riosi kaaweruma pooeo, ki epeche ikimichiopua puꞌkao, ahpo ki kaaweruma teereriachitiaopua pukeri oꞌicharichio, iꞌka Riosi kaaweruma machikaiopua.
Waikaopua puuu waꞌa iintokamea, eee chaachapaniameka iintoamepua: “Chuhchuria, eenechi ahpo yoꞌyoria koꞌkomia eenakamepua”; piirechi chaniwamea, eee chaniwamechitia tiiamepua tiameo: “Koowia kaawe papakoka uupetiaioo, eenechi wehsarachi eenaka wehsarapamepua.”
Aamo noꞌo teꞌta nakiya poponiwa pipiniwa tiame, ihji noꞌo aamo iyotepaapa, oosa simiyamepua. Neeea iꞌka oosa simiyame iyojurachio, teꞌta aamo inatajeramenia, kai waapisi tiiame inataka Riosichi simiyame, yooma teꞌta tísia kaꞌkaruma Riosi tuuyewarichiopua.
Ki natakepajerani neeea, puꞌka ehkoriami Riosi nayewatura iyoteka chaachapariaopua, Riosie piiparieme. Yooma puꞌka chaachapariache yooraka mochitojeraninia, yooma Eesusi ajawaria aamo masiteriaopua tiame, Eesusie taamo Paamirae Apoe taamo newipatekameopua tiame, nayewatumichio uhjuraria.
Keꞌchu ihta chiiainia aamoo, iꞌka pahcha aamo naneꞌrejeraninia: kajuyachi taawechiamio, eꞌenameripua aaata tiꞌtijoeri, ahpochewichio erakoa inatame.
Puuua aamoo naꞌara erakokao, iinatukemeripua chaachapaka: “Nee, ¿enamerijoarepua, ki kuꞌitapisikoipua Eesusi ahpo kuꞌwe enamio tuurioio? Ihji weeeai waꞌapi teetoamepua naayachi oꞌinia enepatetiao, kihta sewina ikiyamepua ahkasi ehpiami taawechisio. Taamo ehkoriami noonoriai wahjipakameai, waꞌachi chaachapaniame puuyetoka mochitoriaipua Eesusi enamerio, nape ahkasi ehpesioi, kiisi eenamepua. ¿Achinitio enameripua naaju?”
Waꞌa chaachapamea, kiisi pichikiamepua Riosi iintomo tuuyaa kiisi wehchi wichiyameopua ahkasi ahsieme ikiyachisi. Ki pichikiame puuua iꞌka weeeo, keꞌchu iꞌka yachanioiopua pehjio, Riosio chaachakache wakiyachi iintapariopua iꞌka weeeo, paꞌwetere tiioipua iꞌka weeeo, paꞌweo norikame manipateka.
Ihji nanaarame masitaria, kiisioi naneꞌriamepua tiame ehkoriamio, Riosi cheeriachichee yomatiame siꞌripurioopua weeeo, yomatiame nanaarame wehjoarichi siꞌripuka.
Pukaepa eeme noꞌo Riosichi poponiwaa pipiniwaa tiame, kaꞌte waꞌa yaapi erakoka mochitomitiapua, nanaaraka chaachapamechitiao, taamowichioo piie miiri paamupario, Riosia piie taawechitia tetewamekopa; Riosio piie taawechitia tetewao, taamowichio piie miiri paaumparipua.
Waꞌa teeka tetewiniachiopua, taamo Paamira Eesusia waikao, kiisi ariwapaitepua ahpo teꞌta enamiachio, aaata waꞌami ahka tísia ariwapamekoo Eesusio chaachapanioioo; nape ihji taamo Eesusi Paamiraa, ki aaata epeche tatakorichi wewekamichiopua puuyeka tiiamepua pehjio, tehpe teewepamepua ahpo enamiao, epeche weeka apochi eꞌenapuawichioopua, ahpo tatakoriniameopua waꞌasio, toakaopua waꞌási.
Nape taamo Paamiraa enamachepua, ihji eenaiopua senawato asimitepua ichikoamechitia. Puꞌka taawechio, ihji tewekaa, kiterepamitepua waikao, ki nuꞌuti tiame teꞌteoka. Yooma aaata taamo itapiti ahjae neteniameai, yooma saipameri puuuai naꞌieo, kihta enepaka waꞌasi. Weeechioi, yooma ihta netetiameai, waꞌachitia saipameripua tiameo, weee tajenarieo.
Yooma iꞌka weeeo saipaka kajupuamekoopua, iꞌka weee tewekara tiameo, ¿ki teꞌta kaꞌkarumachi yooraka mochitomerijoare eemea teꞌta aamo iyoriwa teꞌterekaopua Riosichio,
yaapi erakoka Apoe Eesusi tekimichioopua, aamo newipatemiao, iꞌka weee kajuyachi tajenamerichio?
Teemea, yooma waꞌa iꞌka weeeo tajenaka kajumerikoiopua, yooma tewekaoiopua ki naania ikimerikoopua tiame, yooma ahjachi iintuameopua ki naania ikimerikopua tiameo, weemera wehjoari taamo mochimiachi, puuyeka mochitoame teemea, weemera teweka iinueme, Apoe taamo Paamira Riosio, iintomo tuuriachitia. Waꞌa weemera taamo mochikachio, kiteremeripua ki kaꞌkarumao, apoche kaꞌkarumache ohjorepuachi waꞌao.
Pukachipa eeme noꞌo tísia nakiwaa, kaꞌkarumache yooraka mochitopuapua pewatiame mochitoka Riosichio, waꞌa aamo teꞌteresoo Eesusi eenaio aamo katewemiao, kaꞌkaruma teꞌteriame aamo tewimichiopua, kihta aꞌchitiame tatakorieme.
Puuu tepepi teeweniamea Eesusieo, epeche weeka muuwepamichiopua apochi newipamerio; waꞌa teeka tetewimete teemea, puꞌka Eesusi tehpe puuyewa teewiao. Taamoo Paoroa taamo paꞌchichitia tetewaa, waꞌachi cheeka aamo iyotepekame puai iꞌka tehpe eenepaniame Eesusieo, iꞌka Riosie ahpo kiaretia tiꞌtijoeri tuuyewarichiopua.
Yooma ahkaoi ahpo iyotepariachiopua, waꞌachi cheeka iyoteparepua iꞌka tehpe eenepaniame Eesusieo. Iꞌka Paoro iyoteparichi tísia tehki tiiame masitiamekopao, ki kaawe pahtekameapua, seꞌwikamepua puꞌkao, teꞌta Paoro masiteriachitia masitepuao. Pukaepa, ki teꞌta machiyame Riosichi simiyameo, seꞌwichi ruhjiamepua ki kaawerumachi. Ihji maꞌmasitari ki ahsieme pepenipakame Paoro masiteriao, seꞌwi chaachapaka masitiamepua, wahjachi Riosi iyotaperichi chiiao. Puuu seꞌwi masitiamea, kiisi kaawe nokayamepua Riosi teꞌta pichiwari chiiao, waꞌa teꞌtiapa puuua, ahpo waꞌapi naꞌatamepua.
Pukaepa eeme noꞌo poponichitia kaawe eꞌriaa, puꞌka seꞌwi masitiamechio, kaawe aamo inateka mochitopuapua, ki aamo apochi panisutomichiopua ahpo tísia wihkuewae, aamo kaawe Riosichi teꞌterewao, ruhjipateka.
Pukaepa eemea, kaawe machipakame mochitopuapua Eesusi masitiao, teꞌta taamo Paamira Eesusi nakiyachitia, Apoe Eesusi Riosie Weratiameo, taamo teꞌta newipatemichio weratiame. Pukaepania iꞌka iyotepe kajuyachiopua, iꞌka Eesusi Riosie Weratiamewichioo, weruma iyoriwa teerejeraninia puꞌkawichioo, ahkasi ki wahjiamesi.
Waꞌa teꞌteresaa kaawe enemiipua. Cheriwema waꞌasi.
Kúíra yomatiame iꞌka wehjoarichi mochikáme. Iꞌka noꞌo iyotewachio, aaatachi simiyame itapiti aamo nayewemane, kihta kiꞌtioi iꞌka wehjoario, ahjaka yasitokameopua waꞌasi, keꞌchu naayachisi oꞌínia. Puuu aaataa ihji aaatapua: taamo waꞌapi pusie tetewaria, taamoo puꞌkao keepuka ohjoria; taamoo puꞌkao, taamo sekae ahjachi ihcheparia. Ihji teꞌta aaataa, Eesusi Riosie Weratiame puuua; puuua, Apoe teꞌta Riosi Naera puuua, Riosia pukae ahpo Naeraeo, teꞌta kaaweruma ahjarikamera taamo kiꞌyamepua, weemerakamera ahjari.
Ihji waꞌapi Riosi Naeraa, iꞌwa wehjoarichi eenaka tijoetukamepua, taamoo taamo pusie tetewiriamepua; pukachi waꞌa tiiachipa teemea, pichiwako tuuyámepua, iꞌwa wehjoarichi eenário. Puꞌka Naera Tijoetukamechi simiyame, aamo nayewatuna teemea. Puuu Naera Tijoetukamea ki wahjiamesi ahjari tiiamepua, puuua taamo Noono Riosi tiiarichi oꞌinia tekikamepua, puꞌka tiiarichi oꞌinia tekika weeechi eenaka, taamo ahpo tetewitekame.
Puꞌka teꞌta taamo tetewaria, puꞌka teꞌta taamo inamuria tiame, aamo nayewatuame teemea, aamóo, waꞌachitia tamochitia taamo Noono tewekachi kahtiamechi teꞌtereka mochitomichiopua, waꞌachitia Riosi Taanarachi taamo teꞌtereka mochitoachitia, waꞌachi teꞌtereka mochitomichiopua, Eesusi Riosie teꞌta Weratiamechio.
Waꞌa tiiame aamo tuuyepame teemea iꞌka iyotewachio, puꞌka aamo Riosichi peenia erakoao, epeche ahsepari teerepuawichiopua.
Eesusi Riosie Weratiame taamo aamo masitenureriaa, ihji kaaweruma weemera tuuyewari puuua: Riosia piipari tahjewari, kiꞌtiameoipua tiameo, ihtaoi ki kaaweruma tiiameo, kiisi oiyameoiopua tiameo, tukaparichio; ihjia teꞌta kaawerumache ihsiwa tiiamepua.
Puꞌka Riosi ahjama kaawe teꞌtio tuusaa teeme, nape waꞌa chaachapaio ki kaꞌkaruma yooraka ohjosaa teeme, wistuame teeme taamo chaachapariao, ki taamo chaachapariachitia ohjoekapa teeme.
Nape uutapachi ohjoresaa teeme kaawe ahpo uukao, Riosichitia uutapachi teꞌtereka mochitoame teemea, kaawe erakoka mochitoka taamo wahjachi ahjamaoi, Riosi Taanara Eesusio taamo tatakoriria teꞌta taamo piipateriopao, tísia kokosa aiwaka, ahkasi kurusichi mukukao.
Ki tatakoriwaeme taamo teewasaa teeme, taamo waꞌapi taamo wihkuiámepua, kihta kiꞌtiame teemea waikao, taamo pichiwariwao.
Nape teemea Riosio taamo tatakoririo tuusaa, tísia kaawe erakometepua taamo tatakoritiao taamo cheriwemerikopua, puꞌkao tamochio, teꞌta kaawerumache ihsiamekopapua, yomatiame taamo kiisi kaawe nokariaopua, piipáteka.
Nape ki tatakoriwaeme taamo tewasaa teeme, Riosikamera wihtuchame teeme waikáo, ki pichiwaka uuyamekapa teeme puꞌka cheeriao, Apoe Riosio cheeriopa taamoo, yomatiame teeme tatakoririameko tuuka.
Noꞌo Riosichi kukuchiwa, iꞌka itapiti aamowichio iyotiamenia, kaawe aamo inateka mochitomichio itapiti ki kaꞌkarumachi wichipuameo. Nape seenekachi aawata piire tatakorichi wichisoo, ijinueme teeme aaata taamo nehpupamerio, riaorósi taamo wenejia taamo Noono tewekachi kahtiamechio. Puuu Eesusi Riosie Weratiamea, waꞌa iintomeripua taamo nehpupakao, puuu Apoea, teꞌta tísia kaawerumakapa puuua, taamowichioo kaaweruma wichiyameche, ihsiamekapapua.
Puꞌka Eesusio taamowichio mukiwarichi ahpo nehjariopaopua, yooma taamo tatakorika wikiriataria natetetiame itipikamepua, ki ehpe taawechiami taamochewichiopua, ahkasi yomatiame iꞌka wehjoarichi mochikamewichiopua, Eesusichi paparakameo.
Eꞌwaka mochisaapu teeme puꞌka Riosi nuurario, pukachi naneꞌrepuame teemea, pichiwa kaawe teꞌtereka mochitoamekopua Riosichio.
Nape aaata ahka cheesoo: “Tísia kaawe teereka yasitoamenia Riosichio”, nape waꞌa chiiaio, ki yorame enesaapua Riosi nuurario, kihta Riosichi kaawe teereka yasitoamepua, oowera tísia wistuamepua, kihta pichiwari tiiamepua apochio.
Sewina chaniwachio, aaata eꞌwaka yoorameapua Riosi nuurario, pukae eꞌwewa ihsiwae tetewitiame Riosio, tísia ahpo nakiyaopua Riosio. Pukachi waꞌa taamo tiiachi, taamo naneꞌriame teemea, taamo kaawe tiiamekopua Riosichio.
Aaata ahpo Riosichi kaawe teereka yasitoameko tuuyamea, Riosi Taanara Eesusi iꞌwa weeechi yasariachitia, yasitómetepua.
Noꞌo Riosichi nakiwaa, ihji nuurari aamo noꞌo iyotepiaa, ki weemera simiyame puuua, puuu waꞌapikai tiiapaopua ehkoriami oꞌinia simiyame, puuu waꞌapi puuua, ehpiami taamo nayewatuaa, puꞌkaopa aamoo inamuriapa waꞌási.
Aaata piire ahka Eesusi tahjewarachi yasitoame teewasoo, waꞌachiaipua nekumesaa ahpo piirechio, tukapachi yasitoamekai chiiamepua pehjio.
Nape puuu ahpo piire nakika yasitoamea, Eesusi tahjerawachi kaawe teeretoka yasitoame puuua, aaataai kihta tatakorichi wichiteme tiiamepua.
Nape aaata ahpo piirechi nekumeka yasitoamea, waꞌa ahpo maꞌchitamepua tukaparichi yasitoamekoo, ki maꞌchiriameka tiiamepua, tukapachi oiyamechitia kiisi maꞌchiriachi.
Neeea Riosichi kukuchiwalao, iꞌka noꞌo iyoterichio eee chiiame kaꞌkaruma tuuyewa iyotiamenia aamowichioo, Riosichi aamo teꞌterepariopa aamoo, Riosio aamoo cheriweriopa tatakoririao, Eesusi Riosie Weratiameo aamowichio iintóriae.
Eeme kukuchi yayawarao, iꞌka aamo iyotiamene aamowichioo, tísia naneꞌreka mochitoamekopa Riosie Weratiamechi simiyameo, puꞌkao keꞌchu naayachisi oꞌiniasi ahjaka yasitoame.
Aamo tehtemario, iꞌka kaawe eꞌrewa aamowichio iyotiamenia, tísia aiwaio anachaka newitoriopua riaorósio, tísia naꞌara aamo yoranareriameo.
Aamo kukuchio, iꞌka kaawe eꞌrewa aamowichio iyotiamenia tiameo, aamoo tísia nuꞌnuntikoiopua pehjio, aamo Riosichi paparamekopua.
Eeme yayawaraa, kaawechupena tísia paparakame eemea Riosie Weratiamechio, keꞌchu naayachi oꞌinia ahjaka yasitoamechio.
Eeme tehtemariaio, kaawechupena eemeai newitokamepua riaorósio, tísia anachatoaipua riaorósi naꞌarario, amochi tísia naꞌara yoranarewa, Riosi kaaweruma tuuyewarichikamera enepakaopua, tísia utewaeme enepakaopua amochio, riaorósi aamo tísia naꞌarewa nehpupariwichioo.
Waꞌa tiiachipao neeea yooma aamoo, chaaniamenia, kaꞌte puꞌsereka mochitomitia eemea, itapiti ki kaꞌkaruma nokiwame iꞌka wehjoarichio, ikotukaoi ihtaoi itapiti iꞌka wehjoarichi iintuameo. Aaata iꞌka wehjoarichi iintuame ikotuka yasitoamea, kiisi nakika yasitoamepua tewekachi taamo Noonoo.
Waꞌa tiiamepua, yooma ki kaꞌkarumaa iꞌka wehjoarichie taamo ooweniamea, ki taamo tewekachi Noonoe ooweniamepua, ihjichitia weeechi iintuameaa: yooma ihta taamo tetewao, ki kaꞌkaruma yoranarewa; yooma taamo erakoa ki kaꞌkaruma yoranarewa; tísia paarasarieka yasitonarewa.
Ihji weeea ahpo kajumite puuua, yooma apochi mochikame tiꞌtijoeri kiisi ki kaꞌkaruma ikotuame ahjama; nape sewina tiiachio, puuu Riosi nakiyachitia mochitoamea, ki wahjiamesi ahjameripua Riosi ahjamao.
Noꞌo Riosichi kukuchiwala, waapi teetoamekaitepua epeche epecheche, Riosi ihsiwa kajumiachiopua iꞌka wehjoarichio. Inamukame ohjoare eemeapa, aaata iintumio tuuwao, aaata Riosie Weratiame teꞌta weruma Seepurawarao. Wee, weeka puuyapamepua waꞌasio Riosie Weratiame seepurawao, teꞌta Riosie Weratiame Seepurawa ijinuwarao. Waꞌa tiiachipa epeche epecheche, waapi teetoameko erakoame teemea, Riosi iꞌka wehjoarichi ihsia, kajumiachiopua.
Puuu Riosie Weratiame seepurawaa, ahkasioi taamo tiꞌtiopachiamioi eꞌenariameaipua ookapio, ki pichiwa taamo Paamira Eesusichi paparame. Puuua ki taamo ijinuwara eneriamepua taamo Riosichi poponiwachio pipiniwachiopua tiameo, poanatukamekapapua, tamochitia pichiwa Riosichi paparame enesaapua, taamo ahjama itipimeriaipua. Nape waꞌa noonoitiamea, taamo maꞌchiame tetewimichio iintuamekopua taamo tiꞌtiopachioi Eesusi seepurawa, nape ki yoomahka.
Nape eemea ki poanatuamepua taamo Riosichi paparamechio, eemea amochi uukamekapa teꞌta Kaaweruma tiiamera Riosi Riosiwario, Riosi aamo kiꞌyariao, pukaepa machika mochitoame eemea, taamo Paamira Eesusi pichiwari tiiao.
Pukaepa aamo iyotepamenia, aamo machiyamekopa Eesusichi simiyame pichiwarirao, kii ki aamo machiyamekopa. Eeme waꞌapi naneꞌriamepu, wistukio kaꞌchitia pichiwarichi eenamekopua.
¿Aatana ohjoarepu teꞌta wistuamea? Naati puuua, ki Riosie Weratiameko tuuyame Eesusio, ki Riosi tiiarichi eenameko tuuyame. Puuupua, teꞌta Riosie Weratiame seepurawaraa, ki uuka tetewamekamera Eesusi Riosi Taanarao, apoe teꞌta Eesusi Noonoraoi.
Aawataai ki Riosichi eenameko tuuyamea Eesusio, ki apochi iniwaeka yasitoamepua teꞌta Eesusi Noonoraoi; nape, Riosichi eenameko tuuyamea Eesusio, apochi iinueka yasitoamepua teꞌta Eesusi Noonorao.
Pukaepa kaawe neesetomitiamua, puꞌka Riosichi simiyame tuuyewario, pukeri oꞌinetiachisi aamo inamuriao. Waꞌa teꞌteretoka neesetosaa eeme, pukachi Riosi Taanarachiche teꞌtereriame enemapu eemea, Eesusi Noonorachi teꞌteretokameche tiame.
Teemea waꞌa teꞌteretokamea, kiapuame teemea waikao, Riosie Weratiame taamo kiapo tuutiameopua, kiisi wahjiamesi ahjaniameopua weemera ahjari.
Puꞌka waꞌa tiiame aamo iyotepamenia, kaawe aamo neesetoka mochitomichiopua aamo wihkuenariameo.
Eemea tísia machika mochitoamekapaopua Eesusi Riosie Weratiame pichiwarirao, ki aaatae aamo epeche masitepuamepua, Riosi Riosiwarikamera aamo masitiamekopua, amochi yasitokao. Puuu Riosi Riosiwarikamera inisiamepua aamo teꞌta masitekao, ihtáoi Riosichi simiyameo. Puuu Riosiwari masitiaa, teꞌta pichiwarikamera puuua, kiisi wistúki. Waꞌa tiiachipa eemea, puꞌka Riosiwari amochi yasitoa masitia, eꞌweka mochitopuapua, puꞌka Eesusi Riosie Weratiamechiche, Riosiwarichi teetoka.
Ehpeo noꞌo Riosichi kukuchiwala, peewatiame mochitomitia eemea Riosie Weratiamechio, ki aamo suuwe erapatepuaichio aamo teꞌteretoriao, puꞌka Riosie Weratiame enasoopua teꞌta taawechio; epeche kaawe ahjachi erakoka mochitoniamea, puꞌka taawechi teꞌta enameriwichioo.
Eemea naneꞌriame enesaa Riosie Weratiameo, kaawerumache ihsiamekoopua puꞌkao, naneꞌremete eemea tiameo, yooma aaata kaawerumache nokayameo, Riosi tatanarachitia teꞌteriamekopua, Riosi Taanara Eesusichi enepakamekopua.
Eemea iꞌka noꞌo chiiao, inataka neꞌnemitiapua: Nee, taamo Noono Riosia, ki teesa taamo nakiyamepua, ahkasioi puuua taamoo, ahpo tatana taamo teewamepuá; pichiwa waꞌa teꞌtiamekate teeméa. Nape wahjachia, ki Riosichi paparaka mochitoamekapaopua, ki taamo Riosi tatanarachitia tetewamepua, kihta tewekachi kahtiame Noonochi teꞌteriapa.
Noꞌo Riosichi poponiwa pipiniwaa tiame, ¡Riosi tatanarapa teeméa! Teemea ki teꞌta kaawe naneꞌriamepua taamo weerewa teꞌteremiao, nape wahka ihtoriachio Eesusi eenechi tewekachi oꞌinia tekisoo, Eesusi weerewaeka eenaria tetewapao, puꞌka weerewa taamo weerewaemeriko erakoame teemea.
Yooma puꞌka puuyetoka mochikamea, Eesusi yeꞌkarichi ahjama mochipuameo, tísia piipari tiiame ahpo neesetoka mochimetepua, iiweta iꞌwa wehjoarichi mochitoaiopua pehjio, teꞌta Eesusi piipari tiiachitia.
Ki ahpo piipari neesetoka mochitoamea, ki iyorika mochitoamepua Riosi nuurario, puuu ki iyorika mochikamea puꞌka nuurario, tatakoriame puuua.
Eemea naneꞌriamepua Eesusi Riosie Weratiameo, apoeopua kiisi ihta tatakorikameo, iꞌwa wehjoarichi eenariopua taamo tatakoriria kokosapuame, ahsieme choꞌwemiao.
Noꞌo Riosichi kukuchíwaa, kaꞌte aamo toimitia wihkuemichioo aaataoi; aaata kaawerumache yooramea, kaaweruma puuua, Riosie Weratiameka tiiamepua, ahpo kaaweruma tiiao.
Nape tatakorika puꞌseriamea, riaorósikamerachi tiiame puuua, riaorósi iinuwara. Riaorósia, tatakorika puꞌseriamepua, Riosichio, ahpo poanaturiachisi waꞌana, ki naneꞌreniachi wahkasi ehkoriami oꞌiniao. Nape Eesusi Riosi Taanaraa, riaorósi taamo ahpo ijinuwa eenepatenariopa, waꞌinemia eenakamepua, riaorósio, ki taamo Riosi tatanara enejeriopa.
Aaataai teꞌta Riosi taanarachitia yasitoamea, kiisi tatakorika yasitonariamepua, weemera ahjari iinuekapapua Riosichio Riosie ahpo kiatiame. Pukaepa ki itipiamepua tatakorika simitewachio, eenechi naawakameka tiiame enepatetiapaopua, Riosieo. Puuua ahpo yooreminaopua iikachio, Riosi taanara enepakame puuuapa.
Naneꞌrepori tiiame teemea, Riosi tatanara aatanakoo, riaorósi ijinuwarao aatanakoiopua, ahpo nokiwamechi maꞌchiame tetewiniamepua, aatanakamerakoo. Aawataai ki kaaweruma yooraka yasitoamea, kiisioi nakika yasitoame enesaa ahpo piirechio, ki Riosichi tatanarachitia teꞌteriamepua, riaorósikamera ijinuwarapua.
Kiꞌyamisi oꞌinia taamo tuuyesiwa inamutiamepua, puuu waꞌapi ihjia: taamo ahpo nakika mochitopuamepua.
Teemea ki Kaainitaru ohjoériachitia ohjoétometepua, ehkoriami naayachikoio pehjio, ohjoeriachitiao. Puuu Kaainia, riaorósi iinuwara enekamepuáa, ahpo pooni meꞌyakamekapa.¿Ihtatia tiiachipa waꞌa iintoriarepua ahpo pooni meꞌyakao? Wee, puuu Kaainia, naꞌarari inataka yasitoriamekapa waꞌa iintokamepua, puꞌka poonira Aaweri tewaniamea, kaawerumache yooraka yasitoamekopa, waꞌa yoratiamepua.
Waꞌa tiiachipa eeme noꞌo Riosichi kukuchiwaa, aamo nekumeka teteiwai iꞌka wehjoarichi mochikameeo, kaꞌte iinsa tiiameko erakoka mochitomitiapua. Puuu aamo kuꞌkume eꞌraka tetewamea, ehkoriami naayachi Kaaini teereriachitia, teꞌtereka mochitoamepua.
Nape teemea Eesusichi paparamea, taamo kaawe nakika mochitoamepua, aaataoi kaawe eꞌraka nayeweka. Waꞌa teꞌteriapa teemea, naneꞌriamepua taamoo, ki aiwamerikopua oosa simiyamechi mukiwario, teemea weemera ahjarichi teetoapa, taamo Noono tewekachi kahtiame kiꞌyaria. Aaataai ki ahpo piirechi nakika yasitoamea, ahjaka oiaiopua mukukameka tiiamepua. Puuua waꞌapitia itipisaa, puuua eeyowa tiiamepua oosa mukiwachi wichipuameo.
Aaataai ahpo piirechi nekumeka yasitoamea, tijoe koꞌyameka tiiamepua; eeme waꞌapiai naneꞌriamepua puꞌkao, aaataai tijoe koꞌyameo, kiisi kiapuamekopua, ki wahjiamesi ahjario.
Teemea Eesusi Riosie Weratiame iintoriaeo, teꞌta pichiwarikamera nakiwari machiyamepua, ki teesa taamo nakiyapao, kurusichi mukuriopa, ki nuꞌuti kokosa tiiame aiwaka taamowichioo, apoe ahpo kaawe eꞌrachi waꞌapi. Waꞌachitia teemeai taamo poponi pipiniwa Riosichi paparamewichioo, ihtaoi aiwari aiwaiopua puꞌkawichioo, kaawe erakometepua, waꞌa teeka tetewiteniamepua tamochio, teꞌta kaaweruma Riosichi eename nakiniameo.
Aaata ahka soparame iinuekai yasitoameapua ahpowichioo, waꞌa tiiaiopua ahpo piirechio, itapitichi tísia tooremuka yasitoame tetewaiopua kihta ihkorewae kuꞌisaopua puꞌkao, ¿ihtatiana, teꞌta kaaweruma nakiwari Riosichi eename iinuetapua?
Noꞌo kukuchiwaa, taamo aaata nakiwaria, tamoe iintokache tetewiteniamepua, ki oowera chanikache.
Waꞌa teeresoo taamo iintowachi tetewima teemea, taamo teꞌta Riosi pichiwarichi teꞌteriamekopua. Waꞌa teꞌteriapa teemea, teꞌta pichiwa ki kokosapo erakoame teemea, Riosi teꞌta taawechi tiꞌtijoeri katewiachio.
Tahpitika eꞌroiopua taamoo, ki nuꞌutiko taamo tatakoririao, teꞌta taamo pichiwari eꞌraka cheriwejeraka itasoo Riosichio, cheriwepuameche teemea Riosieo, apoeo maꞌchiame tetewamekapa taamo iikachio, tahpitika eꞌraka taamo itaya cheriwejerao. Waꞌa iintomeri Riosia, yomatiame tiiamekapa naneꞌrewao.
Nape kihta weruma tatakori tamochi pehtiamekoio Riosia, taamo cheriwemeripua tiameo,
ahkasioi tísia nuꞌutikoi taamo tatakoririáo. Waꞌa iintoame taamo Noono Riosia, ahpo mochijerachitia mochitoameo, ahpo nuurariwa eꞌweka.
Taamo Noono Riosi nuuraria ihjipua: ahpo Taana Eesusichiche paparaka mochitoniame, teꞌta pichiwari taamowichio iintorio erakoniame Eesúsio, teꞌta kaawe taamo ahpo nakika mochitoniame, teꞌta apoeo, taamo nuureriachitia.
Yooma aaata puꞌka tewekachi taamo Noono nuurarira eꞌweka mochitoamea, taamo Noono tewekachi kahtiamechi teꞌtereka mochitoamepua; Apoe taamo Noono tewekachi kahtiameai pukachi. Teemea tamochi kahtiameko naneꞌriamepua Riosio, tamochi yasitoamekopua Riosiwarirao.
Aamo tísia noꞌo nakiyaa, kaꞌte yooma Riosichi simiyame masitio tuuyame pichikemitia. Naneꞌreka uumitia puꞌkao, kaawe inataka, seenekachi ki Riosichi eenamekoi enema puuua; iꞌka weeechio ki ookapi ohjoamepua maꞌmasiteri, puuua ki pichiwaka masitiame.
Aaata maꞌmasitari Riosi Riosiwari apochi yachatoamea, eee cheeka ahpo masitewachi maꞌchitamapua: “Riosi tijoe tijoetukameo, Eesusi Riosie Weratiameko”, tuumapua.
Ki Riosiko tuuyamea Eesusi Riosie Weratiameo, waꞌa chiiachi naneꞌrema teemea ki pichiwa chiiamekoo, puꞌkao teesaoi ki apochi tiiamekoo Riosi Riosiwario; puuua, riaorósi riaorósiwarikamera yachatoamepua, Riosie Weratiame teꞌta seepurawa. Inamuriare eemeapa, aaata enamerikoo, Riosie Weratiame teꞌta seepurawa. Weh, neeea puꞌkaopao, eenariameko tuuyamenia, puuu Riosie Weratiame seepurawa riaorósiwarirao, iꞌwa wehjoarichi tetewiniamekopa ihsiaopua waꞌási.
Eeme noꞌo Riosichi poponiwaa pipiniwaa tiame, Riosi tatanarakamera eemeapa, pukaepa eemeapa newitokamepua, puꞌka maꞌmasitari wihtuka masitiameo. Eemea ki yuumpatiamepua pukaeo, puꞌka Riosi Riosiwario amochi yasitoameo, tísia utewaemekopa, ki puꞌka riaorósi riaorósiwarichitia iꞌka wehjoarichio, ihsitoameo.
Puuu maꞌmasitari wistukia, riaorósi riaorósiwarirae ahpo eratewakamera masitiamepua, ki Riosichi tiiakamera. Pukaepa ki Riosichi paparanariamea, puꞌka riaorósi riaorósiwarie eratetiamee masitiamekamera tísia puꞌsereka keepuamepua.
Sewina teꞌterewachio, teemea Riosi ijinuwarapua. Puuu Riosi nakiyamea, taamo ahjama nayewaka puꞌseriamepua Riosichi simiyameo; nape ki nakika mochitoamea Riosio, kiisi puꞌseriamepua taamo ahjama nayewakao. Waꞌa teeka naneꞌremeri teemea, aatanakamera pichiwaka nakiyamekopua Riosio, aatanakamerakopua tiameo, ki pichiwaka nakiyamekopua Riosio, oowera wihkuaka nayewamekopua.
Eeme noꞌo poponiwa pipiniwa tiamea, tísia noꞌoe nakika mochitoamea, teeme Riosichi poponiwaa pipiniwaa tiame taamo kaawe nakika mochitometepua, ahkasi taamo wahjachioi, puꞌka nakiwario Riosichi eenamekopao. Aaata nakika uuyamea aaatao, kaawe tiiamepua Riosichio, Riosi taanarachitia.
Aaata ki nakika tetewamea ahpo wahjachio, kihta iinuemepua Riosi nakiwariopua apochio, Riosia apoe teꞌta pichiwari nakiwarikapapua, yomatiame aaataoi nakiyame.
Riosia tísia taamo ahpo nakiya tetewitenariapaopua, ahpo Taana tijoetutesa uhjurekamepua iꞌka wehjoarichio, taamo weemera ahjari kiapuawichioopua, puꞌka ahpo piiripi waꞌapi Taana iintóriae.
Teꞌta ki nuꞌuti nakiwaria, Riosie taamo tetewitetiamepua, ki tamoekamera Riosio, apoe Riosio ahpo Taanakamera uhjurakamekopua, ahpo Taanakamera iintoriawichio, taamo cheriweriopa taamo tatakoririao, yomatiame ahsieme natetekaopua.
Waꞌa teesoo eeme noꞌo Riosichi poponiwaa pipiniwaa tiamé, Riosio ki teesa taamo nakiyame enesoo, waꞌachitia teemeai tísia kaawe taamo ahpo nakika mochitometepua.
Teemea taamoo, ki taamo ahpo nakiwariche naneꞌriame teemea, taamoo Riosichio kaawe teꞌteriamekoo, apoekamerakopua Riosio, ahpo Riosiwarie tamochi yasitoamekopua, ahpo Riosiwarieopua taamo inatarichio chaanesika, taamo tísia kaawe tiiamekopua apochio.
Teemea tiameo, Riosi Taanarao, tamoe waꞌapi pusie tetewikamepua puꞌkao, pukaepa teemea Eesusi Noonorao, apoe waꞌapi tamochi uhjurario pichiwatamepua, yooma taamo iꞌka wehjoarichi mochikameo, newipatemichiopua.
Riosia aaatachioi Eesusio Riosi waꞌapichi eenameko tuusoo, Riosie waꞌapi tijoetutetiameko tuusoo, Riosia pukachi pakiyamepua iikarachio, pukachi ohjoretomiaopua; puuu waꞌa ikitiamea Riosieo tijoea oowitiameaio, tísia kaaweruma teꞌteretoamepua Riosichio, Riosia tiameo pukachio.
Naakona waꞌa tiiaitepua, maꞌchiame pahtiame teemea ehpeo, achini tiiameko Riosi nakiwariopua tamochio; ejeꞌe pichiwa waꞌa tiiame puuua, pukaepa waꞌa tiiachipa pukachio, teꞌta pichiwariko erakoame teemea puꞌkao. Riosio teꞌta nakiwarikopaopua puꞌkao, aaata ahpo wahjachi tiame nakika yasitoamea, Riosichi ahpo teereka yasitoamepua; Riosiai pukachi teereka kahtiamepua.
Waꞌa teꞌteretosaa teemea taamo wahjachi kaawe nakika mochitoniameo, kihta taamo seeweka mochitomete teemea, wahka ihtoriachi tiꞌtijoeri ki kaawe noonoikame, teꞌta Riosi katewemerichio, teꞌta Riosie Weratiame nakika yasitoriachitia, mochitoamekapa.
Aaataai teꞌta Riosi nakiyachitia ahpo nakika mochitoniachio, kiꞌtiamepua Riosi kokosari majaniamea, wahka ihtori taawechiopua tiꞌtijoeri teꞌta katewemiachio. Ohsotia puuu majaniamea, ahpo pujayamepua tamochio, Riosi nakiyachitia taamo teꞌta ahpo nakika mochitosoo. Nape Riosi kokosari majaka yasitoamea, ki Riosi nakika yasitojerachitia, yasitoamekapa, waꞌa eꞌramepua.
Teemea ahpo nakika mochitoniameo, Riosie pepenipakamepua, ahpo Taana Eesusichi taamo tetewiterie, kurusichi taamowichio mukiwarie.
Aaata piire ahka cheesaa: “Nakiyamenia Riosio”, nape waꞌa chiiaiopua, nekumesaa ahpo piirechio, wistuame puuúa. Aaata ki nakiyamea ahpo piirechio pusie teteiwameoipua puꞌkao, ¿osopenana nakitarepua Riosio ki ahpo pusie tetewao? Nakiniamea ki naawesarieche tetewiteniamepua, yoorakache tetewiteniamepua.
Iꞌka nuurari taamo kiꞌyarepu Eesusi Riosie Weratiamea: ki Riosiche nakika mochitomete teemea, teemea ohso kaawe taamo piirechio, nakika mochitometepua tiaméo.
Aaata piire Eesusiko eꞌrame Riosie Weratiameo, puꞌkao Riosi tiiarachi oꞌinia eenamekoopua, puuua Riosi taanaraka tiiame puuuapa. Aaata tewekachi kahtiame Noonora nakiyamea, waꞌachitia nakiyamepua tiameo, puꞌka tatanarao.
Riosi nakiyame enesaa teemea, eꞌwaka mochisaa tiame puꞌka nuurariwaoio, pukachi naneꞌreka mochitoma teemea, Riosi tatanarao, nakika mochitopuameo.
Teemea Riosiwichio teꞌta pichiwari nakiwaria, Riosi nuurariwa eꞌweka yasitoniamepua; puuua eꞌweniamea kihta pehtiamekaitepua, ewanarewawichioo.
Taamo Eesusichi paparaniamechi oꞌinia, eename taamo Riosi nuurariwa eꞌwaka yasinarewaa; pukae newitoame teemea ki kaꞌkaruma yoranarewa weemuwao.
Newitoka machenasiamea puꞌka ki kaꞌkaruma yoranarewao, Eesusi utewarira apochi yachatoamekapa waꞌa tiiamepua, Riosi tiiarichi eenameko eꞌramakopua Riosie Weratiameo, Riosi Taanarakopua naawakameo.
Teemea naneꞌriamepua Eesusi Riosie Weratiameo, Riosi Taanarakoopua, neerochi paatotioi machenoio, tewekachi kahtiame taamo Noono tewekachi kahtiamee maꞌchitatiamekopua puꞌkao, ahpo Taana teewakao. Piirechi akana oꞌinia eenameko taamo naneꞌriaa, kurusichi mukuyai tewekachi kahtiame taamo Noono nayeweriapua, ahpo Noono teewakao. Taamo naneꞌriaa tiameo, Riosi Riosiwari puuua, tamochi iikachi yasitoka, pichiwa Riosi Taanarako taamo tuuyamekopua puꞌkao, teꞌta Riosi tiiarichi oꞌinia naawakame.
Waꞌa tiiachipa paikapua tewekachio, teꞌta Eesusi pichiwatamea aatanakoo: piiripia, taamo Noono Riosi tewekachi kahtiamepua, piirea Apoe Riosi Naerapua, piirechia tiameo, Apoe taamo Noono Riosiwarirapua, tewekachi kahtiame; ihji paikaa piiripikaitepua.
Iꞌwa wehjoarichi taamowichioo, teꞌta Eesusi Riosie Weratiame aatanataa, ihji paikapua: piiripia Riosi Riosiwaripua, taamo iikachi tuuyame; piirea, Eesusi paatotioi neerochi machenoipua, ahpo Noonoe tewekachi kahtiamee nayewetiame, ahpo Taana teewakao; piirea, Eesusi kurusichi mukuyai taamowichio erawisukao, ahpo Noono nayewariapua tewekachi kahtiameo, ahpo Noono teewakao.
Weh, pichikiame enesaa teeme tiꞌtijoeri chaachapao, epeche pichikemetepu teeme Riosi chiiao, epeche ki teesa nateyakamera. Pukaepa teꞌta pichikemete teemea Riosi chiiao, yomatiame Riosi Taanarachi simiyameo.
Riosi Taanarachi paparakamea, ahpo waꞌapichi iꞌtoamepua Riosi Riosiwari chiiao. Ki pichikiamea Riosi chiiao, wistuchamepua Riosi chiiao, ki pichikiamekapapua Riosi Taanarachi simiyameo, apoe Riosi cheeriao.
Riosi taamowichio teꞌta maꞌchitaa, ihji iintoriapua: ki wahjiamesi ahjari taamo kiꞌyaria, yooma aaata taamoo, ahpo Taanachi paparakameo, puꞌka Eesusi iintoriao, taamowichio iintorio erakoamekoo.
Aaata ahpo nehpuwarichitia iniwaemea puꞌka Riosi Taanarao, puꞌkakamera kiꞌyakame Riosia, ki wahjiamesi weemera ahjario. Nape ki ahpo nehpuwarichitia apochi teetoameo, Riosi Taanarao, kiisi kiatiamepua Riosieo, puꞌka weemera ahjari ki wahjiameo.
Neee Waania iꞌka aamo iyojurachio, teꞌta pichiwako naneꞌremichio iyotiamenia pukachio, amochi iinuemekoopua waꞌasi, puꞌka weemera ahjario, teꞌta Riosi Taanarachi paparakamekapao.
Pukaepa tísia ahjachi erakoame teemea, yooma ihtaoi taamo tatakoriria cheriwepua inatetioo, taamo inamumerikopua puuua, waꞌa eꞌraka kahtiamekapaopua waꞌasi.
Waꞌa teesoo Riosia, ki waꞌatia itipimeripua, ki taamo inamukaopua. Naneꞌriame enesaa teeme taamoo keepuamekoopua puꞌkao, naneꞌriame enemeriai teeme waikao, taamo tatakoriria cheriwemichio itanesoo, taamo cheriwemerikochepua.
Aaata naꞌara ihsiame tetewisaapua ahpo Riosichi pooniwao piiniwaoiopua, puꞌka waꞌa ihsiwamewichioo Riosichi itamete muuua kuꞌiwao, puꞌkao ahpo katewemichiopua, weemera teꞌteremichiopua. Nape taamo Riosichi Taanarachi paparameo, itapiti ki kaawe tiiame tatakorisoo, puꞌka tatakoririawichio Riosia taamoo, ki taamo ipaka tetewimapua ki apochio, oosa simiyame mukiwachiopua. Nape ki ahpo Taanachi paparameopua Riosia, puꞌka tatakoririawichio Riosia, ki nakika teteimapua apochio, ipaka tetewimapua puꞌkao, ki wahjiamesi ki ahpo ahjama mochimichiopua, puuu waꞌa tiiame Riosie ipaniamea, oosa mukiwa tiiamera puuua. Puꞌka ki Riosichi teꞌteriame tatakoririawichioo, ki aamo itapo tuuyamenia Riosie cheriwepuao; aapoe waꞌapi Riosi itanemerikopua puꞌkao, ahpo tatakoriria cheriwepuawichioo.
Yooma ihta ki kaawe nokiwamea tatakoripua; nape iintuaitepua tiame ki kaawe iintotiamea, puꞌkawichioo ki oosa simiyame mukiwarichi taamo iꞌtoamea, Riosi ijinuwarakamera enepatetiamekápa.
Naneꞌreka mochitoame teemea, aaata Riosi Noonoeka yasitoame, ki tatakorika yasitonariamekopua, ahpo neesetoka yasitoamekopua puꞌkao tatakoriniameo; Riosi Taanara Eesusieopua apochi inateka yasitoniamekapa, apoe Riosiwarieo. Pukaepa Satanasia kaꞌchi iika yuumpame tiiamepua puꞌkao, ahpokamera tatakoriniame naꞌnaritomichioo.
Teemea Riosi ijinuwarakai, naneꞌriame teemea iꞌwa taamo ohjoekachio, Satanasi yeꞌkaritere taamo mochikamekoopua; pukaepa taamo kaawe neesetoka mochitometepua.
Naneꞌriame teemea tiameo, Riosio ahpo Taanachi iꞌka wehjoarichi tekikamekoopua taamo mochikachio, apoe taamo machitanariapa, aatanakoopua teꞌta pichiwari Riosio. Waꞌa tiiachipa teemea pukachi teꞌta pichiwa Riosichi, pirena mochitoamepua, puꞌka Riosi Taanarachi teꞌtéretoka, puꞌka Eesusi Riosie Weratiamechi. Waꞌa teesoo ihji Eesusi Riosie Weratiamea, Apoepua teꞌta Riosi pichiwaria, teꞌta ki wahjiamesi ahjamea. Waꞌa tiiachipao apoepua taamoo, teꞌta kiꞌyameraa ki wahjiamesi ahjário.
Wee, waꞌasi ihji noꞌo aamo tuuyeka iyotiaa. Waꞌa teꞌteremitiapua naaju.
Neee iꞌwa teꞌta tiopachi paamiratuamea, Oochetiame tewaniamea, iꞌka iyojura iyotiamenia, yomatiame puꞌka Riosi taanarachi paparameopua, yomatiame tiꞌtiopachi mochitoameopua, Oowitiame Riosie uutiame tewaniamechiopua, yooma pipiripi puꞌka Oowitiame tiopa tatanarawichioopua tiame. Puꞌkao neeea tísia kaawe eꞌreka yasitoamepua, tísia kaawe eꞌraka mochitoamekopa Riosi tísia kaaweruma tuuyewarichiopua, ki neeechepua, yooma wahja iꞌwa mochikame tiamépua.
Teemea tísia aamo nakika mochitoame, tísia papaka mochitoamekapa teꞌta pichiwari Riosi tuuyewario, puuua, ki wahjiamesi yasitomeripua tamochio.
Pukaepa neeea taamo Noono tewekachi kahtiamechi oꞌinia eenameopua kaawerumario, amochi teꞌta teeretojerani neeea, amochi tísia tesiwewa eꞌrewaopua, aamo tísia taꞌiria mochiwa iikachiopua tiame, yooma puꞌkaopua tiaméo, Riosi Taanarachi oꞌinia eenamekoopua, apoe taamo Paamira Eesusichi oꞌiniaopua. Waꞌa tiiame itayamenia Riosichio, yooma aamowichio Riosi teꞌta pichiwarira uukameo, puꞌka teꞌta nakiwarira uukameopua tiameo.
Neee tísia kaawe erapakamepua, aaata ookapi aamo tatana tetewikapaopua, puꞌkao tísia kaawe teꞌteretoamekopaopua, Riosi teꞌta pichiwarirachi paparaniameopua, teꞌta taamo Noono tewekachi kahtiame nuurariachitia.
Ehpeopu aamo Riosi tiopa Oowitiame tewaniameo, aamo utewaeme nokisijeraninia, ahpo nakika mochitoniameopua. Ki weemera nuurari simiyamechitia tetewijeraninia, iꞌka noꞌo aamowichio iyotiao, ohsotiaonia puꞌkao, ehkoriami oꞌinia waꞌa teetoniameko tetewijeraninia.
Ihji Riosi nakiwari aamo iyotekiaa, Riosi nuurari uuka, yooraka yasitoniamepua. Ihji nuuraria ahpo nakika mochiwamepua, kiisi ehpesi oꞌinia aamo inamuriachitia.
Ki ookapi ohjoamepu iꞌka wehjoarichio, wihkuaka masitiame, puuu waꞌa nokayamea, kiisi uukamepua teꞌta Riosi nakiwarirao; puuua ki pichiwarichitia tetewamekoipua, Eesusi Riosie Weratiameo, Riosi tiiarichi oꞌinia weeechi tijoe tijoetukamekoo. Puuu waꞌa erakoamea, tísia seꞌwi teꞌteriamepua teꞌta pichiwari Eesusichi simiyameo; waꞌa teꞌteriapa puuua Riosie Weratiameo, seepurawara puuua, Pukaepa teꞌta Eesusichi simiyameo, wihkuaka masitiamepua.
Waꞌa tiiachipa pukachio eemea, tísia aamo neesetoka mochitopuapua, ki waꞌatia wekatepuawichioopua, puꞌka taamo aamo masiteriaopua, Riosie Weratiame taamo aaatatariaopua amochio, aamoo ahsieme uumichiopua taamo nokariaeo, Riosie aamo ihkokepuaopua, weemera ahjari ki wahjiameo.
Aaata seꞌwi masitiame naꞌnaritoamea, ki Eesusi Riosie Weratiamekamera masiteriao, teꞌta ahpo aatanakoopua chaanekao, kihta Riosichi teereka yachatoamepua. Nape aaata teꞌta Eesusi masitiakamera teetoamea, apochi iinuepua tewekachi kahtiame taamo Noonoo, puꞌka Taanaraoiopua tiamé, Eesusio.
Pukaepa aaata waꞌami ahka aamo nanapawiachi enasoo, aamo itapiti masitenarioopua, puꞌkao ki iꞌtosoo iꞌka Eesusichi simiyame pichiwari masitiao, kaꞌte kaawe uuka reesisemitiapua aamo napawiriachio; puꞌkaoio kaꞌte kaawe cheeka paajutemitiamua aamo petechio, puꞌka ki kaaweruma masitiaomua, kaawe iintákao; kaꞌte Riosi kaawerurae teepotemitiakoiopua puꞌkao, wahka pooechiamiahka natepakaiopua.
Waꞌa nokisaa eeme, puꞌkachi yoorame enemapu eemeaipua waikao, puꞌka ki kaꞌkaruma masiteniame nehpupaka.
Weeka iinuene pehji aamo noꞌo chaanemia, nape ki yoranarene iyojurachio, siimo oꞌrapa waꞌa aamo tiꞌtiopachiami neꞌnemiao, nooe aamo nayewemia puꞌkao. Epeche kaawe eneriai noꞌo waꞌa ikisoopua, epeche kaawe erakopuawichio nenekuti.
Iꞌwa noꞌo kahtiachio, aamo koꞌchi tiopa tatanaraa, yooma aamo teepotenapua tiame. Puuua Riosie uutiamepua aamochitia, ahpo ijinuwa enemichiopua.
Waꞌasi ihjia ehpeo.
Neee iꞌwa tiopachi Riosichi paparamewichioo, Teꞌta Oochetiame tewaniame paamiratuamea, iꞌka iyoteri iyotiamenia Kaayowichioo, puꞌkao Riosi teꞌta pichiwarichio, tísia noꞌo nakiya.
Aamoo, tísia noꞌo kaawe eꞌriaopua Riosichi poonio, tísia kaaweruma yasitowa aamo kiajeraninia Riosio, yooma ihta aamo yoorao kaawe tiiame machenasiwa, taꞌiria yasitoniame kihta kokoreka, naneꞌriamenia aamoo, tísia kaawe teetoamekopua Riosichi simiyameo.
Tísia kaawe erapakane aamo kaawe tiio tuuyetiaapa, ookapi waꞌa oꞌinia eꞌenakamee poponiwaeo, puuua aamoo, ki seꞌwika teeto noꞌo tuuyekopa, puꞌka aamo Riosi pichiwarichi teetoa tehkiwachio.
Kihta epeche kaawe erapamenia noochio, ki iꞌkachitiao: yooma Riosichi kukuchiwao, Riosie Weratiamechi kaawe ohjoameko tuutiameo, Eesusichi simiyame teꞌta pichiwarichio.
Muuu noꞌo tísia kaawe eꞌria Riosichi poonia, muuua tísia kaawe teetoamepua waꞌa Riosi tiopachio, poponiwachio pipiniwaopua tiameo, senepi kuꞌika yasitoamekapaomua, waꞌa Eesusichi paparameo, epeche pehjiomua, ahkaoi oꞌinia enapameo, Eesusichi simiyame maꞌmasitiameo.
Puuu ahkaoi ohjoka nayewatukamea, waꞌa chaachapakamepua iꞌwa tiopachi eꞌenasaopua yooma inamuachio, kehkisi aamoo ki nuꞌuti nakika ahpo kuꞌitiamekopua. Muuua waꞌa aamo tiopachi mochikamee kuꞌyame enesaamua waꞌami uꞌmatopame Eesusichi simiyame masitiameo, ihtaeoi oowewiame enesaamua puꞌkao pooechi nakipuameo, noꞌo kaawe itipiwa ihsimeri muuua, Riosio teꞌta puꞌka yorajera ihsiame enemerimua.
Puꞌkao, aamochiche Riosichi paparamechiche uumeripua kuꞌiwao, puꞌka Eesusi Riosie Weratiame tehkiwachi ahpo nokisimiaopua, kihta aaata ki Riosichi paparame kuꞌiwa uusika nokisiamekopapua.
Pukaepa teemekamera Riosichi paparamea kuꞌitomeripua puꞌkao, iinuemichiopua puꞌkao, ihta ahpo ahjae nokisipuameopua, puꞌka teꞌta Riosichi simiyame pichiwari nayewatusiwachiopua.
Neeea iyotepakamepa seenepio, puꞌka Riioteje tioparachi nanapawiamechiopua, nape Riiotejea kiisi taamo nahkekapua waꞌao, taamo Riosichi eename tuuyewario, waꞌami uꞌmatopameopua kuꞌinarekao, Riosichi simiyame masitiameo, apoeche eꞌramekapapua teꞌta ahpo paamiratuameo.
Pukaepa neeea waꞌa Riioteje tioparachi simisaopania, yooma tuuyemenia waꞌa tiopachi nanapawiameopua, aachin cheeka tísia taamo naꞌariamekoopua Riiotejeopua, yooma ihta wihtuki cheeka oiyaopua tamochio. Puuua ki soparachitia ahpo cheeka oiyaeo, waꞌinamepua waꞌa ahpo tiopachi asipuawichioo, Eesusichi simiyame masitiameopua Riosichi poponio; waꞌapi ahpo tiopachi nanapawiameoi tísia waꞌiniamepua asipumichioo puꞌka Riosichi simiyame maꞌmasitario. Yooma aaata waꞌa tiopachi mochikameo, ahpo taꞌpechi asipunariameopua Eesusichi simiyame nayewatuameo, ujumapuamepua waꞌao, ahpo tiopachio, ki ahpo tiopachi mochitomichioopua.
Muuu noꞌo teꞌta nakiya poonia, kaꞌte waꞌachi ihsimitia muuua, ihtaoi aaata ki kaꞌkaruma nokayao; teꞌta kaawerumarache ihsipuapua ohso kaaweo. Kaaweruma ihsiamea, kaawe tiiamepua Riosichio, nape ki kaawe ihsiamea, kiisi kaawe tiiamepua Riosichio.
Nape Reemetio tewaniamea, tísia kaawe tiiame nayewaniamepua. Yooma puꞌka teꞌta machiyamea, teꞌta pichiwako tuuyamepua, Reemetio waꞌa chaachapaniameo. Teemeai waꞌachi chaachapamepua, teꞌta pichiwako tuukao, Reemetio waꞌa chaachapaniameo; muuu waꞌapiai teꞌta naneꞌriamepua puꞌkao, teꞌta pichiwakopua taamo chaachapao.
Ki ookapi iinuenia aamo chaanemiao, nape ki iyoterichi aamo cheenariamenia puꞌkao.
Kuꞌwe waꞌa siimo oꞌrapa, nooe aamo nayewenariapa waꞌa enasapao.
¡Kúíraa yomatiame Riosie Weratiamechiwikame, yomatiame pukachi paparame! Neeea Uurasi tewaniamenia, Riosie Weratiamechi tekipaname, Saantiao yeeyerachi naawakame tiame. Iꞌka iyojura iyotesa uhjurenania, yooma aamoo tewekachi kahtiame Noonoe paajutetiameo, ahpo ijinuwa enemichioo, yooma aamo taamo Noonoe tísia neesetoniame ahpo ijinuwa enepateriopaopua, ahpo Taana Eesusichi tísia paparakopaopua.
Yooma aamoo neeea pukaeo, ki nuꞌuti kaaweruma tiiame teerejeraninia amochio, tísia taꞌiria erakoka mochitomichiopua aamo iikachio. Aamo kuꞌijeraninia tiameo, aamo tísia nakika mochitonemichiopua aamo wahjachioi.
Noꞌo Riosichi poponiwa pipiniwa tiamée, taamo newiparichi simiyame tísia aamo nayewemo oꞌrainia, nape ohso kaawe papararichi simiyamekamera aamo nayewemania, puꞌkakamera tísia nakiwiamekopua nehpupuapuao. Puꞌkakamera aamo utewaeme chaaniamenia, aamo puꞌkakamera utewaeme teetomichiopua puꞌka nehpupakao, Riosi teꞌta kaaweruma tuuyewari pichiwarikámera. Riosia iꞌka pichiwari ki seenampa sewina ikiyame, kiꞌyakamepua ahpo ijinuwao.
Iꞌka aamo chaaniame neeea, muuwaeme weeechi siikuarichitia amochi muipariopao, Riosi teꞌta pichiwarichi simiyame seꞌwika masitiameo. Puuua, kaꞌchi ikiniameko tuuyamepua ihtaoi ki kaaweruma iintotiaio, Riosieopua taamo cheriweniamekopao, ihta tatakori iintotioiopua. Puuua ki masitiamepua Riosie teꞌta newipaniameo, Riosichi teꞌta paparaniameoi. Puuua tísia iinya tiiame nokakao, ukana ajatoamepua taamo teꞌta Paamirakamera taamo Teekoo, apoe teꞌta taamo Paamira Eesusio, Riosie Weratiameo. Nape puꞌka waꞌa nokayameo, ki ehpesi ehkoriami oꞌinia Riosia Iyoterichio, ki nuꞌuti kokosamio tuuyamepua.
Aamo naneꞌreka mochikoiopua iꞌkao, aamo chaanemania eenechio. Taamo Noono tewekachi kahtiameo, ehkoriami taamo noonori Eejito mochikame puuyanakoio, yomatiame apochi paparakamekooio, neipamiopua yooma puꞌkao, toakamekopua puꞌkao apochi paparao, wahjipaterepua puꞌkao.
Riosia ahkasi ahpo tewekachi mochikame ki kaawe noonokame ahpo kuꞌiwarioi, ahpo ki iyorikameopua, tukapachi kaarenae purisa iinuemepua pehjio, ahkasi asiyachisi puꞌka ahpo teꞌta kokosamia taawechio.
Naati maꞌmasitari Riosi teꞌta pichiwarichi simiyame sewinatamea, puuua waꞌa nokayaio Riosie tísia kokosapuaitepua, ehkoriami Sooroma mochiwari kokosaretiachitia, Oomora mochiwari kokosaretiachitia tiame, wahjachi yooma norikame mochiwari mochikamechitia ahjamachitia tiamé, itapiti tísia iinyatiame yooraka mochiriamekopaopua, kiisioi nokime tiiame nokaka mochitoriopa.Pukaepa waꞌa noonoikapa puuua, ki nuꞌuti kokosari naꞌie aiwatetiamepua Riosieo. Puuu waꞌa iintoka kokosatiame Riosieo, Ehkoriami Iyoterichi iyotetiamea, taamo Riosichi iyoriwa teꞌta neesetoka mochitomichio ikitiamepua, ki waꞌachitia naꞌie taamo kosoka kokosapuawichiopua, ki wahjiame kokosarichio.
Puuu maꞌmasitari Riosi teꞌta pichiwarichi simiyame seꞌwika masitiamea, naneꞌriamekai naꞌie kokosatiameopua kiisi iyoriameopua Riosichio, waꞌapi teetoamepua ahpo weerewachi tísia iinya tiame ahpo naꞌataka nokisikao, itapiti iinyatiamée suweporitiameoi yorasika. Puuua kiisi aaata yooreka mochitoamepua, ihtaoi teꞌta iyoriwa yoorewaopua, ahkasi teꞌta Riosi iyoriwaoiopua naꞌareka tetewamepua, ahkasi Riosie tewekachi kuꞌkuiwari utewariraoiopua tísia naꞌareka kiisi iyoriamepua, ahkasioi Satanasioi naꞌareka.
Nape Apoe Mihkeai, Riosi teꞌta kuꞌiwarikaipua, ki teꞌyarepua Satanasio, ki reesiseriemekapaopua Riosieo, Moise weerewa iintoriarekooichi simiyame chaachapanioio, wahka ihtoriachi ehkoriamio, Mihkea oowera eee chaanerechepua puꞌkao: “Aamoo Riosikamera apoe aamo terimeripua, neeea kaꞌi.”
Ihji maꞌmasitari teꞌta Riosi pichiwari seꞌwitaka mochitoamea, ihtaoi itapiti ki pahtiaio, naꞌareka naewamepua, kihta machiaipua puꞌkao. Nape puuua ahpo tísia weerewachi ikotuwae erakoawaeopua, animarichitia nokayamechitia nokayamepua, aꞌchikoi nokaka suwepori, ahpo weerewa naꞌatamepua, ahpochitia tijoechi kunapakao uuwasari chewipakao, ooweruchioi uupitaka uuwasari chewipakaopua.
Nape ai puuu waꞌa iintokameapua, tísia iinya tiiame koꞌkoame yekika wahjipameripua. Puuua tísia naꞌara nokayamepua ahpo piirechio, ehkoriami Kaaini ahpo pooni meꞌyariamechitia. Puuua ehkoriami Waarami iintoriachitia nokayaepua tiameo, puuua tahpitika erakoamekapapua toomichio, noriwi kuꞌipamo eꞌrakame iꞌisaeri seepurawakamera newitomichioo. Puuu maꞌmasitari Riosi teꞌta pichiwarira seꞌwichamea, ehkoriami Koorea ikiriachitia ijikimeripua, Riosieo, puuua Moise paamiratuwa waꞌinekamekapaopua wenejikao, weee wahjorae rupitutetiameopua, Riosieo.
Ihji maꞌmasitaria, iinya nokayamepua aamo Eesusichi iyoriwa koꞌkopoi napawiriachi eꞌénapakao, tahpitika erakoka eejenapamekopapua, tísia posakache koꞌkonarekaopua. Puuu ki kaꞌkaruma maꞌmasitaria, ki kaꞌkaruma tepuyameka teꞌteriamepua, puuua sapoori ahpo tepuya koꞌkonaresoopua, ahpo tepuyao toisa uujumapamepua, ahpochekamerache kaawe neesetopaka. Puuua toomarika teꞌteriamepua tiameo, kihta neeroi iinueme eekae iꞌtoniame. Puuua tiameo, itapiti oowara taakiame ki taakiameka teꞌteriamepua. Puuuapa, itapiti oowara wakipaka oosa wahjipakameka teꞌteriamepua, yomatiame nawapuka koꞌrinatiame.
Puuua tiameo, paꞌweka nokayamepua, ahpo tahpitika ihsika peꞌkonieo, ahpo toonewatae ahpo tísia maapori ihsiwa tetewitiame. Ihjia soꞌpori wewekakamepua, ki nuꞌuti tukaparichi uumpakame. Puuu ki kaawe waꞌa nokayamea, ahkasi ki wahjiamesi tukaparichi mochimichio, kokosatiamepua aiwamichioo.
Eenoko ehkoriamiai, Aarani oowisani neipa tijoeturichi naawakameai, iꞌka naꞌara nokayame tiꞌtijoerio, cheeka nayewariaipua: “Noꞌo Riosi Paamirao tetewakania, kíí ookapi miꞌmiri tiꞌtijoeri piipakame yeetoka eename,
Apoe Paamirao yooma tiꞌtijoeri katewemia eename, yooma puꞌka tiꞌtijoeri ki kaawe noonoikame, yooma naꞌara nokaka tatakorikame, yooma puꞌka tiꞌtijoeri weeechi ohjoriameo, taamo Paamira Eesusi naꞌarekameo.”
Ihji tiꞌtijoeriai ehpe taawechiamioi, waꞌachi chaachapamepua, yooma ihtaoi Riosichi simiyame ki kaawe chaachapakao, tísia naꞌarekaopua tiame. Yooma ihtaoi ki taꞌiria mochiko tuuyamepua; ahpoche erakoa ikotuka iꞌyamepua; ahpo oisa eꞌreka, weeru nayewame; peenia chaachapemepua aaatao, oowera ahpo yoramichio ahpo nakiyao.
Pukaepa eeme tísia noꞌo nakiyaa, kaꞌte natakepamitia eemea, puꞌka Eesusi ajawariae aamo masiteretiao. Puuu ajawaria aamo masiterepua, itapiti simiyameo ikimeripua, keꞌchu ikimiachiopua.
Aapoeo aamo chaaneka nayeweriaipua, kajuyachi taawechiamiopua, eꞌenamio tuuka, Riosi nanaarameopua, ahpoche weemua, naꞌara nokayame.
Ihjipu tiꞌtijoea oowerua tiame, aamo poanatumichio nokayamea, oowera iꞌka weeechi iintuame puꞌserewache inatamepua, kihta yasitoamepua apochio, Riosichi eenameopua Riosiwario.
Nape eeme tísia noꞌo nakiyaa, utewaeme Riosichi mochitomitiapua, epeche epecheche ahjachi erakoka, Riosichiopua. Eemea Riosichi nayewiaiopua, Riosi Riosiwari amochi eꞌraka, nayewepuapua.
Nape eeme Riosi Riosiwari amochi yachatoamea, Riosi nakiwarichiche teetoka mochitopuapua, puuyetoka ahkasi puꞌka Eesusi Riosie Weratiame eenechi eenachisio, aamo ki wahjiame ahjari aamo kiamiachisio, puꞌkao Riosio, aamo tesiwa eꞌriamekapa aamo kiamiao.
Aaata iꞌka weemera ahjari ki apochi tiiame erakoameopua, oowera erapuatepuapua puꞌkao, pichiwa Eesusichi paparame enesoo ahpo tatakoriria cheriwepuawichioo, pichiwa iinuemeriko tuuyepuapua, Riosie ahpo kiapuameopua weemera ahjario.
Aaata eeyowati mochikameopua Riosie ahpo kokosapuameo, tesiwa eꞌreka kuꞌipuapua puꞌkao, Riosi kokosari naꞌirachi puuyanamechitiaopua, tísia kaawe tuuyeka puꞌkao, teꞌta Eesusichi paparasache newipatepuamekopua Riosi kokosapuachio. Wahjachi tísia iinyatiame tatakorichi nokayameoi, tesiwa eꞌreka kuꞌipuapua puꞌkaoi, nape aamo inateka naaju ki waꞌachi nokiwamechi wichitarekoi muuuai. Eiweka tetewipuapua puꞌka tísia iinya tiiame nokayao, aamo kaawe inateka ki amochi chuhkepamichio puꞌkao.
Ehpeo kajuyachionia, Riosi ahjama nayewamania: “Muuu teꞌpa kahtiame taamo Noono Riosia, muuuchepua. Muuuchepua tiameo, teꞌta taamo neesetoamea, taamoo muuua, ki ruhjimichiopua tatakorichio. Muuuchepua tiameo, taamo ki nohpieme iꞌtomeri tiamea, teꞌta aamo kahtiachiopua tewekachio, aamo kahtiachiopua tísia peenia tiiachiopua, waꞌa ajasisaopua tísia peenia erapuachio.
Muuuche puuua, teꞌta machiwari machiyamea. Muuuche puuua tiameo, teꞌta taamo newipatiamea, Eesusie taamo Paamiraeo, muuua apoe amoe Weerariaeo. Pukachipa teemea, puꞌka yooma ki nuꞌuti aamo iintoriowichioopua taamowichioo, waꞌapi tiiame aamo teꞌta weruma iyoriniame, enejeriame teemea, ki nuꞌuti teꞌta weruma utewarieme, ahkasi ki wahjiamesi tiiame.”
Iꞌwasi ihji noꞌo iyotepawaapa. Waꞌa teeresa naaju.
Kúíraa Riosichi paparame, ahkaoi tiꞌtiopachiami mochikame. Waani neeea, piiripi Eesusi Riosie Weratiame ajawaria. Ihji noꞌo cheemiachi simiyamea, Apoe Eesusi Riosie Weratiame noꞌo tetewiteriapua, apoe Riosi waꞌapi neꞌneteriapua Eesusio, noꞌoo tetewitepuaichio. Ihji Eesusia eeetiame noꞌo tetewitekapua ahpo tewekachi eenamee kuꞌiwarieopua, noꞌoo ahpo seekaerewachitia tiiameopua, yomatiame wehjoarichi mochikame naneꞌretemichiopua, iꞌka itapitio yomatiame wehjoarichi ikipuameo, ikikache itipimerikoopua. Ihji itapiti iꞌka wehjoarichi ikipuamea, ihta taawechi oꞌinesaopua, kiisi tehpe simiyamechi kajumeripua, yomatiame iꞌka wehjoarichi ikimeriopua, ikika.
Iꞌkao neee Waania, yooma noꞌo tetewiriaopua, yooma noꞌo inamuteretiaopua tiameo, Riosi teꞌta apoe iintokamepua iꞌkao, Eesusie noꞌo tetewitepuawichiopua.
Neee Waani Eesusie weratiamea, yooma Eesusie noꞌo tetewiteretiaopua, teꞌta ki nuꞌuti iyorika iyonameopua iꞌkao, tísia kaawe eꞌriamenia puꞌkao, yomachiami tiꞌtiopachiami waꞌa teꞌteriameopua tiame, ihji noꞌo tetewiteretiaopua, waapiche teetoamekopapua puꞌkao.
Neeea yooma iꞌka kaawerumari aamo eꞌrejerao, Apoe Riosie Weratiame tiame aamo kiajeraninia. Puuu Eesusi Riosie Weratiamea, yooma noꞌo tetewitekamepua, Riosi ahpo Noono noꞌo tetewitenureriaopua, noꞌoo puꞌka cheeka noꞌo iyotesimichiopua. Puuu Eesusi Riosie Weratiamea, apoe iintokamepua tiame, pukeri pahcha simiyame oijenaniameopua, teꞌta wahjipaniame tewitokaopua. Puuua tiameo, Apoe Teꞌta Yawichipua, yooma iꞌka wehjoarichi yaꞌyawichio, yooma teꞌta aampa teerekaopua. Riosie Weratiamea, tísia taamo nakiyamekapapua, ahpo mukiwae taamo piipatekamepua tatakoririao, ahpo eera wiꞌsukaopua taamowichioo.
Waꞌa iintokaopua taamoo, neꞌneseriosi enepatekamepua, taamoo ahpo Noono Riosi kuꞌika nokisimichiopua, tiꞌtijoeopua ooweruopua tiame, tuuyepakaopua ahpo Noono tísia kaaweruma tuuyewario, puꞌka ahpo Noono Riosi keepukameo, pukachi paparamichiopua. Neipa weemera wehjoarichio, ahpo ahjama yaꞌyawichitumeri enepatekamepua taamoo, tiame. Pukaepa Eesusi Riosie Weratiamea, ¡teꞌta ki nuꞌuti yooreniame nakiyamepua, ki nuꞌuti nuurewari yeꞌkame, ahkasi ki wahjiamesi simiyame yawichituwa! Waꞌa teeremitia naaju puꞌkawichioo.
Waika taawechio, chaachapapuaitepua: “¡Nee! ¡Waꞌa ihtonapua waꞌasi! ¡Toomarichi weritoka ihtonapua!” Waikao, yooma weeechi mochikamea, ahpo pusie aapoe tetewimeripua puꞌkao, ahkasi puuu merijicherae chechekameai tetewimeripua tiame. Yooma ki kaꞌkaruma noonoikamea, naarakomeripua puꞌka taawechio, puꞌka Eesusio waꞌa ihtoame tetewapaopua, ahpoo tísia kokosamia. Eꞌesa naaju, waꞌa teerepuapua.
Apoe Teꞌta Paamiraa, Apoe teꞌta yomatiame utewari iinuemea, eee chiiamepua: “Neee apoepua, ki oꞌineraemea; neeepua tiameo, ki kajuyaeme tiiameraa”, waꞌa chiiame Apoe ehpiami ahjaka yasitoamea, Apoepua ki wahjiamesi oꞌinia yasitoamea, Apoepua tiameo, ki seena aampasi yasitomeria, Apoepua tiameo eenechi iꞌka wehjoarichi tekimeria.
Neee Waania, Eesusichi teereka kahtiamekaapa, aamo poonichitia tiiame neeea. Neeea aamochitia iinueme teemea, Riosi yeꞌkariwachi pirena ohjorepuao, piie taawechiami ahkao. Nape iꞌka weeechi tísia aiwaka nokisiaiopua pehjio, Riosi kuꞌiwarie anachasiame teemea, teꞌta Riosi utewarie. Neeeai ehpiamio aiwaka yasitoamepua, iꞌwa pawenasipa Pahmo tewaniachi peereso yachatiapa. Iꞌwa peereso yachatiame neeea, Riosi kaaweruma tuuyewari naewatuamekapa, iꞌkao Eesusia ahpo mukiwarie pichiwa tiiame machenakame.
Piie taawe Toomikochio, taamo Paamira Taawe tewaniachioopua, noꞌo yuuweeme kahtioio noꞌo Noono teꞌpa kahtiamechi tísia inatakao, ki kuꞌwita nayewachaniame inamukania noꞌo pukaminao.
Puuua cheechaniamekapua:
—Iꞌka noꞌo aamo tetewitemiao, yooma iyotesa uhjuramitiapua, oowisani tiꞌtiopachiami, Aasia weeechiami ajakamechiopua: Eejesio tewaniachiopua, Ehmirinapua, Peerekamo, Tiatira, Saarisi, Irarejia, Raoriséa tewaniachi tiame.
Waikao, noꞌo kuꞌrika neꞌnioiopua aatanakoo noꞌo nayewiao, naatiche ajakapua waꞌao, oowisani kaantera ahjachi ajawaniame, oꞌro netetiame.
Waꞌa naasipa puꞌka ajakachio, tijoeka tiiame weeriapua, tarachisi wakiraeme, norikame muripao, oꞌro apoche wahsipuameapua,
moochiopua, tohsanameapua kuuparao. Ihjia, tajenakameapua puichio.
Ihji taararaa, oronse meetarika tiamekapua, naꞌie kosoka taapasitatiamechitia. Ihji iiyenaria, ki kuꞌita neeroi wichiyameka chiiapua.
Ihjia ahpo ahjamina sekachio, oowisani soꞌpori makoka weeriapua. Iꞌka chuꞌwachiopua, tepekuma machenameapua nasimacheta, neneku tehpuchame. Ihji nanariraa, ki teesa kokosatiame tajayamekapua, taaachitia.
Puꞌkao waꞌatiame tetewakapania, mukipakame wichikania, chokichi neꞌniachi. Nape Apoeo noꞌo chaanekapua, noochi seekarepakaopua, ahjamina:
—Kaꞌte mahja muuua, neeepua aamo machiyaa, aamo Riosiwa neeea; neeepua ki oꞌineriemea, ahkasi ki kajuyamea tiameo.
Ahjame neeea; mukukaiopua eenechi ahjakame, ki seena aampasi ahjaka yasitomeri neeea; neeepua, teꞌta wahjochari iinuemea, puꞌka wahjipakame mochikachio, ahjae yeetapuniameopua yeetarao. Neeepua tiameo, puꞌka mukiwariopua yeꞌkameo, aampa tiiame utewariemenia puꞌkao.
Yooma iyotemitiamua, iꞌka aamo noꞌo tetewitiaopua; ehpe taawechi simiyame puuua, wahka ihtoriachi ikimeripua tiameo.
Ihji oowisani soꞌpori noꞌo ahjamina sekachi makoka weririaa, oowisani tuuyetori puuua, kaaweruma tuuyewari iꞌtoame, oowisani tiopachi mochikame. Puuu oowisani kaantera ahjachi ajawaniamea, oꞌro netetiamea, oowisani tiopapua.
Waikao puuu tijoeka tiiame noꞌo nayeweria, noꞌo chaanekapua tiameo:
—Eejesio kahtiameopua Riosichi simiyame masitekao, iꞌka iyotesa uhjuremitiapua puꞌkao:
“Ihji naaweseria, Apoe oowisani soꞌpori makoka weeriamechi oꞌinia eenamepua, ahjamina sekachi makoka weririame. Puuua, iꞌka oꞌro oowisani kanterero naasipa oiyamepua, puuua, oowisani tiꞌtiopachi puuua. Puuua eee aamo chaaniamepua:
Neeepua, teꞌta machiyameraapua aamo yooraka mochikao, aamo aachin teeka anachaopua tiameo, itapiti aꞌchi yoraniaopua, mooena eꞌraka. Naneꞌriamenia aamoo, ki anachaka tetewamekopua ki kaawe nokiwao. Muuua iintoteka neꞌnekamepua, puꞌka noꞌo ajawaria ahpo teewameopua pichiwatakao. Naneꞌrekame muuua puꞌkao, kiisi pichiwa chaachapamekopua puꞌkao.
Naneꞌrenania aamoo ki naanaso eꞌramekopua, kiisi nahsinepaka tekipanakapua noꞌowichioo, anachakapua eemea, aiwakapua tiameo.
Nape waꞌa chiiainia amochio, itapiti iinuenia amochio. Eemea toarepua puꞌkao, pukeri oꞌiniao, aamo peenia eꞌraka noꞌo yorakeka mochiriao.
Inatepamitiaopua eemea, pukeri oꞌiniao, itapiti aꞌchi teeeriaopua noꞌo ahjamao, sewina erapamitiapua eemea, eenechi waꞌapi teeremitiapua, pukeri oꞌiniaopua aamo teeeriachitia. Ki waꞌa aamo noonoisoo, waꞌa eenaka aamo uꞌyemania, puꞌka aamo kantererowaopua.
Nape waꞌa teꞌtiai eemea, itapiti iinue eemea noochitia, aamoopua, nekumiamekopua, Nikorai nokayaopua tiꞌtijoeri, noochitiaopua.
Eꞌwaka mochitonariamea, inataka keepupuapua iꞌka Riosi Riosiwari chiiao, yooma eeme tiꞌtiopachio. Yooma eꞌwaka mochitokamea iꞌkao, newitoka puuyakameopua ki kaꞌkarumachio, neeeai reesiseri kiamania puꞌkao, kaawe koꞌkomichioopua, puꞌka kuuu ahjarichi taakiameopua, ki wahjiame ahjaniame taakiameopua, puꞌka Riosi eechichi, paarasarichi naasipa weeriameopua.”
Waikao puuu tijoeka tiiame noꞌo nayeweria pukeri oꞌiniao, eee noꞌo chaanekapua:
—Ehmirina tiopachi mochikameo, puꞌka Riosichi simiyame waꞌa nayewatuameo, iꞌka noꞌo cheemia iyotesa, uhjurepuapua: “Ihji iꞌka naawesari chiiamea, aaata ki oꞌinerewa iinuemepua, kajuwaoiopua; ihjia mukukamekaiopua, eenechi ahjakamepua.
Nape eemea kaꞌchi eramitia tísia aiwateniaeopua pukaeo. Neeea Satanasio, waꞌa tiiame reesisemerinia puꞌkao aamo aiwatemichioo, aamoo neꞌnenariapaopua, akatiasi noochi paparamekoopua. Néé, Satanasia, aamo amori oꞌiniame puuuapa, aamo karichiami toꞌtowatowaopua, ahpo kuꞌiwarieopua aamo naꞌara yoratekao. Waꞌa teeremeripua oosa mariki taawe Riosi inatarichi tiiao. Noꞌo iyorieme enepuapua naaju. Aamoo noochi paparario, ahkasi mukiwarichioi ki wekatiame enesoo, neeea aamoo waikao, teꞌta ahjari aamo kiamania, teꞌta ki wahjiame ahjarirakamera, teꞌta ki teesa nateyamera ahjari.
Noꞌo keepuka mochitonariamea, noꞌo eꞌweka mochitopuapua, noꞌo keepuka iꞌka Riosi Riosiwari chiiaopua, yoomahka waꞌa Ehmirina tiopachiopua, yomachi tiꞌtiopachiopua tiameo, waꞌamio. Yoomahka Satanasie naꞌarari aiwatewa newitokamea, kiisi aiwameri puuua, oosa mukiwarichi simiyameopua waꞌasio, teꞌta ki Riosi ahjama mochiwameopua.”
Waikao puuu tijoeka tiiame noꞌo nayeweria pukerio, noꞌo chaanekapua tiameo, Riosichi simiyame tuuyetoameopua, Peerekamo tiopachiopua, iꞌka iyotesa uhjurepuapua puꞌkao:
“Ihji naawesari chiiamea, maacheta neneku yoorame chuꞌwachi iinuemerapua, ahpo chiiaa ki teesa tiame muꞌipamera. Puuua Eesusi puuupua, eee aamo chaaniamepua:
Naneꞌrenania waꞌa aamo ohjoekachio, Satanasi yeꞌkachikopua. Nape eemea Satanasi yeꞌkarichikoipua waꞌao, noꞌokamera iyorika mochitokame eemea. Aantipasi taawechi meritioiopua aamo tetewachi waꞌa tiopachio, muuua noꞌokamera teꞌta kaaweruma naewakamepua, káátisia aiwaniamekoipua waꞌa tiopachio, noꞌokamera paparakame eemea.
Kaawepua aamo noonowiria, nape puꞌkachepa, itapiti iinuekane amochio ookapi. Eemea Waarami masitewachi mochitoaio, kiisi toinareka eemea puꞌka ki kaaweruma masitiao. Aamoo waꞌa teꞌtiopao, Waaramia Waaraki nuurerepua, puꞌkao ahpo iꞌisaeri tiꞌtijoerioo masitemichio, kaꞌchi tiio riꞌriosi manaketiame koꞌkotiaio, suwepori nokitioiopua, kaꞌchi ikinio tuuyemichioopua.
Ahkasi nikoráita nokaya naꞌnaritona eemea, ookapia, kaꞌchi ikipo chaachapaka suuwe erapori nokayaio.
Sewina erapasa naaju eemea. Ki aamo sewina erapasoo, waꞌa enamane nasiwari maachetaeka, puꞌka maacheta noꞌo chuꞌwachi iinuekaeopua, nasiwari mehtanamania.
Eꞌwaka mochitonariamea, inataka keepupuapua iꞌka noꞌo Riosiwari iyoterichi chiiao, yomachiami tiꞌtiopachi mochikamea. Yooma eꞌwaka newitoka puuyakameo ki kaꞌkarumao, noꞌo Noonochi teꞌpa eenamee, koiꞌtemania, puuu apoechi eename, ki teteiwamepua pusieo. Aamoo, tehte tohsaname kiamane tiameo, aamo weemera teewarao ahjachi iyotetiame. Puꞌkao aawataoi ki naneꞌremapua, muuuche naneꞌremapua kiatiamerachi.”
Waikao puuu tijoeka tiiame noꞌo nayeweria pukerio, noꞌo chaanekapua tiameo, Tiatira tiopachi mochikameo, Riosichi simiyame waꞌa naewatuameopua, iꞌka iyotesa uhjuremitiapua:
“Ikachi nayewamea, Apoe Riosi Taanara puuua, ahpo puichio naꞌika tiame tajenarieme, ahpo tarachiopua oronse meetarika tiamepua, kosoka apochetatiame. Puuua eee aamo chaaniamepua:
Neeea aamo yoorao yooma tetewamepua, aamo nakira iinuekaopua tiame noochio, aamo noochi paparaopua tiame, aamoo Riosiwichio yorakeka mochika, aamoo ki nahsinepaka teꞌteretoa, aamo tísia aiwatoai anachatoameko. Yooma aamo ehpe yooraka mochiraa, yooma epeche kaawe teetoamepua, epeche ki pukerichitia, aamoo pukeri noochi pichikerioio.
Nape iꞌkachepa ki kaawe tiiame eemea, puꞌka Esaweri oowitiameo aamo reesisiamekopao, noꞌo tiꞌtijoeriwao wisikuemichioo. Puuu oowitiamea, suwepori nokiwa masitiamepua noꞌo tiꞌtijoerio, noꞌo tiꞌtijoeriopua tiameo, riꞌriosi oowewatiame kooame konuriamepua, kaꞌchi ikipo tuuka Riosichi kaawe teꞌtereniameo, koꞌkakaiopua puꞌkao.
Neeea puꞌka oowitiameo, tehpe kiꞌyakame neeeapa, ahpo suwepori ihsiao toimichiopua, nape puuu oowitiamea, ahpo waꞌinanipua puꞌkao.
Pukaepa waꞌapi inisinariopa puꞌkao, tísia aiwatemania, yooma puꞌka ahjamao, suwepori nokayameo. Puꞌka Esaweri tatanaraopua tiameo, ki kakupachi enepasoopua,
yooma koꞌimania. Waikao yooma tiꞌtiopachio, naneꞌremapua noꞌoo, ahkasi kai waapisi noꞌo naneꞌriamekopua aaata inataopua, tiꞌtijoe ooweruoiopua tiameo. Pukaepa neeea, yooma pipiripi puꞌkaonia, ahkasi nokaria kiamania puꞌkao, noꞌo teewiaopua kiapuameo.
Nape wahjachi aamo Tiatira mochikameo, ki puꞌka masitewa nokaka mochikameo, ki puꞌkachi wahjachi pepenipaka mochitoameo, puꞌka kai waapisi noriwi tiameopua Satanasichio, kaꞌchi chaaninia aamoo.
Waꞌapi teekache mochijeraninia aamoo, noochiche paparaniame neesetoka, ahkasi noꞌo eenachisi eenechi.
Yooma newitoka machenakame yomatiame naꞌarewao, noꞌoche eꞌra iintokaopua ahkasi kajuyachisio, neeea puꞌkao yomatiame iꞌka wehjoarichi tiꞌtijoerichiopua, kiamania yawichitumichioo.
Puuua waikao, sisioki wepirae makoka nuuremapua, ki kaaweruma tiiario, sikorichitia kahsinamapua teꞌta ahpo utewarie, noꞌoopua kiꞌyariae.
Puꞌka kiatiame neeeapa waꞌa iintomeria, teꞌta Apoe cheeriachitia noꞌo Noono. Puꞌkao kiamania tiameo weemera cheisopori, weemera wehjoarichio weemera maꞌchirepari, teꞌta peenia tiiamera.
Eꞌwaka mochitonariamea, inataka keepupuapua iꞌka noꞌo Riosiwari iyoterichi chiiao, yomachiami tiꞌtiopachi mochikamea.”
Waikao puuu tijoeka tiiame noꞌo nayeweria pukerio, noꞌo chaanekapua tiameo, Saarisi tiopachi Riosichi simiyame waꞌa naewatuameopua, iꞌka eee chiiame iyotesa uhjuremitiapua puꞌkao:
“Puuu Apoe oowisani Riosiwari iinuemea, oowisani soꞌpori sekachi iinuemea tiame, aamo chaaniamepua: Aamo tetewaninia waꞌao ihtana aamo ihsio. Tísia kaaweruma naewaniame muuua, nape mukukameka tiiaite muuua, ki ahjamekate muuua, kiisi kaawe tiiapa noochio.
¡Pusasa muuuapa! ¡Yaapiti muuua! Oijenate puꞌka amochi tiiaopua, teesa amori mukuyame waꞌasi itipiameopua amochio. Kihta tetewamenia amochio, noꞌo Noonowichio kaawe ihsiwao.
Inatepasa naaju, puꞌka pukeri oiꞌinia aamo masiteretia. Puꞌkakamera naꞌnaritopuapua. Aamo Riosikamerachi kuꞌripuapua ohso kaawe. Naane eꞌreka moochi. Kaꞌkarumache yooraka ahkasi noꞌo eenachisi, ki naneꞌriapa eemea, achini keenako noꞌo enamiao. Seenekachi ki kaawe teeretare eemea, senawato noꞌo enasoopua, ichikoamechitia tukaoo.
Waꞌa Saarisi tiopachio, mochiwipua pehji ookapi ki nohpikameopua apochio. Puuua noꞌo ahjama mochimeripua tohsaname wakiraeka, Riosie piipatetiamekapaopua tatakoririao, Teꞌta apoe noꞌo Noonoeopua cheriweka.
Yooma neꞌnewitoka puuyakamea ki kaꞌkarumachio, totosaname wakiratepuame puuua. Yooma puꞌkaonia noꞌo ahjari iyotaperichio, ki choꞌwemania teewaraopua puꞌkao. Yooma puꞌka teewarao, kaꞌkarumachitia neꞌnetemania noꞌo Noonoopua waꞌa tewekachio, yooma noꞌo Noono kuꞌkuira tetewachiopua tiame.
Eꞌwaka mochitonariamea, noꞌo Riosi Riosiwarie chiia keepupuapua, iꞌka iyoteri chiia iyonanioipua ahkaoi tiꞌtiopachio.”
“Ihji eee chiiamea neeepua, apoche teꞌta kaawerumaemera, apoe teꞌta pichiwakamera chiiame; neeea apoe Raawitaru yeetapura teꞌta iinuemerapua; neeea yeetepapurae noꞌo iinuekao, ihtaoi pukae noꞌo yeetepariao, kaꞌchi iika wahjonameripua aaataai; pukae noꞌo yeetapuriaoio, aaataai kaꞌchi iika yeetepameripua.
Tetewaninia aamo kaawe nokayao. ¡Néé! Neee apoea noꞌo Noono yeꞌkarichi muimichio aamo wahjonekamepua, waꞌa aamo muimiao aaataai kihta aamo waꞌinameripua. Naneꞌriamenia aamoo aiwaka tesiwa teetoka nokisiriopua, kihta sewina erapaka noochio, ohsokamera eemea noochikamera epeche kaawe teetoka.
¡Néé! Neeea puꞌka Satanasi ijinuwaraopua tiꞌtijoerioopua, ahpo pichiwa iꞌisaeri tiꞌtijoeriko tuuyoiopua wihtukao, yooma puꞌkaonia kajuyachi taawechio, yooma aamo chokichi tetewachi chopokorieka ajatetemania, puꞌka Satanasi ijinuwara wistuameo, aamokamera teꞌta noꞌo nakiyameko tetewimichiopua, puꞌka chopokorieka aamo ajatekameo kaꞌi.
Aamoopua, ahsepari noonowiriopa, iꞌka aamo noꞌo nuureriao nayewatukao, ki toaka neesetoriopa aamoo, waꞌachitia neeeai kiisi chewitema neeea, puꞌka ki teesa tiame aiwariopua, yomachi iꞌka tijoerichi enameriopua, puꞌka kajuyachi taawechiopua, yomatiame teeremeriopua iꞌka wehjoarichiopua.
Senawato enameri neeea. Pukaepa kaawe neesetoka mochitomitia eemea noochi paparao, ki aaata aamo sewina erapatemichiopua ki aamo kiapuao, itapiti tísia nateyameopua aamo kiapuao.
Newitoka puuyakameopua ki kaꞌkarumachio, ki kuꞌwitapisi mochira kiamania puꞌkao, noꞌo Noono kariwachiopua tewekachi, waꞌa aamo mochimapua ki wahjiamesi, waꞌa nawapakame mochimichiopua. Pukachio noꞌo Noono Riosi teewara iyotemania, puꞌka mochikachi mochiwari teewara tiamé, noꞌo Noono Riosi ijinuwarako tetewipuawichiopua, weemera Eerusareni tewekachio.
Eꞌwaka mochitonariamea, iꞌka noꞌo Riosi Riosiwari chiia keepupuapua, iꞌka iyoteri iyonanioipua, ahkaoi tiꞌtiopachio.”
Waikao puuu tijoeka tiiame noꞌo nayeweria pukerio, noꞌo chaanekapua tiameo, Raoriséa tiopachi naewatuameo, waꞌa mochikameopua tiameo, iꞌka iyotesa uhjuremitiapua puꞌkao:
“Iꞌka naawesari chiiamea neeepua, Apoe ahjachi erapua tiamerachi; Apoe teꞌta pichiwatame ahpo Noonoo; Apoeopua Riosichitiao, pukeri oꞌinia yooma ihta itapiti iintokameopua netekao.
Aamo tetewaninia aamo teꞌta nokayao, ki teꞌta maꞌchiame teꞌtiamekopua noochio, aaata piirechioi. Ki tahtame eemea noochioi aaatachioi; ki tuurameoi eemea, noochioi, aaatachioi. Piiripi waꞌapi tiiame enesaa, kaawe enemii eemea; tahtamechekoi, tuuramechekoi.
Aamo noochi teꞌterewao, teesa tataposoriamekopa noochio, yoꞌyomania aamoo, ki noochi poanatuwaka.
Eemea chaachapanipua chaachapao: Ki teesa paarasakame teemea, yooma itapitichio, toomichioipua tiame, kiisi tesiwa erakona teemea, chaachapawa. Nape ki naneꞌriame eemea, ki nuꞌuti yuuwesiriekai amochio, kihta iinuekapa eemea aamo teꞌta paarasario. Eemea tesiwa teꞌteriaitepua, kiisi pahtiame eemea aamo inatachio, poiyame mochikamekate eemea aamo naawariachitia. Waꞌa teꞌtiame eemea noochio, aamo paarasarichikamera paparariapa.
Pukaepa neeea, noochi aamo paayamepua, noochi iintuame oꞌro teꞌta nateyame, amochi paarasatemichiopua, oꞌro naꞌie teꞌta piipatetiame. Noꞌokamera itanepuapua, aamo poiyame mochikao ahjae toꞌpepuameo, wisasori tohsaname piipatetiameo. Noꞌokamera itanepuapua tiameo, aamo puichi iꞌyowapuaopua aamo kaawe maꞌchiremichiopua, ki kaawe aamo tiia puichio.
Yooma noꞌo nakika kahtiao, kokosa yooraka kakupachi iintapame neeea, aaata ki kaawe noonoisoo. Kaꞌte ki kaawe nokimitia naaju. Ikanati iiyana erapamitia eemea naaju, puꞌka ki kaawe aamo nokayao. Ohso kaawe noochi eꞌenamitiapua, aamo sewina erapakapua kaawerumachi.
¡Nee! Amochi asiru neeeapa, muuuche toinapua reesisemichio, aamo iikachi pakimichioo.Aaata piire ahpo iikachi noꞌo paajutesoo, ahjachi enamania iikachio, waꞌa yasitomiaopua ahjama, taꞌiria mochitopuaichiopua pirena, kaawe eꞌraka.
Neeea waꞌachitia neipa mukiwari newitoka machenakapao tatakori natetekao, noꞌo Noono yeꞌkachi yasipakame neeea, noꞌo Noono yeꞌkari yasirachiopua ahjama; waꞌachitia neeeai, yooma puꞌka ki kaꞌkaruma newitoka puuyakameo, noꞌo yawichika kahtiachi mochimichio kiamania puꞌkao, noꞌo ahjama mochitomichiopua.
Eꞌwaka mochitonariamea, iꞌka noꞌo Riosi Riosiwari chiia keepupuapua, iꞌka iyoteri iyonanioipua ahkaoi tiꞌtiopachiamio.”
Neipa iꞌkao neee Waania, teꞌpa neꞌnepakania tewekachi, waꞌa tewekachionia, piiripi yeeta wahjokame tetewikania.Waꞌa yeetaputiachi oꞌiniao, noꞌo paaechaniapua. Puuu waꞌa noꞌo paaechaniamea, puuu waꞌapi enechaniamekapua, puuu pukeri noꞌo paaekame. Puuu waꞌa noꞌo paaechaniamea, kokotiame cheechaniapua teꞌonichitia:
—Waaníii, mooenasa waꞌatikiáaa. Aamo neꞌnetenariame neeea, itapiti achini teeremeriko neipá itapiti noꞌo aamo tetewitemichio.
Waꞌa cheesoopua neeea, ikanati uutiapa Riosiwarieo, teꞌpa noꞌo tetewikania, noꞌo paaekame weeriachi. Waꞌa mooenasaapa noꞌo mooenaputiachio, yawichi yasira weeriapua waꞌao. Pukachi yasirao, waꞌa kahtiapua aaata.
Puuu waꞌa kahtiamea, tehteka tiiamekapua, tisiwa peeniatiame tehte. Puuu tehtea, asape tewaniame tehte tiiamekapua, konarina tehteoika tiiame. Waꞌa ikisao yeꞌka yasirachio, kenora weeriapua waꞌao aampao. Puuu kenoraa, esmeráta tehteka tiiamekapua, káátisia peeniatiame.
Waꞌachi norikame yeꞌka yasirachioi, waꞌachi ahjakapua piire weerewa aampa naao yaꞌyawichi yasira, pukachi pipiripichio mochikapua, piire weerewa aampa naao tiꞌtijoe oꞌochetiame. Puuua, apoche totosaname wakiraemekapua, puuua moochio apoche oꞌro yawichi moꞌkorira moꞌkoriemekapua, yaꞌyawichichitia.
Nape teꞌta yawichi yasirachi oꞌiniao, kuhjipari puuyapapua waꞌao, rurusura chiiapua tiameo, waꞌa ikisa teꞌoni. Tawemina yeꞌkari yasirachio, oowisani tahjera ajakapua waꞌao, puuua oowisani Riosiwarikapua.
Waꞌa teꞌta yawichi yasirachi taweminaopua tiameo, paꞌweka tiiame poꞌyapua waꞌamio, kawiyame akipame, kaawirachitia.
Waꞌa yawichi yasirachi norikameo, waꞌa ajakapua tiame, naao itapiti ahjakame, pochikame puusiemekapua taweminao, pukaminaopua waꞌachitia.
Piiripi puuu ahjakamea, mawiyaka tiamekapua; piire ahjakamea, oisika tiamekapua; paikachi simiyamea, tijoekapua nanarirao; naaochi simiyamea, waꞌweka tiamekapua, anasawiapua poojachuka simiyamechitia.
Yooma puuu naao ahjakamea, puhsani aanaemekapua pipiripichi. Aanatereopua, aampaopua tiameo, puusi apochekapua, puuua. Puuu naao ahjakamea, kiisi tewiapua kusuka chaachapakao, yooma taaweoi, yooma tukaooi. Puuua ahpo wiikachio, chaachapapua:
Teꞌta piipari, teꞌta piipari, teꞌta piipari,
waꞌa tiiame taamo Paamiraa,
Waꞌa tiiame Noonoa,
ki teesa tiiame Utewariemeraa,
puuua yasariameraapa,
puuua ehpiami yasitoameraapua tiame,
apoeopua ahkasi ki seena aampasi yasitomeri,
kiisi naneꞌrewa wahka ihtori taawechisi.
Senepi ihji ahjakame wikataiopua, cheriwema kiasiapua yoorewi nookeka tiame puꞌka yawichi ki wahjiamesi ahjameopua.
Puuu piire weerewa naao paꞌpamiratuamea, chopokorieka ajapakaopua taweminao, ahpo yawichi moꞌkori pujisaopua, puꞌka teꞌta yawichi tawemina toꞌtowesiapua. Waꞌa nokisikaopua tiameo, wiikesiapua tiameo chaachapasika:
Tisiwa weruma muuua, yooma ihta enepatekapa
tisiwa yooreniame muuua,
ki teesa cheeka nuurariemekapao,
yooma itapiti iintuameopua muuua,
amoe eꞌrae iintupatekamepua,
amoe eꞌrae netetiamepua,
amoe eꞌrarichi enepakamepua.
Waikao puuu yeꞌkari yasirachi kahtiamea, ahjamina sekachio, piiripi iyosi piꞌrinatiame makoyamekapua, neneku iyotetiame, oowisanisi ikichetiame, maꞌchi oꞌinia ahkasi kajuyachisi yooremina.
Waikaonia puꞌka tetewisaapa, piiripi Riosi kuꞌiwari tetewakania, ki teesa uꞌwame. Waikao puuua, ki kuꞌita sisinakao, chaachakapua:
—¡Aatanakamera ikichapume tiiamejuarepu, iꞌka piꞌrinati iyotetiameooo? ¡Aatanajuarepu iꞌka iyosi piꞌrinatiameo saꞌrunasa iyonameriaaa, itapiti iyotetiame yooremina iinuekaooo?
Nape kiisi nehjiakapua aawataai. Yuuuwéeme tiiaapua waꞌao. Aawataai kiꞌtiapua waꞌao, iꞌka iyoteri ikichera wahjopume tiiameopua, ahkaoiopua, tewekachioi, weeechioi, wehtereoi. Aaataai ki neꞌneme tiiariemekapua puꞌka iyoterio.
Neee Waania waikao, naarapua, ki tewiniopa aaataoiopua, puꞌka iyoteri wahjonameri tiiameopua; aawataai kiꞌtiapua waꞌao, puꞌka iyoteri yooremina neꞌnemeri ahsepari tiiariemeopua.
Waikao, piiripi puuu waꞌa mochikame paamiratuamea, noꞌo chaanekapua:
—Kaꞌte naara muuua, iintuaitepua iꞌwao aaata ikichapumeria. Nee, naati iintomeripua puꞌka ikichapukao, Apoe Mawiya teewataniamera, Apoeo yooma ihta itapitichio, newitokame. Puuu Apoe Mawiyaa teewataniamea, naatikapua, Uura tetejimarichi machenakame, puuua Raawitaru ojochiwarachi naawakame. Puuukapua, puꞌka piꞌrinatiame iyoteri oowisani ikichera ikichapumeria. Puuukamerapua teꞌta ikichapume tiiariemea.
Waꞌa teꞌta yeꞌkari yasirachi weeriachi norikameo, paꞌpamiratuame ajakapua, puꞌka pukaminao naao ahjari ahjakame ajakapua norikameo. Yooma puꞌka norikame ajakachi naasipao, Poꞌwaka tiiame chuhkuapua waꞌao, tijoekai tiiameka puuua. Puuu Poꞌwaka tiiamea tijoekai tiiamea, meriretiamekai tiiamekapua tiiao, nape waꞌa chuhkuapua ahjakame. Puuu chuhkuamea, oowisani aawaemekapua oowisani puusieme tiame. Puuu Poꞌwa oowisani puusiraa, oowisani Riosi Riosiwarikapua, yomachi wehjoarichi uhjuratiame.
Waikao puuu Poꞌwaka tiiame tijoekai tiiamea, eenaka uukapua puꞌka piꞌrinatiame iyotetiameo, yawichi yasirachi kahtiameo, ahjamina sekachi makoka kahtiao.
Iꞌkao uusoopua puꞌka wipiri iyoterio, puuu naao ahjari ajakamea, puuu piire weerewa naao paꞌpamiratuameapua tiamea, chopokorieka ajapakapua puꞌka Poꞌwa teewataniame taweminaopua.  Yooma puuua aꞌrapa iinuekapua, moorera makoyameapua tiame, apoche oꞌroe netetiame, choꞌie pochiwetiame. Puuu choꞌia, Riosi ahjae mooriniamekapua, yooma Riosichi mochiwariopua, ahjae Riosi taaenari itaneniame, ihtaoi itapiti.
Ihjia waꞌao, weemera wiika wikatakapua, ki wikataniame pehji. Ihjia iꞌka wiikachio chaachapapua:
Muuuchepua iꞌka piꞌrinatiame iyotetiame iyoname tiiameraa,
ikichapume tiiameraa tiameo,
yooma puꞌka oowisani ikicheraopua.
Riosiwichio enemichioopua,
yomatiame ihta tiꞌtijoerioi,
yooma ihta nayewameoi,
yooma ihta tetejimari iintuameoi,
yooma pirenatakamemua taamoo,
piiripi waꞌapi yeꞌkarichi iintapaka,
piiripi waꞌapi mochiwarichi yomatiame paamiratuame iintapaka,
aamo yawichi yeꞌkarichi kuꞌipuawichioopua,
ahkasi yomatiame weeechi wehjoarichiopua.
Neipa eenechi noꞌo neꞌnepoio, muuwaeme ajakapua Riosi kuꞌiwari, nape kíí ookapi miiyoni, epeche epechesi simiyame miiyoni, ahkasi epeche miꞌmiyoni, kiisioipua ihtetakao, ahsepame tiiame,
puuua, weeru siinakoapua, chaachapapua:
Puuu Poꞌwa teewataniame taamowichio meritiamea,
puuupua teꞌta yomatiame paarasari uume tiiariemea,
yooma ihta yeꞌkariopua,
yooma ihta machiwariopua tiame,
ki teesa uꞌwariopua tiame,
weruma teꞌta tísia yoorewiwa tiiameopua tiame,
yooma apochi kaaweruma chaachapari.
Puꞌka tetewisaapua inamukania, yooma ihta ahjatetiameopua, tewekachi ohjoemeopua, weeechi ohjoemeopua tiame, wehtere ohjoemeopua, paꞌwechi ohjoemeopua tiame, yooma ihjia chaachapachaniapua:
Teꞌta yeꞌkarichi kahtiameopua,
Apoe Poꞌwa teewataniameopua tiameo,
puꞌkakamera teꞌta kaawerumari chaachapari chaachapapua puꞌkao,
teꞌta weruma yoorewi eꞌrepuapua tiamé,
teꞌta weruma utewari uꞌwaeniame,
ahkasi ki wahjiamesi.
Puuu naao ahjakame teꞌta yawichi nooreka ajakamea, chaachapakapua waikaopua tiame:
—¡Waꞌa ikimitiapua! ¡Waꞌa teeremitia!
Puuu piire weerewa naao paꞌpamiratuamea, chopokorieka ajapakao, weruma yooreka iyorekapua.
Waꞌa ikisaopu Poꞌwa teewataniamea, piiripichi simiyame oowisani ikichapura, ikichapukapua. Iꞌkao ikichapoiopua, piiripi puuu naao ahjari waꞌa ajakamea, noꞌo chaanechaniapua:
Waikaonia waꞌa uꞌmasika neꞌnepakania. Waꞌa noꞌo neꞌnioio, kaawai chukitoapua waꞌao tohsaname. Puꞌka kaawai yaasetoamea, atapori makotoamekapua, ahjae nasiwapuame. Puuua keꞌchu nasiwasiaio, yawichi moꞌkori kiatiapua. Puuua nasiwamiao newitomiache akipakapua.
Waikao ooka simiyame ikichera ikichapoiopua, puuu naaochi simiyame ahjariaipua, noꞌo chaanekapua:
—¡Yaapi uꞌmasika neꞌnésaaa!
Waikao piirechi kaawai machenakapua sehtaname. Iꞌka yaasetoamea, weruma maacheta nasiwari kiatiapua, taꞌiria mochikameopua, nasiwari mehtanamichiopua, aapoe ahpo koꞌimichio.
Paikachi simiyame ikichari ikichapunioiopua:
—¡Yaapi uꞌmasio neꞌnesaaa! —noꞌo chaanechaniame inamukania, puꞌka paikachi simiyame ahjariopua.
Waikao noꞌo neꞌnepoio, kaawai ohchoname machenakapua. Ihji yaasetoaa, sekachi makotoamekapua, pehtewari ahjae ihtetaniame.
Puꞌka machenoiopua, naasipa puꞌka naao ahjari ajakachiopua, cheechaniapua:
—Piiripi peteri ihtetatiame kiapuamepua tiirikoo, piie taawechi tekipanaka yowiwameopua. Nape seewara tewaniame enesoopua tiirikoo, paika peteri ihtetatiame waꞌasi kiapuapua puꞌkao, piie taawe tekipanaka yowiwamewichioo. Iinuesaa itapiti ihkomerao itapiti nerosowioi, itapiti wiinooi, inateka nuutetopuapua puꞌkao. Kaꞌte naꞌatamitiapua puꞌkao, soopatioo kiteremerikopua puꞌkao waꞌasi.
Naaochi simiyame ikichera ikichapunioiopua Poꞌwa teewataniame tiꞌtijoeeo, puuu naaochi simiyame ahjaria, noꞌo chaanekapua:
—¡Yaapiti eenaka neꞌnesa!
Waikao, kaawai saawaeme machenakapua. Puꞌka yaaseka yasitoamea, Mukiwari tewaniamekapua, puꞌkapu pukaminao, Wahjipari Noonora ihtoapua. Puuua kiatiapua, piie naasipa naasipasi koꞌimichiopua tiꞌtijoerio, yomatiame weeechio, yooma ihta itapitie, nasiwarie, toorewie, koꞌkoamee, oorieoi koꞌkoniamee.
Puꞌka Poꞌwataniame Tijoeo, marikichi simiyame ikichera ikichaputiopua, waikao tatakori piipateniamechi teere ajakame tetewakania, Riosi tuuyewari iyorika mochitokamekapua, koꞌitiame.
Puuua, ki kuꞌita siinakoapua chaachapaka:
—Yomari aampa tiaméee, apoche teꞌta kaawerumáaa, teꞌta pichiwariemeráaa, ¿ahkasi achinitio katewetamua Riosíii, aamowichio teꞌteretopa, taamo koꞌyakameopua weeechi mochikameo?
Waikao wisasori totosaname kiatiapua, wakiratamichioopua, yoomá pipiripi puuua, yooma ahsieme piipatetiameopua Riosieo. Puꞌkao Riosia puuyenurekapua pehjio, yooma kokosaniamepua weeechi nanaarameo, ahkasi ahsepachisiopua tiameo, Riosichi poponiwao, kehkisa enemerikoopua, Riosie Weratiamewichio nokaka wahjipakameopua, koꞌipuame toiyameopua pehjio, wisasori totosaname kiapuawichiopua tiame.
Waikao Poꞌwataniame Tijoeo puhsanichi simiyame ikichera ikichapusoopua, ki nuꞌuti ahpo sasawekame tetewikania weeeo, taaaai ohchonasipakapua waikao, itapiti tunakamee moꞌporetiamechitia. Waikao meechaa, eeraka tiiame eenepakapua.
Waikao itapiti soꞌporika teꞌtiame wehchisi ruhjikapua, itapiti taakeri eekae ki muuenati sasawetiapa ruhjikamechitia.
Teꞌpa tiiame tewekaai, piꞌripaka apechuka kiisi naania iikapua. Kaawiai iꞌka weeechio, yooma sewina ajapakapua ahpo ajakachio. Neronasipa weeeai, waꞌachi noonoikapua tiame, sewinachi ajapakaopua.
Waikao iꞌka weeechi yaꞌyawichia kapitaia tiame, yooma ahpo soontaro ahjamaopua, yooma teꞌta totomiwaeme ahjamaopua tiame, ahpo puhkuchitia tekipaname ahjamaopua tiame, wahjachio oowera tekipanakame ahjamaopua tiame, yooma kaawichiami ujumakapua, teesochiami ichipumia.
Waikao waꞌa kaawi teesochi mochikaopua, chaachapapua:
—¡Áii, áii! ¡Yaapiti tamochi ruꞌmisa kaawíii, taamo ichipupapuapuaaa! ¡Kaꞌte taamo tetewite puꞌka yawichi yasirachi kahtiameooo, puꞌka tamochi nekakameopua! ¡Taamo ichipupamitiaaa, puꞌka Poꞌwa Tijoe nekarewachiooo!
¡Asirupa Riosi ki nuꞌuti nekarewaaa, kiisi anachame tiiameaaa, tísia aiwari tiiameaaa!
Neipa iꞌkao neee Waania tetewakania, naomina iꞌka weeechio, naao Riosi kuꞌiwari ajakame. Puuua, naomina iꞌka weeechio, eeka toꞌpiamekapua ki weeechi eejemichio, paꞌwechiamioi, uumawechiamioi; waꞌa teereniopa eekaa, yomatiame yuuwéeme itipikapua.
Waꞌa teꞌtioipua ajakao, cherayachitepa eenakapua piirechi Riosi kuꞌiwari, puuua ahjae machitapuame iꞌtoamekapua, Riosi Ahjamechi paparameopua. Ihjia sisinamukapua puꞌka naao Riosi kuꞌiwari ajakameopua, yooma naꞌatamichiopua kiatiameopua, weeeopua paꞌweopua tiame.
Iꞌkao chaanekapua:
—¡Kaꞌte pehjíii! Kaꞌte naꞌata aaataoi pehjíii, weeeoi, paꞌweoi, uumaweoi. Puuyemitiapua pehjío, ahkasi puꞌka Riosi tekipanakekameo, yooma yahcheniasichiopua pehjio, Riosi machitewaraopua koata.
Puuu machitewari yahchepuamea, kehki enemeri inamukania. Puuua, piire siento ooka weerewa aampa naao miirikapua.
Yooma puuua, oosa mariki aampa ooka tetejimari, apoche isaeri tiꞌtijoeri, waika oꞌinia ehpe taawechiamisi, mochitoame tiꞌtijoetusika. Puꞌka oosa mariki ooka tetejimarichio, oosa mariki aampa ooka miꞌmiri uutiapua, yooma pipiripi tetejimarichiopua: piiripia naatikapua, Uura tetejimari, piirea Ruuweni tetejimari, waꞌa ikisa Kaati tetejimari,
Simeoni tetejimari tiame, Reewi tetejimari, Isaka tetejimari,
Sauroni tetejimari, Oose tetejimari, kuachiopua waꞌasio, Chaamini tetejimari.
Neipa iꞌkao iꞌka neꞌnetetiania. Waikao yawichi yasirachi taweminao, iꞌka Poꞌwataniame Tijoe kahtiachi taweminaopua tiame, ki ookapi ajakapua tiꞌtijoeri, nape ki ookapikapua, kiisi ahsepame tiiame ihtetaka. Ihji tiꞌtijoea oowerua tiame, yooma ihta tiꞌtijoeturikapua, yomatiame weeechi ohjoeme, yooma ihta naera yeenieme. Yooma puuua, wisasori totosaname chuhchaemekapua, ahpo sekachio, tahku saawara makoyáme.
Ihji tiꞌtijoea oowerua tiame, weeru siinakoapua chaachapakao:
Cheriwema Riosíii,
yawichi yasirachi kahtiámeooo,
cheriwema tiame Poꞌwa teewataniame tiaméee,
yooma taamoo, teꞌta newipateriawichiooo!
Neipao tetewakania, puꞌka yawichi yasirachio, puꞌka naao ahjari ajakameopua tiameo, puꞌka oꞌochetiame paꞌpamuratuameopua tiameo, yooma puuu Riosi kuꞌiwaria, norikame ajapakapua puꞌkao. Waikao ihjia, wehchisi koomorasipakao,
chaachapapua:
¡Waꞌa teeremitiaaa!
¡Waꞌa teeremitiaaa!
¡Cheriwema puꞌkawichiooo! ¡Kaaweruma chaachapari puꞌkawichiooo!
¡Ki nuꞌuti yoorewa puꞌkawichiooo!
¡Ki nuꞌuti iyoriwa puꞌkawichiooo!
¡Ki nuꞌuti machirewa puꞌkawichiooo!
¡Ki nuꞌuti yeꞌkari puꞌkawichiooo, ki wahjiamesi simiyame puꞌkawichiooo!
Waikao piiripi puuu piire weerewa naao paꞌpamuratuamea, noꞌo iinatukekapua:
—¿Aatanaju ihji totosaname wakiraemea? ¿Ki machiyamemua? ¿Ki naneꞌriamemu akana oꞌinia eꞌenakamekopua?
—Kaꞌi. Ki naneꞌriamenia. Muuupua naneꞌriameraa —chaanekania puꞌkao.
Waikaopua noꞌo chaanekapua:
—Naati ihjia, teꞌta aiwari enekachi oꞌinia eꞌenakame. Ihji puuupua, ahpo wisasoriwa piipatekamea, Apoe Poꞌwataniame Tijoe eerarae. Puuu tiꞌtijoepua, Apoe Poꞌwataniame Tijoeeo, totosaname enepatetiame wakirarao.
Pukaepa iꞌwa nokayamepua Riosi tetewachi, Riosi kahtiachi tekipanamepua, yooma taawe yooma tukawariopua tiame. Puꞌkao Apoe Yawichi yasirachi kahtiame neesetomeripua puꞌkao, ahpo ahjama ohjoekopapua.
Puuua Teꞌta Yawichi ahjamao, kiisi choꞌchorowaemeripua, kiisioi paramuka mochitomeripua, taaaeoi ki aiwaka mochitomeripua, taajenari tataeoi, ki aiwameripua.
Waꞌa teꞌteremeri puuua, Apoe Poꞌwa teewataniamee neesetopuamekapapua, Apoe teꞌta yawichie yasirachi kahtiamee. Puuu Poꞌwataniamea, neeroi ahjamechi paichi maaniamechi nerojiteka mochitemeripua. Waꞌao, ki iintumerichipua naarakoniameopua waꞌasio, Riosio kiterepateriopa oꞌkewaniameo, waꞌasi werapakao.
Puꞌka Poꞌwa teewataniameo, oowisani ikichera ikichapusoopua, yuuweeme itipikapua, tepepi.
Waikaopua puꞌka oowisani Riosi kuꞌiwari Riosi neꞌniachi ajakameo, oowisani kusupuchari kiatiapua.
Waikao, piirechi Riosi kuꞌiwari waꞌa eenakao Riosi oꞌro tepawechi weripakapua chokichi. Puuua, weeru yahchetiapua moorerachio, choꞌwi. Puuu choꞌwia, Riosi tepawerachi, moomorepuamekapua, Apoe Riosio, saaemichiopua puꞌkao, pukachi Riosie yooma piipatetiameo, pukachi moorechi asimichiopua, ahpo nayewiaopua Riosichio.
Puuu moorewaa, yooma paparatiame ahjamao, sekachi oꞌinia moomokaopua, Riosichi asikapua saaetekao.
Waikaopu puuu kusupuchari kiatiamea, oowisani Riosi kuꞌiwaria, kaawe ahpo ajapapua, oꞌinemia nokayapua waꞌasio, puupuchekaopua ahpo kusupuchario.
Piiripichi simiyame Riosi kuꞌiwari kusutesoopua ahpo kusupuchewao, waikao tehje wiꞌsunetiapua weeechio, naꞌi, waꞌa ikisa eera tiame. Waikaopu wiꞌsuwetiamea, kiiyá naasipasi kosokapua weeechio, yooma uumaweopua, yooma toꞌiweopua tiame.
Okarichi simiyame Riosi kuꞌiwario, kusutesoopua ahpo kusupuchario, paꞌwechio, itapiti ipasetiapua naꞌi tajenakame. Puuua ki nuꞌutikapua, kaawi kehchuma. Paꞌwea waikao, kiiya naasipasi eeraeme enepakapua.
Paꞌwechi ahjameai, kiiya naasipasi wahjipakapua. Paꞌwechi pawekakera nasiwaniamechiai, kiiya naasipasi kosotiapua.
Paikaríchi simiyame Riosi kuꞌiwari, kusutesoopua ahpo kusupuchewao, tewekachi oꞌiniao, ki nuꞌuti wichiyapua soꞌpori tajenakame. Weeechio puuua, akichiamisi wichikapua, paichiamisi tiame.
Puuu soꞌpori tajenariraa, Chihpuame tewaniamekapua, yerowakapa puuua. Puuua, kiiya naasipasi neeroi nerojiniame, chihpunakapua yeroweeteka. Waikao pukaeo, tiꞌtijoeria, tahpitika iikapua wahjipaka.
Waikao, naaorichi simiyame Riosi kuꞌiwario, puupuchesoopua ahpo kusupuchewao, taaaa kiiya naasipasi tajayao, tukapasipakapua waikao. Meechaai kiiya naasipasi choipakapua tiameo. Soꞌporiai tewekachio, kiiya naasipasi choipakapua, tiame.
Ehjepaoo, waꞌweka tiiame tetewakania tewekachio, teꞌpa oiyapua eekachio cheeka:
—¡Áiii, áiii, áiii, eeme weeechi mochikamea, tahpitika ikimera eeméaaa, puꞌka wahja paika Riosi kuꞌiwari ahpo kusupuchari kusupuchamioiopua!
Waikao marikichi simiyame Riosi kuꞌiwaria, kusutekapua ahpo kusupuchewao. Waikao aaata soꞌporika tiiame wichikame tetewakania weeechio. Puuua ahjae wahjochaniame kiatiapua, ki wahjiamesi yeewachi toꞌperao, wahjonamichio.
Iꞌkao moꞌporapusoopua, ki kuꞌita moomokapua waꞌatikia. Ooronakapua puuua, nape kai nuꞌuti. Puuu moorewaraa mooenakao, yomatiame weeechi tukapame ekatatupatekapua, ki naania ikitekaopua, taaaoi.
Puꞌka moroyachio, itapiti ohchika teꞌteriame puuyakapua. Puuua, machiri nokaya utewari kokosamichio kiatiapua.
Puuua chaanetiapua:
—Kaꞌte naꞌatamitia toꞌiweo, kuuu siionameoipua. Tiꞌtijoeche naꞌatapuapua, ki koata yahchetiameopua Riosi machitewarao.
Ki reesisetiapua koꞌimichioo, oowera aiwatenuretiapua. Mariki meecha nokinuretiapua puꞌkao. Puuu kokosa aiwateniamea, machiri kiꞌkitiameka, eraniamekapua.
Puꞌka taawechiamio tiꞌtijoeria, wahjipame eꞌraipua aiwakao, kaꞌchi ikime erameripua, mukinariai.
Ihji ohchika tiamea, kaawairakapua, ahjachi nasiwaniame. Ihjia moochio, oꞌro apoche mosokiratoapua yaꞌyawichi moꞌkoriraka tiame. Nanariraa, tijoe nanariraka teꞌtiamekapua.
Kuuparaa, oowitiamechitia kuupaemekapua. Taameraa ihjia, mawiyaka tiamekapua.
Ihji weerewaraa, sisioki wakiratetiamekatiapua, ahpo neesetoachitiao. Ihji maꞌsaraa, ki ookapi kaareta nasiwari kaawaiye panisutoamechitia, cheetoamekapua, nasiwasimia ujumasikamechitia.
Ihji wasichiopua, machirika teꞌtiamekapua, ahjae inikia. Pukae kiꞌkitiaa, mariki meecha kokosa aiwaniamekapua.
Yooma iꞌka ohchi yeꞌkamea, ki wahjiame wichiwachi ohjoemekapua, apoe wahjipari noonora; eureo naewarichio, Awaroni tewaniamekapua, rieko naewaniachio, Aporioni tewaniamekapua, naꞌatarika pihtuchari noonora cheeka chaniwame.
Waꞌasipua, piiripichi simiyamea teꞌta iinyatiame aiwaria. Puuu pahcha simiyame aiwaria, uꞌmatokapua uꞌmatoao, toiyapua pehji, ooka simiyame.
Waikao, puhsanichi simiyame Riosi kuꞌiwaria, puupuchekapua ahpo kusupuchario. Waikaopua, waꞌa Riosi taweminao, oꞌro apoche tepawetiame weeriapua. Waikao, waꞌa naasipa puꞌka aawa naomina ajakameopua puꞌka Riosi tepawechio, chaanechaniapua, puꞌka puhsanichi simiyame kuꞌiwariopua, kusupuchari iinuemeo:
—Muuua puhjesa ehpeo, puꞌka naao Riosi kuꞌiwario, Eurate weruma akichi oꞌyaemeopua.
Waikaopu naao Riosi kuꞌiwaria, puhjetiapua. Ihji naao puhjetiamea, yooma tiꞌtijoe ooweru tiame koꞌimerikapua, kiiya naasipasi weeechi ohjoerio. Teꞌta iꞌka taawechiwichio, nuutetiame eneriapua.
Ihji naao soontaroraa, kawachi nokisiapua, ooka siento miiyoni kehkikapua. Waꞌa kehkiko tuuwame, inamukania.
Ihji noꞌo tetewitetiamea, eee teꞌtiamekapua, yaasetoamea, kaawaia tiame. Kawachi nokisiamea, muripa iꞌtoapua ahpo neesetowao, paika tiiamekapua. Piiripi tiiaria, sehtanamekapua, tajenarichitia. Piire tiiaria, siionamekapua, tewekachitia. Paikachi simiyameopua tiiaa, saawaemekapua. Puuu kaawai moꞌoraa, mawiyaka teꞌtiamekapua. Ihjia chuꞌwachio, naꞌi puuchiamekapua aasujere tísia tahtame apochi, moroyamekapua tiameo.
Iꞌka paika naꞌatarieopua, puꞌka kaꞌkawai chuꞌwachi machenameeopua, kiiya naasipasi wahjipatekapua tiꞌtijoerio, iꞌka wehjoarichiopua.
Puuu kaꞌkawai naꞌatari utewariraa, chuꞌwachi yasitoamekapua, wahsirachi tiame. Ihji wahsiraa, siinoika teꞌtiame moꞌoekapua. Ihjia, ahpo moꞌoe naꞌatapua.
Ihji tiꞌtijoeria, kiisikoi toayapua ahpo koꞌyaoi. Kiisiki toayapua ahpo sipoyaoi, ahpo suwepori nokayaoi, ichikokaoi naapi simitiapua.
Waikao neee Waania, aaata Riosie uhjuratiame tetewakania, puuua ki nuꞌuti tiiariemekapapua. Ihjia, tewekachi oꞌinia tekiyapua, toomarichi yooremina weritoka. Moꞌoraa, kenora naasipa weritoapua. Nanariraa, taaa tajayameka tiamekapua, tísia uutapatoapua. Toonoraapua, naꞌi tajayameka teetoapua.
Sekachio ihjia, nuꞌuti iyosi piꞌrinatiame makotoamekapua. Ahjamina taararaopua, paꞌwechi ihteka weripakapua, owenamina taararaa, weeechi ihteka weripakapua.
Waꞌa weripakao, ki kuꞌita sisinakapua, mawiyaka chaachaka. Iꞌka sisinasoopua, oowisanisa teꞌteoka nayewakapua.
Oowisanisa teꞌteosoopua iꞌka teꞌteoni chiiao, oꞌinemo oꞌrai neeeapa iyotekao, nape tewekachi oꞌiniao noꞌo chaanechaniapua:
—Iꞌka oowisani teꞌteoni chanitiameo, kaꞌte iyote puꞌkao. Amochi inatarichiche neesetopuapua puꞌkao, puuua noriwi teeremerikopua pehjio.
Puuu ki nuꞌuti weruma tiiariemea, paꞌwechi ihteka weripakapua weeechi tiame. Waikao, teꞌpa apechunaka ahpo ahjamina seekao,
Riosi tetewachi ahpo pichiwatakapua, yooma ahpo cheemiaopua. Ihji chanimiaa teꞌta pichiwakapua, Apoe ki wahjiame ahjamerachi eenamekapua; Apoe teꞌta teweka enepatekamerachi eenamekapua, apoe yooma tewekachi iintuame enepatekamechi; Apoe teꞌta wehjoari enepatekamepua, yooma ihta ahjachi iintuame tiame; Apoe teꞌta paꞌwe enepatekame, yooma paꞌwechi iintuame enepatekame tiame. Puuu aaata teꞌta weruma Riosie uhjuratiamea, eee cheeka sisinakapua:
—Pichiwa Apoe Riosi eꞌraria ikipuameo, kiisi kihta toiyamepua waꞌasi.
Puꞌka oowisanichi simiyame Riosi kuꞌiwario, ahpo kusupuchari chaachatesoopua, asikame enemapua ikipuameo waꞌasio, Riosio, yooma ahpo nayewaturachi cheeriaopua ehkoriamio.
Waikao teꞌpa tewekachi noꞌo nayewachaniamea, eenechi noꞌo nayewechaniapua:
—Waaniii, waami enasa pahchu weruma tiiarieme weeriachi, paꞌwechi ihteka weeriamechi, weeechi tiame. Itanemitiapua puꞌkao, puꞌka nuꞌuti iyoteri piꞌrisarutiame makoka weeria.
Waikao, waꞌa eenaka itanekania puꞌka iyoteri piꞌrinatiame makoyao. Puuua puꞌka iyoteri piꞌrinatiame noꞌo kiꞌyaiopua, noꞌo chaanekapua:
—Íya, rupitupuapua iꞌkao. Koꞌkopuapua. Kakaremapua chuꞌwachio, seꞌorichitia kahkame, nape aamo topachio, tisiwa chipuremapua.
Waikao uusapania puꞌkao, rupitukania. Noꞌo chuwachio, kahkamekapua seꞌorichitia, nape noꞌo rupitusoopua topachio, chihpuamekapua.
Waikaopu teꞌta weruma tiiarieme noꞌo chaanekapua:
—Muuua eenechi simitemerikaitepua nayewatukao, iꞌka Riosi chiiao, ki ookapi tiꞌtijoerichi ikipuame tuuyesiwa, seesenu tiꞌtijoerichi, seesenu naꞌnayewaniachi, seesenu yaꞌyawichichi tiame.
Waikaopu teꞌta weruma tiiariemea paaka ahjae ihtetaniame noꞌo kiꞌyakapua. Waꞌa ikisaopua noꞌo chaanekapua:
—Werisika ihtetamitiamua Riosi tiopao. Ihtetamitiapua tiameo, waꞌa yooremina weeriame iyoriwachio, oꞌro netetiame tepaweoi. Waꞌa ikisaopua, ihtetapuapua tiame kehkinajuarepu waꞌa Riosi tioparachio, Riosichi paparameo.
Nape maꞌchi tiopachi taꞌperachio, kaꞌte ihtetamitiapua waꞌao, waꞌao seesenu tiꞌtijoeri kiatiamekopua pehjio. Puuu seesenu tiꞌtijoeria, yooma nanaarame tekisomerichipua waꞌao, Riosi piipari muuwarichiopua mochiwari. Waꞌa teeremerikapua ahkasi ooka weerewa aampa ooka meechachisi.
Neeea, ooka tiꞌtijoe ajawamania noꞌo chiia ikipuame tuuyemeri, sosotiame wakiraeme.Puuua, piire miiri ooka siento, aampa paika weerewa taawe, nokimeripua. Puꞌka ooka noꞌo ajawamiaopua, utewari yahchesa yomatiame wehjoarichi uhjuramania, pukae utewarie puꞌkao, ahpo kuꞌisimichiopua.
Waikaopu teꞌta weruma tiiariemea, noꞌo simiteka tuuyekao, eee cheekapua:
—Ihji ooka noꞌoe uhjurapuamea, ooka tiꞌtijoekaitepua, Riosieo ooka ooriwo kuuuchitia tetewiniame, Riosi tawemina ajakame; puuu waꞌapi tiꞌtijoekaitepua ooka kaantera ahjachi ajawaniamechitia Riosie tetewiniame, Riosi tawemina ajakame, teꞌta yomatiame wehjoarichi Paamiratuame.
Aaata naꞌara yoranaresoopua iꞌka ooka Riosi ajawaria pichiwatameo, naꞌie kosimapua ahpo chuꞌwachi machenamee. Aaata puꞌka naꞌara yoorakamea, choochotepuapua kosokao, mukimapua.
Ihji ooka pichiwari tuꞌtuwaria, iinuepua ahpo kuꞌiwa utewario, yuꞌkioi ki ahpo yukitemiaopua, iiweta Riosi ahpo nayeoiopua; puꞌka ahpo utewarieopua tiameo, neeroioi puuua, eera ahpo enepatemia; puuua puꞌka ahpo utewarieopua tiameo, iinuepua ahpo iintomiao, ihtaoi itapiti teꞌta aiwaniame ahpo mehtanamiao, kehkisaoi ahpo eꞌrachisiopua.
Iꞌkao kajusoopua, Riosichi simiyame nayewatukao, puuu maapori tiiame ahjakamea, ki wahjika wichiwachi oꞌinia mooenakaopua, nasiwasimapua puꞌka ooka ahjamao. Nape ihji ookaa, newitopuamepua. Puuu maapori tiiamea puꞌka ookao, koꞌimapua.
Ihji weerewaraa wahjipakamea, oowera waꞌa maaniame tetewipuamepua, wehchi, waꞌa weruma mochiwarichiopua, pooerachi. Waꞌao, Eerusareni tewaniachi enemeripua, taamo Paamira Eesusio, kurusichi merinuratiachi. (Waꞌa Eerusareni ikipuachio, Sooroma teewataniachipua, Eejito teewataniachi tiame.)
Waikao koꞌitiaapua, paika taawe aampa naasipasi, ahkaoi mochikame enapameripua neꞌnemiao, seesenu tiꞌtijoeri seesenu nayewame. Yooma waꞌa eꞌenakamea neꞌnemiao, oowera tetewimapua waꞌa poꞌyame. Puꞌkao, aawataai ki toipuamepua wetemajimichioopua.
Waikao, iꞌka wehjoarichi mochikamea, kaawe erakomapua puꞌkao, meritiopa. Ahpo ihkokemapua pahkotakao, tisiwa peenia erakomapua, ki taꞌiria mochitetiamekapa.
Waikao iꞌka oijenakameo, teꞌpa oꞌinia tewekachio, paaechaniapua puꞌkao. Puuua cheechaniapua:
—Moꞌmoena waꞌatikiáaa.
Waikao puuua, yooma ahpo seepurawa tetewachio, toomarichi moꞌmoenakapua tewekachio.
Iꞌka moꞌmoenasocheopua, ki muenati noonokapu weeea. Pukae ahpo sasaweriae weeeo, muuwaeme kaari ruꞌrumikapua, ki ookapi koꞌyaka. Wahjipakamea, oowisani miirikapua. Waikao, ki wahjipakamea, ki nuꞌuti majariapua Riosio. Waꞌa ikisaopua, sewina erapakaopua kaawerumachi paparasikapua, Riosi tewekachi kahtiamerachi.
Waꞌa iikaopua, ookachi simiyame kokosari uꞌmatokapua, tisiwa aiwaniamea. Nape piirechi toiyapua pehjio, kiisi tehpe simiyachi ikimeri.
Waikaopua, oowisanichi simiyame Riosi kuꞌiwari, kusutekapua ahpo kusupuchario. Waikao, teꞌpa tewekachi oꞌiniao, ki kuꞌita chaachapachaniapua:
Weeechi yeꞌkariwaaa,
taamo Noono Paamira iinuwara puuúaa,
taamo Paamira Riosie Weratiame iinuwara tiaméee.
Ki seena aampasi yawichitumeri puuúaa, ahkasi ki wahjiámesiii.
Puuu piire weerewa aampa naao paꞌpamuratuamea, Riosi yasirachi neꞌniachi mochikamea, chopokorieka ajapakaopua, wehchisi koomorasipaka. Puuua, chaachapakapua Riosi iyorikao:
Aamoo Paamira Riosiii,
aamoo tísia teꞌta utewariemeooo,
aamoo senepitia kahtiameooo,
aamoo senepitia yasakameooo.
Aamopua ehpeopua,
teꞌta utewari uukameooo,
Aamoopua ehpeo,
teꞌta yawichi yasipakame;
weruma yeꞌkaka yasimeriooo,
teꞌta weruma cheriwema kiꞌyame teemea aamoo,
muuukamera oꞌineriopa yawichitukao.
Yomatiame wehjoarichi tiꞌtijoeturia,
nekakokamepua amochío,
nape muuua asikamepamua,
aamo teꞌta kokosamiachiopua puꞌkaooo,
wahjipakameoiopua aamo katewemiachiopua.
Asikamepua tiameo,
aamo nuutewa kiamiachiopua,
aamoopua, nayewatuka mochiriameopua tiameo,
ahpo iikachio piipatetiameopua,
puꞌka aamo iyorika tetewameopua.
Yooma katewemeri muuua,
peꞌyachi aaata weeweruma teerewaeme enemaaa,
peꞌyachi aaata ki weruma teꞌterewaeme enemaaa.
Asikamemua taawechio, aamoopua pihtunamiachiopua,
iꞌka weeechi naꞌatameopua.
Waikao tewekachio, Riosi tiopachio tetewakania wahjokame. Waꞌa yooreminao poꞌyamekapua kaaja, Riosi Riosiwari yasitoriachio, pukachi yooreminaopua tiameo, waꞌa maaniamekapua Riosi iꞌisaeri tiꞌtijoeri ahjama kateweriaa. Waikao tahpitika iintokapua kuhjipakao, ki kuꞌita teꞌteokaopua tewekachio. Turuwaka itipiapua, kuꞌitapio. Weeeai, ki nuꞌuti ahpo sasawekapua. Tehjeai, ki nuꞌunti yukukapua.
Ehjepao tewekachio, itapiti uurapari tetewakania. Puuu uuraparia oowitiamekapua. Ihji oowitiamea, taaa wakiraemekapua sipicha tiame. Taararaa, meechachi ihtiamekapua. Ihji oowitiamea moochio, yawichi moꞌkorira moꞌkoriemekapua. Puꞌka yawichi moꞌkorichiopua, oosa mariki aampa ooka soꞌpori  nachutetiamekapua.
Ihji oowitiamea peteterepakamekapua amori sauyame. Ihji oowitiamea kokorepakapua, saumiapa waꞌasi.
Waꞌa oꞌiniao, piirechi uurapari machenakapua teꞌpa tewekachio. Puuua, raakoni iinyatikapua, sehtaname, puuua oowisani moꞌoemekapua. Ihji moꞌorachi pipiripichio, yawichi moꞌkori moꞌkoriemekapua. Aawaraa, oosa marikikapua.
Ihjia ahpo wahsieo tewekachio, kiiya naasipasi karuwakapua soꞌporio . Puꞌkao waikaopua, weeechi ihpapakapua. Waikao waꞌa iintosaopua, puuu raakonia, weeechi tekikao oowitiame kahtiachi chukipakapua; puꞌka oowitiame sausoopua taanarao, koꞌkonariame enemerikapua.
Ihji oowitiamea ehjepamio saukapua, piiripi temari. Ihji temaria, yawichitumerikapua, yomatiame weeechi tiꞌtijoeturichiopua, tísia utewaerieme nuurarieme enemerikapua, sisioki wepijuarae. Nape ihji taanaraa, apechunatiapua Riosieo, ahpo yeꞌkaka kahtiachi yasirachi iꞌtokapua.
Waikao oowitiamea mehka newipakapua, Riosi kateweriachi newipamichioo, Riosi neesetowatere ahpo yasitomiachi. Waꞌao ooruchi kahtioio, piire miiri ooka siento, aampa paika weerewa taawechi, Riosie koꞌkotetiapua waꞌao.
Waikao eenechi puꞌka oowitiame taanara apechunatiame nayewaniachio, waikao tewekachio, weruma nasiwaniame simikapua waꞌao. Mihkea, teꞌta Riosi kuꞌiwaria waꞌa tewekachio, ahpo kuꞌiwari ahjamaopua, raakonichi nasiwasikapua ahpo kuꞌiwari ahjama.
Nape ihji raakonia newitotiapua Mihkeeo. Waikao puuu raakonia newitotiaapa waꞌasiopua, kaꞌchi iika tewekachi yasimerikapua waꞌasio.
Waꞌa iika tewekachio raakonia, ipatiame itipikapua Riosieo, yooma ahpo kuꞌiwari ahjamaopua. Puuu raakonia, ehkoriami Siinoikapua, Satanasi tewaniame, riaorósi teewaeme tiame. Ihjia, puuukaitepua, yomatiame weeechi mochikame wisikuiamea.
Puuu raakonia weeechi ipatiamekapua yooma ahpo kuꞌiwari ahjamapua, Eesusio weeechi oꞌinia tewekachi eenariopapua, yooma natetewaopua tatakori tiiameo. Waikao tewekachi oꞌinia inamukane chiiameo:
—Natetetiame itipikame yooma tatakoritiameapa, asikame iꞌwaopa Riosi newipariaapa, yooma aaata Riosichi paparakamewichioo. Riosie Weratiamea, yawichitumia yasipakame puuuapa iꞌwa tewekachio, weeechi ipatiamekopua Satanasio, tísia wenejika yasitoriameopua Riosichio, yooma taawechiopua tukawariopua tiameo, yooma weeechi mochikame Riosichi paparameopua, poponiwaopua pipiniwaopua tiame.
Taamo Riosichi poponiwaa pipiniwaa tiame, puꞌka iinyati ahjakameo, Riosi Poꞌwa teewataniamee newitoriopapua puꞌkao, ahpoo nehpupaka pejana mukuriamekopua puꞌkao. Waꞌa iintokamekopapua puꞌkao, ahpo tatakoriria choꞌwekaopua. Puuua, tísia paparamekapapua Poꞌwataniame Tijoechio, ki seꞌwika mochitorepua, teꞌta aiwaka mochitoaiopua, ahkasi mukiwachisioi anachasika.
Pukaepa eeme Poꞌwataniame Tijoe newipatetiamea, kaawe erakomitiapua, tewekachi mochikamekapa waꞌasi puꞌka ahjama. Nape áiii eemea, weeechi mochikamea pehjio, paꞌwechi ohjoameopua tiame tekipanakao. Waꞌa akipa riaorósia weeechi ki teesa nekakame, naneꞌriapa puuua, waapi toiyopua ahpo teꞌta newitopuachiopua waꞌasio.
Waikao tewekachio, puuu raakonia, weeechi enasaapua noꞌo tetewitewachio, puꞌka naawakame yeeyerao, teꞌta yorasikapua puꞌkao merinareka.
Nape waikao, puuu oowitiamea, ooka waꞌwe aana kiatiapua, mehka ki tiꞌtijoeekachi akipamichiopua, puꞌka siinoi nekarewao ki ahsepame tiiachi. Waꞌa akipasaapa pohjachuka anasawekao, waꞌao paika paaumpari aampa naasipasi yasariapua waꞌao, Riosi inatewachi koaka.
Waikao puuu iinyati siinoia, neeroie puupuchekapua ahpo chuwachi machename, aaki eenepakao, ruꞌrupumichiopua puꞌka oowitiameo.
Nape weꞌea, kuꞌipakapua oowitiameo. Puuua, chuꞌwachitia wahjokaopua, yooma nerojikapua puꞌka iinyati siinoi pupucheriaopua neeroi.
Waikao raakonia, káátisia nekakapua oowitiamechio. Waꞌa iikapa puuua, simikapua waikao oowitiame tetejimarachi nasiwamiaopua, koꞌimiaopua puꞌkao. Ihji tetejimaraa, Riosi yooreka mochitoamerakapua, Eesusi pichiwari tuuyewari, ki seꞌwika iyorika mochitokame.
Ehjepamio, paꞌwe suuwerachi weripakainia setechi. Paꞌwechio waikao, kai nuꞌuti iinyati pawesinoi, werisiame tetewakania. Puuua oowisani moꞌoemekapua, aawaraa oosa marikikapua. Yooma pipiripi awachiopua, yawichi moꞌkori yahchamekapua. Yooma pipiripi moochioipua, itapiti teewara toꞌwetiamekapua, Riosi naꞌarewa.
Ihji iinyati paꞌwechi machenakamea, oori korowameka tiiamekapua. Taararaa, ooji taararaka tiiamekapua. Chuꞌwaraa, mawiya chuꞌwaraka tiiamekapua. Waikaopu raakonia, ki nuꞌuti utewari tiiaemea, iꞌka pawesinoi iinyati, weruma utewari kiꞌyakapua puꞌkao, ahpo ihsika yasitoachitia teetomichiopua.
Waikao raakonio yooma tiꞌtijoea oowerua tiame, weruma paparawekapua puꞌkao, raakonio, ki nuꞌuti utewari kiꞌyariopua iinyati pawesinoio. Waꞌa ikitiopua iinyati pawesinoio, tiꞌtijoeria chaachapakapua, oisa eꞌrekao:
—¿Iintunare aaata iꞌkachitiao? ¿Aatana newitonaretapua aaata iꞌkaka tiiameo?
Puuu iinyati pawesinoia, ooka weerewa aampa ooka meecha reesisetiapua, naꞌareka oimichiopua Riosio, ahpokamera weruma tiiameko tuuka.
Waꞌa iintokapua waikao. Riosio tísia naꞌarekapua iꞌka kaariraopua tewekachio, yooma ahjama mochikameopua tiame.
Iꞌka weeechio puuu iinyati pawesinoia, nasiwari mehtanamichio reesisetiapua, Riosi piipateria tiꞌtijoechi nasiwamichiopua, yooma puꞌkao newitomichiopua. Ihjia kiatiapua tiameo, yomatiame tiꞌtijoeri ahpowichio iintamichiopua, yooma ahpo utewarieo, yoomachi weeechi tiꞌtijoeturiopua, yooma ihta tiꞌtijoeturiopua, yooma ihta nayewa yeeniemeopua.
Yooma ki Poꞌwa teewataniame iyotaperirachi iyotetiame teewaraa naayachisi oꞌiniao, puꞌka pawesinoichi paparakapua. Puuu Poꞌwa teewataniame iyotaperirachi maaniame teewaraa, keꞌchu weꞌe yasipoi Riosia, waꞌa toꞌwakamepua teewarao, ahpo Taana Poꞌwa teewataniamechi, paparamerikopua, puꞌka Poꞌwa teewataniameo, yomatiame wehjoarichi mochikamewichioo, meritioopua.
Iꞌka noꞌo cheemiao nahkaemea, pahtemitiapua puꞌkao.
Puꞌka taawechiamio, Riosie karichi yachapuame tetewitiamea, karichi yachapuamepua. Riosie koꞌipuame tetewiriaa, koꞌipuamepua. Waꞌa teeremirikopaopua puꞌka kajuyachi taawechiamiopua, eeme Riosichi teꞌta paparamea, kaawe aamo neesetomitiapua ki kaawe nokiwao, puꞌka taawechiami tísia aiwapuachio, ki aamo wekatemichiopua teꞌta Riosichi aamo paparao.
Waꞌa tiiame tetewisaapania, piirechi iinyati ahjari tetewikania. Puuua, wehtere oꞌinia werisiapua. Puuua ooka aawaemekapua poꞌwachitia, nape raakonichitia nayewamekapua.
Ihji puuu wehtejuri iinyatia, waꞌachitia ahpo nuuramia utewari iinuemekapua, iinyati pawesinoi kiatiamechitia. Ihji iinyati wehtejuria, puꞌka iinyati pawesinoi moochi saukamerachi, paparatekapua, yooma weeechi tiꞌtijoerio.
Ihjia waikao, yooma tetewimichiopua ahpoo, waꞌachi ihsiamekopua ahpoo, naꞌi ruhjitekapua tewekachitepaopua, puꞌka pawesinoi poꞌyachiopua. Ihjia yooma ihta peenia ihsiwa ihsiamekapua tiame.
Ihjia, pukae ahpo peenia ihsiwaeopua, yooma tijoeri wisikuekaopua, pawesinoikamera paparatekapua, puꞌka pawesinoi itapitichi netesa, siinoika tiiame.
Ihji wehtejuria, nayewatekapua ahjateka, puꞌka pawesinoi itapitie netetiameopua, puꞌka utewari, pawesinoie ahpo kiaretiaeopua. Ihji wehtejuria, koꞌimichio reesisetiamekapua tiame, ki yooriameopua, puꞌka itapitie netetiameopua pawesinoio, chopokorieka ajapekaopua.
Ihjia tiameo, yooma ihta tiꞌtijoe ooweruopua tiame weeechi mochikameo, puꞌka pawesinoi maꞌchitame yahchenurakapua koatao, sekachiopua tiame. Waꞌa tiiame yahchenurakapua ahkasi yomatiame wehjoarichi mochikameopua, yooma ihta yaꞌyawichiopua ki yaꞌyawichioi, totomiwaemeopua ki totomiwaemeoipua tiame, puhkuchitia mochikameopua ki puhkuchitia mochikameopua tiame, oowera tekipanameoipua tiame.
Ki koata yachatoameopua sekachioi, puꞌka pawesinoi teewaraopua, puꞌka teewara chiiameoiopua ihtetari, kaꞌchi iika tarimerikapua ahkaoi, kaꞌchi iika nehjimerikapua ihtaoi.
Ihji ihtetaria, weeechi ohjoeme ahjae ihtetaniamekapua; ihji ihtetaria, puhsani siento paika weerewa aampa puhsanipua. Nape puꞌka ihtetari pahtenariamea, teꞌta inatari nakiyame puuua, naneꞌrenaria ihtana chiiamekoopua puꞌkao.
Puꞌkachi neipao neeea, Apoe Poꞌwa teewataniame tetewakania, Siioni roomosachi weeriame. Puuua, piie siento ooka weerewa aampa naao miiri, ahjama weeriapua, tiꞌtijoe ooweru tiamé. Yooma puꞌka ahjama ajakamea, puꞌka Poꞌwa teewataniame teewara, koata iyotetiamekapua, puꞌka Poꞌwataniame Noonora teewaraopua tiame.
Waikao, teꞌpa tewekachi eename inamukania, kai kuꞌita aꞌrapachitia cheetechaniame, tahpitika cheechaniapua, ki ookapika nokichaniame, kai kuꞌita wawasora chiiame, neeroi kai kuꞌita wichiyamechitia. Kai kuꞌita teꞌonichitia chiiapua.
Puuu weeka ahjama ajakamea, weemera wiika wikatapua. Riosi yasirachi wiikiapua puꞌka itapiti naao ahjakame ajakachi, puꞌka piire weerewa naao paꞌpamiratuameopua, naasipa. Puꞌka wiikao, aaataai ki pepenipame tiiapua, naaticheape, piie siento ooka weerewa naao miiriche. Puuua, ahpo tatakoriwa natetetiame iikamekapua, weeechio oꞌinia eꞌenakame.
Puuua ahsieme iyorikamekapua Riosio, yooma ki kaaweruma ihtaopua, piipatetiame, Riosieo. Ihji tiꞌtijoea, Riosichewichio mochiriamekapua, kiisioi nenewikame. Puuua, ahkaoi simiyoipua, puꞌka Apoe Poꞌwataniame Tijoeo, naꞌnaritoamepua. Ihjipua tiameo, Riosiwichioopua, Apoe Poꞌwataniame Tijoewichiopua tiameo, pahcha simiyame taakerichitia, iꞌipatiamea.
Ahpo chuꞌwachioipua, kihta chaachakamepua, ihta itapiti wihtukiopua, kihta aꞌchi tiiamekapua apochio.
Eenechio neee Waania, piirechi Riosi kuꞌiwari tetewakania. Puuua teꞌpa poojachuka simiyapua eekáchi, itapiti cheesiapua ki wahjiamesi teetopuame, yooma tiꞌtijoeriwichioapua, ihta tiꞌtijoeturiwichiooi, ihta naeraemeoipuawichioo.
Puuua ki kuꞌita sisinewasikaopua, cheesiapua:
—¡Tewekachi kahtiame teꞌta Noonorao, seeweka tetewimitiapua puꞌkao, asikamekopua puꞌka apoe teꞌtao, tiꞌtijoeri teꞌta katewemerio! Pukaepa eemea puꞌkao, teꞌta iyorika mochitopuapua, puꞌkao Apoe iintokamekopua teweka enepatekao, weeeoio, paꞌweopua tiamé, waꞌa ikisa yooma ihta paꞌpaichiopua tiamé.
Puꞌka waꞌapichio tiame, piirechi Riosi kuꞌiwari machenakapua, ookachi simiyamekapua. Puuua cheesiapua:
—¡Wichiparupa! ¡Wichiparupaaa, teꞌta weruma tiiame Wawironiaapa, yomatiame wehjoarichio, yomatiame tiꞌtijoeturi teekupatekamea, ahpo tísia ki kaaweruma suweporichi ikotutekamea.
Waikao piirechi Riosi kuꞌiwari machejenakapua, puuua paikachi simiyamekapua. Puuua noꞌo tetewachi weripaka sisinakapua, eee cheeka:
—Aaata piire ahkao, puꞌka wehtejurichi paparakamea, ahpo koataoi ahjamina sekachioi ahpo toisoopua puꞌka wehtejuri machitewarao ahpo yahchepuawichioopua,
teꞌta saaemerichepua Riosi kokosario, kiisi anachame tiiameopua. Puuu ki teesa aiwaria, naꞌie kosoka saaetepuamepua, aasujeree tisiwa tahtamee tiame. Waꞌa yorapuame ihjia Riosi kuꞌiwari neꞌniachi, Apoe Poꞌwa teewataniame tetewachiopua tiame.
Waꞌa ikipuaoopua, anachari nakiwamepua Riosi ijinuwaraa, Riosi nuurari apochi neesetoameopua, Eesusichi paparamea.
Waikao tewekachio, chiiame inamukania:
—Iyoteo iꞌka: “Ehpe oꞌinia Paamirachi wahjipakamea, ki teesa kaawe ikitepuamepua. Tisiwa kaawe siimeria, pichiwa puuua.” Ejeꞌe, waꞌatepua, waꞌa noꞌo chaanena Riosiwaria, resipumeri puuua, kaawe noonoikapa tekipanaka weeechio Apoe teꞌta Paamirawichioo.
Waikao neee Waania, toomari tohsaname tetewakania, puꞌka toomarichio, tijoeka tiiame kahtiapua waꞌao. Moochiopua, yawichi moꞌkorira moꞌkoriekapua oꞌroe netetiame, sekachio puuua, ohsa makoyamekapua, tísia yoorame.
Tewekachi tiopachio, piirechi Riosi kuꞌiwari machenakapua. Puuua weeru sisinakaopua, chaaniapua puꞌka toomarichi kahtiameopua:
—Oꞌinesa muuuapa, tehpuchaka puꞌka weeechi taakekameopua, ahsepare puuuapa iꞌipapuachio. Iwapare puuuapa waꞌasi —waꞌasa chiiapua.
Waikao, puuu toomarichi kahtiamea, oꞌinekapua karuwaka tehpunakapua weeechio, waꞌa oꞌiniao. Waikao weeechio, iꞌipatiame itipikapua.
Puꞌka waꞌa ikisoopua, teꞌpa tewekachi tiopaopua, piirechi Riosi kuꞌiwari machenakapua waꞌao, puuua ohsachi makotoamekapua sekachio, ki teesa yoorame.
Iꞌka machenasoopua, waꞌapi tewekachi tiopachiopua, waꞌa tepatetiachio, piirechi Riosi kuꞌiwari machenakapua. Puuua, puꞌka tísia yoorame ohsa makotoameopua, utewaeme sisinamukao chaanekapua:
—¡Yaapiti oꞌinesa tehpunaka puꞌka panijuwari yoꞌpiameóopua! ¡Iwakame puuuapáaa, iꞌipapuawichioopuáaa!
Waikao puuu Riosi kuꞌiwari ohsa makoyamea, weeechi uꞌmatotekaopua puꞌka ohsao, yooma tehpunakapua puꞌka panijuwari yoꞌpiameo, iꞌipaka. Waꞌa ikisaopua, Riosi iinuwara tekesowachi ihpoporowachi ihpapakapua puꞌka yoꞌpio. Puuu tekesoni ihpoporowaa, Riosi nekarewakapua.
Ihji tekesoni ihpoporowaa, maꞌchi weeriamekapua muuwari mochiwachio, waꞌa sahtuchaniachiapua panijuwa iwapakamea. Waikao puꞌka panijuwa sahtuchaniachiopua, eera machenakapua waꞌao, nape kai kuꞌwitakapua, ahkasi kaawaio yakachisi manitoame, ahkasi norikameo, puhsani taawe pooesiniamekapua, weeresi. Puuu eeraa tijoe eerarakapua.
Waikao puꞌka tetewisaania, itapiti tetewakania tewekachio, itapiti ikipuame uurapame. Puuua weruma itapitikapua, tahpitika tiiame. Pukachi teteiwachio, oowisani Riosi kuꞌiwari ajakapua, puuua kajuyachi oowisani aiwapuame iinuemekapua. Riosia pukae oowisani tísia aiwarieo, kajumerikapua waꞌasi ahpo tísia nekarewao.
Waikao waꞌao, naati tiame tetewakania, paꞌwe poꞌyapua kaawiraka tiiame, iꞌka aampao, naꞌichitia tajayapua. Iꞌka paꞌwe ikichaminao, yooma ihji wehtejuri newitokamea, waꞌa ajakapua. Yooma puuu ajakamea, ki wehtejurika tiame netetiamechi paparakamekapua, yooma puuua tiameo, ki apochi toakamekapua yahchepuawichio wehtejuri machitewarao. Yooma ihjia waꞌa paꞌwesuwe ajakapua ahpo aꞌrapama, Riosie ahpo kiatiamee.
Ihjia, Moise wiikara wikatapua, Riosi ihsiweka yasakame. Naati wiikiapua tiameo, Apoe Poꞌwataniame paparawa. Puuua wiikekao chaachapapua:
¡Muuu teꞌta weruma tiiarieme Riosia, ki nuꞌuti peenia tiiame iintokamemua taamowichioo!
¡Muuua, taamo teꞌta Paamira Riosia,
yooma ihta itachi aampa simiyame utewariememua!
¡Aamo tiꞌtijoerichio teꞌta kaawerumara ahjachi teerewaememua,
teꞌta pichiwarichi tiameraopua!
Aamo Apoe Paamirao, ¿aatana ki aamo seewetarepua?
¿Aatana amochio, ki kaaweruma aamo nayewanaretapua, amochi paparakaopua?
Kiꞌtepua waꞌasio, epeche iyoriniameopua ki amochitiao.
Yomatiame tiꞌtijoeturi wehjoarichio, amochi paparamia eꞌenameripua,
puꞌka aamo iintoriao, tísia kaaweruma iintoria tetewikapao.
Neipa iꞌkao tewekachio, teꞌta Riosi iyoriwachi tiopachio wahjoame weeriame tetewakania, waꞌa yooreminao, waꞌa ajakapua tehte rarapenamea, ahjachi iyotetiamea, oosa mariki Riosi nuuraria.
Waꞌa iyoriwachi oꞌiniao, oowisani Riosi kuꞌiwari puuyakapua. Ihjia oowisani aiwari iꞌtoamekapua, kiisi nohpieme riino wisasori wakiraeme tísia tatapara ihsiame, ihta itapiti ki kaawerumaopua; muripami norikameo, oꞌro apoche teekeraemeapua, wahsipurachitia.
Puuu piiripi naao ahjari noꞌo tetewariaa, puꞌka Riosi kuꞌiwari oowisaniopua, oowisani oropetori kiꞌyakapua puꞌkao, yooma pipiripi. Ihji oropetoria, apoche Riosi nekarewae, popochiamekapua puuua, Apoe ki wahjika ahjamera Riosi.
Waikao waꞌao, Riosi iyoriwa tiopachio, moorewa pochikapua waꞌao, puuua moorewaa Riosi utewarikapua, teꞌta Riosi tiiarichi eename. Waikao waꞌao, aawataai ki pakimerikapua waꞌao, ahkasi ki kajuyachisiopua, puꞌka oowisani Riosi kuꞌiwario, itapiti teꞌta aiwari ihpapakao.
—Ehpeo weeechi siimpamitia eemea. Waꞌa siimpaka wiꞌsunamitiapua, puꞌka aamo oowisani oropetorichi iinuekao, Riosi teꞌta kokosari aiwariopua.
Waikao puuua puꞌka pahcha simiyame Riosi kuꞌiwario, weeechi wiꞌsunesoopua puꞌka Riosi teꞌta kokosari aiwario, yomatiame tiꞌtijoea oowerua tiame, tisiwa naꞌarari ikiwa ehcha puuyatekapua, tisiwa iinya teꞌtiame. Yooma puuu ehchapakamea, wehtejuri teewara yahchetiamekapua ahpo koatao, wehtejurika tiiamechi netetiame paparakamera.
Ookachi simiyame Riosi kuꞌiwario, paꞌwechi wiꞌsunesoopua, ahpo oropetori toatoao Riosi kokosari teꞌta aiwariopua, waikao paꞌwechi neeroia, eeraeme enepakapua, tijoe meritiamechitia eerarae. Iꞌka waꞌa ikisoopua, yooma paꞌwechi ahjamea, wahjipakapua.
Waikao paikachi simiyame Riosi kuꞌiwario puꞌka Riosi kokosari teꞌta aiwari, akichiami wiꞌsunesoopua ahpo iꞌtoao, yooma paichiamiopua tiameo, yooma eeraeme enepakapua.
Waikao puuu Riosi kuꞌiwari neerochi wiꞌsunekamea, chaanechaniapua Riosio:
—Aa Muuua Riosia, Teꞌta Kaawerumachekameraa, tísia kaawe iintokamemua puꞌka nanaarame tísia kokosakao,
waꞌa yoraniame nakiyamekaipua, puꞌka aamo naꞌnayewatura piipateriaopua tiameo, eerara wiꞌsuteriopa koꞌyakao. Pukaepa muuuai, waꞌachitia tísia aiwari saaetekamemua puꞌkaoi, koꞌyakao.
Waikao Riosi iyoriwa tepawetiachi oꞌiniao, inamukania cheechaniameo:
—Aa muuua, Apoe teꞌta yooma Paamiraa, ki teesa kaawe iintokame muuua, Aamo iintoriao tísia pichiwarikopaaa, kiisi seꞌwi kaaweruamachiche teetokaopuaaa.
Naaochi simiyame Riosi kuꞌiwario, Riosi kokosari teꞌta aiwari ahpo oropetorichi iꞌtoao taaachi wiꞌsunesoopua, waikaoo, weeechi mochikame tiꞌtijoeria, taaa tahtarae tajakapua.
Nape ki teesa tajaka aiwakai puuua, kiisi sewina erapakapua ahpo ki kaawe nokayao. Ihjia, Riosikamera seewemetioipua iyorikao, ohsotiakamera nekawekapua Riosio.
Marikisachi simiyame Riosi kuꞌiwario, Riosi kokosari teꞌta aiwari ahpo iꞌtoao, wehtejuri yeꞌkari yasirachi wiꞌsunesoopua, waikao wehtejuri yawichituachio, tukapachi enepakapua waꞌao. Waikao puuu wehtejuri weeechi paparakamea, kiisi anachame erakoapua Riosie tísia aiwariopua, ahkasioi ahpo yeenioi kiꞌpuchapua, káátisia kokosari aiwapapua.
Nape tisiwa aiwakaipua ehchapakao, kiisi toinarekapua ahpo naꞌara nokayao ohsotia waꞌa yoratiapa Riosieo, Riosikamera tísia naꞌarekapua tewekachi kahtiameo, tísia iinya chaachapakaopua Riosio.
Puhsanisachi simiyame Riosi kuꞌiwario Riosi kokosari teꞌta aiwario, Eurate akichi wiꞌsunesoopua puꞌka ahpo oropetorichi iꞌtoao, aakia wakipakapua, puꞌka cherayachi ohjoeme yaꞌyawichiwichioo, katewetiame itipikapua, ahka ahpo siimpachi nasiwamia paateka uumatomichiopua.
Waikao tetewakania raakoni chuꞌwachio, iinyati pawesinoi chuꞌwachiopua tiameo, ki pichiwari Riosi nayewaturachi chuꞌwachiopua tiameo, teemo puuyakapua pukachi pipiripichio. Puuu ki pichiwari Riosi nayewaturaa, waꞌapi iinyati wehtejurikai tiiapua.
Ihji paika teemo nanaarari reemoniwaria, ahpo utewarie kiꞌyaka puꞌka iinyati pawesinoio, puꞌka iinyati wehtejuriopua tiame, itapiti ki maaepori peeniatiame nokisimichiopua. Puuu pawesinoia wehtejuria tiame, puuu ookaa, yomachi puuyakapua weeechio, yooma yaꞌyawichiami paajutemiaopua, puꞌka yaꞌyawichio pirenatumichiopua, yooma pirena nasiwapuawichiopua Riosi teꞌta puipanariapa nasiwarichioo, Apoe Poꞌwa teewataniame Riosieo, puꞌkao ki yawichi yasipamichiopua iꞌka weeechi enasaapa.
Waikao neee Waania, Poꞌwa teewataniameo chiiame tetewakania taamoo: “¡Nee, neeea senawato enameripua, ichikoamechitia! Eeme noꞌo Noonoe piipakatetiamea, pusakame mochipuapua. Ki seꞌwika mochitosaapua noochi aamo paparao, tísia kaawe erakoma eemea, waꞌa noꞌo enasoopa, kihta suuwe erapakapaopua aamo ki kaawe teꞌtereriaopua noochio.”
Waikao tetewakania, weeechio yooma yaꞌyawichia, Amakeróni tewaniachi napawiriapua, yooma ahpo soontaroma. Amakeróni tewaniachikapua waꞌao, eureo naewaniachio.
Oowisanisachi simiyame Riosi kuꞌiwario, Riosi kokosari teꞌta aiwario, teꞌpa eekachi wiꞌsunesoopua ahpo oropetorichi iꞌtoao, tewekachi tiopachi oꞌiniao, nayewachaniame inamukania. Puuua cheechaniapua:
—¡Riosi nekarewaa, oꞌinepuameche toiyame puuuapa!
Waikao, tahpitika iintoka kuhjipakao, ki nuꞌuti tatakao, tahpitika chaachakapa teꞌteokao. Weꞌeai, tahpitika iintokapua ahpo sasawekao, ahkasi ki tetewiniachitiaopua, tiꞌtijoeri ohjoekoiopua weeechio.
Waikao, puuu teꞌta ki kaaweruma mochiwaria, paikana taꞌpakapua. Waikaopua tiameo, yomachi muuwari mochiwari kaꞌkariwaraa, wehchi eꞌenakapua ruꞌmika. Waꞌasa iintoka Riosia. Riosia yooma weeechi mochikame ki kaꞌkaruma Wawironiao, kiisi kaawe nokaya inatepakaopua, ahpo tahpitika ihsiwa nekarewa saaetekapua.
Yooma pawenasipa weꞌe, ki naania iikapua paꞌwetere noripakaopua; kaawiai, ki naania ijikikapua ruꞌmikao.
Waikao tewekachi oꞌiniao, ki ookapi kai nuꞌnunti tehje ruhjikapua, tiꞌtijoerikachiopua. Ihji ki nuꞌnunti tehjea, ooka weerewa uꞌmatoame kiiro pehtiamekapua. Ihji tehje ruhjikamea, tisiwa eeyowa iintokapua tiꞌtijoerichio, waꞌa iintotiapa tiꞌtijoea ooweru tiamea, tisiwa naꞌaraka chaachapakapua Riosio.
Piiripi puuu oowisani Riosi kuꞌiwaria, oowisani oꞌro pehtori iinueriamea sekachio, noochi eenakapua chaaneka:
—Nahpeomua. Aamo neꞌnetemaneopua, aaata oowitiame teꞌta suwepori ihsiameopua, ihjia ahpo kuunachi poanatukao, piirechi ahjama akipamechitia. Puuua naatika iintokame puuua, yooma aaata Riosichi papararaio poanatukame, Satanasichikamera eenepaka. Aaataai ki iyorika mochikameapua Riosichio, suwepori noonoikamepua Riosichio, puꞌka oowitiame suwepori iintokamekatepua, Riosi toakao Satanasikamerachi eꞌenepakao. Aamo tuuyemania Riosi kokosario, achini yoojoramiopua, yooma puꞌka oowitiamechitia nokaka mochitoamekoo.
Puꞌka oowitiame ahjamao, yomatiame weeechi mochikame yaꞌyawichia, tísia suwepori noonowiriamekatepua. Yooma aaata tiꞌtijoe ooweru tiamea, ki ookapi iꞌka weeechi iintuame itapiti ikotuka ohjoemea, yooma yaꞌyawichi puꞌka oowitiame ahjama suwepori noonowiriae, tetekupatetiameka ijikitiamepua.
Waikao puuu Riosi kuꞌiwaria, poanachi noꞌo iꞌtokapua, ki tijoeekachi. Waꞌao, oowitiame noꞌo tetewitekapua, weruma itapiti iinyati ahjakamechi kahtiame, teꞌta tajayame sehtanamechi. Ihji itapiti iinyatia, pochikame toꞌwamekapua teewao, Riosiwichio tísia nekame tiiame. Ihji oowitiame yasitoachio, oowisani moꞌoemekapua; aawara moꞌoraa, oosa marikikapua yooma ahkao.
Oowitiame wisasoriwaa, iimuri taakara iwakameka tiiame sehtamurame paꞌwisetiamekapua, waꞌa ikisa naapo iwakameka tiiame sehtaname paꞌwisetiamekapua tiameo. Ihji peeniatetiamea, oꞌro apoche chuhchetiamekapua; yooma ihta tehte peenia teꞌtiame chuhchetiameapua; puuu tehtea tísia nateyamekapua, paꞌwechi uutiame. Ihji oowitiamea, sekachio oꞌro iijipaso makoyameapua. Puꞌkachi paasochio, pochikame yahchamekapua, itapiti tísia iinya tiameopua naꞌarari, itapiti tatakori eiwepua tiame.
Ihji oowitiamea, Riosi piipateria ahpo koꞌyaria eerarae, teekupakamekapua, Eesusi nehpupaka nayewamekapa koꞌitiame. Neeea, puꞌka oowitiame tetewakaopua, tajinachukania, tahpitika tiiamekoopua puꞌkao.
Nape Riosi kuꞌiwaria, noomina eenakao, noꞌo chaanekapua:
—¿Achini iikai tahpitika erapanimua, puꞌka tahpitika iintoriaeo? Aamo tuuyemania aatia tiiachipa waꞌa tiiopua puꞌkao, ihtanakoopua puuu oowitiame tiiaa, ihtanakoopua tiame puuu oowitiame ahjachi yasitoaa, ihtanakoopua tiame puꞌka oowitiame ahjachi yasitoa oowisani moꞌoraa, ihtanakoopua tiameo, puꞌka yaasetoa oosa mariki aawaraopua.
Puuu ahjari, itapiti tísia iinyatiame aamo tetewariaa, kiꞌyami yawichitukame puuua, ehpeo newitotiamepua newitotiao, nape eenechi machenamiite puuua yawichitumiao, ki wahjiamesi wichiwachi oꞌinia mooenasao, waꞌa ikisao eenechi enasaopua, kajuka pihtunapuamepua waꞌasio. Puuu weeechi mochikamea, ki naayachi oꞌinia Riosi iyotaperichi toatiameopua teewaraa, tahpitika erakomapua, puꞌka kiꞌyami yawichitukameo mukukaio, eenechi ahjaka ahpo mochiwachi yawichituamekopua puꞌkao, kiisi maaepori tiiaipua.
’Ihji pahteniamea, teꞌta inatari machiniame nahkipua. Puuu oowisani moꞌoa, oowisani kaawipua, ihji oowitiame ahjachi kahtia,
puuu kaawia oowisani yaꞌyawichikaitepua; mariki ihji yawichituwaa, newitotia ruhjikamepua waꞌasi; piiripi ihjia, ehpe taawechiami yawichituamepua pehjio; piirechi yawichitumeria pehjio, ki eenamepua pehjio; puuu yawichitumia enameria, kuꞌitapi yawichitumeripua waꞌasi, enasaapa.
Puuu yawichituwa kiꞌyami enekamea, kiꞌtiameapua ehpeo, nape eenechi enepasaapua yawichituwao, osanao yawichituwa enemeripua, puuu osanao yawichituame enameria, piiripi puuu oowisanichi yawichi yawichitukame enemeripua. Nape puuu waꞌapia waikao, ki tehpesi yawichitumapua.
’Puuu oosa mariki aawa aamo tetewariaa, oosa mariki yaꞌyawichi puuua, puuua ki yawichitumia mochipamepua pehji. Kuꞌitapi yawichitumichio kiapuamepua iinyatiame ahjari ahjama yawichitumichiopua.
Ihji oosa mariki yaꞌyawichia, yooma ahka pirena, ahpo kaawe iintameripua ahpo kuꞌipakao, puꞌka iinyatiame ahjari yawichituachiopua.
Yooma ahka nasiwasimapua, puꞌka Poꞌwachitia uutiamechiopua Riosieo, nape Apoe Poꞌwa teewataniamea, yooma newitomeripua puꞌkao, apoeopua, Apoe puuukapa puuua, teꞌta paꞌpamiraopua epeche teꞌta Paamirarakapapua; teꞌta yaꞌyawichiopua, epeche Teꞌta Werumara Yawichirakapapua; puuu Poꞌwa tewaniame ahjama teꞌtiamea, aapoe kaawe eꞌrekamepua ikae Poꞌwataniamee ahpo paajuteretiao; ihji Poꞌwataniamea ahpo paaeriao, ahpo ijinuwachitia uuriamepua Riosichio; ihji paajutetiamea, yoorewa iyoriwa tewaniamekapua.
’Neeroi neꞌneroi aamo tetewariaa, puꞌka oowitiame suwepori ihsiame ahjachi yasariaa, yooma weeechi tiꞌtijoeripua; ki ookapi tiꞌtijoeri, yooma ihta naeri yeꞌyenieme, yooma yeꞌkari tiꞌtijoeri.
Puuu oosa mariki aawa aamo tetewariaa iinyati ahjarichio, nekumemeripua puꞌka oowitiamechio, suwepori ihsiameo. Puꞌka oowitiame naꞌara yoramapua ahkasi piineri toaka, poiyáme; puꞌka saꞌparao koꞌkomeripua; puꞌka saꞌpara itipikameo, kosimeripua.
Riosia, puꞌka oosa mariki pawesinoi iinyati aawara yaꞌyawichio, waꞌatiame noonoitekame enemapua, puꞌka yaꞌyawichio ahpo katewesaopua, teꞌta utewari kiamichiopua puꞌka iinyati pawesinoio, ahkasi yooma ikiyachisiopua puꞌka ahpo iintomia noꞌo tetewiteriao.
Puuu oowitiame aamo tetewariaa, ki nuꞌuti mochiwari puuua, yomachiami paanieka kahtiame ihcheka, yomachi chuhkeka kahtiame ahpo tísia ki kaaweruma ihsiao, yomachi yaꞌyawichituniachiamiopua, yomatiame wehjoarichiopua.
Neipa iꞌkao neee Waania, piirechi Riosi kuꞌiwari tetewakania, tewekachi oꞌinia tekiyame. Puuua ki teesa tiiame iinuemekapua ahpo nuuramiao; oowera tisiwa tajitoapua uutapatoka, weeeai pukaeo, kawiyame uutapasipakapua.
Weeechi tekisaopua, weeru sisinakao chaachakapua:
—¡Wichiparu tisiwa weruma Wawironiáapa! ¡Wichiparu tisiwa weruma Wawironiáaapa! ¡Puuu weruma Wawironiaaa, reꞌremo ohjirachi enepare puuuapáaa, yooma ihta ki kaꞌkaruma naayuri ohjirachi eneparepuaaa, oonori kaarira enepare puuuapáaa, yooma ihta oonorioipua tiaméee!
Waꞌa ijikire ihjia, puꞌka suwepori oowitiame paatari iijikapapua, puuua puꞌka oowitiame erateriae, tetekupakapaopua, yomachiami weeechi mochikame yaꞌyawichi, yoomachi ihta yeꞌkari yawichituka mochitoameopua. Yooma chuhkewepakame puuua, puꞌka oowitiame suwepori mehtanariaeopua, yooma ihta ki kaꞌkaruma aꞌchi tiame nokiwaeeo. Puuu yomachi weeechi mochikameaipua yooma itapiti nehjameai, tísia totomiwaeme enepare puuua, puꞌka itapiti tarinariapaopua, naꞌataka toomi, tahpitika erakoapa puuua, yooma itapiti iinuenariapa, Riosikamera kaawe eꞌremitiooipua.
Piirechi sisinachachapua teꞌpao, puuua cheechaniapua:
—Pukaepa eemea noꞌo ijinuwaa, puuyamitiapua pukachio, ki aamo chewipamichiopua, puꞌka ki kaꞌkaruma nokiwaopua, tatakori nokiwaopua, puꞌka ihta aꞌchi tiame tísia aiwariopua, ki amochi wichimichiopua.
Puꞌka suwepori oowitiamewichioo, ki teesa teeremerapua puꞌkawichioo, Riosi teꞌta kokosariopua. Ihjia, ki waapisi tatakorikame puuuapa, ahkasi tewekachi asina puuuapa, chuurawi tatakoririaopua. Apoe Riosia, tetewakamepua puꞌkaopua.
Puuu oowitiamea, epeche yoraniame nahkipua puuua, apoekamera epeche kianiameopua paatario, epeche teꞌta utewaeme paatari, epeche teꞌta oosa simiyame utewaeme, tuumika epeche yorapuapua puꞌkao.
Waꞌachita aiwatepuapua puꞌkao, puꞌkao ahpo iintoriachitia. Ahpo ki kuꞌita paarasateka yasariachitia, waꞌachitia aiwatepuapua puꞌkao, kehkisa. Ihji oowitiamea eꞌraka kahtipua: “Yawichi oowitiame neeea, ki aiwame neeea, kuunara mukukamechitiaopua. Kaꞌchitia taawechi yuuwesiameai neeea.”
Pukaepa pukachi oowitiamechio, seenepi simikame yooma ihta kokosari enamapua ahjachio. Ahjachi enamapua toore aiwari, naarakowa, yoomá ihta aiwaniame tiame. Ihjia waꞌa ikisaa, kosipuamepua. Waꞌa iintoma Riosia, Apoekapa puuua, teꞌta Paamiraa, yooma aampa tiiamekapa puuua, utewariraa.
Yooma yaꞌyawichi ki iyorika mochikamea Riosio, puꞌka suwepori oowitiame teꞌterewa nokakamea, “Áiii” chaachapama puuua, ki teesa yuuwesika, naarakomapua. “Tísia kaawe teꞌtiai teemea”, chaachapamapua ahpoo, puꞌka oowitiame tajenaria moorewara neꞌnekaopua.
Ihji yaꞌyawichia waikao, eeyowa eꞌerapakaopua puꞌka naꞌi tajenario, mehkache enetoma puuua, ki chewinariapaopua puꞌka naꞌieo. Chaachapamapua:
—¡Áiii, áiii, muuua teꞌta werumakaimua mochiwari! ¡Tahpitika ikina muuua Wawironi! ¡Tahpitika tiiamekaimua natekarirao! ¡Ikanati saipani muuua!
Yooma ihta nehjame tariwachio, tísia yuuwesimapua ehpeo, naarakomapua kiꞌtiopa aaata tarimerio,
itapiti oꞌroo, parata oꞌroo, tehte nateyameopua, perera peeniatiwaopua, riino wisasorioi, pupura paꞌwisame wisasorioi, pupura paꞌwisame wisasorioi, sehtaname wisasorioi, seera wisasori, yooma ihta maꞌre taparasi peeniajutiameoi, marajiri oꞌrooi, yooma ihta netetiame kuuu nateyamee, oronse meetarioi, sisiokioi, maramo eꞌpeoi,
Puuu neꞌneka ajakamea, chaachapatarepua puꞌka tísia weruma muuwario:
—¡Muuua, yooma wewekakamemua itapiti teꞌta taꞌyame taakeriao, aamoo tisiwa aamo puꞌsereriao, pukaeomua tisiwa peenia eꞌraka yasariao! Yooma itapiti nateyameopua aamo puꞌsereriaa, yoomá wewekare puuua. ¡Ki seena aampa teteipuame muuua, puꞌka aamo paarasariaa!
Yooma iꞌka itapiti nehjiwari yooramea, puꞌka oowitiamechi teꞌta toomituri enepakamea, mehka ajaka itipima puuua, puꞌka aiwa majakaopua. Naarakoma puuua, ki teesa kaꞌchi ikime erakoapa.
Puuua chaachapamapua naarakokao:
—¡Áiii muuua mochiwari! Teꞌta nateyame tiiai muuua, tisiwa peeniatiamekai muuua, wisasoriwao muuua, apoche riinokai muuua, pupura apochekai muuua, apoche sehtanamee yoꞌkiwa, oꞌro apoche peenia tiame teeweekai muuua, yooma tehte peenia teꞌtiameeo peeniatatiameai, perera oꞌro peeniatatiamekai, yooma saiparu muuua.
¡Yooma aamo ki teesa paarasateriaa, ikanati kihta itipiru muuua!
Yooma pawekakerachi kapitairaa, yooma pawekakerachi eꞌenakamea, yooma pawekakerachi tekipanamea tiame, mehka oꞌinia neꞌnekao,
puꞌka Wawironi weruma mochiwario, moorewatere poꞌyamekopua puꞌkao tajenakao, chaachapakapua ki kuꞌita siinakokao:
—¿Iintukame ohjoare iꞌka wehjoarichio, iꞌka teꞌta weruma mochiwarichitiaopua, epeche tísia weruma paarasari teerekamea?
Waꞌa chaachapakaopua, tísia yuuwesikao, weeee ahpo mosowiapua naarakokao, eee chaachapapua:
—¡Áiii, áiii, weruma mochiwariaaa! Tesiwa ikina puuua. Yooma pawekakera puhkuemeo, ki teesa toomitupariachiopua, ¡ikanati wehchi yasipanipua saipakao!
Waikao Riosi kuꞌiwaria chiiapua:
—¡Eemea tewekachi mochikamea, kaawe erakoka eemea! ¡Weeechi mochikamea tiamea, peenia erakomitia eemea, yooma Riosi ijinuwarakapao, Eesusi ajawariaa tiame, yooma ehkoriami Riosi nayewatukamea tiame, peenia erakoka eemea, iꞌka Riosi iintoriao, aamowichio iintoriopapua, iꞌka werumari muuwario, teꞌta weruma kokosari saaeteka kokosariopa!
Waikao, piirechi Riosi kuꞌiwari tísia uꞌwamea, weruma tehte apechunakaopua moorino matasuraka tiiameo, neerochi ipakapua puꞌkao. Waꞌa iintosaopua chiiapua:
—Waꞌa yooraka ipapuame, teꞌta werumara Wawironiaai, tísia eꞌraka yoojoraka, kai waapisi akipamichiopua paꞌwechi piwitewikaopua, ki oosa teteipuawichiopua puꞌkao, waꞌasio.
Puꞌka cheesaapua, chaanekapua Wawironiao:
—Muuu Wawironiaa, kiisi inamupuame muuuapa amochio, aꞌrapa cheeteniameopua, pakapuchera cheeteniameoipua, kusupucha turuwa cheeteniameoi, ihtaoi cheeteniame sooniai; aaataoi ihta neteyameoipua; ahjachi tusuniameoi ki inamupuamepua waꞌasi, seenampa.
Taꞌpe tahjeraai, ki uutapamapua waꞌasi amochio; nenewiwaai ki iintumeripua amochio waꞌasi. Waꞌa teeremeri muuu Wawironiaa, teꞌta weeweruma nehjame aamo wisikueriopa, aamo teꞌta tomiwaetameopua.
Puuu Riosi kuꞌiwari tísia uꞌwamea, cheekapua tiameo:
—Waꞌa ikimeripua puuu weruma Wawironia mochiwaria, pukachi waꞌa koꞌitiamekopapua, teꞌta weeweruma nayewaturaopua, yooma wahjachi tiame Riosi ijinuwarao, wahjachi tiꞌtijoeri yomatiame iꞌka wehjoarichio, koꞌiretiamewichioopua tiame.
Neipa iꞌkao, ki ookapi ahka chaachapaniame tewekachio. Puuua chaachapachaniapua:
¡Aamoo taamo Riosio, cheriwema aamo kiꞌyame teemea,
aamoo taamo newipatekamewichioopua;
Aamoopua taamo Riosio, ki teesa tiame tisiwari iinuemeopua;
Aamoopua taamo Riosio, tísia utewariemeopua!
Kaaweruma chaachapame teemea pukachio,
kaawe iintoriopua Riosia,
puꞌka teꞌta oowitiame suwepori iintokame kokosariopapua,
puꞌka oowitiameo, yomatiame weeechi mochikame ahpo suwepori ihsiriae naꞌatariopa.
kokosakao, ahpo naꞌnayewatura koꞌyariopa,
ahpo teꞌta kaꞌkaruma tuuyewari nayewaturaopua.
Tewekachi oꞌiniao eenechi siinakokao, chaachapachaniapua:
—¡Cheriwema, tisiwa kaawerumari Riosi! Weruma Wawironia mochiwaria, puuu apoe suwepori ihsikame oowitiamea, morika itipiamepua waꞌao, ahkasi ki wahjiame taawechisi, waꞌa teeremeripua morokao.
Puuu piire weerewa aampa naao oꞌochetiamea, puuu naao ahjaria tiamea, Riosi yasirachi norikame chopokorieka ajapakapua, chaachapaka:
—¡Ejeꞌe muuua, kaawe iintore muuua! ¡Cheriwema ehpeo, puꞌka aamo iintoriawichio!
Ehjepao, Riosi yasirachi oꞌiniao, aaata teꞌta Riosi kuꞌiwaria, eee cheechaniapua yomatiame waꞌa chaachapachaniameo:
Ehpeo eemea, kaꞌkaruma nayewamitiapua,
teꞌta taamo Riosio, yooma eeme Riosiwichio nokisiameraa;
yooma eeme, weeweruma teꞌtereka teereka mochitoamea,
yooma eeme ki weeweruma teꞌtereka mochitoamea tiame,
yooma teꞌta weruma iyoriwa ijinuwaemeapua Riosichio.
Waikao inamukane, tahpitika chaachapaniame tiꞌtijoeri, kai kuꞌita chiiame chaachapachaniapua, kai kuꞌita wichiyamechitia neeroi, kai muenati teꞌochaniamechitia toomari. Puuuaio Riosi yasirachi kahtiameo, kai kuꞌita eee chaachapachaniapua:
¡Tísia kaawe erakotaria pukachio,
Riosi taamo teꞌta Paamirawachioo,
ehpeo puꞌkao, apoechekamera teꞌta yawichikopapua,
yomatiame puꞌka Apoeo teꞌta aampa utewarie tiiamekopapuao!
¡Kaawe erakoka kaaweruma nayewetariapua puꞌkao,
kaawe eratekaopua puꞌka Apoeoo,
puꞌka Poꞌwachitia uuniame
tewekachi kahtiame taamo Noono Riosieo,
asikopa puꞌkao ahpo neewiwachitia taawechio,
yomatiame apochi paparakamechio!
¡Yomatiame Eesusichi paparamea, tísia peeniatatiame kahtiame puuuapa,
aaata oowitiame neewimerichitiao!
Puuu yomatiame Eesusi ahjama neewimerichitia teꞌteriamea,
apoche riino wisasori tísia nateyame reesisetiame, chuhchetiame mochikame puuuapa.
Puuu wisasori tohsanamea, Riosi piipateria puuua, ahpo kaꞌkaruma yorakeka mochitoria.
Waikao Riosi kuꞌiwaria noꞌo chaanekapua:
Waꞌa cheesaapa, noꞌo chaanekapua:
—Ihji naawesari Riosi chiiaa, ki teesa pichiwari puuua.
Waikao neeea, chopokorieka weripekai neeea Riosi kuꞌiwario. Nape puuua, noꞌo chaanekapua:
—Kaꞌi noꞌoo, kaꞌte waꞌa iintomua; amochika tiame neeeai Riosiwichio. Puꞌka ihsiweka kahtiame neeeai, wahjachitia tiame, aamo poponichitia, Eesusi nayewaria pichikekamechitia. Riosiche chopokorieka weripepapua.
Eesusi cheeriaa, Riosi Riosiwarichi eename puuua, ahpo ehkoriami nayewaturiachi, nayewaria.
Waikao tewekachio, kawipakapua teꞌpao wahjokamechitia. Waꞌa kawipakachio, kaawai tohsaname chuhkuapua, yaaseka kahtiamea pukachio, Ki Seꞌwika Ihsiame tewaniamekapua teewaraa, Pichiwari tewaniamekapua tiame; nasiwamia machenasaapua, riisaka simiyame nasiwamekapua.
Ihji puusiraa, naꞌi tajenakameka tiiamekapua; moochio, ki ookapi yachatoamekapua, yawichi mosokira. Ihjia, ahpo tiiara iyotetiame iꞌtoapua tiame, teewatewarachitia, aawataai ki machiya puꞌkao, Apoeche.
Ihji ampawakiraraa, eerae saampatetiamekapua. Ihji teewaraa, Riosi Naera, tewatiamerakapua.
Tewekachi soꞌsontarowa ahjama nokisiamea, pukamina nokisiapua, riino wisasori ampawakira chuchatoamekapua, ki teesa totosáname piipakame, puuua ahjachi nokisiao, kaawai totosánamechikapua.
Kawachi yaaseka kahtiamea, tepekuma machenamekapua chuꞌwachio, nasiwari maacheta, tisiwa yoorame, ahjae nasiwamerika puuua. Ahpo seepurawao, ahpo teeretere teeremerikapua puꞌkao, sisioki kuhsie iintomerikapua, tisiwa aiwari saaetekapua puꞌkao; ahpo seepurawao, maaji sonaka yoojoramiapua puꞌkao, pihtunakao, maaji ihpoporowamechitiaopua, puꞌka teꞌta Riosi utewariemeopua, nekarewa ahjachi iintokaopua.
Ampawakirachi kaichio, iyotetiamekapua, “Yaꞌyawichio, Teꞌta Yawichi; paꞌpamirao, Teꞌta Paamira”, chiiamekapua.
Waikao aaata Riosi kuꞌiwari tetewakania, taaachi weeriame. Waꞌa werikaopua sisinakao, yooma paaekapua oonorio, teꞌpa kunuriameopua eekachi, eee cheeka:
—Eꞌena eemea, teꞌta weruma Riosie koꞌkotewa, koꞌkopuachi,
yooma ihta wahjipakame saꞌpara koꞌkomichioopua: yaꞌyawichi saꞌpara, kapitai saꞌpara, tiꞌtijoe tísia natekari teꞌteriame saꞌpara, kaawai saꞌpara, kaawai yaꞌyaseto saꞌpara, yooma ihta tiꞌtijoeri saꞌpara tiame: weeweruma teere teꞌteriame, nuꞌnunti teerewa teꞌteriame tiame, tehki paꞌpamiratoameopua saꞌpara, waꞌa ikisaopua tiameo, tekipanatewa tiame saꞌpara.
Waikao tetewakane, puꞌka wehtere oꞌinia machenakameopua wehtejurio. Waikao yooma weeechi yaꞌyawichia, ahpo soontaro ahjamaopua, wehtejuri ahjama, pirenatukapua nasiwamia. Ihjia, pirena nasiwamerikapua, puꞌka kaawai tohsanamechi kahtiame puipamerikapua, nasiwaka.
Waikao, puuu kaawai tohsanamechi yasitoamea, puꞌka wehtejuriopua, puꞌka wihtuki naewatuameopua tiameo, chapikapua puꞌkao. Iꞌka wihtuki naewatuameopua, Apoe iintoriopua puꞌkao, puꞌka wehtejuri utewarie peenia ihsikaopua, puuua pukae peenia ihsiwae, tiꞌtijoeri wisikuekaopua. Ihji ihsiriopa tiameo, ahpo wehtejuri machitewara tiꞌtijoechi yahchekaopua, wehtejurika tiame netetetiamechi, paparatekaopua tiame. Pukaepa ihji ookaa, naꞌi paꞌwechi ihpapatiapua waikao, tisiwa tahtamechi, aasujere tajenarichiopua.
Ihji soontarowaraa, yooma koꞌitiapua, kaawaichi yasitoameeopua, ahpo chuꞌwachi merimachetaeopua. Waikaopua, yooma ihta oonoria, poposakapua puꞌka, wahjipakame saꞌparaeopua.
Puꞌka tetewisaapania, piirechi Riosi kuꞌiwari tekiyapua tewekachitepao. Sekachio kaarena makotoapua, piiripi ikichapura tiame, ki wahjiamesi wichiwachi yeetara, ahjae yeetapuniame.
Ihji Riosi kuꞌiwaria, puꞌka raakoniopua, eee kehki teewaemeo, ehkoriami Siinoio, riaorósio, Satanasi teewaemeopua tiameo, chapika purisa, kai waapi ki wahjiamesi wichiwachi ipakapua. Ihji raakoni waꞌa ipatiamea, piie miiri paaumpari waꞌa yasimerikapua, kaarenae oꞌyetiame.
Waikao, ikicheka yeetepakapua puꞌkao, ki machenamichioopua waꞌao, aaataoi wehjoarichi mochikameo wisikuemia, ahkasi piie miiri paamuparisi uꞌmatoachisi.Waꞌao piire miiri paamutesaopua oꞌyaekao, puhjemerikapua eenechio kuꞌitapio, Riosi kuꞌitapi.
Waikao, yaꞌyawichi moꞌmochira tetewakania. Waꞌa pukachio, waꞌa mochikapua yooma kiatiameapua, aaata katewemichioopua. Puꞌka tetewisaa, wahjipakame tetewakania waikao. Puuua, Riosie Weratiame pichiwatakameapua, Apoeo, Riosi Naerako tuukamekapua. Ihjia, ki pawesinoi iinyatichi paparakamekapua, naatichioi, puꞌka iinyati pawesinoi tiiamechi netetiamechioi; iinyati pawesinoi machitewaraoi, ki ahpo toakamekapua, ahpo yahchepuawichioo, ahpo koataopua sekachioi. Ihjia eenechi oijenakamea, piie miiri paaumpari mochimiapua, Riosie Weratiame ahjamaopua.
Ihji oijenawaa, pahcha simiyamekapua, oijenaniame. Wahjachi ki Riosichi wahjipakamea, ki oijenamiapua pehjio. Neipa oijenamiapua eenechio, ahkasi piie miiri paamupari uꞌmatosopa.
¿Achipusa peenia tiiamejuarepu, pahcha simiyame oijenapuachi oijenaniameapua, yooma tatakori piipatetiame kaawe erakoameopua, kihta seewiapa teemea taamo poanachi uhjurapuaopua Riosieo, oosa simiyamechi mukiyamechitia? Teemea tísia kaawe erakomeripua Riosichi, Riosi neesetowatere mochitoamekapa Riosie Weratiametere tiame; puꞌka ahjama nokisikaopua yawichitukao, piie miiri paaumpari simiyame, puꞌkao puꞌkache yorakeka kuꞌisika.
Piie miiri paaumpariopua uꞌmatosoopua waanamio, eenechi puhjepuameapua Satanasia, kuꞌitapio.
Eenechi puhjetiaapua, eenechi machenamerikapua waikao, yooma wisikuemiaopua, yoomá weeechi tiꞌtijoeri. Yooma puuu Satanasi wisikueria, yomatiame iꞌka weeechi eꞌenameripua, iꞌka weee Koojo kawiyanachisi yomatiame, ahkasi iꞌka weee Maakojo tetuyachisi. Puꞌkao Satanasia, ahpo nasiwamiawichio, soontarotameripua, nape yomatiame weeechi ki ookápi enemeripua, paꞌwé seeterachitia kehki.
Iꞌkao tetewakania, yomatiame weeechi weerechisi nokiriameopua. Puuua, norikame noorepakapua puꞌka, muuwari Riosi teꞌta nakiyaopua, mochiwario; nape naꞌia iꞌkao, tewekachi oꞌinia eenakaopua, yooma koꞌyakapua puꞌkao, kosoka.
Puuu Satanasi wisikuekamea noonoimichioo, naꞌichi ipatiapua waikao tiame, puꞌka wiwisituri nayewaturao, puꞌka iinyati ahjariopua tiame, ihpapatiachiopua, naꞌi paꞌwe tajayachiopua. Waꞌa yasimiapua waꞌasi, yooma taawechi aiwaniachiopua, tukaoopua, taawechiopua tiame. Ki seenáá aampasi aiwaka yasitomiapa waꞌasi.
Waikao, wéruma yawichi yasira tetewakania, tohsáname, waꞌa yasirachi yasipame tetewakania aaata. Iꞌka tetewakaopua, yoomá ujumakapua, weeechi ohjoemea, tewekachi ohjoemea tiame, ki waꞌa mochime tiiamekapa puuua, puꞌka tetewachio.
Waꞌa ikisaopua, puuu weeechi wahjipakamea, puꞌka yawichi neꞌniachi, ajakapua, yooma weeweruma teꞌterewaemeapua, nuꞌnunti teꞌterewaemeapua tiame. Waikao, ooka iꞌiyotape wahjonatiapua, piiripi puuu ooka iyotapea Ahjaniame Iyotapekapua, yooma ki wahjiamesi ahjameri toatiachi teewara. Piire iyotapechio, yooma waꞌa toatiame maaniapua teewaraa, ki wahjiamesi ahjari uumeria. Yooma aaataai wahjipakamea, puꞌka ooka iꞌiyotapechi chiiae ihta noonowiria, pukae katewetiapua Riosieo.
Waikao wahjiparia, wahjipakame mochiriachiopua tiame, naꞌie kosotiapua Riosieo, naꞌi paꞌwe tajenarichi. Puuu paꞌwe naꞌichi ihpapaniamea, oosa simiyame mukiwamekapua waꞌasi, ki oosa aampa Riosi ahjama yasipuame.
Yooma aaata puꞌka ahjari iyotaperichi kiꞌtiameopua teewarao, waꞌachi ihpapatiapua tiame, puꞌka naꞌi paꞌwe tajayamechi, ki wahjiamesi ki Riosi ahjama mochimerikapua.
Yooma puꞌka ikitiame uꞌmatosóópua, weemera teweka tetewakania waikao, weemera weee tiame; puuu pahcha simiyame tewekaa, puuu pahcha simiyame weeeapua tiamea, waꞌa ikisa puuu paꞌwe pahcha simiyameapua tiamea, kiꞌtiapua waꞌasi; yoomá pahcha simiyame iintuamea, uꞌmatokapua waꞌasi.
Waikao waꞌa weemera tewekachio, Teꞌta Piipakame Muuwari, tetewakania waikao, Weemera Eerusareni. Puuu Weemera Eerusarenia, tewekachi oꞌinia tekiyapua, Riosi kahtiachi oꞌinia. Tisiwa peenia teetoapua, oowitiame neewimerichitia.
Waikao inamukania waꞌao, ki kuꞌita siinachaniame, puꞌka Riosi yasirachi oꞌiniaopua:
—Riosia, yomatiame weeechi tiꞌtijoeekachi kahtiame puuuapa waꞌasi. Tiꞌtijoeria Riosi mochiwari enemeripua, Apoe Riosia puꞌka tiꞌtijoeri mochiwari, Riosiwara enemeripua.
Nape Riosia, keꞌchuo muioi ahjama mochipuachio, wakipatemapua oꞌkewarao, puꞌka tiꞌtijoerio, kiteremiopua waꞌao, yuuwesirio, naarakorioi, kokosa saaeniameoi, wahjipaniameoi; waꞌa ikisa yooma ihta iintukame oochetiame ahjarichio, puꞌkao yoomá uꞌmatoriopua waꞌasio.
Waikao, yawichi yasirachi kahtiamea, Riosi Apoea, chaachakapua:
—Nee, yooma weemera netekame neeea.
Chiiapua tiame:
—Iyotepuapua iꞌkao, pichiwari simiyame ihjia, ki seꞌwi wichiyame.
Noꞌo chaanekapua tiame:
—Yooma kuuweparu neeeapa. Neeepua, oꞌicharia, kajuyachiopua tiaméo, aapini oꞌinia yuꞌusisio. Weeechi mochikameo, paꞌparamuameo, ki natekachi nerojitemania, ahjaniame paichi neeroie.
Aaata kaꞌkarumachi newitokamea, noꞌo taana enemapua; neeea, noonora enemapua puꞌkao, Apoe Riosi.
Nape ki ahpo pujime erakoamea ki kaꞌkaruma nokiwao, ki ahjachi erakoamea noochi ahpo Riosichio, teꞌta ki kaawerumachio enepakamea, tijoe koꞌyamea, suwepori yooramea, susukituamea, ihtaoi riosiemea, wiꞌwisitua, yooma puuua, naꞌi paꞌwechi ihpapapuame puuua, paꞌwe tajenarieme poꞌyachi. Puuu paꞌwechi ihpapaniamea, puuukamera “teꞌta mukiwamera” tewaniamekapua, ki wahjiamesi seꞌwi mochiniamekapapua Riosichio.
Waikao waꞌa eenakapua, piiripi puuu oowisani Riosi kuꞌiwaria, pehtorichi oowaka ajakamea, pukachiopua, aiwari iinueriamea. Puuua noꞌo chaanekapua:
—Eenakóómua waꞌana. Aamo neꞌnetemane, puꞌka oowitiame Poꞌwa teewataniame ahjama neewikameo.
Waikaopu Riosi kuꞌiwaria, kai waapi weeriame kaawichi noꞌo iꞌtokapua. Waꞌa oꞌinia noꞌo neꞌnetiaopua, Riosi piipateria muuwarikapua, weemera Eerusareni tewaniame. Puuu weemera Eerusarenia, tewekachi oꞌinia tekiyapua, Riosi kahtiachi oꞌinia,
tahpitika teetoapua tajitokao, Riosi tisiwarieopua, tiiari. Ihji muuwari mochiwaria, tatapara teetoapua, tísia nateyame tehtee peeniatatiameopua. Ihji mochiwaria, kawiyamekapua, kiisi kihta aꞌchi tiiaeme, tehte ahpe kawiyamechitaopua.
Puuu muuwari mochiwariopua, kai waapisi weeriame, koꞌraemekapua norikameo, oosa mariki aampa ooka muiraemekapua. Waꞌa muꞌmuirachio, oosa mariki aampa ooka ajakapua Riosi kuꞌiwari, yooma pipiripi muirachiopua. Yooma pipiripi muirachiopua, waꞌa iyotetiamekapua, yooma pipiripi puuu oosa mariki aampa ooka iꞌisaeri tetejimari teewaraopua.
Cherayachiminao, paikakapua muira; kawiyamina wehjoarichiopua tiameo, paika muirakapua; wehjoari tekiyaminao, paikachikapua waꞌaoi muiwachio; ariyatuminao, paikachikapua waꞌa muiraa.
Puuu muuwari mochiwari koꞌreraa, oosa mariki aampa ooka chokitetiamekapua; puꞌka chohkirachi pipiripichio, waꞌa iyotetiamekapua teewarao, puuu oosa mariki aampa ooka Poꞌwa teewataniame ajawariaa.
Puuu noꞌo neꞌneteka naewekamea, oꞌro kuhsi makotoapua, ahjae ihtetamiapua mochiwario, yooma muirachiopua tiame, yooma saꞌmi koꞌreopua tiameo.
Puuu muuwari mochiwaria, naao ihkiamekapua, waꞌachi kekenuame. Puꞌka muuwari mochiwario, ooka miiri aampa ooka siento matoka, ihtetakapua kenekumao; waꞌachitia ihtetakapua weereo, oowepoteopua tiame.
Ihji koꞌreraa, paika weerewa aampa mariki matoka puuyakapua, teꞌpasi weeriameopua, Riosi kuꞌiwari iꞌtoaopua ihtetaeo, waꞌachi kehki ihtetameapua, tijoe ihtetaeo.
Puuu koꞌrea, ahpe tehte nateyamee netetiamekapua; puuu muuwari mochiwaria, apoche oꞌroapua, kiisi aꞌchitiame iinuwaeme, ihtao.
Yooma puuu koꞌre maaniame nawateraa, yooma ihta tehte peenia teꞌtiamee, peeniatatiamekapua: piiripichi simiyamea, ahpe tehte; ookachi simiyamea, saajiro; paikachi simiyamea, ákata tehte; naaochi simiyamea, esmeráta;
marikichi simiyamea, onise tehte; puhsanichi simiyamea, konarina; oowisanichi simiyamea, kirisorito; osanaochi simiyamea, weeriro; watanichi simiyamea, toopasio; oosa marikichi simiyamea, kirisopasa; oosa mariki aampa piiripichi simiyamea, aasinto; oosa marikichi ookachi simiyamea, amatihta.
Yooma puuu oosa mariki aampa ooka muiraa, oꞌro perera netetiamekapua; yooma pipiripi muiraa, pipiripi perera iinuekapua. Teꞌta muirachi pooea, apoche oꞌroapua, kiisikioiopua aꞌchitiameo.
Waꞌa muuwari mochiwaria, ki nakiyachikapua taaa tajenariopua, meechaoipua, Apoe Riosi tisiwarira taajenamerikapua waꞌao; Poꞌwa teewataniamea, ahjachi tahjeraapua ahjae tahjeniame.
Yomatiame puꞌka wehjoarichio, yooma ihta tiꞌtijoerio, puꞌka tahjeraechi ohjomeripua. Ihjia, yooma yaꞌyawichiraa, Riosi kahtiachi eꞌenamapua, ahpo weruma iintowa, teꞌtereparia Riosio, iꞌyetokaopua, ahpo iyoriwaopua Riosio, Riosi kaawe eꞌremiaopua, cheriwema kiamiaopua tiameo.
Waꞌa yomachi muꞌmuirachio, wahjoame werimeripua aꞌchi keenakooipua taawe; tukawaria kiteremeripua waꞌao.
Yomatiame wehjoarichi ohjoemea, yooma ihta tiꞌtijoeri tijoetukameai, waꞌa eꞌenamapua Riosi kahtiachio teꞌta muuwarichio, ahpo kaꞌkaruma erakoa, chaachapamia Riosio, Riosi iintoriaopua.
Nape aaata aꞌchitiamea ki kaꞌkarumao, ki muimeripua waꞌao, aaata teꞌta naꞌara nokayamea; aaataai, oowera Riosi pichikiameka nokayamea. Waꞌao, Poꞌwa teewataniame ahpo ahjari iyotaperichiche toꞌwaria teewara, muimeripua waꞌao.
Yooma puꞌka noꞌo tetewitesaopua, naati noꞌo tetewitekapua waikao, piiripi aaki. Ihji aakia, kawiyame neeroikapua, ki teesa kawiyame. Ihji aakia, Riosi yasirachi oꞌinia pajenamekapua, waꞌa Poꞌwa teewataniame kahtiachi tiame.
Ihji aakia, teꞌta Riosi muuwari mochiwachi, naasipami poꞌyapua, teꞌta naasipa pooechiami yeenapua. Puꞌka aakichiopua, nenekuo, kuuu ahjari ajakapua, senepi mechachi taakiame. Ihji kuuu saawaraa, yooma mochiwari kaꞌkaruma mochipuamichio iꞌyowapuamekapua.
Ihtaoi kiteremerapua waꞌao aꞌchitiamea, Riosiche yasimapua waꞌao, Apoe Poꞌwa teewataniameopua tiame. Riosi tekipaneka mochikamea, ahjachi paparaka mochimeripua iyorikao.
Riosio puuua, nanarira tetewika mochimeripua, ahpo koata yachatomerapua, Riosi teewarao.
Kiterema tukawaria waꞌao; waꞌa mochikamea, ki tesiwa erakomapua tahjerawichioopua, taaa taajenarioipua, Apoe Paamira enemapua, taajenaria. Ihji ahjamao, ahkasi ki seena aampasi ahjaka, mochimerapua.
Waikao Riosi kuꞌiwaria noꞌo chaanekapua:
—Ihji naawesaria teꞌta pichiwari simiyamepua, teꞌta ahjachi erakopuame tiiame. Apoe Paamiraa, Apoe ihsikamekapua, ahpo naewaturachi nayewakaopua, Apoe uhjurakamepua tiameo, iꞌka ahpo kuꞌiwarioi ahpo yorakeka mochikameopua, aamo tetewitemichioopua.
Neee Eesusi tewekachi oꞌinia noꞌo kuꞌiwari aamo uhjuriamea, yooma weeechi mochikameo, chaanenania:
—Kuꞌwe enamiite neeea, waꞌa weeechi aamo mochikachio. Iꞌka iyotaperi chiia eꞌweka yasitokamea, tísia kaawe siimeripua, tísia kaawe erameripua.
Yooma iꞌka tetewikamea, inamukamea tiameo, neeepua Waani. Waikaonia, chopokorieka weripakainia, yoorewewa iintokaopua puꞌkao.
Nape ihjia noꞌo chaanekapua:
—Kaꞌte yoorewi noꞌoo, Riosiwichio ihsiwiame neeeai aamochitia, aamo poponichitiaopua, Riosi naewatukame, yooma iꞌka iyoteri neesetoka mochitoamechitia tiame. Riosikamera chopokorieka weripapuapua.
Noꞌo chaanekapua tiame:
—Kaꞌte oowera iinuemitiapua iꞌka iyoteri chiiaopua, ohso kaawe nayewemitiapua aaata. Ihji chiia, ki mehka teetoamepua ikimiachio.
Nape pahtekai ki nakikameopua iꞌka iyoteri chiiao, waꞌatia toipuapua puꞌkao, ahpo ki kaꞌkaruma yoorachiopua, ahpo ki kaaweruma tiia, naꞌnaritomichiopua. Kaꞌkaruma yooramea, kaꞌkarumache ahpo yoora simitema puuua. Aaata teꞌta iyoriamea Riosi, waꞌapitia teetomeri puuua Riosi iyorikao.
Waikaonia eenechi Eesusi naewame inamukania, puuua eee cheechaniapua:
—Kuꞌwe enamiitene waꞌao, yooma Riosichi teꞌteriameo, Riosichi teꞌteremia nuutewa iꞌtoka, yooma pipiripiwichióópua, ahpo ihta kehkisa noonowiria kiapuameopua.
Neeepua, pahcha oꞌinia kahtiamea; neeepua tiame, neipa yasimeriapua pehji. Neeepua keꞌchu ihtaoi kiꞌtioi, yasariameapa; kihta iintumerioipua waꞌasio, waꞌapitia iiweta yasitomeri neeea. Neeepua oꞌicharia, kajuraapua tiame; kihta kiterekame noꞌo pahchao, noꞌo neipaoi, kihta kiteremeripua.
Tísia kaawe siimerapua aaataa, aaata ahpo wisasori wichonarekamea, tísia kaawe siimerapua, puuua, reesisepuamekapapua, puꞌka ahjari kuuura taakewa, koꞌkomichioopua; reesisepuamepua tiameo, Riosi muuwarichi pakimichióópua.
Yooma naꞌararia Riosi muuwarichio, maꞌchi itipimerapua itapiti yoorakamekapa, tukapachi ohjowa nokiwame, ihtaoi riosichitia uuyamea, suwepori nokayamea, tijoe koꞌyamea, yooma puuu wisikuari yooraka puꞌseriamea.
—Neee Eesusia, noꞌo uhjurawa uhjurakamenia, yooma tiꞌtiopachi maꞌchitamichiopua, noꞌo tetewiteriao. Neeea apoe naatipua, keꞌchu Raawitarukooi ahjaka yasitokame, nape waꞌa tiiai neeea, teꞌta Raawi tetejimarisiwachi, naawakamenia tijoetukao. Neeea, cheisoporika tiiame neeea amochio.
Riosi Riosiwari iinuemea, waꞌapi Poꞌwa teewataniamechi nenewikamechi teꞌteriamea, chaachapamepua puꞌka Poꞌwa teewataniameo:
—¡Yaapiti enamitia muuuapa, muuua Apoe taamo Paamiraaa!
Apoe yooma weeechi taamo Paamiraa, taamo chaanenapua weeechi mochikameo:
Neeea Waania teꞌta pichiwa Riosie tetewitetiameapua iꞌkao, aamo chaanenane: Iꞌka iyotaperichi chiiao, kaꞌte epeche chanimitiapua aampachio; waꞌa iintosaamua, epeche tisiwa aiwatepuame muuua, iꞌwa iyoterichio, waꞌa chiiamekopua Riosio.
Aamo uꞌyesoo iꞌka iyotaperichi chiiao, Riosiaipua aamo uꞌyemapua aamo ahpo ahjama yasipua nuuteka teewiaopua, ahpo ahjama mochipuachi taakia koꞌkopuameopua, teꞌta kuuu ahjari taakewaraopua; waꞌao, kaꞌchitia taawechi pakime teeremeri muuua, Riosi teꞌta muuwari mochiwari piiparichiopua.
Ihji iꞌka pichiwako tuuyamea, Apoe teꞌta Riosie Weratiamepua, eee chaanipua:
—Ejeꞌe. Enamache neeea waꞌao, kuꞌwe simiyachio.
Wee, waꞌa ikimitia naaju, Apoe taamo Paamira Eesusia.
Amochi Riosie piipatetiameo, Apoe taamo Paamira Eesusio, apoe Riosie Weratiameopua, amochi teetojeraninia ahpo kaawerumari tiiariwaopua. Waꞌa teerejerame neeea.
Iꞌwasi kajuyamenia cheekao, yomatiame Riosie Weratiamee noꞌo tetewitetiamea. Cheriwema, waꞌasipua.
Las ilustraciones de las páginas 2, 3, 4, 5, 6, 11, 13, 25, 27, 29, 55, 62, 70, 71,
90, 97, 99, 101, 103, 104, 105, 106, 108, 110, 111, 114, 115, 150, 155, 156,
169, 170, 174, 175, 176, 177, 178, 179, 180, 186, 191, 194, 199, 201, 205, 216,
232, 246, 251, 263, 266, 269, 276, 279, 280, 283, 284, 286, 287, 288, 289, 291,
297, 334, 336, 341, 343, 359, 361, 362, 364, 367, 368, 371, 374, 379, 388, 396,
397, 411, 417, 418, 419, 420, 425, 430, 436, 439, 440, 451, 464, 465, 469, 503,
530, 535, 562, 572, 578, 610, 612, 619, 622, 646, 650, 656, 665, 673, 707, 708,
709, 710, 711, 716, 748, 749, 751, 776 y 783 son propiedad de ©1978 David C.
Cook Publishing Co., y son usadas con el permiso correspondiente.
Las ilustraciones de las páginas 44, y 302 son propiedad de ©1997 New Tribes
Mission y ©1997 Foreign Mission Board S.B.C.
Las ilustraciones de las páginas 31, 37, 46, 66, 75, 103, 107, 109, 118, 136, 167,
185, 198, 244, 324, 360, 365 y 721, por Darwin Dunham, son propiedad de
©United Bible Societies, 1989, Nairobi Kenya.
Las ilustraciones de las páginas 68, 74, 75, 76, 95, 96, 100, 102, 104, 122, 126,
128, 129, 145, 163, 171, 172, 182, 192, 193, 203, 231, 250, 282, 294, 357, 366,
371, 398, 402, 448, 462, 464, 698 y 725, por Graham Wade, son propiedad de
©United Bible Societies, 1989, Nairobi Kenya.
Las ilustraciones de las páginas 111, 137, 219, 299, 319, 329 y 632 son propie-
dad de ©Global Recordings Network.
Las ilustraciones de las páginas 86, 235, 631, 644, 669, 726, 759, 786, 788, 790,
793, 795, 796, 799, 804, 805, 806, 809, 813, 816, 817, 819 y 822 son propiedad
Las ilustraciones de las páginas 594 y 741 son propiedad de Katie Voigtlander.
Las ilustraciones de las páginas 54, 108, 131, 218, 225, 228, 247, 259, 272, 298,
441, 486, 491, 584, 603, 690, 693, 725 y 738, por Louise Bass, son propiedad de
©1995 Wycliff e Bible Translators.
Las ilustraciones de las páginas 165, 374, 389, 475, 638, 682 y 724, por Horace
Knowles, son propiedad de ©The British & Foreign Bible Society, 1954, 1967, 1972.
Las ilustraciones de las páginas 184, 356, 793 y 814, por Horace Knowles y modifi ca-
das por Louise Bass, son propiedad de ©The British & Foreign Bible Society, 1994.
Primera edición, El Nuevo Testamento
Huajirío de Sonora, var 13-016 2C
©2016 Wycliff e Bible Translators, Inc.
Versión electrónica ©Wycliff e Bible Translators, Inc. 2017
www.scriptureearth.org
Usted es libre de: Compartir – copiar, distribuir, ejecutar y comunicar
públicamente la obra bajo las condiciones siguientes: Atribución. Debe
reconocer los créditos de la obra de la manera especifi cada por el autor o el
licenciante (pero no de una manera que sugiera que tiene su apoyo o que
apoyan el uso que hace de su obra). No comercial. No puede utilizar esta
obra para fi nes comerciales. Sin obras modifi cadas. No se puede alterar,
transformar o generar una obra derivada a partir de esta obra.
http://creativecommons.org/licenses/by-nc-nd/2.5/mx/
El Nuevo Testamento en el huarijío de Sonora ©Wycliffe Bible Translators, 2017
