Altjerr-henh urrpey Isaiah rang-amparr Altjerr-henh angketj pep-warn ngkwey arrernek, “Thang artwang urrpey nyent ngkwengeng arrwekel lanthetjenh tjerrtj map-warn, rang kel ngkweng tjey urrkapetjenh.
Angketj thang awek, rrkwalel antangkelhemel arlkerleh,
‘Arrantherr Ingkarteh tjey mpwaretjeh!
Tjey rang kwer alyelk anthwerr intetjenheng!’”
Angketj lakenh urrpey Isaiah-el pep-warn arrernek.
4-6 Angketj nhenh keth-irremel arratj-irrek. John Kwatjeh Irrpelh-ilenh-ilenh rang rrkwal-warn alhek. Rang mantarr kamwerl yenp-penh mpwarekarleh irrpetjart, rang belt yenp-penhel ayernelhetjart. Rang inteltj thwen ngkwarl rltwamp thwen war arlkwetjart. Itja mern ker arrpenh-arlk apek. Tjerrtj Judea ntjaper-areny map, tjerrtj town Jerusalem ntjaper-areny map kwer-warn alhek. John-el inenh ilek, “Arrantherr anetjeng Altjerr-warn atwep-irrerrang! Kwereng arrantherrenh thang kwatj-warn irrpelh-ilemel baptise-em-iletjenheng, Altjerrel anetj arrehantherr-henh rrpwaremel wetjenheng.” Angketj nhenh awemel inang kangkwerrek. Inangem anetj inehenh ilelhek, kwer-penh John rangem inenh Jordan ulpayel kwatj-warn irrpelh-ilemel baptise-em-ilek.
John-elem tjerrtj map ilek, “Artwang arrpenh tjengeng ingkern petjem. Rang tjengeng twer anthwerr anem. Yeng itja alngaltar anem rarteh, artep-anemel sandal kwerenh rlwetjeh.
Aray, thang arrantherrenh kwatj-warn irrpelh-ilemel baptise-em-ilem. Rang pel arrantherrenh Kwerrern Alngaltarel irrpelh-ilemel lyeteny-iletjenh.”
Arltang arrpenhel Jesu Nazareth town-eng John-warn alhek. Nazareth rang-artek mer Galilee-el anek. John-el Jesu renh Jordan ulpayel kwatj-warn irrpelh-ilemel baptise-emilek.
Jesu kwatjeng arratek-arteh, kapert kern-irremel rang arek alker altjwer-irremeng. Rang arek Kwerrern Alngaltar kwerel-ayeng arrernelhetj-alhemeng, thep ntwerrert-arteh.
Kwer-penh rang Altjerr renhem awek, alkereng kwer-warn anpernemel angkemeng, “Ntwang ler tjengenh anem. Yeng ngkweng nyerrkem. Yengem ngkweng-penh arrken anthwerr awelhem!”
Kwer-penh Kwerrern Alngaltarel Jesu renh rrkwal-warn lanthek.
Jesu rangem arltang 40-eh-atwetj kweny 40-eh-atwetj rrkwalel anek. Arrentjelem renh arrkernemel ilek. Jesu ker nwanth-areny mapel-arleng mpwepel anek. Angel alker-areny mapel renh arntarnt-arek.
King Herod-elem John antwerrkekarleng-lwer, Jesu mer Galilee-warn alhek. Rang tjerrtj map Altjerr-henh angketj mwerr ilek.
Rang inenh lakenh ilek, “Kel arltang rang anemem! Arltang nhenh Altjerrel arrwekel kwet ngkernekarl, Altjerr tjerrtj mapeh mernelhetjeh, rang Ingkart ingkerrekeh anemeng. Kel Altjerr-warn tweperrerr-irrang! Angketj mwerr renh naketjeh!”
Jesu Galilee kwatj alay iterel nthwerl-apetjam, rang Simon tjey kwerenh Andrew renh-atherr arek, ratherr net kwatj-warn wemeng, irrpenng antwerrketjeh. Ratherr irrpenng antwerrkenh-rrkenh anek.
Jesu-el renh-atherr ngwek, “Tjengel-arleng petj-alherray, thang mpwelenh kaltj-anthetjeh, tjerrtj mapem mpwel twepelh-iletjeh Altjerr-warn.”
Akenheng ratherr kel net kwer-atherrenh mentj imperl-alherrek. Jesu-el-arleng ratherr anharrel-ayeng alherrek.
Jesu Simon Andrew inang kwek war ntwarr alhek. Inang akenheng-atherr James John thwen arek, Zebedee-kenh artwang lerekw atherr. Ratherr boat-el anetjam, net kwer-atherrenh rlterrelhekarl ratherr tantherl-anerretjam.
Jesu-el renh-atherr pawenhek, ratherr kwerel-arleng antelherl-alhek. Ratherr angey kwer-atherrenh-henh urrkapenh-apenh map imperl-alherrek boat-arleh. Ratherr kel Jesu-el-arleng anharrel alherrek.
Inang angketj kwerenheh anwerlkemel awek. Inang angkerrek, “Rang-artek angketj twerel kaltj-anthem, itja artwang inangkal nheng mapel-arteh. Inang-artek kern war kaltj-anthem, angketj apekapel twer-kwenyel!”
Jesu-el inenh kaltj-anthetjam, artwang kwerrern anetj-akert tjatj kwen-warn irrpentj-alhek. Artwang rangem arnterr arlkemel ilek,
“Jesu, Nazareth-arenyay! Ngwenheh ntwang petjek? Nwernenh ywerrelh-iletjeh key? Yeng ngkweng kaltj! Ntwang Altjerr-henh urrpey alngaltar rang anem!”
Jesu-elem kwerrern anetj renh arrantjakemel ilek, “Intert-irray! Artwang kwereng arratay!”
Kwerrern anetj rangem artwang renh arrewetjeh mpwaremel, kwerrern anetj rang arlkerl-alhemel, artwang kwereng arraterl-alhekem.
Nhenh aremel, tjerrtj aningk anwerlkek. Inangem pawenherrek, “Wenham lakenhan? Rang-artek nwernenh angketj lyetant twer anthwerrel kaltj-anthek! Rang kwerrern anetj map twernemeng, inang kel kwer kangkwerrem!”
Yey Jesu-penh kel Galilee ntjaper-warn antek-irrenhek.
Kel Jesu rang tjatjeng arratemel alhek akenheng-atherr James John atherr-akert alhek Simon Andrew atherr-henh mer-warn.
Simon-henh rltwaltj rang irlkert anthwerr intek. Inangem Jesu renh ilek, rang irrpentjemeng-arteh.
Jesu-antem marl kwer-warn alhek. Rangem iltjang antwerrkemel, rang renh kemelh-ilemel ngkernek. Marl kwereng irlkert rang ywerrek, rang mwerr-irrek. Kwer-penh rangem mern ineh tjang-itek.
32-33 Kel ngway-ngway irrekarleng, tjerrtj mer-areny ingkerrekem Simon-atherr-henh merel arraw-irrek. Inangem tjerrtj irlkert map tjerrtj arrentj-akert map Jesu-warn angetjekarl.
Jesu-el tjerrtj irlkert-akert map inenh mwerr-ilek. Rang arrentj map alharlkwek. Arrentj inang Jesu-eh kaltj anek. Jesu-el pel arrentj inenh arnpakek, inang itja kwer-penh angketjeh.
Kweny-rtwewem Jesu kemerrek. Rangem mereng arratemel alhek, nyent-areny anetjek. Rang Angey-warn angketjeh.
Simon tjerrtj arrpenh maparl kwer palenthwek.
Renh inang aremel ilek, “Aray, tjerrtj ingkerrekel-artek ngkweng pawenhemel palenthwem!”
Jesu-elem inenh ilek, “Mpa, nwengkerr mer arrpenh map-warn alhetjek. Tjeng-athek anem, tjerrtj inenh angketj mwerr Altjerr-henh renh kaltj-antherl-apetjeh. Yengem petjek, Altjerr-kenh angketj tjerrtj ingkerrekeh kaltj-anthetjek.”
Jesu-em mer arrpenenh-warn alhek Galilee-ampeny-warn. Tjatj nyentam-nyentel rang tjerrtj map angketj mwerr renh kaltj-anthek. Rang arrentj map alharlkwetjam tjerrtjeng.
Artwang nyent leprosy-akert tjwen apapeth-akert rang Jesu-warn petjek, kwereng ularr amperel-arleng arrernelhek. Rang Jesu renh twerel pawenhek, “Yeng leprosy tjwen-akert anem. Yeng kaltj, ntwang irrpelthel tjerrtj mwerr-ilem. Ntwang ahentj apek anemeng, ntwang yengenh mwerr-iletjeh. Itjeng apek, itja kwetarl.”
Jesu kwer lharrp-irrek. Rang iltjel arnpemel renh ilek, “Yeng ahentj-irrem, ngwenh mwerr-iletjeh! Ntwang kel mwerram!”
Artwang kwer tjwen ywerrek. Artwang rang kel mwerr-irrek.
“Ntwang itja tjerrtj arrpenheh nhenh-penh iletjeh. Kel ingkart priest-eh mernelhemel ilelhang. Ntwang Altjerr tjenkerr anthang, Moses-el ngkwey anthwerr tjerrtj map twernekarl-arteh. Ntwang lakenh mpwaretjek, tjerrtj ingkerrek kaltj anetjeh, ntwang kel mwerram.”
Jesu anperl-alhemel, artwang rang kel tjerrtj ingkerrek Jesu-penh ilek, nheng Jesu-el renh mwerr-ilekarl. Lakenheng Jesu-em yarn anngetherr alhek town arrpenh map-warn. Rang kethelem anek. Tjerrtj inang ingkerrek kwer-warn petjek.
Arltang urrpetj-penh Jesu Capernaum town-warn mer kwerenh-warn angkep alpek. Tjerrtj mapel awek rang merelem anemeng.
Tjerrtj arwenthem warl kwen-warn irrpek, Jesu-henh angketj awetjeh. Tjerrtj arrpenh map arrewel irnek. Map arrpenh kethel irnek, mapel aperrekarleng wart. Jesu-elem map anthwerr inenh kaltj-anthetjam.
Artwang 4 inang artwang lamarr nyent renh angetjewarrek Jesu-warn. Artwang rang antjamel intek kwet.
Inang yarn Jesu-warn itwek-irrek, tjerrtj mapel tjey rltwekarleng wart. Inang warl kern-warn antjek, inang warl kerneng altjwer-ilekemeh. Kwereng inang artwang lamarr renh anarnpelh-ilek. Rang antjam kwerenhel intemeng kwet.
Jesu-el nakentj inehenh arek, inarl renh nakem. Rang artwang lamarr renh ilekem, “Peltj tjengenhay! Thang anetj ngkwengenh rrpwaremel wek.”
Artwang inangkal urrpetj inehel-arleng anek. Angketj nhenh awemel, inang iterrek,
“Wenhengarl rang lakenh angkem? Rartek Altjerr kwer ahentj-kweny-irremel angkem! Altjerrelant kwenh anetj tjerrtjeng irrpelthel wem!”
Jesu-el iterrentj inehenh aremel alhengk-arek. Rang inenh pawenhek, “Wenhengarl arrantherr iterrem? Tjengam arrantherr apwer anem?
Nthakenhem mwerran anem? Artwang lamarr nhenh renh iletjeh apek: ‘Thang ilem, thang anetj ngkwengenh wek.’ Renh iletjeh apek, ‘Kemerrang! Antjam ngkwengenh inemel kemerremel alpang!’ Tjeng ilay!
Tjerrtj-henh Ler rang arratj tjerrtj ingkerrekeh anetj irrpelthel rrpwaremel wem. Thang arrantherrenh nhenh lyet mernetjenh.” Jesu-elem artwang lamarr renh ilek,
“Kemerrang! Antjam ngkwengenh inemel kel alpang!”
Artwang lamarr rangem kemerrek, rang antjam kwerenh inemel arratenhek, tjerrtj ingkerrekel renh anngetherr rtwarek. Tjerrtj inang yarn iterremel anwerlkek. Inang Altjerr nakek. Lakenhem inang angkek, “Nwern itja lakenh-arteh arrwekel arek apek! Lyetantarl arek!”
Jesu-em weth Galilee kwatj alay iter-warn alpek. Tjerrtj map kwer-warn arraw-irrentj-alpek. Rang inenh kaltj-anthek.
Kwereng kwatj iterel alhep-alhemel Jesu-el artwang Levi renhem arek, lywang kwerenh kethel anerl-anemeng. Levi rartek Alphaeus-kenh lerekw anek. Rang-artek tax maney kwetjetjart tjerrtj mapeng. Jesu-el renh aremel ngwek, “Tjengel-ayel petjay!” Kel Levi kemerremel kwerel-ayeng antelherl-alhek.
Kwer-penh Jesu rang kwertengerl kwerenh map-akert Levi-kenh warl-warn inang arraw-irrek, mern arlkwetjeh. Tjerrtj tax maney kwetjenh map, tjerrtj anetj arrpenh map inarl Jesu-el-ayeng ingkerneng alhetjam. Inang inehel-ayeng mern arlkwetjam.
Artwang inangkal urrpetj inarl Pharisee anemeng, inang kethel anek. Inang Jesu renh aremel tjerrtj anetj mapel-ayeng, inang mwekenh-irrek Jesu-ek, rarl mpwareng-areng inehenheh itja arratj kangkwerrek. Inang Jesu-henh kwertengerl map pawenhek, “Wenhengarl Jesu rang tjerrtj tax maney kwetjenh mapel-ayeng tjerrtj anetj mapel-ayeng arlkwem? Rang anetj mpwarem lakenh!”
Jesu-el inenh awek, inang lakenh angkemeng. Rangem inenh ilek, “Tjerrtj mwerr-artek itja ngangkareh palenthwem. Tjerrtj irlkert war. Lakenh-arteh yeng petjek, tjerrtj anetj map Altjerr-warn twepelh-iletjek. Itja tjerrtj mwerr mapeh.”
Arrpenh-ingar John Kwatjeh Irrpelh-ilenh-ilenh-henh kwertengerl map, artwang Pharisee map inang mern-kweny anetjam arltang urrpetjeh, Altjerrekant iterremel. Inang kweteth lakenh mpwaretjart. Tjerrtj urrpetj arrpenh Jesu-warn petjek, renh pawenhek, “Aray, lyet John-henh kwertengerl map, artwang Pharisee map thwen inang mern-kweny anem, Altjerrekant iterremel. Nthakenharl kwertengerl ngkwengenh mapel mernarl arlkwem?”
Kelant arltang arrpenhel tjerrtj arrpenh mapel artwang renh antwerrkemel angetjenh. Artwang kwer peltj map arltang arrpenhel mern-kwenyem anetjenh, Altjerrekant iterremel.”
Keth-ilentj: Jesu rang kwaleny war ilelhek. Jesu rang artwang anew-akert rarteh-antem. Rang ahelh nhenhel anemeng, kwertengerl kwerenh map nyerrkemel anek, mern arlkwemel. Kelant tjerrtj arrpenh mapel renh angemel-penh, kwertengerl kwerenh map mern-kwenyem anetjenh.
Jesu-el tjerrtj map weth kaltj-anthek, “Aray! Thang angketj kwertengerl map atherr-penh ilem. Tjerrtj-henh rnwanentj ngkweyeny rlterrelhem apek, tjerrtj rang itja rnwanentj lyeteny kwek kemel, rnwanentj kwer-warn ampek-arrernemel tanthem. Mantarr lyeteny rlterrelhehetj. Mantarr ngkweyeny weth rlterrelhemel tjep-akelhehetj. Tjerrtjel-artek mantarr ngkweyeny arrpenh kemel, mantarr ngkweyeny tanthemel. Mantarr mwerrem rang anem.”
Keth-ilentj: Jesu lakenh angkek tjerrtj arrpenh alenh map-penh, Pharisee map-penh, John-henh kwertengerl map-penh. Jesu-henh angketj mantarr lyeteny-arteh anem, angketj lyeteny, arratj mwerr anthwerr. Angketj Pharisee map-henh angketj ngkweyeny, mantarr ngkweyeny-arteh. Tjerrtjel angketj Jesu-henh angketj inehenh-warn itja nyentelh-iletjeh. Angketj John Kwatjeh Irrpelh-ilenh-ilenh-henh angketj ngkweyeny, mantarr ngkweyeny-arteh. Tjerrtjel angketj Jesu-henh angketj inehenh-warn itja nyentelh-iletjeh.
Jesu-el weth kaltj-anthek, “Tjerrtjel itja wine lyeteny yenp ngkweyeny-warn thelem. Yenp rlterrelhehetj, wine lyeteny yenp ngkweyenyeng thelelhehetj, nwengkerr wine parlp-ilem. Lakenhem kwenh tjerrtjel wine lyeteny yenp lyetenyehant thelem, mwerrarl antwerrkem.”
Keth-ilentj: Jesu lakenh angkek tjerrtj arrpenh alenh map-penh, Pharisee map-penh John-henh kwertengerl map-penh. Jesu-henh angketj wine lyeteny-arteh anem, angketj lyeteny, arratj mwerr anthwerr. Angketj Pharisee map-henh angketj ngkweyeny, yenp ngkweyeny-arteh. Tjerrtjel angketj Jesu-henh angketj inehenh-warn itja nyentelh-iletjeh. Angketj John Kwatjeh Irrpelh-ilenh-ilenh-henh angketj ngkweyeny, yenp ngkweyeny-arteh. Tjerrtjel angketj Jesu-henh angketj inehenh-warn itja nyentelh-iletjeh.
Saturday arltel Jesu rang kwertengerl kwerenh map-akert mern wheat rlkwerr-angkwerr anper-alhek. Mern wheat inang ampeng anek. Kwertengerl mapelem mern wheat inenh akerl-apetjam.
Nhenh aremel, artwang Pharisee urrpetjelem Jesu renh pawenhek, “Wenhengarl kwertengerl ngkwengenh mapel mern wheat kem? Saturday arltang tjeperrarl anem! Mpwareng-areng nwernek intem, arltang nhenhel nwern itja urrkapem. Nhenh itja arratj anem!”
Jesu-el inenh ilek, “Arrantherram king David-eh kaltj? Ngkwey David rang atwenh-atwenh kwerenh map-akert angayel anek, arrpenh mapel inenh alwernetjameng.
David-em Altjerr-henh warl amek-amek-warn irrpek. Warl kwerel mern tjenkerr intek, mern inenh tjenkerr Altjerreh anthekarl. Mern priest-elant arlkwetjart. David-el mern nhenh inemel kwenpel arlkwek angayelel wart. Rang artwang kwerel-ayel anemarl map anthek, inang arlkwetjeh, angayelel wart. Lakenh David rang itja Altjerr-henh mpwareng-arengeh kangkwerrek. Nheng lakenh irrek, Abiathar priest twernk angerr anekarl-lwer Israel-areny mapeh.”
Jesu-elem inenh ilek, “Wenheng Altjerrel Saturday arltang renh ngkernek? Pharisee mapel ilem, ‘Arltang angerr Saturday-athek anem, tjerrtj map mpwareng-areng nwern-henheh kangkwerretjeh.’ Itja, mpwareng-areng nhenh inangkal ahelh-areny map-henh war! Altjerrel-artek Saturday arltang renh ngkernek, tjerrtj rang urrkapentj-penh ltjwerretjeh, tjep-tjep-irretjeh.
Tjerrtj-henh Ler rang anem Saturday arltek-artwey, Ingkart angerr.”
Kwereng Jesu rang tjatj kwen-warn irrpek. Artwang iltjang anetj-irrekarl rang tjatj kwenel anek.
Tjerrtj Pharisee mapem lakenh iterrek, “Rang artwang nhenh-henh iltjang mwerr-iletjenh apek, nwern renh kel ilpernetjehant. Mpwareng-areng nwern-henhel kwenh perrem, tjerrtjel itja tjerrtj irlkert mwerr-iletjeh arltang angerrel Saturday-el.”
Jesu-elem artwang iltjang anetj-irrekarl renh ngwek, “Petjang nhenh-warn arrwekel-warn.”
Kwereng rang inenh pawenhek, “Nhenh key arratjam anem? Saturday arltel tjerrtjeh tangetjel anetjeh, tjerrtj renh mwerr-iletjeh apek? Anetj-iletjeh apek? Nthakenh apek arrantherr iterl-arem? Nthenham mwerran?” Inang pel angketj-kweny anek.
Jesu-elem inenh tjwer-arek, rang ineh ahel-irrek. Kwer-penh rang ltarrp-irrek, inang arrtheth anthwerr anemeng. Kwereng rang artwang renh ilek, “Iltjang mernelhang.” Artwang rangem iltjang mernek. Iltjangem kel mwerr-irrek.
Kwer-penh artwang Pharisee inangem tjatj kwereng arratemel alhek keth-warn. Inang alpek, king Herod-kenh urrkapenh-apenh mapel-ayeng angkerrek, Jesu renh irrernng atwetjeh.
7-8 Kwereng Jesu rang kwertengerl kwerenh map-akert Galilee kwatj alay iter-warn alhek. Tjerrtj mer Galilee ntjaper-areny mer Judea ntjaper-areny town Jerusalem ntjaper-areny inang arraw-irretj-alpek kwer-warn. Tjerrtj arrpenh map petjek, mer Idumea ntjaper-areny mer Jordan ulpayeng ingerr-ampeny-areny, town Tyre-areny map town Sidon-areny map. Mer arreny nhenh mapeng ingkerrekel angketj Jesu-penh awek, lakenheng inang petjek Jesu kwer-warn, irlkert map-arlk ina angetjek, Jesu-el inenh mwerr-iletjenheng. Inang arraw-irretj-alpek kwatj alay Galilee iter-warn.
9-10 Jesu-elem tjerrtj map anthwerr mwerr-ilek arltang kwerel. Tjerrtj irlkert arrpenh map kwer-warn itwek-irrek, renh inang arnpetjeh, inang parrp mwerr-irretjenheng. Inang renh pwerlpepawerl-apetjam. Tjerrtj aningkeng wart, lakenheng Jesu-el kwertengerl map twernek, inang boat kwek kwer angetjetjeh. Kwereng rang boat kwer antjek, tjerrtj arwenthel renh arltwekarleng.
Jesu-elem kwerrern anetj inenh arrantjakemel iletjam, “Arrantherr tjerrtj map itja tjeng-penh iletjeh.”
Kaltj-anthentj-penh Jesu rang irntang-warn antjek. Rang tjerrtj mapeng artwang inehem antangkelhek. Ineh rang ahentj-irrekarl, inang kwer-warn petjek.
Kwereng rang artwang 12 inenh urrarek. Rang inenh ilek, “Aray! Thang arrantherrenh urrarek, kwertengerl tjengenh anetjeh. Arrantherr tjengel-ayeng anetjeh. Thangem arrantherrenh lanthetjenh angketj mwerr-akert, arrantherr tjerrtj map kaltj-anthetjeh.
Thang arrantherrenh twer-ilem, arrantherr kwerrern anetj tjerrtj mapeng alharlkwetjeh.” Lakenh Jesu-el inenh ilek.
Artwang nhenh inang anek. Simon, renh Jesu-el arreny Peter ilek.
Akenheng-atherr James John thwen, Zebedee-henh ler atherr. Akenheng-atherr Jesu-el arreny arrpenh ilek Boanerges. (Boanerges arreny Anmatjerrel angart-wem kwatj awely-awely iltetj-irremel iltewem. Lakenh-arteh ratherr parrp ahel-irremel ilterl-alhetjart.)
Andrew, Philip, Bartholomew, Matthew, Thomas, James Alphaeus-henh lerekw, Thaddaeus, Simon nhenh-artek ilterretjart-artek, Altjerr-henh angketjeh kangkwerretjeh. Arrwekel Simon rang irrpelth-irretjart, Rome-areny mapel-ayeng atwerretjeh.
Judas Iscariot. Judas nhenh rang Jesu renh kelant atwenh-atwenhek anthetjenharl.
Jesu rang alpek warl nyent-warn. Tjerrtj arwenth weth kwer-warn arraw-irretj-alpek. Jesu rang kwertengerl kwerenh map-akertel mern yarn arlkwek, tjerrtj arwenthel inenh apekap-ilekarleng.
Jesu-henh peltj mapel nhenh-penh awek, inang petjek, renh anginetjeh. Inang iterl-arek, Jesu rang kwel ahert-irrekarl.
Artwang inangkal urrpetjem Jerusalem-eng petjek. Inangem tjerrtj map urrtjerremel Jesu-penh lakenh ilek, “Artwang nhenh arrentj angerreh kangkwerrenh-irrenh. Arrentj rangem Jesu renh twer-ilek, lakenh rang kwerrern anetj map tjerrtjeng alharlkwem.”
Jesu-em tjerrtj mapek antangkelhek. Rang inenh ilek, “Arrentj rang tjerrtjeng arrentj arrpenh yarn alharlkwem.
Iterl-aray! Tjerrtj mer nyent-areny map atwerremeng, mer inehenh kel mentj-irretjenh.
Peltj map inang kweteth atwerremeng, inang kel alperrtj-irrem.
Arrentj angerrel apek arrentj urrkapenh-apenh kwerenh map kwel alharlkwemeng, arrentj kwerenh twer ywerrehetj. Itja lakenh anem. Lakenheng arrentj angerrel arrentj urrkapenh-apenh kwerenh map yarn alharlkwem, inang nyenteng wart.
Aray! Artwang warlek-artwey rang twer anthwerr warl kwenel anerl-anem, mer arntarnt-aremel. Kel artwang arwengkalth rang apek warl-warn irrpetjeh ahentj-irrem, rnwanentj rwengkel inetjeh. Rang artwang twer renh-amparr antwerrkemel ayernetjeh-amparr. Kwerengant rang rnwanentj rwengkel angetjeh. Itjeng itja kwetarl.”
Keth-ilentj: Ingkart Jesu lakenh ilelhek, “Yeng kwenh twer anthwerr anem. Thang kwenh arrentj inenh tjerrtjeng kwetant alharlkwetjenh.”
Jesu ineh angkek, “Thangem arrantherrenh arratj anthwerr ilem, tjerrtj apek anetj anthwerr mernelhem, Altjerr renh apek arramp-wem. Rang kwer-warn angkep-irrem, Altjerrel kel anetj kwerenh rrpwaremel wetjenh.
Nhenh nyent war anem: tjerrtj Kwerrern Alngaltar itja arramp-wetjeh. Altjerrel anetj kwerenh itjarl wetjenh. Tjerrtj rang anetj kwet anetjenh, tjerrtj rarl Kwerrern Alngaltar renh arramp-wekarleng.”
Jesu-el inenh lakenh ilek, tjerrtj arrpenh mapel urrtjerremel ilekarleng, rang kwel kwerrern anetj-akert anemeng.
Tjerrtj inarl Jesu-el-ayeng anemeng, inangem renh ilek, “Aray! Mey ngkwengenh tjey ngkwengenh map inang kwenh ngkweng kethel akarelhem.”
Jesu-el pel inenh pawenhekarl, “Ngwenham amwek tjengenh? Ngwenham tjeyatj tjengenh map anem?”
Tjerrtj map kwereng arrwekel anemarl mapem rang ilek, “Arrantherr kwenh amwek tjengenh tjeyatj tjengenh map anem!
Tjerrtj inarl Altjerreh kangkwerrem, inang anem peltj map tjengenh, tjey tjengenh, angkweratj tjengenh, amwek tjengenh.”
Jesu-el tjerrtj inenh weth kaltj-anthek Galilee kwatj alay iterel. Tjerrtj map inang weth kwer-warn arraw-irretj-alhek. Lakenheng tjerrtj map anthwerr-hetj rang boat-warn antjemel anek. Boat kwatj iter ntwarr-kweny war anek. Kenh tjerrtj map kwatj iterel irnetjam.
Jesu-el inenh angketj nhenh ilek,
“Awerrerrang! Artwang nyent alhek, mern anngang werl-apetjeh, mern atherrk mangketjenheng.
Rangem mern anngang werl-apemel, anngang arrpenh map tjey-warn wek. Thep mapem petjek, mern anngang inenh arlkwek.
Mern anngang arrpenh map ahern irntangerrarl wek. Inang parrp lyapek.
Artekerr yarn ahern kwen-warn irrpekarleng, aherrk rang arratemeng, aherrkel mern akwerrk inenh antjerrk-ilemel ampek.
Kenh mern anngang arrpenhem alyek mpwep-warn wek. Mern mwerr, alyek thwen ratherr pwert lyapek, ratherr mwern-irrentj kwet mangkek. Alyekelem mern mwerr renh anetj-ilek, mern ngwerrm-kweny-ilek. Mern inang itja kwet mern ngwerrm-akert-irrek.
Kel mern anngang arrpenh map ahern mwerrarleh wek. Mern inang lyapek, ngwerrm-akert-irrek. Mern arrpenh anngang nyent-penh mern ngwerrm 30-arl arratek, kenh mern arrpenh anngang nyent-penh mern ngwerrm 60-arl arratek, kenh mern arrpenh anngang nyent-penh mern ngwerrm 100-arl arratek.”
Jesu-elem inenh ilek, “Arrantherr kwenh irlpang-atherr-akert anem! Arrantherr angketj tjengenh werrerrang!”
Arltang nyent kwerel rang kel nyent-arenyem anek. Kwertengerl 12 kwerenh tjerrtj urrpetj arrpenh map kwer-warn inang petjek, renh angketj nheng-penh pawenhetjeh.
Jesu-elem inenh ilek, “Yeng ahentj-anem, arrantherr angketj alengk-welhentj tjengenh alhengk-aretjeh. Angketj nheng thang ilek, Altjerr kel petjekarl, tjerrtj ingkerrekeh mernelhetjeh, rang Ingkart anemeng. Kenh tjerrtj arrpenh map inarl itja peltj tjeng anemeng, inenh thang angketj war ilem.
Thangem arrantherrenh lyet ilem, Altjerr-henh angketj ngkweyeny nhenh urrpeyel arrwekel ilekarl,
‘Inang angketj tjengenh awetjenheng, inang pel angketj tjengenh itja
alhengk-aretjenheng. Inang apek angketj tjengenh arratj kangkwerremel
alhengk-aremeng, inang Altjerr-warn atwep-irreketj.
Altjerrelem anetj inehenh rrpwaremel wehetjeng.’
Jesu-el inenh pawenhek, “Arrantherr apek angketj artwang nheng-penh yarn alhengk-arem, artwang rarl mern anngang werl-apetjam? Nthakenh arrantherr angketj arrpenh map-penh alhengk-aretjenh?
Artwang rarl mern anngang werl-apem, rang-arteh tjerrtj nheng map-arteh anem, inarl Altjerr-henh angketj tjerrtj arrpenh mapeh kaltj-anthem.
Mern anngang nheng tjeyarleh wekarl, nhenh kel tjerrtj nheng map-arteh anem, inarl Altjerr-henh angketj awem. Inang pel angketj awem-arteh, arrentjel angketj renh rakemel angem inehetj. Lakenh-arteh thep mapel mern anngang inenh arlkwem ketheh.
Mern anngang nheng map ahern irntangerrarl wekarl, nhenh kel tjerrtj nheng map-arteh, inarl angerr nyerrkem, Altjerr-henh angketj awetjeh.
Lakenh-arteh tjerrtj nheng anetj mapeh: Altjerr-henh angketj yarn irrpem iterrentj inehenh-warn. Artekerr inang ahelh kwen-warn yarn irrpem, lakenh-arteh Altjerr-henh angketj itja irrpem iterrentj inehenh-warn. Inang pel angketj kwer parrp war angwerrem. Lakenh inang Altjerr renh itja twerel nakem. Inangem rwekenth-kenth irrem, tjerrtj arrpenhel apek inenh arramp-wemeng Altjerr-henh angketjeh war, inang kel Altjerr renh mentj impem.
18-19 Mern anngang inang alyek mpwep-warnarl wekarl, inang tjerrtj nheng map-arteh anem, inarl Altjerr-henh angketjeh kangkwerrem, inang pel mantarreh arrkeneh maneyeh-arlkant war angerr kwet iterrem, inang perrpert-ilelhem Altjerr-henh angketjeng. Altjerr-henh angketj itja kwet mern-akert-irrem iterrentj inehenhel-ayeng.
Mern anngang nheng ahern mwerr-warnarl wekarl, nhenh kel tjerrtj nheng map-arteh anem: tjerrtj rarl Altjerr-henh angketj awem, angketj kwer kwet ahentj-irrem. Inang arratj mernelhem tjerrtjeng ularr. Tjerrtj inang mern anngang arrpenh map ahern mwerrarleh werl-apekarl-arteh. Mern inang lyapek, ngwerrm-akert-irrek. Mern ngwerrm arrpenh anngang nyent-penh 30-arl arratek, kenh mern ngwerrm arrpenh anngang nyent-penh 60-arl arratek, kenh mern ngwerrm arrpenh anngang nyent-penh 100-arl arratek.”
Jesu-elem inenh ilek, “Tjerrtjel rwang alngenth warl kwen-warn angemeng, rang apek antjam kwerenhel arltwem? Itja kwenh. Tjerrtj rang pel rwang alngenth renh kerneh arlpar-arrernem, tjerrtjel keth aretjenheng.
Aray, lyet tjerrtj mapel Altjerr-henh angketj itja alhengk-arem, angketj nheng tharl inenh ilem. Kelant Altjerrel angketj ineh iletjenh. Angketj kwenameny rarl intep-intem, renh Altjerrel keth-iletjenh.
Arrantherr irlpang atherr-akert anem, arrantherr angketj tjengenh awetjeh.”
24-25 Rang inenh ilek, “Awerrerrang-athew mantjel! Arrantherr itja Altjerr-henh angketj war awerl-anetjeh, arrantherr kaltj-irretjeh. Arrantherr tjerrtj arrpenh mapeh Altjerr-henh angketj kaltj-anthemeng, Altjerrel arrantherrenh weth angerr kaltj-anthetjenh. Tjerrtj rarl Altjerr-henh angketjeh nyerrkemel awem, Altjerr-henh angketjeh angerr anthwerr kaltj-irretjeh ahentj-anemeng, renh Altjerrel wetham kaltj-anthetjenh. Kenh tjerrtj arrpenh rarl ahentj-kweny-irrem Altjerr-henh angketjeh, rarl Altjerr-henh angketj kwek apek anyenem iterrentj kwerenhel, kwereng Altjerrel angketj angkep inem.”
Jesu-el inenh ilek, “Thang angketj kwek war iletjenh, nthakenh Altjerrel tjerrtj nakenh-nakenh kwerenh map ilem. Artwel mern anngang aherneh werl-apem.
Anngang inenh wemarl-penh, artwang rang kwenp kwenyel ankwang intem, kwenp aherrkel nthwerl-apem. Mern anngang inang lyapem-amparr, angerr-irremel mangkem. Nthakenhem anngang inang mangkem? Artwang rang itja kaltj nhenheh.
Ahern rang mern anngang inenh mangkelh-ilem. Arrwekel mern anngang rang lyapem-amparr. Kwereng anteth-amparr arratem. Kwereng mern ngwerrmeh arratem.
Kel atwern-irremengant mern ngwerrm inang ampengem anemeng, artwang rang petjemel mern inenh knife arnkwertel kemel kwetjem.”
Keth-ilentj: Mern anngang aherneh mangkem-arteh, lakenh Altjerr-henh angketj mangkem tjerrtj mapel-ayel, inang nakenh-nakenh irremeng. Lakenh Altjerrel tjerrtj nakenh-nakenh kwerenh map-ilem. Nwernem itja arem, nthakenh Altjerr urrkapem tjerrtjel-ayel. Nwern kelant arem.
Jesu-el inenh ilek, “Nthakenham nwern arrehantherr keth-ilemel iletjenh, arrantherr alhengk-aretjeh, Altjerr rang tjerrtj nakenh-nakenh kwerenh map angerr-ilemeng? Nthakenh nwern arrehantherr angketj arratj ilemer? Aray! Thang arrantherrenh angketj ilem.
Nhenh kel anem. Mern tjwerrk anngang ahernek arrernemeng, tjwerrk anngang rang kwek anthwerr.
Tjwerrk anngang renh arrernemeng, rang kel mangkemel angerretj anthwerr irrem, arnang itentj arwenth-akert-irrem. Thep map arraw-irremel, antjwang inehenh mpwarem itentjarleh.”
Keth-ilentj: Tjwerrk anngang Jesu-henh angketj-arteh anem. Tjwerrk anngang kwek anthwerr. Anngang kwekeng arnang angerr mangkem. Lakenh-arteh Jesu-henh angketj mer arrpenenh-warn antek-irrek. Tjerrtj nakenh-nakenh kwerenh map lakenh rang angerr-ilem.
Rang inenh angketj ilemelant war kaltj-anthek, keth-iletj-kweny. Kenh kwertengerl mapel-ayeng anemarleng, rang inehant angketj ingkerrek keth-ilek.
Kel angwerr-angwerrel arltang nyent kwerel, Jesu-el kwertengerl inenh ilek, “Mpa! Boat-warn antjerrerrang! Nwern itep arrengakw-warn alhetjeh!”
Tjerrtj arrpenh map imperl-alhemel, inang boat-el alhek kwatj alay-angkwerr. Tjerrtj arrpenh map boat arrpenh mapel alhek.
Inang kwenp alherl-apetjam, irlkang petjek, inenh irlkangel atwentjek. Kwatj angerrem boat kwer thelelhek. Boat rangem kwatj-warn irrpetjeh anek.
Jesu rang boat ingkern-ampenyel ankwang interl-apetjam. Rang rtwenkel-ayeng interl-apetjam. Kwertengerl mapelem renh kemelh-ilekem, renh inang pawenhek, “Inangkalay! Nthakenh ntwang kwenp interl-apem? Nwern-arteh kwatjel ilwetjeh-irrem!”
Kemerremel Jesu-el irlkang renh inmerr inenh arnpakek, “Kel ywerrang!” Irlkang parrp war ywerrerl-alhek, inmerr kwek-irremel ywerrek.
Jesu-el kwertengerl kwerenh map pawenhek, “Wenhengem arrantherr ater-irrek? Thang kwenh arrantherrenh arntarnt-arem! Arrantherr kwenh yengenh nakemer!”
Kwertengerl inang angerr anthwerrem ater-irrek. Inem pawenherrek, “Artwang ngwenham nhenh rang? Irlkang kwatj inmerr-arlk kwerant kangkwerrem!”
Jesu rang kwertengerl kwerenh map-akert boat-el alhek kwatj-angkwerr, kwatj alay altwerleng iter ingerr-ampeny-warn, mer Gerasa kwer-ampeny-warn. Kwatj alay arreny kwerenh Galilee.
Jesu-em boat-eng anarnpek-arteh, rang artwang kwerrern anetj-akert renh arek, kwer-warn arnekerretj-alherleh. Artwang rang wenng mpwepeng petjek.
Artwang nhenh rang-artek mer kwerenh tjerrtj irrernng map-henh wenng mpwepel mpwarekarl. Tjerrtj arwenthelem yarn renh ayernetjart chain-el-arlk.
Tjerrtj mapel apek iltjang ingkang-arlk kwerenh chain-el ayernemeng, rang chain inenh kwenpel rltwaketjart. Tjerrtjelem renh yarn kwet antwerrketjart, rang pel twer anthwerr anek.
Kwenyel aherrkel-arlk rang tjerrtj irrernng-henh wenngel nthwerl-apetjart, irntang kernel-arlk rang nthwerl-apetjart. Rang irntel kelhemel arlkerl-apetjart.
Artwang nhenh rang Jesu renh arlengeng arek, rangem kwer-warn arnekarnar arrtjanetj-alhek. Rang kwereng ularr amperel-ayeng altjwernetj-alhek.
Rangem arnterr arlkemel ilelhek, “Jesu-ay! Altjerr angerr-henh leray! Wenheh ntwang nhenh-warn petjek? Yeng atwetjeh key ntwang petjek? Altjerreng ularr alhelay, ntwang yeng itja rwekenth-kenth-iletjeh!”
Jesu-el arrwekel-antey kwerrern anetj renh ilek, artwang kwereng arratetjeh.
Jesu-elem renh pawenhek, “Wenham arreny ngkwengenh?” Artwang rang kwer ilelhek, “Arreny tjeyenh Aningk, yeng kwerrern anetj aningk-akert anemeng wart.”
Artwang rangem Jesu twer-irremel kwet pawenhek, rang kwerrern anetj inenh mer kwereng itja arnpwetjeh.
Irntang iterel 2000 pekepekel atherrk arlkwetjam.
Kwerrern anetj inangem Jesu renh wetham-weth twerel kwet pawenhetjam, “Nwernenh pekepek map-warn lanthang!”
Artwang pekepek arntarnt-arenh mapel inenh arek, kel inang mer kwek map-warn arrtjanek, angketj ilerl-apetjeh. Mer-areny mapem petjek aretjeh.
Jesu-warn inang itwek-irremel artwang nhengem arek. Rangem kwerrern anetj map-akert anekarl, mwerr-antem, iterrentj mwerr-akertem, mantarreharl irrpekarl. Tjerrtj inang aremel ater-irrek. Inang iterrek, “Nthakenhem artwang nhenh mwerr-irrek?”
Kwereng tjerrtj inarl arekarl, inangem angketj artwang kwer-penh pekepek map-penh thwen inenh ilek.
Tjerrtj inem Jesu renh ilek, “Nwern ahentj-irrem, mer nwern-henheng kel ntwang alhetjehant.”
Jesu rang ineh kangkwerremel boat-warn antjetjeh irrek. Artwang mwerr-irrekarl rangem Jesu renh twer-irremel pawenhek, kwerel-ayeng alhetjeh.
Jesu-elem pel artwang renh lthwelthel ilerl-alhek. Rang renh ilek, “Peltj ngkwengenh map-warn alpay! Ineh lakenh ilelhay, ‘Ingkartarl nyerrkentj tjeng mernelhekarleng, rang yeng mwerr-ilek.’”
Artwang rang mer map-warn alhek, Decapolis ntjaper-warn. Rang tjerrtj ingkerrekeh kwaleny ilelherl-apetjam, Jesu-el renh mwerr-ilekarl. Tjerrtj mapel angketj nhenh-penh awemel, inang ingkerrek nwerlkek.
Jesu-em kwatj-angkwerr boat-el itep altwerl-ampeny-warn angkep alpek, kwatj alay Galilee-el. Boat kwereng rang anarnpek-arteh, tjerrtj arwenthem kwer-warn arraw-irrek.
Artwang nyent anek, rang tjatj-areny twernk anek. Arreny kwerenh Jairus. Rang Jesu arek, rang kwer-warn itwek-irrek, amperel-ayel arrernelhek.
Jairus rang angkek, “Jesu-ay! Kwer marl tjeyenh rartek kel ilwetjeh-irrem. Petjang tjengel-arleng, iltjang ngkwengenh kwer-warn arrernetjeh. Kwer marl rang weth mwerr-irretjenheng.”
Jesu rang kel alhek Jairus kwerel-ayel. Tjerrtj arwenth kwer-atherrel-ayeng alhek-antim, inang renh-atherr pwerlpepawerl-apek.
Arrweketj nyent inehel-ayeng alhek, 12 years irlkert angerr-akert anek.
Rang alhetjart ngangkar-warn, inang pel renh yarn mwerr-ilek. Rangem maney-kwenyem anetjart, maney kwerenh ingkerrek rang ngangker-akert mapeh anthetjart, renh mwerr-iletjek. Rang pel irlkertam-irlkert irretjart.
27-28 Marl rangem awek, Jesu-el irlkert aningk mwerr-ilekarl. Rangem Jesu-warn itwek-irrek, rartek lakenh iterrek, “Thang apek rnwanentj alkey kwerenh arnpemeng, yeng kel mwerr-irretjenh!” Kel rnwanentj alkey kwerenh arnpekem rang.
Rangem awelhek, mpwerrk kwerenh mwerram anemeng.
Jesu-artek awelhek, twer kwerenh kwek war ywerrek. Rangem alngarelhemel irnek, tjerrtj map pawenhek, “Tjerrtj ngwenhelem rnwanentj tjeyenh arnpek?”
Kwertengerl mapel Jesu renh ilek, “Wenhengarl ntwang nwernenh pawenhem, ngwenhelem rnwanentj arnpekarl? Tjerrtj map aray, ngkwengeng rtwang irnerreharleng! Ina apek rnwanentj ngkwengenh arnpek.”
Jesu rang pel alngarelhemel, tjerrtj kwer kwet palenthwek.
Marl rang kel kaltj anek, rang mwerr-irrekarl, rang awelhekarleng wart. Rang Jesu kwer-warn petjek, ater-irremel anthwerr. Marl rang amperel-ayeng arrernelhetj-alhemel ilelhek, “Yeng ngkwey irlkert anek. Thangem rnwanentj ngkwengenh arnpek, yengem mwerr-irrek.”
Jesu-el renh ilek, “Ntwang yengenh nakekarleng, yeng twer angerr anem, lakenheng Altjerr Angeyel ngwenh mwerr-ilek. Ater-irretjalem anang! Altjerrel ngwenh akarem!”
Jesu rang pel angketj nhenhek itja kangkwerrek. Rang Jairus renh ilek, “Ntwang itja ater-irretjeh. Kel yengenh nakay!”
Kel Jesu-el tjerrtj arrpenh map arnpakemel ilek, “Arrantherr arrwekel mpwelhewarrang. Thang ngwerl-alhem, Peter, James, tjeyekw kwerenh John, inenhant.” Kel Jesu ineh-akertem Jairus-henh warl-warn alhek.
Jairus-henh warl-warnem itwek-irremel, Jesu-el arek tjerrtj map arnterrem akay arnemeng.
Mer kwen-warn irrpemel rang inenh pawenhek, “Wenhengam arrantherr akay arnem? Kwer nhenh itjam ilwek. Rang war ankwang intem.”
Inang kwer ulpey-wemel atherrek.
Jesu-elem inenh ingkerrek warleng lanthek keth-warn. Kwereng rang angey matj kwertengerl urrpetj-akert room-warn irrpenhek, kwer marl irrernng intetjam-warn.
Jesu-elem kwer marl irrernng iltjang rrkwemel renh ilek, “Talitha, koum!” Nhenh Anmatjerrel angart-wem, “Marlay, kemerray!”
Marl awenk rang kel kemerrekem, ingkangam nthwetjam. Marl awenk nhenh rang 12 years ngkwey war anek. Nhenh aremel tjerrtj inang anwerlkek, yarn iterremel.
Jesu-elem inenh arnpakemel ilek, inang itja tjerrtj arrpenh nhenh-penh iletjeh. Rangem angey amwek ilek, ratherr marl awenk renh mern arlkwetjeh anthetjeh.
Jesu rang mer renh anpenherl-alhemel-antem mer kwerenh-warn alpek, Nazareth town-warn. Kwertengerl kwerenh map inang kwerel-ayel alpek-antim.
Saturday arltang angerrel rang tjatj kwenel tjerrtj map kaltj-anthetjam. Tjerrtj inang renh awerl-anemel anwerlkek. Inang pawenherrek, “Nthenhelem rang angketj nhenh arrwekel awek? Nthakenhem rang kaltj anthwerr irrek? Ngwenhel renh twer-ilek, twer anthwerrel mpwaretjeh? Rang tjwenelhem war!
Aray, rang kwenh tjerrtj war nwern-arteh! Jesu nhenh rang kwenh arnang table mpwarenh-arenh! Nwern-artek kaltj Mary matj kwerenhek ahelh nhenh-areny! Tjey kwerenh map James, Joseph, Judas, Simon. Arremp kwerenh map nwernehel-ayel aneharl.” Lakenhem inang kwer ahentj-kweny-irrek.
Jesu-elem inenh ilek, “Tjerrtj arrpenh mapelant kwenh urrpey nakem. Renh tjerrtj peltj kwerenh mapel urrpey itjarl nakem. Lyet tjeng lakenh-arteh irrem!”
Rangem mer Nazareth kwerel yarn twer anthwerrel mpwarek, rang kel tjerrtj urrpetj war ngangkayel mwerr-ilek, iltjang kapwert inehenh-warn arrernemel.
Jesu rartek anwerlkek, peltj kwerenh mapel renh itja kwet nakemeng.
Kwer-penhan Jesu rang mer kwek map-warn alhetjart, rang tjerrtj inenh kaltj-antherl-apetjart.
Jesu-el kwertengerl 12 kwerenh arrawelh-ilek. Rang inenh lanthek, angketj kwerenh-akert atherram-atherr mer arrpenenh-warn alhetjeh. Jesu-el kwertengerl inenh twer-ilek, kwerrern anetj map tjerrtjeng alharlkwetjeh.
Rang inenh lakenh ilek, “Arrantherr kel anem-akertant alherrerrang. Arrantherr itja mern angetjeh, yakweth apek maney apek itja angetjeh.
Kel ingkang-henheh irrpetjeh. Arrantherr itja mantarr angetjeh.
Arrantherr town-warn irrpetj-alhemeng, tjerrtj merek-artwey inang arrehantherr ahentj-irremeng, kel warl nyent kwerel interl-anerrang. Kwer-penh arrantherr town arrpenh-warnem alhetjenheng.
Kwereng kwertengerl map inangem alhek mer arrpenenh-warn, tjerrtj map ilerl-apek, inang Altjerr-warn twep-irretjeh, mwerr mernelhetjenheng.
Inang arrentj tjerrtj mapeng alharlkwek. Inang tjerrtj irlkert-akert map anterel apernemel mwerr-ilek.
Kel tjerrtj map ingkerrekelem Jesu-penh inang awek. King Herod rang kwer-penh awek-antim. Tjerrtj map arrpenh lakenh Jesu-penh angkek, “John Kwatjeh Irrpelh-ilenh-ilenh arrwetj-penh weth iteth-irrek kwel! Altjerrel renh twer-ilek, mpwaretjeh twer anthwerrel.”
Tjerrtj arrpenh map Jesu-penh angkerrek, “Elijah rang kwel weth alkereng angkepemeh petj-alpek nwerneh-warn.” Kenh tjerrtj arrpenh mapem angkerrek, “Jesu kwel Altjerr-henh urrpey ngkweyeny-arteh petjek.”
King Herod-elem angketj Jesu-penh awek, lakenh rang patemel angkek, “Thang John renh ntjwang rlweth-atwemel irrernng atwek, rem kwel weth iteth-irretj-alpek!”
17-18 Arrwekel-antey King Herod-elem Herodias tjey kwerenh Philip-kenh anew inek. John-el renh iltekarleng, “Nhenh itja arratj anem, ntwang tjey ngkwengenh-henh arrkar inek.” Angketj nhenh-penhem King Herod-el atwenh-atwenh kwerenh map twernek, John renh antwerrketjeh. Inang renh chain-el ayernek, tjayel-warnem akwernek.
Marl Herodias rangem ahentj-anek, John renh irrernng atwetjeh. Rang pel renh yarn irrernng atwek, Herod-el renh arntarnt-aremarleng.
Herod-em John-hetj ater-irrek, rang artwang alngaltar arratj anemarleng wart. Herod-em John-eh kweteth antangkelhetjart, angketj kwerenh awetjeh. Rang pel angketj renh pal awetjart.
Marl Herodias rang kwet ahentj-anek, John irrernng atwetjeh. Kwereng King Herod-el lakenh tjenkerr mpwarek angerrentj kwerenhek. Ngwerrm-irrentj arltang kwerenheh irlpangketjeh, mern inang arlkwetjeh. Rangem mer Galilee-areny angerrepat twernk mapeh, twernk atwenh-atwenh map-henh mapeh antangkelhek, kwerel-ayeng tjenkerr arlkwetjeh.
Inangem tjenkerr arlkwerl-anemeng, marl Herodias-henh ampekw angerrepat petjemel inek anthep-irrek. Rang inenh angerr nyerrketjeh mpwarek. Lakenhengem Herod-el marl renh pawenhek, “Wenheh ntwang apek ahentj-anem? Yeng pawenhay!
Thang ngwenh Altjerr-henh arrenyel alheletjenh, ntwang apek mer tjengenheh akert arrpenheh ahentj-anemeng, thang ngwenh kel anthetjenh.”
Marl angerrepat arratemel matj kwerenh-warn alhek, renh pawenhetjeh. “Wenheh ntwang ahentj-anem, yeng kwer inketjeh?” Matj kwerenhel renh ilek, “Herod-eh inkay, John Kwatjeh Irrpelh-ilenh-ilenh kapert kwerenh ngkweng anthetjeh.”
Kwer-penh marl angerrepat rang parrp Herod-warn alpek. Rang renh ilek, “Yeng ahentj-anem, ntwang yengenh John Kwatjeh Irrpelh-ilenh-ilenh-henh kapert anthetjeh, panth-warn arrernemel. Lyet-antey!”
Renh awemel Herod rang ilkelhetj-kweny-irrek. Rang renh twernk mapeng anngetherr alhelekarleng, rang pel marl kwer kangkwerrek.
Lakenheng rang atwenh-atwenh nyent lanthek, tjayel-warn alhetjeh, John Kwatjeh Irrpelh-ilenh-ilenh-kenh ntjwang rlweth-atwetjeh.
Rangem kapert renh pantheh arrernemel angetj-alpek, marl renhem rang anthek. Marl rangem renh matj kwerenheh anthek.
John-henh kwertengerl mapelem angketj awemel, inang tjayel kwen-warn alhek, mpwerrk kwerenh inerl-alpek. Inang anginek wenng-warn arrernetjeh.
Kwertengerl kwerenh map Jesu-warn petj-alpekem. Kwereng inang renh ilek, “Nwern kwenh tjerrtj map kaltj-anthek, nwern ngangkayel mpwarek, arrentj alharlkwek tjerrtj mapeng, ntwarl nwernenh twernekarl-arteh.”
Tjerrtj aningkel Jesu-henh kwertengerl map parrk-parrk anthwerr-ilek. Jesu inangem mern-arlk yarn arlkwek. Lakenh-hetj Jesu-el kwertengerl map ilek, “Mpa! Nwengkerr rrkwal-warn alhey, kwek ltjwerremel anetjeh.”
Boat-warn antjemel inang kwatj iter arrpenh-warn alhek. Inang itja tjerrtj map ilek, inang rrkwal-warn alhemeng.
Boat-eng anarnpemel Jesu-el tjerrtj aningk inenh arek. Inang kwenh tjepey map aningk-arteh anek, tjerrtjel inenh itja arntarnt-arem. Rangem ineh ltarrp-irrek, rangem inenh kaltj-anthekem.
Kel angwerr-angwerr irrek. Kwertengerl kwerenh map inang Jesu-warn itwek-irrek, renh ilek, “Aray! Mer nhenh-arteh rrkwal anthwerr, mern-kweny!
Mern itjeng ntwang tjerrtj nhenh map kel lanthay town kwek map-warn alhetjeh, mern inetjeh.”
Jesu-el kwertengerl inenh ilek, “Arrantherr-atetj inenh mern arlkwetjeh antherrerrang.”
Inangem renh pawenhek, “Ntwang ahentj-anem, nwern ker mern-arlk tjang-inetjeh? Tjerrtj nhenh map wantetjeh? Nwernehem maney kwek war intem!”
Jesu-el inenhem pawenhek, “Nthakentjam mern arrantherr rrkwem? Aretjeh-amparr alherrerray!”
Kwertengerl inang alhemel arerl-alpek. Arentj-penhel inang renh ilek, “Mern 5-arl irrpenng atherrem.”
Jesu-elem kwertengerl map ilek, “Arrantherr tjerrtj inenh lanthang aningkam-aningk arnamel anetjeh.”
Tjerrtj inangem aningkam-aningk arrernelhek, aningk arrpenh tjerrtj 100-akert, aningk arrpenh map tjerrtj 50-akert.
Jesu-elem mern 5 inenh irrpenng atherram inek, alker-warn kern-arntep aremel, rang Altjerr renh pawenhek. Kwereng rang mern inenh rlweth-akek. Rangem mern ngkweltj map kwertengerl mapeh anthek, tjerrtj mapeh irrarnpelh-iletjeh. Irrpenng atherram rang rlweth-akemel ineh anthek, irrarnpelh-iletjeh.
Kel tjerrtj arwenth anthwerrel arlkwek. Itja tjerrtj nyent apek angayel anek.
Ingkern inang panth 12-warn arrernek mern ker irrpenng ampeny-ampeny inenh inemel.
Arltang kwerel artwang 5000 inang mern ker arlkwek.
Jesu-elem kwertengerl kwerenh map lanthek, ina-amparr boat antjetjeh, kwatj-angkwerr arrwekel alhetjeh mer Bethsaida-warn. Rang pel antarl-irrek, tjerrtj inenh-amparr mer-warn lanthetjek.
Rang tjerrtj inenh kel lanthekarlengem, Jesu rang irntang iter-warn antjek, Altjerr-warn angketjeh.
Kel angwerr-angwerremeh irrek, Jesu nyent-areny ingkern anetjam irntangel. Kwertengerl map boat-el alhetjam kwatj mpwepel.
Jesu-el arek, inang iltjelayerremeng, irlkang twerel inenh ularr-thayel atwentjemeng. Kel lyet-atheh aherlkentj-alhemeng, Jesu-em ineh-warn ingkang alhek kwatj-angkwerr. Rang kel anper alhetjeh irrek.
49-50 Kwertengerl kwerenh mapel renh arek, kwatj kernel ineh-warn ularr ingkang petjemeng, inang iterl-arek lthan kwel petjeharleng. Aterem inang arlkerl-alhek.
Jesu-em parrp ineh-warn angkek, “Yengeyay! Ater-irretjal anerrerray!”
Jesu rangem boat-warn antjek, inehel-arleng anetjeh. Irlkang twer rangem ywerrek. Lakenh irrekarl-penh kwertengerl map anwerlkek.
Inang kwatj alay iter irremel boat-eng anarnpemel, boat renh rope-el ayernek arnangel-ayel. Kwer-penh inang mer Gennesaret-warn alhek.
Tjerrtj mapel-antem Jesu renh alhengk-arekem.
55-56 Tjerrtj mer arrpenenh-areny inang-antem parrp mer inehenh-warn alhek, tjerrtj irlkert map Jesu-warn angetjetjek. Jesu-em mer arrpenenh-warn alhek, town-warn mer kwek-warn. Tjerrtj mer-areny inang irlkert inehenh angek mer inarl arrawerretjam-warn. Irlkert inangem Jesu renh pawenhek, “Nwernenh impay, mantarr ngkwengenhant arnpetjeh!” Tjerrtj irlkert inarl mantarr kwerenh arnpekarl, inang kel mwerr-irrekem.
Kwer-penh Pharisee urrpetj, artwang inangkal Jerusalem-areny urrpetj inang Jesu-warn petjek.
Inang arek Jesu-kenh kwertengerl urrpetjel mern arlkwerleh. Inang arek, kwertengerl urrpetj itja iltjang lhewelhekarl, mern arlkwetjeh-anngerntel.
Artwang Pharisee mapel tjerrtj Jew arrpenh mapel iltjang inehenh lhewelhemelant mern arlkwetjart. Lakenh kwenh angerrepat inehenhel mpwareng-areng mpwaretjart.
Tjerrtj inang shop-warn alhetjart, mern ker-arlk inetjeh. Angerrepat inang inenh aretjart, iterremel iltjang ulpert-akert. Lakenheng inang inenh iletjart, lhewelhetjeh mern renh arlkwetjeh-anngernt. Inang tjampet-arlk inehenh kweteth lhewetjart.
Artwang Pharisee mapel artwang inangkal mapel Jesu renh pawenhek, “Wenhengarl kwertengerl ngkwengenh mapel mern arlkwem, iltjang lhewelhetj-kwenhel? Wenhengam inang angerrepat nwern-henh map-henh mpwareng-arengeh itja kangkwerrem?”
Jesu-el inenh ilek, “Arrantherr-artek artwang anetj map! Urrpey Isaiah-el Altjerr-henh angketj arrernek, rang tjerrtj arrehantherr-penh angkek.
‘Tjerrtj nhenh mapel angketj inehenhel yengenh nakem,
inang tjeng itja kangkwerrem.
Inang tjeng arraw-irrem, angketj tjeyenh awetjeh, inang pel itja arratj mpwarem.
Inang itja tjerrtj arrpenh mapeh angketj tjeyenh kaltj-anthem.
Inartek tjerrtj-henh mpwareng-areng war kaltj-anthem.’
Lakenh Altjerr angkek urrpey Isaiah-angkwerr. Thang arrantherrenh ilem, angketj nhenhem lyet arratj-irrem.
Arrantherr kwenh itja arratj Altjerr-henh mpwareng-arengeh kangkwerremel awem. Tjerrtj-henh mpwareng-areng war arrantherr alhengk-arem.”
Jesu-el inenh nhenh-penh ilek, “Arrantherr kwenh Altjerr-henh mpwareng-areng mentj impem, tjerrtj-henh mpwareng-arengehem kangkwerretjenharl, ahelh-arenyeh.
Aray! Moses-el-arleng Altjerrel arrantherrenh twernek, angey matj arrehantherr-henheh kangkwerretjeh. Angketj arrpenh nhenheh: ‘Tjerrtj rarl angey kwerenh matj kwerenh althwerrker-wemeng, renh arrantherr kel irrernng atwetjeh.’
Kenh arrantherr tjerrtj map lakenh ilem: ‘Tjerrtj apek angey matj itja mern rnwanentj anthem, lakenh ilemel, “Thang mern rnwanentj nhenh itja mpweleh anthetj-kwenh. Aray, tjenkerr nhenhan, Altjerr-henhant. Thang kwer alhelek.” Arrantherr inenh ilem, lakenh kwel mwerr anemeng. Itja kwet!
Lakenharl arrantherr inenh yakem-arteh, angey matj inehenheh tangetjel anehetjeng.
Jesu-elem tjerrtj map weth arraw-ilek. Rang inenh ilek, “Nhenh awerrerray atjernpel.
15-16 Tjerrtjel mern arrakertel arlkwem. Mernel kwenh tjerrtj renh yarn Altjerreng ularr anetj-ilem. Angketj arrakerteng arratem. Angketj anetj rang-arteh tjerrtj renh Altjerreng ularr anetj-ilem.”
Jesu kwertengerl kwerenh map-akert warl kwen-warn irrpenhek, tjerrtj arwenth inenh kethel anperl-alhemel. Kwertengerl mapel Jesu renh pawenhek, “Nwerneh keth-ilay, angketj ntwarl lyet ilekarl.”
Rangem inenh ilek, “Yay! Arrantherrenp key arratj iterrentj-kweny anem? Iterl-aray! Mern arrantherrarl arlkwem, mern nhenhel arrantherrenh yarn Altjerreng ularr anetj-ilem.
Mern nhenh itja iterrentj-warn irrpem, anert-warnant war. Kwereng mern rang mpwerrkeng arratenhem.” Lakenh angkemel Jesu ahentj-anek inenh iletjeh, mern ingkerrek mwerr anemeng arlkwetjeh.
Jesu-el inenh ilek, “Aray, anetj tjerrtj-henh iterrentjengarl awelhentjeng arratem. Tjerrtjarl anetj angkemel mpwarelhem, anetj mpwarem. Lakenh tjerrtj inang Altjerreng ularr anetj-ilelhem.
Lakenh tjerrtj anetj mernelhem. Tjerrtj rang pal iterrem. Pal iterremelem rang arrwernelhemel kwaleny anetj mpwarelhem. Rang rwengkel inem, irrernng atwem. Artwang arrpenh artwang arrpenh-henh marlel-ayeng intem.
Tjerrtj rang maneyek-arlk alherrem, rnwanentj angerreh apek. Tjerrtj rang tjerrtj arrpenh akeng-ilem, iltemel apek. Tjerrtj rang kwer-areny iterremel urrtjerremel ilemeng. Tjerrtj kirrentj-kweny anem. Tjerrtj rang tjerrtj arrpenh-henh mantarr apek aremel, maney angerr aremel apek, lakenh rang alherrem. Tjerrtj rang tjerrtj arrpenheh tjel-angkem. Tjerrtj rang tjerrtj arrpenh mapeh tjwenelhem. Tjerrtj rang arnterr angkerl-apemel ahert-ahert mernelhem.
Alherrentj anetj ingkerrek-artek tjerrtj-henh iterrentjeng arratem. Tjerrtj inem Altjerreng ularr anetj-ilelhem.”
Jesu rang mer Gennesaret kwereng anperl-alhek, town Tyre-eng akert-warn alhek. Rangem warl nyent-warn irrpek, tjerrtj map-hetj alengk-welhemel. Rang pel yarn kwet alengk-welhek. Tjerrtj map kaltj kwet anek, rarl alengk-welhekarl.
25-26 Marl nyent lwereny warl arrpenhel anek, rang mer Phoenicia-el kwer intekarl. Kwer marl kwerenh arrentj-akert anek. Matj rang awek, Jesu-arl petjekarl. Rangem parrp Jesu-warn alhek, amperel-ayel kwereng ularr arrernelhetj-alhek. Rangem Jesu kwet anthwerr pawenhek, rang arrentj kwer marl kwerenheng alharlkwetjeh.
Jesu-el renh ilek, “Tjeng-athek anem kwer map-amparr mernel wantetjeh. Nhenhemeh itja arratj anem, kwer-henh mern angwely mapeh anthetjeh.”
Keth-ilentj: Jesu-el marl lwereny angketj kwenameny ilek. Angketj nheng thang keth-iletjek. Jesu rang renh ilek, marl rang itja peltj kwerenh anemeng, lwereny war. Peltj kwerenh mapelant renh pawenhetjeh. Itja lwereny mapel.
Marl rang renh ilek, “Ingkartay! Ntwang kel arratj angkem. Angwely inem mern ngkweltj inenh arlkwem, ngkweltj nheng kwerelarl mentj impem.”
Keth-ilentj: Marl rang angketj kwenameny weth tjernek. Angketj nheng thang keth-iletjek. Marl rang Jesu ilek, “Nwern tjerrtj lwereny map ahentj-irrem angketj ngkwengenheh awetjeh. Thangem ngwenh pawenhem, Ingkartay, kwer tjeyenheng arrentj ntwang arnpwetjeh.”
Jesu-elem renh ilek, “Ntwang kwenh arratj angkek! Kel alpangemeh, arrentj kel kwer marl ngkwengenheng arratemel ywerrek!”
Alpemel rang kwer marl kwerenh aretj-alpek antjamel intemeng, mwerr-irrekarlem. Arrentj kwereng kel arratemel ywerrerl-alhekarl.
Jesu rangem town Tyre kwereng mer Sidon-warn alhek. Kwer-penh rangem mer Sidon-eng antekerr kwet mer Decapolis-warn alhek. Mer Decapolis-angkwerr rang Galilee kwatj alay-warn petj-alpek.
Mer-areny mapelem artwang nyent inang kwer-warn angetjek. Artwang rang irlpang ahert anek, apekap anetjam. Inangem Jesu renh anthwerr pawenhek, rang iltjang artwang ahert kwerarleh arrernetjeh.
Jesu-elem artwang renh mapeng arratelh-ilek keth-warn, ratherrarrp irnetjeh. Kwereng rang iltjang kantj artwang ahert-kenh irlpangeh kwernek. Kwer-penh rang apelh-wemel artwang kwerenheh alenyek arrernek.
Artwang rangem kel mwerr awek, mwerr anthwerrem angkek.
Jesu-elem tjerrtj map ilek, inang itja tjerrtj arrpenh map nhenh-penh iletjeh. Inang pel itja kwer kangkwerrek. Inang angketj renh tjerrtj arrpenh map wetham-weth ilek.
Tjerrtj inartek Jesu-penh angerr anwerlkek. Inang ilerrek, “Rang kwenh iltjint anthwerr! Rang tjerrtj ahert map tjerrtj angketj-kwenh map mwerr-ilem!”
Arltang arrpenhel tjerrtj map weth-antey Jesu-warn arraw-irretj-alpek. Mern inehenh-athek kel ywerrekarlem, Jesu kwertengerl kwerenh mapeh antangkelhek, inenh rang ilek,
“Aray! Nhenh map kel arltang urrpetj nwehengkerrel-ayeng anek mern-kweny angayel. Yeng-artek ineh ltarrp-irrem.
Tjerrtj arrpenh map kwenh mer arlengeng petjekarl. Thang apek inenh lyet angayel mer-warn lanthemeng, inang apek tjeyel ampwerrehetjeng. Nthakenh arrantherr iterrem tjerrtj mapeh?”
Kwertengerl mapel renh ilek, “Mer nhenh-artek rrkwal anthwerr. Nthenhehem nwern mern inetjenh, tjerrtj nhenh map anhwelk-iletjeh?”
Jesu-elem inenh pawenhek, “Mern nthakentjam arrehantherr-henh intem?” Inang renh ilek, “Mern 7 war.”
Jesu-elem tjerrtj arwenth inenh ilek, inang aherneh arrernelhetjeh. Kwereng rang mern 7 inenh inemel, rang Altjerr-warn angkek, mern arlkwetjeh-anngernt. Kwereng mern inenh rltwakemel rang mern ngkweltj inenh kwertengerl mapeh anthek, tjerrtj arwenth ineh irrarnp-iletjeh.
Ineh ker irrpenng urrpetj intek. Rangem Altjerr renh ker irrpenng ineh pawenhek. Rangem kwertengerl mapeh anthek, tjerrtj mapeh irrarnp-iletjeh.
8-9 Tjerrtj map inem mern ker irrpenng arwenth arlkwemel anhwelk-irrek. Ingkern inang arlkwekarl-penh ampenyem kwetjemel, kwertengerl inang 7 pantheh arlwelemel arrernek. Tjerrtj map inarl mern ker irrpenng arlkwekarl, inang-artek anek 4000. Jesu-elem tjerrtj inenh mer-warn alpetjeh lanthek.
Kwer-penh rang boat antjerl-alhek kwertengerl kwerenh map-akert. Inang boat-el alhek kwatj alay itep arrpenh-warn. Boat-eng anarnpemel inang kel mer Dalmanuth-ampeny-warn irretj-alhek.
Artwang Pharisee urrpetjem petjek Jesu-el-ayeng angkerretjeh. Inangem renh arrkernemel pawenhek, “Twer alker-areny ngkwengenhem nwerneh mernay!”
Jesu rang angerr ahey-angkek. Rangem inenh pawenhek, “Wenheng arrantherr yengenh kweteth arlkarem, arrantherrenh twer tjengenh mernetjeh? Thang arrantherrenh arratj anthwerr ilem, thang arrantherrenh itja kwet twer tjeyenh mernetjenh.”
Rangem inenh imperl-alhek. Weth boat-eh antjemel, rang kwatj alay-angkwerr boat-el alhek arrwengak ampeny-warn, kwertengerl kwerenh map-akert.
Boat antjetjenhel kwertengerl map-artek mern arrpenheh angwerrerl-alhek. Lakenh inang mern nyent-akert boat-warn antjerl-alhek.
Inang alhep-alhekarleng, Jesu-elem inenh alhel-aremel ilek, “Arrantherr-artek artwang Pharisee mapeng king Herod-eng arelhetjeh. Angketj inehenh-artek anem mern arlwar-ilenh-ilenh-artek.”
Kwertengerl mapem angketj nhenh-penh angkerrek. Lakenh inang ilerrek, “Nwern mern itja angek. Rang-artek nwernenh lakenh ilek.”
Jesu rang kel kaltj anek, angketj inarl angkerretjamarleh. Rangem inenh pawenhek, “Wenhengarl arrantherr mern-penh angkerrem? Arrantherr kwenh itja-antim angketj tjengenh alhengk-arem! Arrantherr irlpang marnt kwetam?
Arrantherr anem annga-akert. Wenheng arrantherr yarn arem? Arrantherr anem irlpang-akert. Wenhengam arrantherr yarn awem? Arrantherr mern nheng-penh angwerrekam?
Inang renh ilek, “12 panth kwenh.”
Jesu-el inenh weth pawenhek, “Panth nthakentjam arrantherr mern ngkweltj arlwelek, tjerrtj 4000 thang wantekarleng mern 7-el?”
Inang renh ilek, “7 panth kwenh.”
Rangem inenh pawenhemel ilek, “Wenh-penh yeng angkem? Arrantherr angketj tjengenh itja kwet alhengk-arem!”
Jesu-em kwertengerl kwerenh map-akert Bethsaida town-warn alhek. Mer-areny mapelem artwang pweng nyent Jesu-warn angetjek. Tjerrtj inang Jesu pawenhek, rang artwang pweng renh arnpetjeh.
Jesu-elem artwang renh iltjang rrkwemel town-eng keth-warn angek. Jesu-elem apelh arrernek artwang pweng-henh anngarleh. Jesu-el iltjang artwang kwer-warn arrernemel, renh pawenhek, “Ntwang apek arem?”
Kapert kern-irremel artwang rang angkek, “Thang tjerrtj map arem arrkay-arrkay war.”
Jesu-elem iltjang kwerenh weth arrernek artwang pweng-henh anngarleh. Artwang rang anngang mwerrem-irrek. Rang kel kethem arek.
Jesu-elem artwang renh ilek, “Kel mer-warn alpay, anyenng-anyenng war. Tjerrtjel ngwenh pawenherrehetjeng.”
Jesu-em kwertengerl kwerenh map-akert town kwek map-warn anper-alhek, town nheng inarl town Caesarea Philippi-eng rtwang anemeng. Inang alhep-alhemarleng, Jesu-el kwertengerl map pawenhek, “Ngwenham tjerrtj mapel yengenh ilem?”
Kwertengerl inang renh ilek, “Tjerrtj arrpenh mapel ngwenh ilem, ntwang kwel John Kwatjeh Irrpelh-ilenh-ilenh rang-antem irrernngeng petj-alpekarl. Tjerrtj arrpenh mapel ngwenh ilem, urrpey Elijah kwel ntwang angkep petj-alpek. Kenh tjerrtj arrpenh mapel ngwenh ilem, ntwang Altjerr-henh urrpey arrpenh kwel anemeng.”
Jesu-elem inenh weth pawenhek, “Arrantherr-artey? Arrantherr tjeng-penh nthakenharl iterl-arem? Ngwenham yeng?”
Peter-el renh ilek, “Ntwang kwenh anem Christ anthwerr rang. Altjerrel ngkwey alhelekarl, nwerneh-warn lanthetjeh, rang nwernenh anetjeng lthekalth-iletjeh.”
Jesu-elem inenh arnpakek, “Arrantherr tjerrtj arrpenh map itja iletjeh, yeng Christ rang anem.”
31-32 Kwereng Jesu rang kwertengerl kwerenh mapeh keth anthwerr ilelhek, “Tjerrtj-henh Ler-athek anem, irlkert angerr inetjenh. Aywang ngkweyeny map, ingkart Pharisee map, artwang inangkal map inang kwer ahentj-kwenh-irretjenh, renh inang artwang akeng-artek alharlkwetjenh, inang renh irrernng atwetjenh. Rang kweny atherr-penh irrernng intentj-penh rang weth iteth kemerretjenh.” Peter-elem Jesu itep-warn angemel arrantjakek.
Jesu rang alngarelhemel, kwertengerl arrpenh mapel awetjenheng, Jesu-el Peter renh-atetj arrantjakemel ilek, “Tjengeng alhay arrentjay! Ntwang kwenh itja Altjerr-arteh iterrem! Tjerrtj-arteh kwenh ntwang iterrem!”
Jesu-elem tjerrtj arwenth inenh kwertengerl kwerenh map arraw-ilek, kwer-warn itwek-irretjeh. Rangem inenh ilek, “Tjerrtj apek ahentj-anem tjengel-ayel ingkern petjetjeh, nthakenham rang mernelhetjeh? Rang iterrentj kwerenheh itja weth kangkwerretjeh. Yengenh inang atwetjenh-arteh, yeng arramp-wetjenh-arteh. Lakenh-arteh tjerrtj rang anetjeh yeng-arteh. Rang ampatj tjeyenh pentetjeh.
Tjerrtj rarl athek-irrem kwer-areny iteth anetjeh, rang kel ilwetjenh. Kenh tjerrtj rarl yengenh awem, angketj tjengenheh kangkwerrem, iterrentj kwerenheh angwerrem, rant kwenh iteth anetjenh.
Tjerrtjel ahelh nhenhel maney angerr-akertel mantarr-arlk arwenth arlwelem, Altjerr renh iterl-aretj-kwenhel, rangem kelant ilwetjenh. Nthakenhem rang anetjenh Altjerreng ularr? Rang itja kwetant iteth anetjenh.
Tjerrtjel kwenh yarn maney anthem, mer Altjerr-kenh-warn irrpetjeh. Ntwang yarn maney anthem, iteth ngkwengenheh.
Jesu-em ineh-warn angkek, “Thang arrantherrenh arratj anthwerr ilem. Tjerrtj arrpenh map inang lyet nhenhel irnem, inang ilwetj-kwenh. Inarl iteth anem, inang keth aretjenh, Altjerrarl tjerrtj ingkerrekeh mernelhetjenh, rarl twer angerr anemeng.”
Inang kel arlta 6-el anekarleng-antem, Jesu-el Peter James John ngwek. Rang-antem ineh-akert irntang kern-warn antjek, inarrp anetjeh. Altjerrel Jesu renh ineheng anngetherr parrtjelh-ilek.
Jesu-henh mantarr-antem mperlkek. Tjerrtjel yarn mantarr mperlker lakenh mpwarem.
Kel urrpey ngkweyeny Moses Elijah atherr Jesu-el-arleng irnetj-alhek. Kwertengerl inangem arek, Moses Elijah atherr Jesu-el-arleng angkerrerleh.
5-6 Kwertengerl inang ater-irrek anthwerr. Peter-elem Jesu renh ilek iterrentj-kwenyel, “Inangkalay! Nwern nyerrkem, nhenhel anetjeh! Mer lywang nwern artetjeh, ngkweng nyent, Moses-eh nyent, Elijah-eh nyent.”
Ankertelem inenh arltwetj-alhek. Altjerrem ankerteng angkek, “Nhenh ler tjengenh. Yeng kwer nyerrkem anthwerr. Arrantherr kwer kangkwerretjeh!”
Inang alngarelhemel arek Jesu nyentem irnerleh. Moses Elijah ratherr kel ywerrerl-alherrek.
Inang irntangeng anarnpentj-alpemel, Jesu-el inenh ilek, “Arrantherr itja tjerrtj arrpenhek iletjek, nheng arrantherrarl arek. Kelant arrantherr iletjek, Tjerrtj-henh Ler rang arrwetjeng kemerrekarl-penh. Kwer-penhant iletjek.”
Inang kel Jesu-ek kangkwerrek. Inem patemel pawenherrek, “Wenhem nhenh rarl angkek, rang kwel arrwetjeng kemerretjenharl?”
Kwertengerl urrpetj inem Jesu renh pawenhek, “Wenhengam artwang inangkal mapel ilem, Elijah-ek-amparr petjetjeh, kwer-penhant Christ rang petjetjenh?”
Jesu-el inenh ilek, “Kel arratj. Elijah rangek-amparr petjetjenh, tjerrtj ingkerrek arratj-iletjek. Kwer-penh Tjerrtj-henh Ler rem ingkern petjetjenh. Altjerr-henh angketj ngkweyenyel ilem, ‘Tjerrtj-henh Ler rang angerr irlkertentjetjek-arlk, tjerrtj map Tjerrtj-henh Ler kwer ahentj-kweny-irretjenh, inang renh alharlkwetjenh.’
Aray, thang arrantherrenh arratj ilem, Elijah rang kel petj-alpek. Tjerrtj map kwer irrpelth-irrek, renh alharlkwek, Altjerr-henh angketj ngkweyenyel ilekarl-arteh.” Jesu-el inenh angketj nheng Elijah-akert ilek, rang pel John Kwatjeh Irrpelh-ilenh-ilenh kwer-penh iletjam.
Jesu-em kwertengerl urrpetj-akert kwertengerl arrpenh nheng map-warn petj-alpek irntangeng. Inangem arek tjerrtj arwenth kwertengerl arrpenh mapel-ayeng anemeng. Kwertengerl inang artwang inangkal mapel-ayeng ilterremeng.
Tjerrtj mapel Jesu renh aremel anwerlk-irrek. Inangem kwer-warn arrtjanetj-alhek.
Rangem inenh pawenhek, “Wenheng arrantherr ilterreperrem?”
Artwang nyentelem renh ilek, “Inangkalay! Thang-artek kwer rrwey tjengenh ngkweng-warn angetjek. Rang kwerrern anetj-akert anemeng, rang yarn angkem-arlk.
Kwerrern anetj nhenh rang kwer rrwey tjengenh antwerrkemeng, rang renh ahelh-warn ilatwem, arrakert kwerenhem rlkwerrp-rlkwerrp irrem. Rang rtetj kwerenh karlkwelhemel, rangem arlan-irrem. Yengem kwertengerl ngkwengenh map-warn petjemel inkek, inang kwerrern anetj renh ler tjengenheng alharlkwetjeh. Inang pel kwerrern anetj renh yarn kwet alharlkwek.”
Jesu-elem tjerrtj ingkerrek arrantjakek, “Arrantherr-artek naketj-kwenh! Arrantherr itja Altjerr renh nakem! Yeng-artek arrehantherrel-ayeng kwet anthwerr anek, arrantherrenh kaltj-anthek. Yeng-artek arrantherr parrk-parrk-ilem! Kwer rrwey renh tjeng-warn angetjewarrang!”
Inangem kwer rrwey renh Jesu-warn angetjek. Arrentj rang Jesu renh arek-arteh, kwer rrwey renh rang ahelharleh ilatwerl-alhek. Kwer rrwey rangem ahelhel welherl-apetjam, arrakert kwerenh-arlk rlkwerrp-rlkwerrp-irrek.
Jesu-elem kwer rrwey kwerenh nywek renh pawenhek, “Ilwengaram kwer rrwey nhenh rang lakenh irrek?”
Map-inger kwenh kwerrern anetj rang kwer rrwey renh atwetjeh ahentj-irretjart. Renh rwangeh wemel taly-wetjart, kwatj-arlk kwenemel. Ilernehak ltarrp-irray, ilernehak tangetjel anang! Ntwang apek kwerrern anetj renh alharlkwemeram, kwer rrwey ilern-henheng.”
Jesu-el renh ilek, “Wenhengarl ntwang yengenh patemel pawenhek? Ntwang tjeng lakenh angkek, ‘Ntwang apek kwerrern anetj renh alharlkwemer.’ Tjerrtj rarl Altjerr renh nakem, Altjerrel renh twer-ilem, rang kwerrern anetj alharlkwetjeh. Tjerrtj irlkert angerr mwerr-iletjeh apek.”
Kwer rrwey kwerenh nywekelem Jesu renh arnterrel ilek, “Thang kwenh Altjerr renh kwek war nakem. Tjeng tangetjel anay, thang renh twer anthwerrel naketjenheng!”
Jesu-elem arek, tjerrtj arwenth arnekarner ineh-warn-athek arrtjanentj-alhemeng. Rangem kwerrern anetj renh arrantjakemel alharlkwek, “Kwerrern anetjay! Ntwarl kwer rrwey nhenh renh ahert-ilem, angketj-kweny-ilem. Thang ngwenh ilem, kwereng arratang! Thang ngwenh arnpakem, ntwang itja weth kwer rrwey kwer-warn irrpetj-alpetjeh!”
Kwerrern anetj arlkerl-alhemel rang kwer rrwey renh arrewetjeh mpwarek. Kwerrern anetj rang kel kwereng arraterl-alhek. Kwer rangem arrwetj-arteh intek. Tjerrtj arrpenh mapem angkek, “Rang kwenh kel ilwek.”
Jesu-el kwer renh iltjangeng antwerrkemel, renh weth kemelh-ilemel ngkernek.
Kwer-penh Jesu rang kel warleh irrpekarlengem kwertengerl kwerenh map-akert, inangem renh pawenhek, “Wenhengam nwern kwerrern anetj renh yarn alharlkwek?”
Jesu-elem inenh ilek, “Tjerrtjel kwerrern anetj lakenh-arteh yarn alharlkwem, tjerrtj rang Altjerr-warn inkemelant war.”
30-31 Mer renh anperl-alhemel Jesu-em kwertengerl kwerenh map-akert Galilee-angkwerr alhek, inarrp anetjeh. Jesu rang-artek kwertengerl map kaltj-antherl-anek. Jesu itja ahentj-anek, tjerrtj arrpenh map kaltj anetjeh kwer, rarl mer kwerel anemarleh. Rang kwertengerl inenh ilek, “Aray! Tjerrtj-henh Ler renh artwang nyentel anthetjeh artwang atwenh-atwenh map-warn. Inang renh irrernng atwetjenh. Kweny atherr-penh arrwetj intemarl-penh rang weth kemerretjenh.”
Kwertengerl mapel Jesu-henh angketj itja alhengk-arek. Inang pel ater-irrek, renh pawenhetjek.
Jesu-em kwertengerl kwerenh map-akert Capernaum town-warn alhek. Warl nyent-warnem irrpenhemel Jesu-el kwertengerl map pawenhek, “Wenh-penham arrantherr tjeyel ilterrerl-apetjam?”
Inang pel marn war anek. Inang arrwekel pawenherrerl-apek, “Ngwenham nwerneheng tjetjart mwerr anemer nwerneh?”
Jesu-el arrernelhemel kwertengerl 12 arraw-ilek. Rangem inenh ilek, “Tjerrtj rarl tjerrtj arrpenh mapeh tjetjart anetjeh ahentj-anem, rang itja tjwenelhetjeh. Rang tjerrtj arrpenh mapeh tangetjel anetjeh, ineh arntarnt-aremel urrkapetjeh.”
Jesu-el kwer kwek ngwek, kwer renh ineheng mpwepeh ngkernek. Rang kwer renh inek. Kwereng rang inenh ilek,
“Tjerrtj rarl kwer kwekeh nyerrkentj mernelhem, yengenh iterl-aremel, rang tjeng nyerrkentj mernelhem. Tjerrtj rarl tjeng nyerrkentj mernelhem, rang kwer nyerrkentj mernelhem, rarl yengenh lanthekarl.”
Arltang arrpenhel John-el Jesu renh pawenhek, “Inangkalay! Nwern artwang nyent arek, kwerrern anetj map tjerrtjeng alharlkwemeng, arreny ngkwengenhel ilemel. Rang nwehengkerrel-ayeng itja anem, lakenheng nwernem renh arnpakek.”
Jesu-el pel kwertengerl mapem ilek, “Arrantherr renh itja arnpaketjeh. Tjerrtj rarl tjerrtjeng kwerrern anetj alharlkwem arreny tjengenhel, kel mwerrarl! Rang itja tjeng-penh anetj angkem.
Tjerrtj rarl nwehengkerr irrpelth-irretj-kwenh anem, rang peltj nwehengkerr-henh anem.
Thang arrantherrenh arratj anthwerr ilem, ntwang angkethel apek anemeng, tjerrtj rarl ngwenh arem, alhengk-aremel ntwang Christ Jesu-henh anemeng. Rang lakenh iterrem apek, ‘Thang ngwenh kwatj antjwetjeh anthem arreny Jesu-el.’ Altjerrel kwenh tjerrtj renh kwart-wetjenh.”
Aray, tjerrtj rarl tjerrtj nakenh-nakenh nyent apek arrtjelh-ilem anetj mpwaretjeh, nhenheng angerr-lkwer anetjenh kwer: Altjerrel irntang angerretj ntjarrkwer kwerarleh ayernetjenh, kwer-penh kwatj alay-warn renh taly-wetjenh, rarrp ilwetjeh.
45-46 Ingkang ngkwengenhel ntwang apek alhem, anetj mpwaretjeh. Kel ingkang renh rlweth-akayantay! Nhenh mwerr anem: ntwang lamarr Altjerr-henh mer-warn irrpetjeh, kwetant anetjenheng. Altjerrel ngwenh ingkang atherr-akert rwang atatherr-warn wehetjeng.
Anngang ngkwengenhel apek ngwenh anetj mernelhetjeh arrtjelh-ilem. Kel anngang renh rlpwentjay! Nhenh mwerr anem: ntwang Altjerr-henh mer-warn irrpetjeh anngang nyent-akert, kwetant anetjenheng. Altjerrel ngwenh anngang atherr-akert rwang atatherr-warn wehetjeng.
Atatherr anganentj kwerel ilngang itja ilwem. Ilngang inang kweteth tjerrtj renh nhwetjenh. Atatherr anganentj kwerel rwang itja ilwernelhem, aleth amperl-anem. Tjerrtj inang rwang kwerel kwet ampangketjenh arlkerl-anetjenh.
Tjerrtjel arrantherrenh arrkernemel nakepakelh-ilemeng, arramp-wemeng apek, atwemeng apek. Tjerrtjel arrantherrenh rwang akepel-arteh itetjenh. Arrantherr itja ineh kangkwerretjeh. Arrantherr arrkernelhetjeh, arratjant anetjeh, Angey kwerant kangkwerretjeh. Arrantherr ilewerr-arteh kwemey anetjeh.
Ilewerrel kwenh ker kwemey-ilem. Ilewerr apek kwang-kweny-irrem, tjerrtjelem yarn ilewerr renh weth kwang-akert-ilem. Arrantherrem ilewerr mwerr-arteh ularrek-ularr nyerrkentj mernelhetjeh, relher angkerremel anetjeh.
Jesu-em mer kwereng anperl-alhek kwertengerl kwerenh map-akert, mer Judea-warn-antem alhek, Jordan ulpayeng ingerr-ampeny-warn. Tjerrtj arwenth kwer-warn weth arraw-irrentj-alpek. Rangem inenh kaltj-anthek, rarl tjerrtj map arrwekel kaltj-anthetjart-arteh.
Artwang Pharisee urrpetj kwer-warn petjek, renh arrkernemel pawenhek, “Nhenham arratj anem, artwel marl kwerenh mentj impetjeh?”
Jesu-el inenh tjernemel pawenhek, “Nthakenh Moses-el arrantherrenh ngkwey ilek Altjerr-henh angketjel-ayel?”
Inang renh ilek, “Moses-el arrwekeleny angerrepat map inenh ilek, artwang rang marl kwerenh mentj impetjek apek, rang kel pep-warn intelh-iletjeh angketj nhenh, ‘Yeng kel ngkwengeng impelhemant.’ Kwer-penh pep nhenh marl kwerenhek anthetjeh.”
Jesu-elem inenh ilek, “Moses-el arrantherrenh impek, anew arrehantherr-henh impetjeh, arrantherr arrtheth wart anemeng.
Altjerrel tjerrtj arrmernek, rang inenh rrwey marl arrmernek.
Lakenheng artwel angey amwek kwerenh imperl-alhem, anew kwerenhel-ayeng kwet anetjeh.
Ratherr artwang thwen marl thwen nyent-irrem.
Renh-atherrenh Altjerrel nyentelh-ilekarl, tjerrtjel renh-atherr itja angaketjeh.” Lakenh Jesu-el inenh kaltj-anthek.
Jesu-em kwertengerl kwerenh map-akert warl kwenel anemeng, inang renh angketj nheng-penh pawenhek.
Jesu-el inenh keth-ilemel ilek, “Artwang rarl anew kwerenh impem, marl arrpenh anew inem, rang kel anetj mpwarem.
Marl rarl anew kwerenh impem, artwang arrpenh anew inem, rang kel anetj mpwarem Altjerreng ularr.”
Tjerrtj mapel kwer inehenh Jesu-warn angetjek, Jesu-el iltjang kapert inehenheh arrernetjeh. Jesu-henh kwertengerl mapel tjerrtj inenh ampakek, kwer inenh Jesu-warn angetjehetj.
Inenh aremel Jesu kwertengerl kwerenh mapek ahel-irrek. Rang inenh ilek, “Tjerrtj inenh yaketjal imperrerrang. Yeng ahentj-anem, inang kwer map tjeng-warn angetjetjeh, Altjerr rang kwer map-henh Ingkart anemeng wart.
Thang arrantherrenh nhenh arratj ilem. Arrantherr Altjerr-henh mer-warn irrpetjeh ahentj, kwer kwek nhenh map-arteh arrantherr anetjeh, anetj-kweny. Itjeng apek itja kwetarl.”
Jesu rang wetham anperl-alhek. Artwang nyent kwer-warn arrtjanentj-alhek, rang kwereng ularr amperel-ayeng arrernelhek. Rang Jesu renh pawenhek, “Inangkalay, ntwang kwenh artwang mwerr! Ntwangem yengenh ilay. Nthakenham yeng mernelhetjeh, yeng Altjerr-henh merel kwet iteth anetjeh?”
Jesu-el renh ilek, “Wenheng ntwang yengenh ilem, yeng kwel artwang mwerr anemeng? Altjerr rant kwenh mwerr anem.
Ntwang kel Altjerr-henh twernentjek kaltj. ‘Ntwang itja tjerrtj arrpenh irrernng atwetjeh.’ ‘Ntwang itja tjerrtj arrpenh-henh marlel-ayeng intetjeh.’ ‘Ntwang itja tjerrtj arrpenh-henh rnwanentj rwengkel inetjeh.’ ‘Ntwang itja tjerrtj arrpenh-penh urrtjerretjeh.’ ‘Ntwang itja urrtjerremel tjerrtj arrpenheh maneyek rnwanentjek-arlk ankey inketjeh alhelemel.’ ‘Ntwang angey amwek ngkwengenhek kangkwerretjeh.’?”
Rang Jesu renh ilek, “Inangkalay, yeng pel twernentj nhenh ingkerrekeh kangkwerrek kwer kwekeng-antey.”
Jesu-el renh urtant arek, kwer nyerrkemel. Rem renh ilek, “Lyet ngkweng-athek anem anthetjeh: rnwanentj maney ingkerrek ngkwengenh anthang tjerrtj maney-kweny mapeh. Kwereng Altjerrel ngwenh kwart-wetjenh, ngkweng rnwanentj maney angerr mer alkerel intetjenh. Ntwangem tjengel-ayel petjang!”
Nhenh awemel artwang rang ltarrp awelhemel alpek, iterrentj atherram-akert. Rang itja kwet kangkwerrek, rartek maney angerr-akert anek.
Jesu-el kwertengerl map tjwer-aremel ilek, “Aray! Tjerrtj maney angerr-akertek kwenh arnpwer angerr anem, Altjerr-henh mer-warn irrpetjeh.”
Angketj nhenh awemel kwertengerl map anwerlkek. Jesu-elem inenh weth ilek, “Kwer tjengenh mapay! Lakenh kwenh itja anetjenh, Altjerr-henh mer-warn irrpetjeh!
Iterl-aray, kamwerl kwenh angerretj anem, needle-henh altjwer kwek-angkwerr irrpenhetjeh, pwan anthwerreng wart. Nthakenh kamwerl rang irrpetjenh? Lakenh-arteh kwer-athek anem, tjerrtj maney angerr-akerteh. Nthakenh rang Altjerr-henh mer-warn irrpetjenh, altjwer pwaneng wart? Itja apek.”
Angketj nhenh awemel, kwertengerl inem angerr anwerlkek. Inang renh pawenhek, “Tjerrtj ngwenhem Altjerrel mer kwerenh-warn tangkelh-ilemel irrpelh-iletjenh? Itja apek?”
Kwertengerl mapem tjwer-aremel Jesu-el inenh ilek, “Tjerrtj yarn irrpem Altjerr-henh mer-warn! Nakentjel-ayengant war irrpetjenh. Tjerrtj inarl Altjerr renh nakemarl map, inant war irrpetjenh. Altjerr rant inenh tangkelh-ilemel irrpelh-iletjenh.”
Peter-elem Jesu renh pawenhek, “Nwern-artey? Altjerrel nwernenh mer kwerenh-warnem irrpelh-iletjenh apek? Nwern kwenh rnwanentj-arlk peltj map-arlk imperl-alhek, ngkwengel-ayeng alhetjeh-anngerntel.”
Jesu-el renh ilek, “Thang arratj anthwerr ilem, tjerrtj inarl mer inehenh kakey apek angkwerek apek tjeyekw apek amwek angey apek kwer map apek peltj map apek imperl-alhemeng, tjeng urrkapetjeh, angketj Altjerr-henh kaltj-antherl-apetjeh,
inenh Altjerrel angerr anthwerr kwart-wetjenh, inang ahelh nhenhel-antey anemarleng. Altjerrel inenh mer arrpenh kakey arrpenh angkwerek arrpenh tjeyekw arrpenh amwek arrpenh kwer map arrpenh anthetjenh. Ahelh nhenhel arrpenh mapel inenh alwernetjenh rwekenth-kenth-iletjenh. Kelant Altjerr-henh merel inang pel kwetant iteth anetjenh.
Tjerrtj ngwenh twernk anem ahelh nhenhel, mer alkerel Altjerrel renh urrkapenh-apenh kwerenh war arrernetjenh, tangetjel anetjenh. Itja weth twernk anetjenh. Kenh tjerrtj ngwenh lyet kwek war anemeng, mer alkerel Altjerrel renh twernk arrernetjenh.”
Jesu rang arrwekel alhetjam Jerusalem-warn. Kwertengerl kwerenh map apatemel anartengel alhek. Ineheng ingkern tjerrtj arrpenh map alhep-alhek ater-irremel, nthakenh apek irretjenharl Jerusalem kwerel. Jesu-elem kwertengerl 12 inenh antangkemel weth ilek, nthakenh kelant anetjenharl.
Rang lakenh inenh ilek, “Nwern-artek nhenh Jerusalem-warn alhem. Jerusalem kwerel-antem artwang nyentel Tjerrtj-henh Ler renh twernk priest map-warn artwang inangkal map-warn anthetjenh. Inang renh urrarn-arteh pawenhetjenh. Kwereng inang renh tjerrtj lwereny mapek anthetjenh.
Tjerrtj lwereny inang renh arramp-wetjenh, kwer pelh-wetjenh, renh whip-el atwetjenh, renh irrernng atwetjenh. Kweny atherr-penh arrwetj intemarl-penh, rang weth iteth kemerretjenh.” Lakenh Jesu-el inenh ilek.
Kwer-penh akenheng-atherr Zebedee-henh ler atherr James John ratherr Jesu-warn arrer-irrentjek. Ratherrem renh pawenhek, “Inangkalay! Ilern ngwenh lyet nyentek pawenhetjenh. Ilern ahentj, ntwang ilerneh kel kangkwerretjehant!’”’
Jesu-el renh-atherr pawenhek, “Wenhem mpwel ahentj-irrem?”
Jesu-el renh-atherr ilek, “Mpwel-artek marnterlpel war angkek! Mpwel apek tjengel-ayeng irlkertentjetjenh? Itjeng alherray! Mpwel apek tjengel-ayeng ilwemeram, tjengarl ilwetjeh anem-arteh? Itjeng alherray!”
Ratherr angkek, “Yang, kelam ilern ngkwengel-ayel irlkertentjetjenh!” Jesu-elem renh-atherr ilek, “Mpwelemeh arratj irlkertentjetjenh yeng-arteh. Mpwel ilwetjenh, yengarl ilwetjenh-arteh.
Tjerrtj ngwenham tjengeng itep atherrel anetjenh? Tjeng-athek itja anem iletjeh. Nhenh-athek Altjerrehant anem. Rang kel tjerrtj renh-atherr urraretjenh.”
Kwertengerl 10 arrpenhel James John kwer-atherr-henh angketj-penh awerrerrek, inang kwer-atherr arnkely-irrek.
Jesu-el kwertengerl inenh arraw-ilemel ilek, “Arrantherr kel kaltj, tjerrtj lwereny mapek twernk angerr rang kweteth tjwenelherl-apem, rang kweteth tjerrtj kwerenh map twernerl-apem, kwer awelhetjeh, kwer kangkwerretjeh, kwer angerr urrkapetjeh.
Tjerrtj tjengenh map arrantherr itja lakenh anetjeh. Tjerrtj rarl tjengenh mapek twernk anetjek ahentj-anem, rang itja nakelhetjeh, rang kel tjerrtj mapeh nyerrkentj mernelhetjeh, tangetjel anetjeh, arntarnt-aretjeh.
Tjerrtj rarl tjerrtj tjengenh mapeh twernk angerr anthwerr anetjek ahentj-anem, rang kel arrpenh map ingkerrek arntarnt-aretjeh, ineh urrkapemel tangetjel anetjeh.
Wenheng Tjerrtj-henh Ler rang ahelh nhenh-warn petjek? Rang key petjek, tjerrtj lwereny-henh twernk nheng-arteh anetjeh? Itja kwenh! Tjerrtj-henh Ler petjek, tjerrtj map arntarnt-aretjeh, ineh tangetjel anetjeh. Itja inang renh arntarnt-aretjeh, itja kwer tangetjel anetjeh. Rang petjek, mpwerrk kwerenh anthelhemel ilwetjeh, tjerrtj map tangkelh-iletjeh, inang iteth kwetant anetjenheng.” Lakenh Jesu-el kwertengerl inenh kaltj-anthek.
Kwer-penh Jesu-em kwertengerl kwerenh map-akert Jericho town-angkwerr anper-alhek. Tjerrtj angerr ineheng ingkern-angkwerr alhek. Artwang pweng nyent tjeyeng iterel anerl-anek, arreny kwerenh Bartimaeus. Rang merneh ankey nketjam.
Rang awek Jesu Nazareth-areny anper alherleh, rang renh arlkemel pawenhek, “Jesu-ay! David-henh peltjay! Tjeng ltarrp-irray! Mantj-mantj-irray!”
Mapel renh ilek, “Intert-irray! Arlketjal anay!” Rang ineh itja kangkwerrek. Rang pel arnterr kwet arlkemel ilek, “Jesu-ay! David-henh peltjay! Tjeng ltarrp-irray! Mantj-mantj-irray!”
Irnetj-alhemel Jesu-el inenh twernek, “Renh antangkay!”
Inem artwang pweng renh antangkemel ilek, “Kel arrken anay! Kemerray! Rang ngkweng antangkemeng!”
Rang mantarr kern-penh war rlwek, rang parrp kemerrerl-alhek, Jesu-warn arrer-irretj-alhek.
Jesu-elem renh pawenhek, “Wenh kwerem ntwang tjeng arlketjam?”
Artwang pweng rang angkek, “Twernkay! Anngang tjeyenh aretjeh mpwarang!”
Jesu-el renh ilek, “Ntwang yengenh nakekarleng, thang anngang ngkwengenh aretjeh mpwarek. Kelem nthwerl-apang!”
Artwang rang kel mwerram arek, rem Jesu-eng anharrel-ayeng alhek.
Jesu-em kwertengerl kwerenh map-akert aleth-irrek Jerusalem-warn-athek. Jerusalem-eng mer kwek atherr mpwepel anek, mer Bethphage mer Bethany, Olive pwert iterel. Mer kwer-atherrek irremel, Jesu-elem kwertengerl atherr lanthek arrwekel,
renh-atherr ilemel, “Mer nhak-warn alherray! Merek irremel mpwel tangkey kwek irnerleh aretjenh, halter-akert arneh ayernekarl. Tangkey kwer tjerrtj itja arrwekel antjek. Rope renh rlwemel, tangkey renhem inemel angetj-alperrang.
Kwertengerl ratherr alherrek, ratherr tangkey renh arek halter-el ayernekarl, arrewel kwet irnetjamarl. Ratherrem rope renh rlwek.
Tjerrtj urrpetj irnetjam. Inang pawenhek, “Wenhek mpwel tangkey renh angem?”
Ratherrem inenh ilek, Jesu-elarl renh-atherr ilekarl. Inang renh-atherr mentjem impek, tangkey renh mentj angetjeh.
Kwertengerl ratherr tangkey kwek renh Jesu-warn angerl-anerrek. Ratherrem antjam tangkey kwer artep-warn arrernerl-anerrek. Jesu rem tangkey kwer antjek, tjeyek irrek Jerusalem-warn.
Tjerrtj mapelem mantarr inehenh tjeyek antjam-wek. Tjerrtj arrpenh map arrwekel kwet alhek, waly ketjeh. Waly-akert inang arrwekel tjwempelhek. Inang waly tjey Jesu rarl alhetjenh-angkwerr antjam-wek.
Tjerrtj map Jesu-eng arrwekel alhek, tjerrtj arrpenh map kwereng ingkern-angkwerr alhek. Tjerrtj inang ingkerrek arlkerl-apetjam, “Nwengkerr Altjerr renh nakem! Altjerray, urrpey ngkwengenh twer-ilang! Rang lyet nwehengkerr-warn petjem.
Altjerray, renh twer-ilang, rarl arrwekeleny nwern-henh David-ek kethel king angerr anetjeh. Nwengkerr Altjerr angerr renh nakem!”
Jesu rang Jerusalem town-warn irrpek, kwereng tjatj angerretj-warn rang alhek. Rang tjatj angerretj renh tjwer-arerl-apetjam. Angwerr-angwerr wart, rang Bethany-warn angkep alpek kwertengerl 12 kwerenh map-akert.
Kweny-rtwek arrpenhelem Jesu-em kwertengerl kwerenh map-akert mer Bethany-eng arratemel alhek. Tjeyek irremel Jesu-em angayel awelhek.
Rem arnang tjwerrk ntwarreng arek, atherrk-atherrk mern-akerteh-athen. Jesu-em arnang tjwerrk kwer-warn alhek, mernek aretjeh. Itwek-irremel rang mern-kwenyam arek, mern tjwerrk mpank lyet-athek mangkemeng wart.
Jesu-elem arnang tjwerrk renh ilek, “Lyeteng tjerrtjel itja weth ngkwengeng mern arlkwetjenh! Ntwang arnang antjerrk kwetam anetjenh!” Kwertengerl mapel renh awek, rang lakenh angkerleh.
Jerusalem-eh irretj-alhemel, Jesu rang tjatj angerretj-warn alhek. Tjatj kethel artwang mapel mer kel mpwarekarl, inarl thep ntwerrert arnang arrpenh map-arlk sell-em-iletjam. Tjerrtj maney angart-wenh-wenh anerrerretjam. Jesu ingkerrekeh mwekenh-irrek, rangem inenh alharlkwek, table inehenh-arlk ingkerrek arrarlp-wek.
Rangem tjerrtj inenh aperrek, inang itja tjatj angerretj-warn rnwanentj inehenh angetjetjeh.
Rem inenh kaltj-anthemel ilek, “Altjerr-henh angketj ngkweyenyel ilem, ‘Tjatj tjengenh tjerrtj mer arrpenenh-arenyek mer mek-mek anetjeh, mer nhenh kwer-warn inang petjem, tjeng-warn angketjeh.’ Kenh arrantherr mer nhenh anyenng-henh mer-atetjarl ulpert-ilemel mpwarek.”
Tjerrtj ingkerrek angketj kwerenheng anwerlkek. Inang ahentj-anek, renh awetjeh. Priest twernk mapel artwang inangkal mapel Jesu renh awek, rang lakenh angkerleh. Inang Jesu-eng ater-irrek, tjerrtj mapel renh nakekarleng wart. Inem ahentj-anek, renh irrernng atwetjeh. Lakenh inang tjel-angkerrek kwer, “Wenheharl tjerrtj nhenh mapel angketj kwerenh nakem? Nthakenhem nwengkerr Jesu renh irrernng atwetjenh? Tjerrtj map angketj kwerenheh nyerrkemeng wart!”
Kel angwerr-angwerr irrekem, Jesu-em kwertengerl kwerenh map-akert Jerusalem-eng weth arratemel alpek.
Kweny-rtwekemeh inang weth tjey nhengel Jerusalem-warn alhep-alhek, kwertengerl mapelem arek arnang tjwerrk nheng kel antjerrk-irrekarl. Artekerreng kern-atheh antjerrk-irrek ingkerrek kwet.
Peter-em irlpangkemel Jesu-warn angkek, “Inangkalay! Arnang tjwerrk nheng ntwarl althwerrker-wek, rang kel antjerrkem!”
Jesu-elem inenh ilek, “Altjerr nakay!
Thang arrantherrenh arratj ilem, arrantherr apek irntang nhenh-warn nakentj-akert war angkemeng, ‘Keth nhenheng anam-irray, kwatj alayek anyay!’ Lakenh angkemel, arrantherrem Altjerr renh nakemeng itja ulpey-wentj-akertel, irntang rang kel anam-irretjenh.
25-26 Ntwang Altjerr-warn angketjeh-anngernt, ntwang apek irlpangkem, tjerrtj arrpenhel ngwenh anetj-ilekarl. Kel arrwekel ntwang alhetjeh, tjerrtj kwer ilelhetjeh-amparr, ‘Nhenh yeng ngkweng-warn petjek, thang anetj ngkwengenh wetjeh. Ntwang apek yeng iterl-arehetjeng.’ Kwereng Altjerr Angeyel anetj arrehantherr-henh rrpwaremel wetjenh-antim.”
Jesu-em kwertengerl kwerenh map-akert weth Jerusalem-warn alhek. Jesu-em tjatj angerretj iterel alhetjam, priest twernk map, angerrepat twernk map, artwang inangkal map kwer-warn arnekerrek. Inem renh pawenhek,
“Ngwenhelam ngwenh twernek, artwang map tjatj angerreng alharlkwetjeh? Nhenh ngkweng-athek itja anem! Ntwang itja twernk angerr anem!”
Jesu-elem inenh ilek, “Thang arrantherrenh pawenhetjenh. Arrantherr tjeng apek iletjenh, thangem arrantherrenh iletjenh.
Arrantherr yengenh ilay. Ngwenhelem John renh twernek, tjerrtj map kwatjeh irrpelh-ilemel baptise-em-iletjek? Altjerrel apek? Tjerrtjel apek?”
Angketj nhenh-penh iterremel inarrp lakenh ilerrek, “Nwern apek renh ilemeng, ‘Altjerrel John twernekarl’, rang nwernenh iletjenh, ‘Wenhengarl arrantherr John renh itja nakek?’
Nwern apek renh ilemeng, ‘Tjerrtjel renh twernekarl’, tjerrtj map nwernek arnkely-irrehetjeng.” Tjerrtj ingkerrekel nakek, John rang Altjerr-henh urrpey anekarl.
Tjerrtj mapeng ater-irremel, lakenheng inem Jesu ilek, “Nwern itja kaltj.” Jesu-elem inenh ilek, “Lakenheng thang arrantherrenh itja-antim iletjenh, ngwenhel yengenh twernk ngkernek.”
Jesu-elem inenh angketj arrpenh ilek, “Artwang nyentel mern grapes farm ngkernek mer kwerenhek. Rangem irntang map inemel, farm kwerenheh arrngert arrernek. Rang ipert ngernek, tank-em ipert kwer-warn arrernek. Kelant tank kwerel rang mern grapes inenh ntjwerrketjenheng, arlkwerrngem inetjenheng. Rang warl alkey artek, artwel kerneng mern grapes inenh arerl-anetjeh. Kwereng rang grapes farm renh artwang arrpenh mapeh rent-em-ilerl-alhek. Farm-ek-artwey rangem mer arrpenh-warn ntwarr alhek.
Arrpenh-ingar mern grapes inang ampengem anek kwetjetjehem, artwang farm-ek-artwey rang urrkapenh-apenh nyent lanthek farm-warn, rent maney kwerenheh.
Artwang inang pel renh antwerrkemel atwek. Inang renh iltjant angkep lanthek.
Farm-ek-artwey rangem urrkapenh-apenh arrpenhem ineh-warn lanthek. Urrkapenh-apenh nhenh renh inang kapert atwek arramp-wek.
Kwereng merek-artwey rang urrkapenh-apenh arrpenhem lanthek. Nhenh renh inang irrernng atwek. Kwereng rang urrkapenh-apenh arrpenh mapem lanthek. Artwang inangem urrkapenh-apenh inenh ineheng arrpenh map atwek, arrpenh map inang irrernng atwek.
Merek-artwey kwer urrkapenh-apenh arrpenh itja anek lanthetjeh. Kel ler kwerenh-antem anek. Ler nhenh kwer rang angerr nyerrkek. Rang renh lanthetjenharl, rang lakenh iterrek, “Inang kwer kangkwerretjenharl.”
Artwang inang pel lakenharl angkerrek, “Nhenh kwenh ler kwerenh! Kelant grapes farm nhenh ler kwerenhehem anetjenh. Mpa, nwern renh irrernng atweyay! Grapes farm nhenh nwehengkerrem anetjeh!”
Inang ler renh antwerrkemel irrernng atwek, renh grapes farm-eng keth-warn angemel taly-wek.” Lakenh Jesu-el angketj ilek.
Jesu-elem inenh pawenhek, “Nthakenhem arrantherr iterl-arem? Grapes farm-ek-artwey rangem kwenh ineh ahel-irretjenh. Petjemel rang artwang inenh irrernng atwetjenh. Kwereng rang grapes farm renh arrpenh mapehem anthetjenh, kwer arntarnt-aretjeh.
Arrantherr kel Altjerr-henh angketj ngkweyeny nhenheh kaltj.
‘Pwert nheng warl artenh mapel mentj taly-wekarl, rangem lyet pwert tjeperr
anthwerr anem.
Twernk map kaltj anek, rang angketj nhenh ineh-penh ilemeng. Inangem ahentj-anek, renh antwerrketjeh. Inang pel tjerrtj mapeng ater-irrek. Lakenheng inang renh imperl-alhemel kel alpekem.
Jesu-el yey nhenh inenh ilek warl artenh-artenh map-penh, inarl pwert renh mentj taly-wekarl, lyet pwert rang tjeperr anthwerr anem. Angketj nhenh rang pel kwaleny ilelhek, itja pwert nhengarl warl artenh mapel wekarl-penh.
Twernk mapel artwang Pharisee urrpetj Herod-henh urrkapenh-apenh urrpetj Jesu-warn lanthek, renh arrkernetjek.
Kwer-warn petjemel inang renh pawenhek, “Inangkalay, nwern kaltj, ntwang artwang arratj anthwerr anemeng. Tjerrtj arrpenh ahentj-irrem, tjerrtj maney mern map-akert war arntarnt-aretjeh, itja tjerrtj angayel map. Ntwang lakenh-kwenyarl, ntwang kenh lhewarl kwet mernelhem. Ntwang tjerrtj map kaltj-anthem, inang Altjerreng ularr arratj mernelhetjeh. Nwernenh ilay, Altjerrel twernem key, nwern king angerr Rome-areny Caesar tax maney anthetjeh? Itja apek?”
Jesu rang kaltj anek, inang renh arrkernemel war pawenhemeng. Rangem inenh pawenhek, “Wenhengem arrantherr yeng arrkernem? Tjeng maney ngkweltj nyent anthay, thang aretjeh.”
Inangem renh ngkweltj nyent anthek. Rangem inenh pawenhek, “Ngwenh-henh inngerrem nhenh anem?” Inang renh ilek, “Tjetjart Caesar-henh.”
Jesu-elem inenh ilek, “Arrantherr maney nhenh kel Caesar-eh renh angkep antherrerrang. Altjerrel arrantherrenh rnwanentj-arlk mern-arlk anthek, arntarnt-aretjeh. Arrantherr Altjerreh kangkwerrang! Altjerrel arrantherrenh anthekarl-arteh, arrantherr Altjerr kwer tjenkerr angkep antherrerrang, rarl twernekarl-arteh. Wenh Caesar-henh anem, Caesar-eh angkep antherrerrang. Wenh Altjerr-henh anem, Altjerreh angkep antherrerrang.” Angketj nhenh awemel, inang anwerlkek.
Artwang Sadducee map petjek Jesu-warn. Sadducee inang-artek iletjart, tjerrtj irrernngeng yarn kemerretjenh. Inangem Jesu renh pawenhek,
“Inangkalay, Moses-kenh twernentjel nwernenh lakenh ilem, ‘Artwang nyent apek kwer-kweny ilwem. Kwereng tjey kwerenhel inpert renh anewekw inetjek. Nheng kely kwerenh-henh kwer intetjenheng apek.’ Nhenh twernentj nwern-henh.”
Inang Jesu renh angketj kwek ilek, “Arrpenh-ingar kenheng-nheng 7 anek. Kely angerr-ilek-amparr anew inek. Rang kwer-kweny kwet ilwek.
Lakenheng tjey arrpenhel inpert renh anew inek. Rang pel kwer-kweny kwet ilwek.
Lakenh kenheng-nheng 7-el marl renh anew anyenek. Ingkerrek inang pel kwer-kweny kwet ilwek. Ingkern marl rangem ilwek.
Kelant Altjerrel tjerrtj ingkerrek irrernngeng kwel kemelh-ilemeng, ngwenh-henh anewem marl rang anetjenh? Kenheng-nheng 7-el kwenh marl renh anew anyenekarl. Nthakenh ntwang iterrem, angketj nhenh-penh?”
Jesu-el inenh ilek, “Arrantherr-artek kely-kelyel pal kwet pawenhem! Arrantherr kwenh Altjerr-henh angketj ngkweyenyeh kwen. Arrantherr angwerrek, Altjerr twer anthwerr anemeng.
Kelant Altjerrel tjerrtj irrernng map kemelh-iletjenh, inang itja anewart anetjenh. Inang kel angel alker-areny map-arteh anetjenh, itja anewart.
Altjerrel kwenh tjerrtj irrernng map kemelh-iletjenh. Arrantherr itja kwey Moses-henh pepeh read-irrek? Nthakenham Altjerr Moses-eh ilelhek, arnang nheng alngenthel ampemarleng? Rang kwenh renh ilek, ‘Yeng Abraham-henh Isaac-henh Jacob-henh Altjerr anem.’
Aray, nheng Altjerr lakenh angkek, ‘Yeng Abraham-henh Isaac-henh Jacob-henh Altjerr ineh anem’, inang kwenh iteth kwerel-ayeng anem, inang wenngel apek irrernng intemeng. Artwang Sadducee mapay! Arrantherr-artek pal kwet iterremel angkem!” Lakenh Jesu-el inenh ilek.
Jesu rang artwang Sadducee mapel-ayeng angkerremarleng, artwang inangkal nyent Jesu-warn petjek. Rang awek, Jesu-el artwang Sadducee inenh arratj anthwerr ilemeng. Rangem Jesu renh pawenhek, “Tjeng ilay! Altjerr-henh mpwareng-areng mapeng twernentj angerr renh ilay!”
Jesu-el angketj Altjerr-henh arrwekel-penh kwer ilek, “Altjerr-henh mpwareng-areng mapeng nhenh twernentj tjeperr rang anem. ‘Tjerrtj Israel-kenh peltj mapel yengenh awerrerrang! Altjerr nyent war anem, Ingkart nwehengkerr-henh.
Ntwangem Ingkart Altjerr ngkwengenheh angerr anthwerr nyerrketjeh, iterleng-iterl awelhentj ngkwengenh ntjaperel kwerrern ngkwengenh ntjaperel. Ntwang kwer kwet iterretjeh. Ntwang renhant naketjeh. Ntwang kwerant kangkwerretjeh. Ntwang itja iterrentj atherr-akert anetjeh.’ Twernentj nhenh ingkerrek nyent war anem.
Artwang inangkal rang angkek, “Inangkalay! Ntwang nwernenh arratj kwet ilek. Altjerr nyent war anem. Rant Altjerr nwerneh anem. Altjerr arrpenh itja anem rarteh.
Twernentj nhenh nwehengkerr-athek anem: ‘Ntwangem Ingkart Altjerr ngkwengenheh angerr anthwerr nyerrketjeh, iterleng-iterl awelhentj ngkwengenh ntjaperel kwerrern ngkwengenh ntjaperel. Ntwang kwer kwet iterretjeh. Ntwang renhant naketjeh. Ntwang kwerant kangkwerretjeh. Ntwang itja iterrentj atherr-akert anetjeh.’ Twernentj arrpenh nheng nwehengkerr-athek anem, ‘Ntwarl ngkweng-areny nyerrkem, lakenh-arteh ntwang tjerrtj arrpenh mapeh nyerrketjeh.’ Twernentj nhenh-atherreh kangkwerretjeh, ratherr kwenh tjeperr anthwerr anem. Priest mapel ker tjenkerr itemel anthetjart Ingkart Altjerreh, nwern-henh anetj wetjeh. Kel tjenkerr nhenh kwekarl anem, twernentj nhenh-atherram kenh angerrarl anem.”
Jesu-el awek, rang arratj kwet angkemeng. Rang renh ilek, “Ntwang kwenh kwek war Ingkarteh peltj-irretjeh anekarl!” Nhenh awemel tjerrtj arrpenh map inang itja weth ahentj-irrek, Jesu renh pawenhetjeh.
Jesu-el tjerrtj map tjatj Altjerr-henh angerretjel lakenh kaltj-anthek, “Artwang inangkal mapel lakenh ilem, ‘Altjerrel ngkwey ilekarl, Christ rang petjetjenh David-henh peltj nwerneh-warn.’ Tjeng ilay! Nthakenhem rang David-henh peltj anem?
King David ngkwey lakenh angkek, ‘Altjerrel Ingkart tjengenh ilek, “Tjengel-ayeng-amparr kwet anang. Tjerrtj anetj map-amparr thang atwemel ngkwengeng arratj-iletjenh, inang ngkweng kangkwerretjenheng.’” Kwerrern Alngaltarel David twernek, lakenh angketjeh.
David-el lakenh Christ renh Ingkart anpernekarleng, nthakenham David-el Christ renh Ingkart anpernek, Christ kwenh David-eng ingkern petjek?”
Tjerrtj arwenth inang nyerrkek, Jesu-el inenh mwerr anthwerr kaltj-anthemeng.
Jesu-el inenh ilek, “Arrantherr-artek artwang inangkal mapeng arelhetjeh. Inartek nyerrkem, mantarr amparrkey-akert nthwerl-apetjeh. Inang ahentj-anem, tjerrtj mapel inenh kwel naketjeh, shop-warn alhemeng. Lakenh-lkweran anetjam!
Inem tjatj kwen-warn irrpemarleng, inang ahentj-anem arrwekel anetjeh, tjerrtj mapel nakemel inenh aretjeh kwel. Lakenh-lkweran anetjam! Arrpenh-ingar apek tjerrtj arrpenhel inenh tjenkerr arlkwetjeh ngwem, inang ahentj-anem twernk arrpenh mapeng pwert anetjeh, arrpenh mapel inenh naketjeh kwel. Lakenh-lkweran anetjam!
Inem kweteth alherremel arlweker-areny mapeh warl raketjart, inpert inenh keth-warn alharlkwetjart mereng. Lakenh-lkweran anetjam! Inem Altjerr-warn kweteth tjarr arlpentj angketjart tjerrtj mapeng anngetherr. Lakenh inang tjwenelhem. Artwang inangkal nhenh mapel-artek anetj mpwarem. Altjerrel kwenh inenh angerr anthwerr atwetjenh.”
Jesu rang tjatj angerretjel anetjam. Rang arek, tjerrtj mapel tjenkerr maney arrernemarleng tjenkerr-henh tjampeteh. Rang arek, artwang maney angerr-akert mapel tjenkerr angerr kwet arrernerleh.
Kwereng rang arek, marl inpert nyentel ngkweltj kwek atherr arrernerleh.
Jesu-em kwertengerl kwerenh mapeh antangkelhek. Rang inenh ilek, “Thang arrantherrenh arratj ilem. Warlekwert nhenhel tjenkerr aningk-lkwer arrernek. Tjerrtj arrpenh mapel tjenkerr kwek wararl arrernek.
Tjerrtj maney angerr-akert mapel tjenkerr arrernekarl-penh, ineh kwenh maney angerr kwetarl intem. Maney inpert kwer itjarl intem, rang mern nyent payem-iletjeh apek. Warlekwert rang maney ingkerrekarl arrernek.”
Jesu rang Altjerr-henh tjatj angerr kwereng arratemel keth-warnem alhek, kwertengerl kwerenh map-akert. Kwer-penh kwertengerl nyentelem Jesu renh ilek, “Inangkalay! Tjatj angerretj nhenh aray, mwerr anthwerr! Irntang angerretj map-penh artekarl!”
Jesu-elem renh ilek, “Arrantherr tjatj angerretj nhenh arem? Tjerrtj anetj mapel warl inenh ngkweltj-iletjenh. Ingkerrek ahernel intetjenh. Tjerrtj anetj inangem irntang inenh irrarnpelh-iletjenh.”
Kwer-penh Jesu rang kwertengerl kwerenh map-akert Olive pwert-warn antjek, pwert kwerelem inang arrernelhetj-alpek tjatj angerretj-warn-athek. Peter, James, John, Andrew inangem Jesu kwer-warn itwek-irrek. Inangem renh pawenhek,
“Nwernenh ilay! Ilwengarem lakenh irretjenh? Nthakenhem nwern kaltj anetjenh, tjerrtj anetj inang petjetjeh irremeng? Warl inenh map ngkweltj-iletjeh.”
Jesu-elem inenh ilek, “Arrantherr-artek arelhetjeh, tjerrtj anetjel arrantherrenh urrtjerremel ilehetjeng.
Tjerrtj anetj arrpenh map kwenh petjemel angketjenh, ‘Yeng kwenh Jesu Christ rang weth petj-alpek.’ Tjerrtj arwenth inem urrtjalth mapel-ayeng antelhetjenh.
Lakenh-amparr anetjenh. Mer-areny map mer ntwarr-areny arrpenh mapel-ayeng atwerretjenh. Lakenh-amparr anetjenh. Keth arrpenhel ahelh rang arrewetjenh. Lakenh-amparr anetjenh. Keth arrpenhel tjerrtj arrpenh map merneh angayel irremel ilwetjenh. Nhenh lakenh irremeng, arrantherr kaltj anetjeh, ingkern rwekenth-kenth angerr-lkwer petjetjenh. Nhenh lakenh irremeng, arrantherr kaltj anetjeh, Altjerr-henh angketj arratjem-irretjenh.
“Arrantherr-artek arelhetjeh. Inang kwenh arrantherrenh rrkwemel court-warn angetjenh. Inang arrantherrenh tjatj kwenel whip-el atwetjenh. Inang arrantherrenh twernk angerr mapeng ularr ngkernetjenh, arrantherr ilelhetjeh. Nhenh kel lakenh anetjenh, arrantherr inenh tjeng-penh iletjenheng.
Aray, arrantherr-artek angketj mwerr renh-amparr tjerrtj ingkerrek-warn ilerl-apetjeh mer arrpenenhel.
Inang apek arrantherrenh rrkwemel court-warn angetjem, arrantherr apek iterrem, ‘Nthakenh yeng angketjeh?’. Arrantherr itja athek-irretjeh. Aray, inang arrantherrenh pawenhemarleng, kel angketj nhengant angkay, Kwerrern Alngaltarel arrantherrenh iletjenharl. Rang kwenh arrantherrenh iletjenh, angketj arrantherrarl angketjenh.
“Artwangelem tjey kwerenh anthetjenh, tjerrtj arrpenh mapel irrernng atwetjeh. Angeyel lerekw kwerenh anthetjenh, tjerrtj arrpenh mapel irrernng atwetjeh. Lerelekw ampelekw thwen angey kwerenheh thwen matjew thwen kerneng-irrem. Lerelekw angey matj kwerenh anthetjenh, tjerrtj anetj mapel inenh irrernng atwetjeh.
Arrantherr yengenh nakemeng, tjerrtj ingkerrek arrehantherr ahentj-kweny-irretjenh. Itja tjengeng ntjwem-irretjeh, twerel arrantherr yengenh naketjeh. Arrantherr yengenh twerel nakemeng, Altjerrel pel arrantherrenh tangkelh-iletjenh.
“Kelant arrantherr aretjenh altjerr rrtjwalth arnang-penh mpwarekarl Altjerr-henh tjatj angerretj kwenel irnemeng, Altjerr-henh amek-amek ulpert-ilemel. (Tjerrtj rarl pep nhenh read-irremeng, iterl-aretjeh!) Aremarl-penh tjerrtj Judea-areny map kel parrp irntang-warnant anam-irretjeh.
Tjerrtj rarl warl kethel anemeng, rang kel anam-irretjehant, rang itja warl kwerenh-warn irrpetjeh, mantarr kwerenh inetjeh-amparr.
Tjerrtj rarl kethel urrkapemeng, rang kel anam-irretjehant. Rang itja warl kwerenh-warn alpetjeh, mantarr kwerenheh.
Arrweketj mapeh arnpwer anthwerr anetjenh, kwer kwek-akert mapeh.
Altjerr pawenhay, arrantherr itja lhwerrpel anam-irretjeh.
Arltang kwerel tjerrtj map angerr anthwerr irlkertentjetjenh. Tjerrtj itja arrwekel lakenh-arteh irlkertentjek apek.
Altjerrel tjerrtj kwerenh inenh arrwekel kwet urrarek, rarl inenh tangkelh-iletjenh. Rang ahentj, ineh mantj-mantj mernelhetjenh, inenh anetjeng arntarnt-aretjeh. Lakenheng rang alhelek, rwekenth-kenth nhenh itja kwet anthwerr anetjeh, kwek war, tjerrtj ingkerrek ilwehetjeng, angerr irlkertentjemel.
Tjerrtjel arrantherrenh ilemeng, ‘Christ rang nhenheyay!’. Arrpenhel arrantherrenh ilemeng, ‘Alenheyay rang anem.’ Arrantherr angketj inehenh itja naketjeh.
Urrtjalth Christ-artek map inang petjetjenh. Lakenh inang angketjenh, ‘Yeng Christ.’ Urrtjalth urrpey map inang petjetjenh. Lakenh inang angketjenh, ‘Yeng Altjerr-henh urrpey.’ Inang ngangkarel twer anthwerrel mpwaretjenh, arrtjelh-ilemel angketjenh, inang arrwekel kwet iletjenh, nthakenharl irretjenharl ngwenth. Inang Altjerr-henh peltj map urrtjerremel ilerl-apetjenh, ineh antelhetjeh.
Arrantherr-artek arelhetjeh! Thang arrantherrenh arrwekel war ilem, arrantherr kaltj anetjeh.
“Kwereng rwekenth-kenth nhenh-penh,
‘Altjerrel aherrk renh rlwernetjenh
anyentj renh rang rlwernetjenh-antim,
rang kwerraly inenh angelh-angelh-iletjenh,
Kwereng tjerrtj ingkerrekel Tjerrtj-henh Ler renh aretjenh, rang angkertel-ayeng petjemeng. Rang twer anthwerr mwekelarey anthwerr mernelhetjenh.
Rem angel alker-areny kwerenh map inenh lanthetjenh, tjerrtj kwerenh map mer arrpenenheng ahelhel arraw-ilemel nyent-warn iletjenh.
“Arnang tjwerrk kwereng kaltj-irray! Arnang antarlkw map aray! Arlpelh inang atherrk-atherrkem arratemeng, arrantherr kel kaltj, ngwenth war atwern-irretjenh.
Lakenh-arteh arrantherr aremeng, angketj tjeyenh arratjem-irremeng, arrantherr kaltj anetjeh, tjerrtj-kenh ler rang petj-alpetjeh irrem.
Thang arrantherrenh arratj anthwerr ilem, angketj tjeyenh kel arratj-irretjenh, tjerrtj urrpetj ahelh nhenhel iteth anemarleng-lwer.
Alker ahelh nhenh ywerretjenh, angketj tjeyenh itja kwet ywerretjenh, kwet anetjenh anganekarl.
“Ilwengar anthwerr Tjerrtj-henh Ler rang petj-alpetjenh? Nhenheh tjerrtj nyent itja kaltj anem. Angel alker-areny inang itja kaltj. Ler kwerenh itja kaltj. Angey nyent rant kaltj anem.
Lakenh-hetj arrantherr arelhetjeh! Karr anetjeh! Arrantherr kwen wart, ilwengar anthwerr rang petj-alpetjenh.
Lakenh-artek anem: mereh-artwey rang mer arrpenh-warn alhetjeh ahentj-anem. Rang ilerl-alhek mer arntarnt-arenh-arenh kwerenh map, inang arratj arntarnt-aretjeh. Rang warl arntarnt-arenh-arenh nyent twernk ngkernek, renh twernek, warl renh arratj karetjeh. Kwereng rang alhek.
“Lakenh-hetj arrantherr karr anetjeh. Arrantherr itja kaltj, ilwengar merek-artwey rang petj-alpetjenh. Rang angwerr-angwerr apek petj-alpehetjeng, kweny mpwepel apek, aherrk arratemeng apek. Tjwek-tjwek rrwey arlkemeng apek, aherrk irntarel apek.
Arrantherr-artek karr anetjeh. Rang nheng petj-alpemeng, rang arrantherrenh ankwang intemeng aretj-alhehetjeng.
Angketj tharl arrantherrenh ilem, thang kel tjerrtj ingkerrekeh ilem, ‘Karr anerrerrang!’”
Arltang atherr tjenkerr Anper Alhekarleh arlkwetjenh-anngernt, mern ikelh ntwerlpilenh-kweny thwen, priest twernk map artwang inangkal map angkerrek. Inang ahentj-anek, Jesu renh anyenng-anyenngel antwerrkemel irrernng atwetjeh.
Tjerrtj map-artek inang Jesu-eh angerr nyerrkek, lakenheng priest twernk map inangkal map inang ilerrek, “Tjerrtj ingkerrekel nwengkerrenh ahel-irremel atwehetjeng, nwengkerr renh itja Anper Alhekarl arltang kwerel antwerrketjeh. Arrwekek-amparr.”
Bethany town-el artwang nyent anek, arreny kwer Simon. Rang leprosy tjwen-akert anekarl-penh, Simon nhenh mwerr-antem anek. Jesu-elem warl Simon-kenhel mern arlkwetjam, marl nyentam warl-warn irrpentjek, anter rnpwang mwerr anthwerr-akert angetjek tjampetel-ayeng. Anter rnpwang mwerr lakenh tjerrtjel maney angerr anthwerrelant payem-iletjart. Tjampet renh altjwer-ilemel, marl rang anter rnpwang mwerr anthwerr renh Jesu-henh kapertarleh thelek.
Nhenh aremel, tjerrtj urrpetj arrpenh marl kwer arnkely-irrek. Inang lakenh ilerrek, “Wenhengarl rang anter rnpwang mwerr anthwerr pelkel war thelek?
Anter rnpwang mwerr anthwerr nhenh nwernenh anthemer, nwernem shop-warn angemer. Shop-arenyel nwern anthemer maney angerr anthwerr! Maney inenhem nwern tjerrtj angayel mapeh anthemer.” Inangem marl renh iltek.
Jesu-el pel inenh ilek, “Marl yanh imperrerray! Wenhengarl arrantherr marl kwer arnkely-irrek? Rartek tjeng nyerrkentj angerr mernelhek!
Tjerrtj angayel inang kwenh kweteth arrehantherrel-arleng anetjenh. Arrantherr ineh nyerrkentj mernelhetjeh ahentj-anem, arrantherr ineh mern apek mantarr-arlk anthetjeh. Yeng itja arrehantherrel-ayeng kwet anetjenh, yeng kwek war arrehantherrel-ayeng anem.
Marl rang arratj tjeng mpwarek. Rartek kapert tjengenh-warn anter thelek, inarl tjengenh mpwerrk pernetjenh-arteh.
Kwereng Judas Iscariot, kwertengerl 12-eheng nyent, priest twernk map-warn alhek. Rang ahentj-anek, Jesu renh ineh anthetjeh.
Angketj nhenh awemel, priest twernk inang nyerrkek. Inang Judas renh maney anthetjeh alhelek. Judas rangem angerr anthwerr iterrek, “Nthakenhem thang Jesu renh ineh anthemer?”
Mern ikelhek irlpangkentjeh arltang arrwekeleny anek, inang tjenkerr yep-yep atwetjart, Anper Alhekarleh-amparr. Kwertengerl mapelem Jesu renh pawenhek, “Nthenhelam ntwang ahentj-anem, nwern mern ikelh renh nwehengkerr mpwaretjeh, nwengkerr ingkerrekel arlkwetjenheng?”
Jesu-el kwertengerl atherr ilek, “Jerusalem-warn alherray! Town kwerel mpwel aretjenh, artwang nyent jar kwatj-akert ularr petjerleh. Mpwelem kwereng ingkern-angkwerr alherrang.
Artwang rang warl kwer-warnarl irrpenhetjenharl, mpwel ingkern-angkwerr irrpenherrang. Warlek-artwey kwer-warn lakenh angkerrang, ‘Inangkal angerr ilern-henhel ngwenh lakenh pawenhem, “Nthenham room tjengenh, kwerel thang tjenkerr mern renh arlkwetjenh, kwertengerl tjengenh map-akertel?’”
Warlek-artwey rangem mpwelenh mer arlpaw angerretj mernetjenh warl kerneny, room arlpaw nhenh rang kel lhewekarl. Room arlpaw kwerelem mpwel mern tjenkerr nwehengkerr arrernerl-anerrang.”
Kwertengerl ratherrem Jerusalem kwer-warn irrpenhek. Jesu-henh angketj ingkerrekem arratj-irrek. Ratherrem Anper Alhekarl tjenkerr renh arrernerl-anerrek.
Kel angwerr-angwerrem irrek. Jesu-em kwertengerl 12 kwerenh-akert warl kwer-warn alhek.
Inang mern arlkwerl-anemeng, Jesu-el kwertengerl inenh ilek, “Thang arrantherrenh arratj ilem, arrehantherreng artwang nyent rarl lyet tjengel-ayeng mern arlkwem, rang yengenh twernk map-warn anthetjenh.”
Angketj nhenh awemel, kwertengerl inang ltarrp-irrek. Nyentam-nyentelem inang Jesu renh pawenhek, “Yengam artwang rang? Yengan artwang pelkenyarlam, yeng kaltj-kwenh! War kaltj-irrerl-apetjam ngkwengel-ayeng!”
Rang inenh ilek, “12 arrehantherreng nyent rarl tjengel-ayeng urnang nhenheng mern arlkwem, rang yengenh twernk mapeh anthetjenh.
Tjerrtj-henh Ler kwer-athek anem ilwetjeh, Altjerr-henh angketj ngkweyenyel ilekarl-artek. Artwang rarl Tjerrtj-henh Ler renh twernk mapeh anthetjenh, kwer rwekenth-kenth angerr anthwerr anetjenh. Artwang rang kwetant ilwetjenh, rang anetj mernelhekarleng. Wenheh rang ngwerrm-irrek? Rang ngwerrm-irretj-kweny kwet anemer.”
Inang mern arlkwemarleng, Jesu-el mern inek, Altjerr renh pawenhek. Kwereng rang mern renh rltwakemel, kwertengerl inenh anthek, lakenh angkemel, “Nhenh inerrerrang, arlkwerrerrang, nhenh mpwerrk tjengenh anemeng.”
Rang paniken wine-akert inemel rang Altjerr-warn angkek wine antjwetjeh-anngernt. Rang paniken wine-akert renh anthek kwertengerl mapek, inang antjwetjeh.
Rangem inenh ilek, “Wine nhenh alhwang tjengenh anem. Alhwang tjengenh thelelhetjenh, tjerrtj aningk Altjerreh peltj-iletjeh. Nhenh rang alhelentj lyeteny anem.
Thang arrantherrenh arratj anthwerr ilem: lyeteng thang itja weth ngkwarl wine ahelh nhenhel antjwetjenh. Kelant thang wine arrpenh antjwetjenh Altjerr-henh merel.”
Kwereng nyent-areng alyelhemel, kel inang arratemel Olive pwert-warnem alhek.
Jesu-elem kwertengerl map inenh ilek, “Arrantherr ingkerrek tjengeng ampakelhetjenh. Altjerr-henh angketj ngkweyenyel nheng ilek-artek,
‘Thang arntarnt-arentj renh atwetjenh, kwereng yep-yep inang irrarnp-irretjenh.’
Altjerrel yeng kemelh-iletjenh, yeng arrehantherreng arrwekel alhetjenh mer Galilee-warn.”
Jesu-elem Peter renh ilek, “Thang ngwenh nhenh arratj anthwerr ilem, kwenyel lyet tjwek-tjwek rrwey rang atherr-areng arlketj-kwenyeng-antey, ntwang yeng urrpetj-areng ywep-arrernetjenh.”
Peter rang pel angkek, “Tjerrtj arrpenh map apek inang ngkweng ahentj-irremeng, ngwenh irrernng atwetjeh. Yeng-arlk inang irrernng atweyay! Yeng itja kwet ngkwengeng ampakelhetjenh.” Kwertengerl arrpenh mapem lakenh-antim angkerrek.
Jesu-em kwertengerl kwerenh map-akert keth nheng-warn alhek, arreny kwer Gethsemane atherrk-warn. Jesu-elem inenh ilek, “Nhenhel anerrerrang. Yeng Altjerr-warn angketjeh alhemarleng.”
Kwereng Jesu-el Peter James John ngwek, ntwarr-kweny war inang alhek. Jesu rangem yarn iterremel, ltarrp angerr awelhek.
Rang inenh ilek, “Yeng-artek ltarrp anthwerr awelhemel ilwetjeh-irrem. Nhenhel tjeng mpwelhewarray! Karr anerrerrang.”
35-36 Kwek war ntwarr alhemel, Jesu rang urlperr welhek. Rangem Altjerr pawenhek, “Angey tjengenhay! Ntwang key ahentj-anem, yeng irlkertentjemel ilwetjeh? Yeng itja ahentj-anem, irlkertentjemel ilwetjeh. Ntwang twer anthwerr anemeng, ntwang tjeng arrngent anay! Ntwang apek ahentj-anemeng, yeng itja ilwetjeh, kel-antim. Nhenh ngkweng-athek anem. Ntwang apek ahentj-anemeng, yeng irlkertentjemel ilwetjeh, yeng kel ngkweng kangkwerretjenh.”
Kwertengerl ineh-warn petj-alpemel, rang inenh ankwang intemeng aretj-alpek. Rangem Peter renh pawenhek, “Simon-ay! Ntwam ankwang intem? Tjengel-ayeng karr anay! Ankwang intetjal!
Arrantherr-artek karr anetjeh. Altjerr pawenhetjeh, arrentj rang arrantherrenh arrkernehetjeng. Aray! Kwerrern arrehantherr-henh Altjerreh kangkwerretjeh ahentj-anem. Alherrentj anetj rarl arrehantherrel-ayeng anemarl pel arrantherrenh lthwem.”
Jesu rangem weth alhek Altjerr-warn angketjeh, renh weth pawenhetjeh.
Kwereng kwertengerl ineh-warn weth petj-alpemel, rang aretj-alpek weth-antey inang ankwerrekarl. Kwertengerl inang-artek parrk anthwerr anek. Inangem pal-pal irremel yarn iterl-arek, renh iletjeh.
Kel urrpetj-areng weth Altjerr-warn angkemarl-penh petj-alpemel, rang inenh pawenhek, “Ay! Arrantherr ankwang kwetam intem! Keleyay! Aray, inang kel petjemaw! Tjerrtj-henh Ler renh artwang anetj map-warn anthetjeh.
Mpa! Kel kemerray! Artwang rarl yengenh artwang anetj map-warn anthetjenharl, rang-artek kel nhenh-warn petjem!”
Jesu rang kwertengerl kwerenh map-warn angketjam-lwer, Judas kwertengerl 12 ineheng nyent rang petjek tjerrtj atwenh-atwenh map-akert. Artwang atwenh-atwenh nhenh-artek priest twernk mapel inangkal mapel angerrepat twernk mapel Judas-el-ayeng lanthekarl, Jesu renh antwerrketjeh. Tjerrtj atwenh-atwenh inang Jesu-warn petjek knife alkey-akert anem-akert-arlk.
Judas-el artwang atwenh-atwenh inenh arrwekel-antey ilekarl, “Artwang renharl thang arrwantjetjenh, renh antwerrkewarrang! Mantjel antwerrkemel anginewarrang.”
Kel Judas-em Jesu-warn arratj kwet alhek, rang renh anpernemel ilek, “Inangkalay!” Kwereng rang renh arrwantjek.
Artwang atwenh-atwenh mapelem Jesu renh antwerrkek.
Artwang nyent rarl anek kwertengerl mapel-ayeng, rang knife alkeyel irlpang rlweth-atwek priest twernk-henh urrkapenh-apenh nyent-henh.
Jesu-elem artwang atwenh-atwenh inenh ilek, “Artwang arwengkalth atwenh-atwenheh-arteh arrantherr knife alkey-akert anem-akert-arlk tjeng petjewarrek!
Thang arrantherrenh arltemarlt tjatj angerretjel kaltj-anthetjart. Wenhengarl arrantherr nhak-iperr yengenh antwerrketj-kweny? Lyetem arrantherr yengenh antwerrkek. Kel Altjerr-henh Angketj ngkweyenyem arratj-irrek.”
Kwereng Jesu-henh kwertengerl inang aterem irrarnp-irrek.
rang pel parrp arrtjanerl-alhek.
Priest twernk map, angerrepat twernk map, artwang inangkal map priest twernk angerr-henh warlel arraw-irrek. Inenh Sanhedrin Council anewetjart. Artwang nheng map inarl Jesu renh antwerrkekarl, inang renh priest twernk angerr-warn-antem angek.
Peter-el inenh ingkernengarl alwernerl-apetjam. Inem twernk priest angerr-henh warl-warn irrpenhek, kenh Peter twernk priest angerr-henh yard-warnarl ingkerneng irrpenhek. Rangem twernk priest angerr-henh urrkapenh-apenh mapel-ayel arrernelhek, rwangel-ayeng ntjwetj-irretjeh.
Priest twernk map Sanhedrin Council ingkerrek inang ahentj-anek Jesu renh irrernng atwetjeh. Inangem artwang alngel arekarleh palenthwek, Jesu renh urrtjerremel ilpernetjeh. Yarn kwet.
Tjerrtj mapel Jesu-eh urrtjerremel ilek, angketj inehenh itja arratj anek.
Kwereng urrpetj arrpenh mapem kemerremel angkek,
“Nwern awek, rang lakenh angkemeng, ‘Jerusalem-el tjatj angerr nheng tjerrtjel artekarl thang rltwaketjenh. Arltang urrpetj-penh thang tjatj arrpenhem angkep artetjenh, artwel artetj-kweny.’” Lakenh inang urrtjerremel angkek.
Tjerrtj inehenh angketjeh Council inang ahentj-kwenyarl-anek, arratj-kweny wart.
Priest twernk angerr rangem kemerremel Jesu renh pawenhek, arrpenh mapeng anngetherr, “Ntwang itjarl ilelhem? Artwang nhenh mapel ngwenh ilpernemeng?”
Jesu angketj-kweny kwet irnek.
Priest twernk angerrelem renh weth pawenhek, “Ntwang key Christ rang anem? Altjerr mwekelarey kwerenh lerekw?”
Jesu-el renh ilek, “Yeng kel anem.
Arrantherr aretjenh Tjerrtj-henh Ler
Altjerr twer anthwerrel-ayeng anemeng.
Kelant arrantherr Tjerrtj-henh Ler renh
arnaretjenh, angkertel-ayeng
ahelh-warn petj-alperleh.”
Nhenh awemel priest twernk angerr rang Jesu kwer mwekenh-irremel mantarr kwalenyem tjep-akek. Rangem inenh ilek, “Wenhengem nwengkerr artwangeh palenthwem, renh ilpernetjeh?
Arrantherr kel awek, rang Altjerr kwer ahentj-kweny-irremel angkek! Rang mpwareng-areng nwern-henh tjeperr rltwakek! Nthakenhem arrantherr iterl-arem?”
Inem ingkerrek ahentj-irrek, renh irrernng atwetjeh.
Peter rang priest twernk angerr-henh yard-el anerl-anek. Priest twernk angerr-henh marl urrkapenh-apenh nyentam kwer-warn petjek.
Rang Peter arek rwangel-ayeng ntjwetj-irremeng. Marl rangem renh arnterr arek, renh ilemel, “Ntwang-artek Jesu Nazareth-arenyel-ayeng anekarl!”
Peter rangem ywep-arrernelhek, “Yeng itjam kwer kaltj! Yeng itja kaltj ntwarl angkemarleh!” Rangem arrew-warn alhek. Tjwek-tjwek rrwey rem arlkek.
Marl urrkapenh-apenh rangem Peter renh weth arek, rang-artek artwang mapel-ayel mpwepel irnetjam. Rang artwang inenh ilek, “Rang kwenh Jesu kwertengerl kwerenh mapel-ayeng anekarl!”
Peter rang pel weth ywep-arrernelhek.
Kwek war kelant, artwang inem Peter renh ilek, “Ntwang-arteh arratj ineheng nyent anem. Ntwang Galilee-areny anemeng wart!”
Peter-elem inenh ilek, “Altjerrel arem, yeng arratj anthwerr angkemeng. Yeng kwer kwenam, artwang kwer-penharl arrantherr angkemarleh! Yeng apek urrtjerremeng, Altjerrel kel yeng irrernng atwemer!”
Tjwek-tjwek rrwey rangem weth arlkek. Peter-em irlpangkek, Jesu-el nheng renh ilekarl, “Tjwek-tjwek rrwey rang atherr-areng arlketj-kwenyeng-antim, ntwang yengenh urrpetj-areng ywep-arrernetjenh.” Peter rangem arnek iterl-aremel.
Kel kweny-rtwehem aherrk arratekarleng-lwer Sanhedrin Council inang angkerrekarl-penh inang Jesu renh iltjang ayernemel, twernk angerr-warnemeh angek. Twernk angerr kwerenh arreny Pilate. Pilate rang lwereny Rome-areny anek, twernk tjerrtj Jew map ingkerrekeh.
Pilate-elem Jesu renh pawenhek, “Arratjam ntwang tjerrtj Jew map-henh king rang?” Jesu-el renh ilek, “Ntwang arratj kwet angkek.”
Priest twernk mapel Jesu renh aningk-areng ilpernetjam.
Pilate-elem renh weth pawenhek, “Ntwam inenh angketj-kwenyel awerl-anem? Inang-artek ngwenh angerr anthwerr ilpernem!”
Jesu rang pel angketj-kweny kwetarl irnek. Nhenh aremel Pilate angerr anwerlkek.
Arltang Anper Alhekarlel, Pilate-el kweteth artwang nyent tjayeleng arratelh-iletjart, renh tjerrtj mapel urraretjart.
Artwang nyent tjayelel anek, arreny kwer Barabbas. Rang artwang urrarn anek. Rang nheng artwang arrpenh mapel-ayeng government-ek irrpeltherretjart. Barabbas inangem ingkerrek tjayelel anek.
Tjerrtj map petjek Pilate-warn, renh irlpangkelh-ilek, rang artwang nyent tjayeleng arratelh-iletjeh.
9-10 Pilate-artek kaltj anek, priest twernk map inang Jesu-eh ahentj-kweny anek. Lakenheng inang arrwekel Jesu renh kwer-warn lanthekarl. Pilate kaltj anek, Jesu-arl itja anetj mernelhekarleng. Lakenheng Pilate-el tjerrtj map pawenhek, “Arrantherr key ahentj-anem, thang tjerrtj Jew map-henh king renh lthekalth-iletjeh?”
Priest twernk mapel tjerrtj map twernek, inang Pilate iletjeh, rang Barabbas renh tjayeleng arratelh-iletjeh. Lakenheng tjerrtj inang arlkemel ilek, “Barabbas arratelh-ilay!”
Pilate-el tjerrtj map weth pawenhek, “Jesu nhenh-artey? Renh arrantherr ilem, rarl tjerrtj Jew map-henh king anem. Thang renh nthakenham iletjenh?”
Tjerrtj inang pel arlkemel ilek, “Renh ntwerlkehant arlpar-arrernang!”
Pilate rang ater-irrek, tjerrtj map kwer ahel-irrehetj. Rang ineh kangkwerrek. Lakenheng rang Barabbas renh tjayeleng arratelh-ilek. Rang atwenh-atwenh map kwerenh twernek, Jesu renh whip-el atwemel, ntwerlk-warn arlpar-arrernetjeh.
Kwereng Rome-areny atwenh-atwenh mapel Jesu renh warl angerretj kwen-warn antwerrkemel angek. Inang atwenh-atwenh arrpenh map arraw-ilek.
Kwereng inang Jesu renh mantarr athethekeh irrpelh-ilek, itja mantarr kwerenhek, mantarr arrpenhek. Inker alyek-penh-arlk mpwaremel inang kapert kwerenheh arrernek.
Kwereng inang nywer-irremel ilek, “Yemay! Tjerrtj Jew map-henh king-ay!”
Kwereng inang kapert kwerenh arnang tjetatjel urrpetj-areng atwek, kwer apelh-arlk wemel. Kwereng inang kwer-warn-atheh amperel-ayel arrernelhemel, inang kwer weth nywer-irrek.
Inang kel kwer nywer-irrekarleng, inang mantarr athethek renh angkep kapwerlemel mantarr kwerenh arlaltjehem angkep irrpelh-ilerrerrek. Kwereng inang renh keth-warnem angerrerrek, ntwerlkeh arlpar-arrernetjenharl.
Atwenh-atwenh mapel artwang nyentam arek, anper alherleh. Inang kwer arlkek, renh inang twernek, Jesu-eh ntwerlk angetjek. Artwang nhenh kwer arreny anek Simon Cyrene-areny. Rang Alexander Rufus rrwey atherreh-artwey nywek anek.
Pilate-kenh atwenh-atwenh mapel Jesu renh mer Golgotha-warn antwerrkemel angek. Golgotha Anmatjerrel angart-wem kalng-henh mer.
Nhenhel inang renh wine antjwetjeh anthek, wine nheng myrrh-akert. Rang pel itja ahentj-anek antjwetjeh.
Inangem Jesu renh ntwerlkeh arlpar-arrernemel iltjang atherr nail-el tanthek, ingkang atherr inang nyentelh-ilemel nail-el tanthek. Kwereng inang mantarr kwerenh irrarnp-ilek gamble-irremel.
Nhenh kel anek nine o'clock kweny-rtwew, nheng inang Jesu renh ntwerlkeh arlpar-arrernek.
Piparleh ntwerlk kernel inang angketj nhenh arrernek, “Tjerrtj Jew map-henh king rang.”
27-28 Pilate-kenh atwenh-atwenh inang artwang urrarn atherr-arlk ntwerlkeh arlpar-arrernek itepelant-atherr, Jesu mpwep-warn ilemel.
Tjerrtj arrpenh map anper-alhemel inang Jesu renh arramp-wek. Kapert lpelper-welhemel inang renh arramp-wemel iletjam, “Ntwang tjatj angerr rltwaketjeh angkek! Renh arltang urrpetj-penhel weth artetjeh?
Ngkwarleny ntwerlkeng anarnpelherl-alhang!”
Priest twernk mapel inangkal mapel inang renh arramp-wetjam angkemel, “Rang kwenh tjerrtj arrpenh map tangkelh-ilek, rang pel itjarl kwaleny ntwerlkeng tangkelh-ilelhem!
Ntwang Christ rang anemeng apek, tjerrtj Israel-areny map-henh king, ntwang twer angerr-akert anemeng wart, kel ntwerlkeng anarnpay! Nwern nhenh aremel, nwern ngwenh naketjenheng!” Artwang urrarn nheng atherrarl inang Jesu-eng iter atherreh ntwerlkeh arlpar-arrernekarl, ratherr Jesu renh arramp-wek-antim.
Arltang mpwepel alker rang ngwemernt-irrek, mer arrpenenh rang ngwemernt anek, angwerr-angwerreh-atwetj.
Kel Jesu rangem arlkemel ilelhek, “Eloi, Eloi, lama sabachthani.” Nhenh Anmatjerrel angart-wem, “Altjerr tjengenhay! Altjerr tjengenhay! Wenhengarl ntwang yengenh mentj impek!”
Tjerrtj urrpetj arrpenh inarl ntwerlkeng antarl irnetjam, inang Jesu renh arlkemeng awek. Inangem ilerrek, “Aray! Rang-artek urrpey Elijah-eh antangkelhek!”
Jesu rangem arnterr arlkerl-alhemel ilwerl-alhek.
Jesu rang ilwerl-alhek-arteh, mantarr alkey nheng rarl tjatj angerr kwenel arlpar-anetjam, rang kerneng kweneh-atwetj rlterrelhek.
Rome-areny atwenh-atwenh-henh twernk nyent Jesu-warn-athek ularr irnetjam. Rang Jesu renh aremarleng, lakenh ilwemarleng, rang angkek, “Arratj kwenh artwang nhenh Altjerr-henh ler anek!”
Angayekenh map inang renh ntwarreng aretjam. Angayekenh ineheng arrpenh anek Mary Magdalene, arrpenh anek Mary nheng Joses James kwek atherr-henh amekw. Marl arrpenh anek Salome.
Angayekenh inartek Jesu-el-ayeng mer Galilee-el nthwerl-apetjart, kwer tangetjel anemel. Angayekenh inangem Jesu-el-ayeng alhekarl mer Jerusalem-warn.
Kel ntwely-ntwely-irrek Friday arltang kwerel. Friday arltel-artek tjerrtj Jew map lhewelhetjart-arlk mpwareng-areng inehenh alhengk-aremel, Saturday arltang angerr kwer-hetj.
Joseph artwang mer Arimathea-areny rang kwenp alhek twernk Pilate-warn, Jesu-henh mpwerrkeh pawenhetjeh. Joseph rang-artek Sanhedrin Council anetjart, artwang irlpareth. Rang akarelhetjam, Altjerr mernelhetjeh, rang tjerrtj ingkerrekeh Ingkart anemeng.
Twernk Pilate rang lakenharl iterrek, Jesu yarn parrp anthwerr ilwem. Lakenheng rang atwenh-atwenh-henh twernk nhengeh antangkelhek. Rang renh pawenhek, “Jesu key kelam ilwek?”
Twernk rang renh ilek, “Yang, rang kelam ilwek!” Pilate-elem Joseph renh ilek, rang kel Jesu-henh mpwerrkeh inetjeh.
Mantarr mperlker payem-ilemel, Joseph-el Jesu-henh mpwerrk ntwerlkeng anarnpelh-ilek, mantarr mperlker kwerel rltwemel, inteyeh kwernek. Intey nhenh-artek inang altjwer-ilemel mpwarek ngkwey-antey irntangarleh. Kwereng rang intey arrew renh rltwek irntang angerrel.
Mary Magdalene Mary arrpenh nheng Joses-henh amekw ratherr arerl-anek, inarl Jesu-henh mpwerrk athenekarl.
Saturday kwenyel Mary Magdalene, Mary arrpenh nheng James-kenh amekw, Salome inang anter rnpwang mwerr-akert payem-ilek, Jesu-henh mpwerrk pernetjeh-anngernt.
Kwereng Sunday kweny-rtwew aherrk arratekarl-lwer, inang intey-warn alhek.
Tjeyel inang alhep-alhemel, inang lakenh pawenherrek, “Ngwenhelem nwerneh irntang angerr renh arreweng arnangelh-iletjenh? Nwern irrpetjeh-anngernt?” Irntang nhenh angerretj anthwerr inarl martekarl.
Arrer-irremel inang arek irntang renh kel arnangelh-ilekarl.
Intey kwer-warn irrpenhemel, inang artwang anthetj nyent arek, mantarr mperlker-akert, arratjakw iterel anemeng. Inangem anwerlkemel ater-irrek.
Artwang anthetj rang inenh ilek, “Arrantherr itja anwerlketjeh! Arrantherr kwenh Jesu Nazareth-arenyeh palenthwem, nheng inarl ntwerlkeh arlpar-arrernekarl. Altjerrelem renh irrernngeng kemelh-ilek. Rang itjem nhenhel intem. Keth nhenh arerrerray, inarl renh athenewarrekarl!
Kwertengerl kwerenh map-warn Peter-warn-arlk alherrerrang! Inenh iletjeh, Jesu rang arrehantherreng arrwekel alhetjenh mer Galilee-warn. Mer kwerem arrantherr renh aretjenh, rang nheng arrantherrenh ilekarl-arteh. Kel alherrerrang!”
Intey kwereng angayekenh inang arraterl-alhemel, ater arrtjanek. Inang arrewerl-apek, yarn iterl-arek. Inang ater-irrekarleng wart, inang pel angketj nheng Jesu arrwetjeng kemerrekarl itja tjerrtj nyent apek ilek.
Sunday kweny-rtwew anthwerr irrernngeng kemerrentj-penh Jesu Mary Magdalene-eh-amparr mernelhek. Mary nhenh kwereng-artek Jesu-el nheng arrentj 7 alharlkwek.
Mary rang inenh ilek, “Jesu tjeng mernelhekaw! Arrwetj-penh. Thang renh arekarl!” Inang pel itja renh nakek.
Kel arrpenh-ingar kwertengerl arrpenh atherr Jerusalem-eng keth-warn alherremeng, Jesu rang artwang kwer-atherr mernelhek. Kemerrentj-penh Jesu-henh mpwerrk kel arrpenh anthwerrem anek.
Ratherr kwertengerl arrpenh map-warn alherrek angketj-akert. Kwertengerl inang pel angketj kwer-atherr-henh itja nakek.
Kel arrpenh-ingar Jesu rang kwertengerl 11 inehem mernelhek, inang mern arlkwerl-anerleh. Rangem inenh arrantjakek, inang angketj tjerrtj nheng map-henh itja nakekarleng, inarl Jesu arekarl-penh.
Kwereng Jesu-el inenh ilek, “Arrantherr ahelh nhenhel mer arrpenenh-warn alhetjeh, tjerrtj ingkerrekeh angketj mwerr renh ilerl-apetjeh.
Tjerrtj inarl angketj mwerr nhenh nakemeng, inenh arrantherr baptise-em-iletjeh kwatjeh irrpelh-ilemel, inenh Altjerrel kweteth tangkelh-iletjenh. Tjerrtj inang pel angketj mwerr nhenh itja nakemeng, inenh Altjerrel alharlkwetjenh.
Tjerrtj inang yengenh nakemeng, inang lakenh twer anthwerrel mpwaretjenh. Inang arreny tjengenhel arrentj map alharlkwetjenh. Tjerrtj inang angketj arrpenhek-arlk angketjenh.
Amwang arrwengkelth-akert apek inang iltjel antwerrkemeng, inenh yarn nhwetjenh. Arrwengkelth arrpenh inang antjwemeng, inang itja irlkert-irretjenh. Inang iltjang tjerrtj irlkert-akert mapeh arrernemel, inenh mwerr-iletjenh.”
Ingkart Jesu-el peltj map nhenh ingkerrek ilekarl-penh, Altjerrel Jesu renh weth mer kwerenh-warn alker-warn anginek. Jesu rangem Altjerrel-ayeng arrernelhek, ratherr pwert kwet anem.
Peltj inang irrarnp-irremel mer arrpenenh-warn alherrerrek, angketj mwerr renh ilerl-apetjeh. Inang twer anthwerrel mpwarerl-apek, Ingkart-henh kwerrern rang inehel-ayeng anekarleng wart, inenh twer-ilekarleng. Twer anthwerrel mpwarerl-apetjam-penh, tjerrtj map kaltj anek, angketj inehenh arratj anthwerr anek.
Kel inang alhemel angketj nhenh Peter-eh Jesu-henh peltj map inang ltarrp arnetjamarl mapeh iletj-alpek. Kwer-penh Jesu-el inenh lanthek mer arrpenenh-warn alhetjeh, angketj mwerr renh ilerl-apetjeh. Angketj nhenh inang ilek, “Tjerrtj mwerr map iteth ngampekarl anetjenheng Altjerrel-ayeng.”
Yeng Luke anem. Peltj tjengenh Theophilus-ay, thang angketj nhenh ngkweng pip-warn arrernem. Arrwekel arrpenh mapel angketj inehenh pip-warn arrernek, angketj nheng Jesu-el mpwarekarl, rang nakenh-nakenh mapel-ayeng anekarl-rlwer.
Arrwekeleny mapel-amparr ilek, inarl artwang Jesu renh arekarl-penh, rarl iteth anekarl ahelh nhenhel. Inang mer map-warn alhek, angketj Jesu-akert renh ilerl-apek, nwernenh-arlk kaltj-antherl-apek.
Inang angketj tjeng Jesu-akert ilek. Yeng ineheng mantj kaltj-irrek, inenh angerr pawenhemel. Yeng iterrek-amparr, angketj Jesu-akert pip-warn arrernetjeh. Kel thang angketj nhenh pip-warn arrernek, ngkweng-warn lanthetjeh-anngernt. Angketj nhenh arratj anthwerr anem.
Ntwang apek kwek war kaltj anem. Thang angketj nhenh ngkweng-warn lanthem, kwereng ntwang kaltj anthwerr anetjenh, angketj nheng inarl ngwenh kaltj-anthekarleh, rang angketj arratj anthwerr anem.
King Herod rang twernk anetjam-rlwer mer Judea-ek, ngkart priest nyent Judea kwerel anek, arreny kwerenh Zechariah. Rang Abijah-kenh peltj anek. Zechariah-kenh anew arreny Elizabeth anek. Elizabeth rang Aaron-kenh peltj anek.
Zechariah Elizabeth ratherr Altjerreng ularr arratj kwet mernelhetjart. Ratherr Ngkart-henh angketj ingkerrekeh arratj kwet kangkwerretjart.
Ratherr kwer-kweny kwet anek, Elizabeth rang arelh ampwangemeh anek, Zechariah rang artwang aywang anek.
8-9 Ngkart priest mapeh angketj ineh anek, priest nyentam-nyent irrpetjeh Altjerr-henh church angerretj-warn, npwang mwerr-akert, altar kern-ampenyel ntheletjeh, intjernetjeh-anngernt. Nhenh Zechariah kwer rrkwapentj arrwekel urrarekarl.
Zechariah rang church kwen-warn irrpenhek, rang npwang mwerr renh ntheletjeh. Tjerrtj arrpenh map inarl church-el arrawerrekarl petjekarl, inang kethel kwet karelhetjam, Altjerr-warn angkemel.
Zechariah-el angel renh arek. Rang anwerlkemel angerr ater-irrek.
Angel rang renh ilek, ‘Zechariah-ay, ater-irretj-kweny anay, thang angketj mwerr ngkweng iletjenheng! Altjerrel ngwenh awek, ntwang kwer-warn pawenhemel angkekarl. Anew ngkwengenh Elizabeth-emeh kwer-akert irretjenh. Kwer rrwey kwer ngwerrm-irretjenh. Ntwang renh arreny John anewetjeh.
Ntwang arrken anthwerr anetjenh, rang ngwerrm-irretjenhel. Tjerrtj arrpenh map arrken-antem anetjenh.
Altjerreng ularr rang artwang tjeperr anthwerr anetjenh. Rang itja wayen-arlk antjwetjenh. Ngwerrm-irrekarl-penh rang Kwerrern Alngaltar-akert kwet anetjenh.
16-17 Altjerr Angeyel twer kwer anthetjenh, rarl ngkwey angketj angenh-angenh Elijah-ek anthekarl-arteh. Altjerrel renh kwerrern kwerenh-akert tjerrtj Israel-areny map-warn lanthetjenh. Rang Ngkarteng arrwekel alhetjenh. Rang tjerrtj aningk twepelh-iletjenh Altjerr-warn. Rang tjerrtj inenh arratj-iletjenh, angey map kwer inehenh mapeh kangketjenheng. Rang tjerrtj kangkwerretj-kweny map alngampelh-iletjenh, inang Ngkarteh irlpareth kangkwerretjeh, iterrentj arratj-akert. Lakenh kwer ngkwengenh rang tjerrtj map arratj-iletjenh. Inang Ngkarteh akarelhetjenh, rang ahelh-warn petjemeng.’ Lakenh angel-el Zechariah renh ilek.
Zechariah-elemeh angel renh pawenhek, ‘Yeng artwang aywang anem. Anew tjengenh rang arelh ampwang anem. Nthakenhameh ilern kwer anyenetjenh?’
Angel-el renh tjernek, ‘Yeng kwenh Gabriel anem. Yeng-artek Altjerrel-ayeng kwet irnem. Altjerr rarrp yengenh ngkweng-warn lanthek, ngwenh angketj mwerr nhenh iletjeh.
Angketj nhenh arratj anthwerr. Ntwang angketj tjengenh itja nakekarleng, ntwang angketj-kweny kwet anetjenh, kwer rang ngwerrm-irretjeh-atwetj.’
Tjerrtj map inang kethel akarelhetjam Zechariah kwer. Zechariah rang kwen kwet anek arratetj-kweny, lakenheng inang iterrerl-anek, ‘Nthakenh rang kwet irretjam?’
Kwereng Zechariah rang church-eng arratek, rang angketj-kwenh kwet anek. Tjerrtj mapel alhengk-arek, rang anengkerr arekarl. Zechariah rang ineh iltjem-iltjemeh angkek.
Arltang arrpenhel Zechariah rang church-el rrkwapentj mpwarekarl-penh, rang mer kwerenh-warn alpek, mer Judea pwert-pwert-angkwerr-warn.
Kel arrpenhelemeh anew kwerenh Elizabeth anertemeh nthwerl-apek. Elizabeth rang nyentj 5-el warl kwenel alengk-welhek.
Rarrp angkek, ‘Arratj-athew Altjerr rang tjeng mantj-mantj mernelhek. Lyeteng tjerrtj arrpenh mapel yengenh itjemeh weth arrkentj-iletjenh.’
Kel Elizabeth rang 6 months-emeh anert-anert anemarleng, Altjerrel angel Gabriel-emeh mer Nazareth-warn lanthek. Nazareth rartek town kwek anek, mer Galilee-el.
Altjerrel Gabriel lanthek angketj mwerr-akert marl awenk nyent-warn, arreny kwerenh anek Mary. Mary rartek Joseph-eh alhelentj anek. Mpank ratherr inerrentj-kweny anek. Joseph rang king David-henh peltj anek.
Angel rang Mary-warn petjek. Rang renh ilek, ‘Arrken-irremel anang! Ngkart ngkweng kangkem. Rang ngkwengel-ayeng lyet anem!’
Mary rang angketj awemel ywarn iterrek. ‘Wenhekam angel tjeng angkek?’
Angel rang kwer weth angkek, ‘Mary-ay, ntwang itja ater-irretjeh! Altjerr rang ngkweng angerr nyerrkem.
Kwer rrwey kwek ngkweng ngwerrm-irretjenh. Ntwangemeh renh arreny Jesu arrernetjek.
Rang Altjerreng ularr tjeperr anthwerr anetjenh. Rang Altjerr angerr-henh ler anetjenh, tjerrtjel renh alhengk-aretjenh. Ngkart Altjerrel renh ngkernetjenh, king angerr anetjeh, arrwekeleny kwerenh David-arteh twernk anetjenh.
Mary-emeh angel kwer ilelhek, ‘Yeng-artek artwangeh kwen. Nthakenham kwer tjeng ngwerrm-irretjenh?’
Angel rang renh ilek, ‘Altjerr Angey rang twer anthwerr anem. Altjerr rang ngkweng mernelhetjenh. Kwerrern Alngaltar rang ngkweng-warn irrpetjenh. Lakenheng kwer ngkwengenh mwerr anthwerr anetjenh. Tjerrtj mapel iletjenh, kwer rang Altjerr-henh Ler anetjenh.
Ntwang peltj ngkwengenh Elizabeth iterl-arem key, arelh ampwang nheng? Tjerrtj ingkerrekel iletjart, rang kwer-kwenh kwet anetjenharl. Lyetemeh rang kel 6 nyentj anertemeh anem, kwer-akert!
Altjerr twer angerr-akert anem!’ Lakenh angel-el Mary renh ilek.
Mary rang angkek, ‘Yeng kweteth Ngkartek kangkwerrek. Angketj ngkwengenh kel arratj aney! Yeng Ngkartek akarelhetjeh, rang kwer tjeng anthetjenheh-anngernt.’ Kel angel rang alpekemeh, renh imperl-alhemel.
Arltang arrpenhelemeh Mary rang parrp athek-irremel alhek, Zechariah Elizabeth kwer-atherr-henh mer-warn. Zechariah ratherr mer Judea pwert-pwert-angkwerr anek.
Mary-emeh Zechariah-henh warl irrpenhemel, rang Elizabeth kwer angkek, ‘Altjelatjay!’
Elizabeth-henh anertel-ayel kwer angelherl-alhek. Kwerrern Alngaltar rang Elizabeth-warn irrpek.
Elizabeth rang kangkemel angkek, ‘Mary-ay! Altjerr kwenh ngkweng angerr kangkek, marl arrpenh mapeng-ntjel. Rang kwer ngkwengenheh angerr kangketjenh.
Yengemeh arrken angerr anem, Ngkart tjeyenh-henh matj tjeng-warn yatjarr petjekarleng!
Thang ngwenh awek tjeng-warn angkerleh, kwer tjengenhemeh arrken awelhemel angelherl-alhek!
Ntwang arrken angerr anem! Altjerr rang ngkweng kangkem, ntwang Altjerr-henh angketj nakekarleng, angketj nheng angel-el ngwenh ilekarl-penheh. Altjerrel ngwenh kweteth twer-iletjenh.’ Lakenh Elizabeth Mary-ek angkek.
46-49 Mary rang angkek,
‘Altjerr kwenh tjeng kangkek,
yeng anetj-anetj anerleh!
Thang Ngkart renh kangkemel naketjenh,
rang yeng anetjeng arntarnt-arek.
Rang yengenh arntarnt-arem twer kwerenhel-arleng.
Lyeteng tjerrtj aningkel lakenh iletjenh,
“Mary-ay, Altjerrel kwenh mwerr anthwerr mpwarekarl ngkweng.”
Altjerr rang arratj anthwerr anem.
Rang twer angerr-akert anem.
Tjerrtj ngwenhel apek inang renh arratj iterl-aremeng,
ineh rang kweteth mantj-mantj mernelhetjenh.
Rang mernelhekarl, rang twer anemeng.
Tjerrtj nakelhemarl map inenh rang kwereng anpwek.
Rang twernk angerr map inenh kwen-ilek,
tjerrtj anetj-anetj mapemeh rang inenh tjwenek, twernk anetjeh.
Tjerrtj angayel map rang mern arlkwetjeh anthek.
Tjerrtj maney angerr-akert map rang inenh iltjant lanthek.
54-55 Ngkwey rang angerrepat Abraham Israel-areny map thwen alhelekarl-arteh,
lakenh rang inenh mantj-mantj arntarnt-arentjekarl,
inehenh peltj ingkern-penh map thwen.
Rang kweteth nwernenh arntarnt-aretjart,
nwernenh kangkentjel anyenetjart, angwerretj-kwenh.
Rang kweteth nwernenh arntarnt-aretjenh.’
Lakenh Mary rang kangkemel angkek.
Mary-emeh Elizabeth-el-arleng anyentj urrpetjeh-atwetj kwet-irrek. Kwereng Mary mer kwerenh-warn angkep alpek.
Kel arrpenhel Elizabeth-henh kwer rrwey rang ngwerrm-irrekemeh.
Tjerrtj mer-areny mapel angketj awek, Elizabeth-henh peltj mapel thwen. Inang arrken angerr awelhek, Ngkart rang Elizabeth kwer ltarrp-irrekarl, renh kwer rrwey anthekarleng.
Matj kwerenhelemeh inenh arnpakemel ilek, ‘Itja, renh arreny John anewetjeh.’
Inang tjweker-irrek, renh arreny John anewetjeh. Inang angkek kwer, ‘Peltj ngkwengenh arrpenh itjemeh arreny alenh-akert anem.’
Inang Zechariah renh iltjem-iltjemel pawenhek, ‘Arreny wenheham ntwang ahentj-irrem, ler ngkwengenh anewetjeh?’
Zechariah iltjem-iltjemel inenh ilek, inang kwer arnang anthetjeh, rang angketj mpwaretjenh lwerenh-akertel. Arnang kwer-warn rang mpwarek, ‘Rang anem arreny John.’ Inang nhenh aremel inang anwerlkek.
Kwereng Zechariah-henh aleny mwerremeh angkerl-anek. Zechariah rang angkek, Altjerr renh nakemel.
Tjerrtj kwerel-ayel anekarl map inang angerr anwerlkek, kwer-penh inang angketj nhenh-penh ilerl-apek mer arrpenh mapel. Tjerrtj ingkerrek inarl pwert-pwert Judea-angkwerr anetjart angketj nhenh-penh inang angkerrek.
Inang angketj nhenh-penh kwet iterretjam, inarrpemeh pawenherretjam, ‘Kwer nhenhemeh nthakenh irretjenh?’ Inang alhengk-arek, Ngkartel renh akaremeng.
Kwerrern Alngaltar rang Zechariah-warn irrpek. Zechariah rang inenh Altjerr-henh angketj ilek,
‘Nwern Ngkart renh kangkemel naketjek,
rang tjerrtj Israel-areny map-henh Altjerr anem.
Rang nwerneh-warn tjerrtj arlaltj kwerenh map-warn tangetjel petjek,
nwernenh anetjeng rrkwetjeh.
Rang artwang Iteth-ilenh-ilenh nwerneh-warn lanthetjenharl, twer angerr-akert, nwernenh iteth-iletjenheng.
Artwang nhenh rang David-henh peltj mapeng ingkern petjetjenharl.
Ngkweyeng-ntjel rang angketj angenh-angenh kwerenh mapel-arleng
nwernenh alhelekarl wart,
rang nwernenh tjerrtj ngkwantj-irrenh-irrenh mapeng rrkwetjenh.
Rang nheng angerrepat nwern-henh map alhelekarl,
rang ineh ltarrp-irretjenharl.
Lakenh rang ineh mernelhek.
73-75 Altjerr rang Abraham renh ilek,
“Thang arrantherrenh tjerrtj mapeng arntarnt-aretjenh, inarl arrehantherr ngkwantj-irrem mapeng.”
Lakenh nwernemeh Altjerr kwereng ularr anew-anew arrawerremel anetjenheng.
Nwern arratj mernelhek, kwer kweteth iterremel anetjart.’
Lakenh Zechariah rang Altjerreh nakemel angkek.
Rang ler kwerenhek-antem angkek,
‘Ler tjengenhay! Arrpenh mapel ngwenh anewetjenh,
ntwang Altjerr angerr-henh angketj angenh-angenh.
Ntwangemeh Ngkart kwereng arrwekel alhetjenh, tjerrtj inenh iletj-alhetjenh, Ngkart rang lyet war nhenh-warn petjemeng, inang kwer karelhetjeh.
Ntwang tjerrtj kwerenh map kaltj-anthetjenh,
Altjerrel anetj inehenh wetjenheng,
kwer-penh rang inenh rrkwetjenh,
kwerel-ayengemeh inang kweteth anetjenheng.
78-79 Lyet nwern anetjel-ayel anem, ngwemerntel-arteh anem.
Nwern kwen-antey anem, arratj mernelhetj-kwenh.
Nwern ater-irrem ilwehetjeng.
Altjerrel artwang Iteth-ilenh-ilenh renh nwerneh-warn lanthetjenharl,
rang kangkentj anemeng wart.
Aherrkel nwerneh tjey mernem.
Lakenh-arteh artwang Iteth-ilenh-ilenh rang nwernenh parrtjelh-iletjenh.
nwern ularrek ularr ngwerleny mernelhetjenheng,
nwern ater-kwenh kwet anetjenheng.’
Lakenh Zechariah-el ler kwerenh ilek.
Kwer-penh ler kwerenh John rang angerr-irrek, kwerrern kwerenh arratj kwet twer-irrenhek. Rang rrkwalel kwet nyent-areny anetjart, rang arltang alenheh-atwetj mpwelhek. Arltang kwerel rang Israel-areny mapek angketj Altjerr-kenh ilerl-apetjeh-anngernt.
Rome-areny twernk angerr arreny Caesar Augustus rang ahentj-anek, tjerrtj ingkerrek count-emeletjeh, mer kwerenh ntjaperel. Lakenheng rang tjerrtj ingkerrek lanthek, mer anganentj inehenh-warn alpetjek, inang arreny inehenh piparleh arrernetjeh mer anganentj inehenhel.
Rome-areny mapel tjerrtj ingkerrek mer ntjaperel inang count-em-iletjam, Quirinius rang mer Syria-ek twernk anetjam-rlwer. Inang itja tjerrtj inenh arrwekel count-em-ilek apek. Lyetant inang lakenh mpwarek.
Kel tjerrtj ingkerrek inang angkep alpek mer anganentj inehenh-warn, government-el arreny inehenh pip-warn arrernetjeh, inenh count-emeletjenheng.
Joseph rang town Nazareth-el anetjart, mer Galilee-el. Joseph rang Nazareth-eng town kwek-warn Bethlehem-warn alhek. Bethlehem rang mer Judea-el-ayeng anek. Joseph rang Bethlehem-warn alhek, mer anganentj kwerenh-warn, iterl-aremel rang king David-henh peltj anekarleng wart. Ngkwey King David rek-amparr ngwerrm-irrekarl mer Bethlehem-el.
Joseph rang marl alhelentj kwerenh-akert alhek, government-el arreny kwer-atherr-henh pip-warn arrernetjeh-anngernt. Mary rang anertemeh anek.
6-7 Ratherr Bethlehem-el irretj-alhek. Tjerrtj aningk arrawerrekarleng wart, warl intenh-intenhel room-kweny anek. Ratherr pwelek-henh mer aretj-alhek, mer kwerel ratherr interl-anerrek. Kwer-penh Mary rang awelhekemeh, kwer ngwerrm-irretjeh. Kel kwer rrwey rang ngwerrm-irrek mer kwerel. Mary rang kwer renh mantarrel rltwek, renh atherrk-henh panthel-ayel athenek.
Bethlehem-eng ntwarr-kweny yep-yep arntarnt-arenh-arenh urrpetj kethel anetjam, yep-yep map kwenyel arntarnt-aremel.
Ngkart-henh angel alker-areny nyentemeh ineh-warn parrtj-akert arratek. Ngkart-henh parrtjelemeh inenh keth-ilek. Yep-yep arntarnt-arenh-arenh inang ater-irrek.
Angel rang atjernpelh-ilemel inenh ilek, ‘Arrantherr itja ater-irretjeh! Yeng-artek angketj mwerr-akert petjek. Tjerrtj ingkerrek arrken anetjenh!
Lyet kwenh mer Bethlehem-el kwer kwek tjeperr anthwerr arrehantherr ngwerrm-irrek, David-henh town-el. Kwer rang Iteth-ilenh-ilenh arrehantherr-henh anetjenh. Rang Ngkart ingkerrekeh anetjenh.
Kel alherrerrang, arrantherr kwer kwek renh aretj-alhetjenh, rang yep-yep map-henh merel intemarleng. Rang interl-anem atherrk panthel mpwarekarl, mantarrel rltwekarl.’
Kwer-penh angel map alkereng petjek, angel nyent kwerel-ayeng inang irnetj-alhek. Inang Altjerreh kangkemel lakenh angkek,
‘Altjerr rang parrtj anthwerr-akert anem! Ahelhel rang peltj mernelhem tjerrtj ineh, ineharl rang kangkemeng wart.’
Angel inang kel alker-warn alpekemeh. Yep-yep arntarnt-arenh-arenh inang angkerrek, ‘Mpa! Nwern Bethlehem-warn alherrerrey, kwer kwek renh aretjeh, Ngkartel nwernenh ilekarleng wart.’
Inang parrp anthwerr Bethlehem-warn alherrerrek. Inang Mary Joseph renh-atherrenh aretj-alhek, kwer kwek renh thwen, atherrk panthel-ayeng interl-anerleh.
Inang Mary Joseph kwer-atherr angel-henh angketjemeh iletj-alhek. Ingkern inang arrpenh mapeh angketj nhenh ilerl-apek.
Mary rang angketj nhenheh kwet iterrerl-anek.
Arntarnt-arenh-arenh mapel Altjerr nakemel arrken anthwerr inang alpek yep-yep inehenh-warn, lakenh angkemel, ‘Angketj rang kwenh arratj anthwerr anem! Nwern kel kwer kwek ngwerrm arek, angel-el nwernenh ilekarl-penh wart! Nwern Altjerreh kangkemel alartetjeh!’
Kwer rrwey rang arltang 8-el anekarl, inang renh artwang-ilekemeh. Inang kwer renh anewek Jesu, angel-el ngkwey Mary renh ilekarl arrwekel, awenkeh-amparr anekarl.
22-23 Kel angketj angerr intek Moses-henh mpwareng-arengel-ayeng, ‘Arrantherr kwer rrwey arrwekeleny map tjeng anthem kwenh, inang tjengenh irretjenh.’ Kenh angketj arrpenh intek, ‘Kwer kwek intekarl-penh mwek kwerenh rang mer kwerenh kwenek anerl-anetjeh nyentj nyentek-atwetj. Kwereng rang church angerr-warn Jerusalem-warn alhetjenheng kwer kwek-akert.’ Kel nyentj nyenteh-atwetj Joseph Mary ratherr merel antarl anetjam, Moses-kenh mpwareng-arengek kangkwerremel. Kwer-penh ratherr Jerusalem-warn alherrek. Ratherr Jesu renh-arlk angek, Ngkart-warn anthetjeh-anngernt.
Angketj arrpenh intek, ‘Angeyel mwekel thwen tjenkerr anthetjek Altjerrek. Ratherr Altjerr renh ntwerrert atherr apek pelker kwerrk atherr apek anthetjek.’ Inang tjenkerr itemel Altjerrek anthetjart. Joseph Mary ratherr angketj nhenhek kangkwerremel tjenkerr anthek Altjerrek.
Artwang arrpenh Jerusalem-el anek, arreny kwerenh Simeon. Rartek artwang arratj anek, Altjerrek kwet kangkwerremel. Rang akarerl-anetjam, Altjerrel artwang iteth-ilenh-ilenh Israel-areny map-warn lanthetjenheng, inang arrken anthwerr anetjenheng. Simeon rang Kwerrern Alngaltar-akert anek.
Kwerrern Alngaltarel renh arrwekel-antey ilek, ‘Ntwang iteth anemarl-rlwer, ntwang kwenh Ngkart-henh Christ aretjenh, nheng rang lanthetjenharl.’
Kwerrern Alngaltarel Simeon renh ilek, church angerr-warn irrpetjeh. Simeon kel church-el anetjam, Joseph Mary ratherr Jesu-akert church-warn irrpentjek. Ratherr petjek, tjenkerr anthetjeh Moses-kenh mpwareng-arengel ilemarl wart.
Simeon-el kwer kwek renh aremel inek. Rang Altjerr renh kangkemel nakek lakenh angkemel,
29-31 ‘Ngkart angerray, ntwang yengenh alhelekarl-arteh,
thang Christ renh ngwerrmemeh arekarleng,
rang tjerrtj inenh ahelh ntjaperel iteth-iletjenharl.
Yeng ngwerleny kwet awelhem.
Ntwang renh mapeng anngetherr arrernek,
parrtj angerr anetjenh.
Rang tjerrtj lwereny map alngampelh-ilemel parrtjelh-iletjenh.
Tjerrtj ingkerrekel peltj ngkwengenh map Israel-areny map naketjenheng.’
Lakenh Simeon rang Altjerr nakek.
Joseph-el Mary thwenel lakenh awemel, ratherr nwerlkek.
Simeon-el Altjerr tjang-pawenhek kwer-atherr, renh-atherrenh kwet twer-iletjek. Rang Mary ilek, ‘Tjerrtj inang kwer ngkwengenheh ahentj-kweny irretjenharl, anetj-ilelhetjenharl. Tjerrtj ngwenh apek inarl kwer kangkentj anemarleng, inenh rang arntarnt-aretjenharl.
36-37 Altjerr-henh angketj angenh-angenh arrpenh church angerr kwerel anek. Rang arelh ampwang anek, 84 years old. Arreny kwerenh Anna. Anna rang Phanuel-kenh ler marl anek. Phanuel rang Asher-kenh peltj anek. Ngkwey rang 7 years war anew-akert anekarl. Kwer-penh rang anew kwerenh parlp-ilek. Anna rang arelh inpert anek. Rang church angerretjel kweteth anetjart, rang Altjerreh kangkentj anetjart, kwer-warn angkerl-anemel. Arrpenh-ingar Anna-emeh rang mern arlkwetj-kweny anetjart, Altjerr-warn-anem angkemel.
Anna rang Joseph kwer-atherr-warn angath-irrek. Rang kwer kwek aremel Altjerr renh kangkentjel nakek. Rang tjerrtj arrpenh map thwen inang artwang Iteth-ilenh-ilenh kwer mpank akarelhek, rang Jerusalem-areny map anetj inehenheng iteth-iletjenheng. Rang inenh angketj mwerr ilek kwer kwek nhenh-akert.
Joseph Mary ratherr Ngkart-henh mpwareng-areng ingkerrek mpwarekarl-penh, ratherr kwer kwek Jesu-akert Nazareth town-warn angkep alperrek, mer Galilee-warn.
Kel kwer rang twer-irremel mangkek. Kwer kwekeng-ntjel kwet rang inangkal mwerr-akert anek. Altjerrel renh mantj arntarnt-arek, rang kangkentj kwer wart anemeng.
Jesu-henh angey mwek thwen ratherr year nyentam-nyent alhetjart Jerusalem kwer-warn tjenkerr arlkwetjeh, mpwareng-areng inehenhel-ayel. Tjenkerr arreny kwerenh Anper Alhekarl anek. Inang irlpangketjart, ngkwey Altjerrel Israel-kenh map angek mer Egypt-eng.
Jesu rang kel 12 years old anekarleng wart, kwer angerr-antem, Joseph Mary Jesu-akert alherrek Jerusalem-warn.
Tjenkerr inang anyenekarl-penh ratherr angkep alperrek, peltj mapel-ayeng pwert kwet. Jesu rang antarl irrek map arrpenhel-ayel Jerusalem-el kwet. Ratherr iterl-aretj-kwenh anek, iterl-aremel Jesu rang peltj mapel-ayeng kwet nthwerl-apetjameh-athen.
Jesu rang Jerusalem-elarl kwet-irremel anetjam. Ratherr tjeyel alhep-alhetjam-rlwer, ratherr kwenp kwet alherretjam kweny-rtweheng angwerr-angwerreh-atwetj. Ngwerr-ngwerr-anem ratherr Jesu-ek palenthwek, peltj map pawenhetjam, inang apek renh arekarleng.
Ratherr kwer ywarn palenthwek. Kel ratherr angkep alperrek Jerusalem-warn, kwer palenthwetjeh.
Arltang atherr-penh ratherr renh aretj-alhek church angerretjel anerl-anerleh. Jesu rang kaltj-anthenh-anthenh mapel-arleng mpwepel anetjam, angketj awerl-anemel inang read-em-ilemeng. Rang inenh pawenhetjam.
Tjerrtj ingkerreny kwer nwerlkek, rang kaltj anthwerr anerleh.
Joseph ratherr renh church-el aretj-alhemel, kaltj-anthenh-anthenh mapel-ayeng mpwepel anerl-anerleh, ratherr kwer nwerlkek. Mwek kwerenhelemeh renh pawenhek, ‘Kwer tjengenhay! Nthakenh irreperrem ntwang? Wenhengam ntwang ilernenh mentjel rtwarek? Ilern-artek ngkwengeng kwerrern-kweny-irrek, ngkweng palenthwemel irrek!’
Jesu rang renh-atherrenh ilek, ‘Wenhekarl mpwelanth tjeng palenthwemel petjek? Mpwelanth kaltj anemer, yeng Angey tjengenh-kenh warlel wart anemeng!’
Ratherr angketj kwerenh itja alhengk-arek.
Kel Jesu kwer-atherrel-arleng antelherl-alhek mer Nazareth-warn. Rang kwer-atherr kangkwerremel anetjart. Mwek kwerenh angketj kwer-penh kwet iterretjart.
Jesu rang mangkek angerr, kaltj anthwerr-irrek. Altjerr tjerrtj map thwen kwer kangkek.
Kel artwang Rome-areny Tiberias rang twernk angerr anetjart 15 years-ek-atwetj ahelh panpel. Artwang Rome-areny arrpenh arreny Pontius Pilate rang mer Judea-ek twernk anek. King Herod rang mer Galilee-ek twernk anek. Tjey kwerenh Philip rang mer Iturea-ek Trachonitis-ek thwen twernk anek. Artwang Lysanias mer Abilene-ek twernk anek.
Artwang Jew atherr Annas Caiaphas ratherr ngkart priest angerr anekarl-rlwer town Jerusalem-el, John nheng Zechariah-kenh ler rang mer rrkwalel anek. John rang nyent-areny mer rrkwalel anetjam-rlwer, Altjerremeh kwer-warn angkek.
Kwereng John-el tjerrtj map kaltj-antherl-apetjart Jordan ulpay-angkwerr. Rang tjerrtj inenh ilek, ‘Altjerr-warn tweperrerrerray! Tjeng-warn petjewarrang, thang arrantherrenh kwatjeh irrpelh-ilemel baptise-em-iletjeh, Altjerrel anetj arrehantherr-henh wetjenheng.’
Ngkwey Altjerr-henh angketj angenh-angenh arreny Isaiah rang angketj John-akert arrwekel kwet pip-warn arrernekarl,
“Tjey arratj Ngkart kwer mpwarewarrang!
Ipert map takewarrang.
Pwert alkey map inenh takewarrang.
Tjey amper-amper inenh arratj-ilerrerrang.
Tjey pwert-pwert inenh alyelk-ilerrerrang!
Kwereng tjerrtj ingkerrekel aretjenheng,
Altjerrel tjerrtj kwerenh map angetjenharl,
kwerel-ayeng kwetemeh anetjenheng.”’
Angketj nhenh lakenh-akert John rang petjek.
Tjerrtj aningkemeh John-warn petjewarrek, rang inenh kwatj-warn irrpelh-ilemel baptise-em-iletjeh. John rang tjerrtj inenh lakenh ilek, ‘Amwang-arteh mapay! Altjerr ahang-irrem arrehantherr, rang arrantherrenh atwetjenh! Arrantherr itja kwereng ater alwerretjeh!
Arrantherr anetjeng tweperretjeh-amparr, kwereng arrantherr arratjemeh mernelhetjeh, Altjerrel aretjenheng. Arrantherr lakenh angkem, “Nwern Abraham-kenh peltj map anem ngkweyeng-ntjel. Altjerrel Abraham arntarnt-arek, lakenh rang itja nwernenh anpwetjenh.” Arrantherr lakenh anetj angkem! Altjerr rang apek ahentj-anemarleng, rang pwert nhenh mapeng Abraham-henh peltj arrpenh map mpwarehetj.
Lyet Altjerr akarelhem, anetj map rwang-warn wetjeh. Tjerrtj inang arnang mern antjerrk-akert-arteh anem. Nwern arnang nhenh kem, rwang-warn taly-wemel. Arrantherr arratj mernelhetjeh arnang mwerr-arteh, mern mwerr-akert. Arrantherr mernelhetjeh, arrantherr Altjerr-warn tweperrekarl anetj arrehantherr-henheng.’ Lakenh John-el inenh ilek.
Tjerrtj inang John renh pawenhek, ‘Nthakenham nwern ularrek-ularr mernelhetjeh?’
John rang inenh ilek, ‘Tjerrtj ngwenh apek ineharl mantarr atherram intemeng, inang yatjarr anthetjeh tjerrtj mantarr-kwenh mapeh. Tjerrtj ngwenh apek inang mern anyenemeng, inang mern inehenh kert anthetjeh tjerrtj mern-kweny mapeh.’
Artwang tax maney kwetjenh-tjenh map inang John kwer-warn petjewarrek, rang inenh kwatjel-ayeng baptise-em-iletjeh. Inang renh pawenhek, ‘Kaltj-anthenh-anthenhay! Nthakenham nwern mernelhetjenh?’
John rang inenh ilek, ‘Tax maney arratjant inetjeh, itja wetham inetjeh! Arrantherr itja rwengkel inetjeh!’
Artwang atwenh-atwenh mapelemeh renh pawenhek, ‘Nwern-arteh? Nthakenham nwern arratj mernelhetjenh?’
John rang inenh ilek, ‘Arrantherr itja arrawey mernemel tjerrtjeng maney-arlk raketjeh, itja tjerrtj ilpernetjeh rrtjwerremel. Maney nheng twernk arrehantherr-henhel arrantherrenh anthekarl lwerenh-akert kwenp anetjeh. Arrantherr itja rwengkel maney inetjeh tjerrtj arrpenh mapeng.’
Tjerrtj map inang athek-irrek. Inang lakenh angkerretjam, ‘Artwang nhenham Christ rang, kwer nwern akarelhetjam, nwernenh Altjerrel ngkwey alhelekarl?’
John rang ilelhek ineh, ‘Thang arrantherrenh kwatjel war baptise-em-ilem. Artwang arrpenh rang tjengeng ingkern petjetjenh, rarl tjengeng twer anthwerr anem. Yeng itja twer anem, yeng tjerrtj ahelh-areny war anem. Artwang rang arrantherrenh Kwerrern Alngaltarel-ayeng rwangel thwen baptise-em-iletjenh, anetj arrehantherr-henh rrpwaremel.
Lakenh John-el tjerrtj map kaltj-anthetjart, angketj Altjerr-henh mwerr renh ilerl-apemel.
Arrpenh-ingar John rang king Herod renh iltek, ‘Ntwang itja arratj mernelhek! Ntwang tjey ngkwengenh-henh anew Herodias rwengkel inek! Ntwang kweteth anetj mernelhentjek!’
King Herod John kwer ahang-irrek, renh tjayel-warn kwernek. Herod rang kwewaleny anetj-ilelhek.
John-el tjerrtj kwatjeh irrpelh-ilemel baptise-em-iletjamarleng, Jesu rang kwer-warn petjek. Kwereng Jesu renhemeh John rang kwatjeh irrpelh-ilemel baptise-em-ilek. Jesu rang Altjerr-warn angkek, alker rang altjwer-irrek.
Kwerrern Alngaltar rang thep kwerlekwek-arteh anarnpetj-alhek Jesu-warn-athek, kwerel-ayeng arrernelhetj-alhek. Tjerrtj mapel Altjerr renh awek, alkereng angkerleh. Altjerr rang Jesu renh ilek, ‘Ntwang ler tjengenh kwenh anem! Yeng ngkweng angerr anthwerr nyerrkem.’
Jesu rang 30 years old anemeng, rang tjerrtj map Altjerr-penh kaltj-antherl-apetjam. Inang kwer-penh ilek, Jesu kwel Joseph-kenh ler anek. Joseph rang Heli-kenh ler anek.
Heli rang Matthat-kenh ler anek. Matthat rang Levi-henh ler anek. Levi rang Melki-henh ler anek. Melki rang Jannai-kenh ler anek. Jannai rang Joseph-kenh ler anek.
Joseph rang Mattathias-kenh ler anek. Mattathias rang Amos-kenh ler anek. Amos rang Nahum-kenh ler anek. Nahum rang Esli-kenh ler anek. Esli rang Naggai-kenh ler anek.
Naggai rang Maath-kenh ler anek. Maath rang Mattathias-kenh ler anek. Mattathias rang Semein-kenh ler anek. Semein rang Josech-kenh ler anek. Josech rang Joda-kenh ler anek.
Joda rang Joanan-kenh ler anek. Joanan rang Rhesa-kenh ler anek. Rhesa rang Zerubbabel-kenh ler anek. Zerubbabel rang Shealtiel-kenh ler anek. Shealtiel rang Neri-kenh ler anek. Neri rang Melchi-kenh ler anek.
Melchi rang Addi-kenh ler anek. Addi rang Cosam-kenh ler anek. Cosam rang Elmadam-kenh ler anek. Elmadam rang Er-kenh ler anek.
Er rang Joshua-kenh ler anek. Joshua rang Eliezer-kenh ler anek. Eliezer rang Jorim-kenh ler anek. Jorim rang Matthat-kenh ler anek. Matthat rang Levi-kenh ler anek.
Levi rang Simeon-kenh ler anek. Simeon rang Judah-kenh ler anek. Judah rang Joseph-kenh ler anek. Joseph rang Jonam-kenh ler anek. Jonam rang Eliakim-kenh ler anek.
Eliakim rang Melea-kenh ler anek. Melea rang Menna-kenh ler anek. Menna rang Mattatha-kenh ler anek. Mattatha rang Nathan-kenh ler anek. Nathan rang David-kenh ler anek.
David rang Jesse-kenh ler anek. Jesse rang Obed-kenh ler anek. Obed rang Boaz-kenh ler anek. Boaz rang Salmon-kenh ler anek. Salmon rang Nahshon-kenh ler anek.
Nahshon rang Amminadab-kenh ler anek. Amminadab rang Ram-kenh ler anek. Ram rang Hezron-kenh ler anek. Hezron rang Perez-kenh ler anek. Perez rang Judah-kenh ler anek.
Judah rang Jacob-kenh ler anek. Jacob rang Isaac-kenh ler anek. Isaac rang Abraham-kenh ler anek. Abraham rang Terah-kenh ler anek. Terah rang Nahor-kenh ler anek.
Nahor rang Serug-kenh ler anek. Serug rang Reu-kenh ler anek. Reu rang Peleg-kenh ler anek. Peleg rang Eber-kenh ler anek. Eber rang Shelah-kenh ler anek.
Shelah rang Cainan-kenh ler anek. Cainan rang Arphaxad-kenh ler anek. Arphaxad rang Shem-kenh ler anek. Shem rang Noah-kenh ler anek. Noah rang Lamech-kenh ler anek.
Lamech rang Methuselah-kenh ler anek. Methuselah rang Enoch-kenh ler anek. Enoch rang Jared-kenh ler anek. Jared rang Mahalaleel-kenh ler anek. Mahalaleel rang Kenan-kenh ler anek.
Jesu rang Jordan lpway kwereng petj-alpek. Kwerrern Alngaltar rang kwerel-ayeng anek, renh twer-ilek. Kwerrern rang renh rrkwal-warn tjey-angek.
Arrentjel renh arltang 40-eh-atwetj arrkernetjam. Arltang 40 kwerel Jesu rang itja mern arlkwek, ker apek, rang angayel kwet anek.
Arrentjel Jesu renh twernek, ‘Ntwang Altjerr-henh ler anemeng wart, ntwang pwert nhenh inenh mern-irretjeh ilang, ntwang arlkwetjeh-anngernt, angayel apek.’
Jesu-el renh ilek, ‘Angketj nhenh Altjerr-henh pipel-ayeng intem,
“Tjerrtj map Altjerr-kenh anem, inang itja mern-penhant iteth anem.”’
Kwereng arrentjel Jesu renh kern anthwerr-warn angek. Arrentj rang kwer mer map inenh mernek, ahelh panpel.
Arrentj rang renh ilek, ‘Mer nhenh map ingkerrek tjengenh anem. Thang anthem tjerrtj arrpenheh, inang merek-artwey anetjenheng. Thang ngkweng mer nhenh ingkerrek anthetjenh, ntwang twer anthwerr anetjenheng, rnwanentj amparrkey-arrkey-akert.
Kel ntwang tjengeng ularr kelkertel-ayeng arrernelhetjeh, yengant nakemel. Kwereng thang mer nhenh ingkerrek ngkwengemeh anthetjenh.’
Jesu-el renh ilek, ‘Angketj nhenh Altjerr-henh pipel-ayeng intem,
“Ntwang Altjerr kwereng ularr kelkertel-ayeng arrernelhetjeh.
Ntwang Altjerr ngkwengenh kwerant kangkwerretjeh!”’
Kwereng arrentjel Jesu renh town Jerusalem-warnemeh tjey-angek, renh church angerretj kerneh anthwerr ngkernek. Arrentj rang renh ilek, ‘Ntwang Altjerr-henh Ler anemeng, ntwang warl kerneng anyetj-alpang.
10-11 Angketj arrpenh Altjerr-henh pipel-ayeng intem,
“Altjerr rang angel alker-areny kwerenh map iletjenh,
ngwenh arntarnt-aretjeh.
Inang ngwenh iltjang inehenhel antwerrketjenh,
ntwang ngkwern
ngkwewaleny rltwakelhehetjeng.”’
Lakenh arrentjel renh arrkernek.
Jesu-el renh ilek, ‘Angketj arrpenh Altjerr-henh pipel-ayeng intem,
Arrentjel Jesu renh arrkernekarl-penh, rang renh imperl-alhekemeh, rang renh kelant arrkernetjeh-anngerntel.
Jesu rang mer Galilee-warn alpek. Kwerrern Alngaltar rang kwerel-ayeng anek, renh twer-ilek. Tjerrtj mapel mer mapel angketj Jesu-akertemeh awek.
Jesu rang tjerrtj map church inehenhel kaltj-anthetjam, mer arrpenh mapel-ayeng. Inang renh angerr kangkemel nakek.
Kwer-penh Jesu rang town Nazareth-warnemeh alpek, town nheng rang mangkekarl-warn. Arltang Saturday-el anemarleng, rang church inehenh-warn alhek. Lakenh rang arltang angerrel church-warn kweteth alhetjart town arrpenh-warn-arlk. Church kwenelemeh rang kemerremel irnek, Altjerr-henh angketj read-emeh-iletjeh pipel-ayel.
Artwang nyentel kwer pip anthek Altjerr-henh angketj-akert, nheng angketj angenh-angenh Isaiah-henh angketj-akert. Jesu-el pip renh alkakek, angketj rang read-em-ilemel ilek,
‘Ngkart rang Kwerrern kwerenh tjeng-warn lanthek, rang yengenh ngkernek, angketj mwerr iletjeh tjerrtj rnwanentj-kweny maney-kweny mapeh. Rang yengenh urrpey lanthek, tjerrtj arrentjel rrkwekarl map iletjeh, “Ngkartel kwenh arrantherrenh arrentjeng rakem!” Thang tjerrtj pweng map iletjeh, “Ngkartel kwenh anngang arrehantherr-henh aretjeh mpwarem!” Thang tjerrtj nakepakel-irrekarl map iletjeh, “Ngkartel kwenh arrantherrenh ilem, ‘Thang iterleng-iterl anetj arrehantherr-henh wem, arrantherr arrkenemeh alartewarretjenh!’”
Thang tjerrtj ingkerrek iletjenh, “Arltang rang kel anem, arltang nheng kwerel Ngkart tjerrtj mapeh mantj-mantj ngwerleny mernelhetjenharl.”’ Lakenh Jesu rang werlamparenyeng anngetherr read-em-ilemel ilek.
Jesu-el pip renh angkep artaper-ilek, artwang kwer angkep anthek. Kwer-penh rang arrernelhek. Tjerrtj ingkerrekel renh urtant-arek.
Jesu rang inenh ilek, ‘Angketj tharl read-em-ilek, angketj nhenh tjeng-penh lyet arratj anthwerr irrek.’
Tjerrtj ingkerrek angketj kwerenheng anwerlkek, angketj arratj inang awekarleng. Inang renh ulpey-wek lakenh angkerremel, ‘Yay! Nthakenh rang lakenh angkerl-apem? Rang kwenh Joseph-kenh ler anem!’
Jesu-el inenh ilek, ‘Arrantherr lakenh kwenh yengenh twernetjenh, “Jesu-ay! Ntwang twerel mpwarang mer nhenhel, ntwarl mangkekarlel!” Arrantherr awek, thang irlkert map mwerr-ilekarl town Capernaum-el. Arrantherr yeng pawenhetjeh apek, thang lakenh mpwaretjeh. Arrantherr apek yengenh arrkentj-iletjeh, “Ngangkaray! Ntwang mer arrpenh-areny map mwerr-ilekarl! Nhenh-areny map-arteh? Ntwang inenh apek mwerr-iletjeh?”’
Jesu-el ilek, ‘Arratj anthwerr, artwang apek Altjerr-henh angketj angenh-angenh anemeng, arlaltj kwerenh mapel renh itja nakem.
Arrantherr key awem? Arrantherr iterl-arem, angketj artwang angketj angenh-angenh Elijah-akert. Elijah rang ngkwey anetjam-rlwer, kwatjel itja anhek 3 years 6 months-ek-atwetj. Mern itja lyapek mer ntjaperel, ingkerrek angayel anek. Inpert map anthwerr mer Israel-el anek.
Altjerrel artwang Elijah inpert nyent-warn lanthek, renh arntarnt-aretjek. Inpert rang lwereny anek, town Zarephath-areny mer Sidon-el anek. Altjerrel itja Elijah lanthek inpert arlaltj Israel-areny nyent-warn.
Thang arrantherrenh ilem angketj arrpenhemeh angketj angenh-angenh-akert, arreny kwerenh Elisha-akert. Artwang Elisha anetjam-rlwer, tjerrtj arrpenh map mer Israel-el leprosy tjwen-akert anek. Elisha rang itja tjerrtj Israel-areny inenh mwerr-ilek. Rang artwang lwereny arreny Naaman mer Syria-areny nhengant mwerr-ilek, rang leprosy tjwen-akert anek.’ Lakenh Jesu-el inenh ilek.
Tjerrtj inang church kwenel anemarl map, inang angketj kwerenh awemel, inang Jesu-ek angerr ahang-irrek.
Inang kemerrek, renh antwerrkemel town-eng keth-warn tjarr-angerrerrek. Mer Nazareth rartek pwert kernel-ayel artelhek. Inang Jesu renh pwert arnkarr-warn angek, renh taly-wetjeh.
Jesu ineheng rlkwerr-angkwerr ntjwem kwet alpek.
Jesu rang Capernaum town-warn alhek, mer Galilee-angkwerr. Saturday arltang angerrel Jesu rang church-warn irrpek. Rang tjerrtj map kaltj-anthetjam.
Inang angketj kwerenh anwerlkemel awek. Inang angkerrek, ‘Rang kwenh angketj twer anthwerrel nwernenh kaltj-anthem!’
‘Jesu, Nazareth-arenyay! Wenh kwer ntwang nhenh-warn petjekan? Nwernenh ywerrelh-ilemel atwetjeh key? Yeng ngkweng kaltj! Ntwang Altjerr-henh artwang arratj anthwerr rang anem!’
Jesu-el kwerrern anetj renh arrantj-akemel ilek, ‘Intert-irray! Artwang yanheng arratang!’ Kwerrern anetj rang artwang renh ahelh-warn rlwaterl-alhek ineheng anngetherr. Kwereng kwerrern anetj rang artwangeng arraterl-alhek. Artwang rang mwerremeh anek.
Tjerrtj map anwerlkemel pawenherrek, ‘Wenham lakenhan? Rang nwernenh angketj twer anthwerrel kaltj-anthek! Rang kwerrern anetj map anpwem, inang kwer kangkwerremel arratem!’
Inang angketj Jesu-akert ilerl-apek mer Galilee ntjaperel.
Kwer-penh Jesu rang church-eng arratemel alhek Simon-henh mer-warn. Simon-henh marl rtwaltj rang irlkert angerr anek. Inang Jesu-ek ntangkelhek.
Jesu rang marl kwer-warn angath-irretj-alhek. Rang angkek, ‘Kwereng arratemel alhay!’ Marl rang parrp mwerr-irrek. Rang kemerremel irnek, kwer-penh rang mern ineh tjang-itek.
40-41 Kel aherrk irrpekarl. Tjerrtj mer-areny ingkerrek Jesu-warn arraw-irrek. Inang tjerrtj irlkert map tjerrtj arrentj-akert map thwen angetjewarrek. Jesu-el iltjang kwerenh arrernemel tjerrtj irlkert map inenh mwerr-ilek. Rang arrentj map anpwek kwerrern inehenheng. Arrentj mapel arlkemel ilek, ‘Ntwang Altjerr-henh Ler anem!’ Arrentj inang Jesu-eh kaltj anek, rarl Christ anemeng. Jesu-el arrentj inenh arnpakek, inang itja kwer-penh angketjeh.
Kweny-rtweh Jesu kemerrek. Rang keth-warn alhek, nyent-areny anetjek. Tjerrtj arrpenh map kwer palenthwek. Inang renh aremel arnpakek, ‘Ngkartay, ntwang itja nwernenh imperl-alhetjeh! Nwernehel-ayeng kwet anang!’
Jesu-el inenh ilek, ‘Thang tjerrtj map town arrpenh mapel angketj mwerr renh kaltj-antherl-apetjeh. Thang inenh ilerl-apetjeh, Altjerr tjerrtj ingkerrekeh Ngkart angerr anemeng. Lakenheh kwenh Altjerrel yengenh lanthekarl.’
Rang mer Judea-angkwerr church map-warn irrperl-apetjam, angketj mwerr renh kaltj-antherl-apemel.
Arltang arrpenhel Jesu rang kwatj alay arreny Gennesaret iterel irnetjam. Tjerrtj map kwer-warn petjewarrek, Altjerr-henh angketj awetjeh-anngernt. Inang angath-irrentj-alhek, awetjeh. Rang inenh Altjerr-henh angketj kaltj-anthetjam.
Rang boat atherr arek kwatj iterel. Artwang irrpenng antwerrkenh-rrkwenh boat inehenh atherr inang imperl-alhekarl. Inang net inehenh lhewetjam.
Jesu boat nyent-warn antjek, Simon-henh boat-warn. Jesu-el Simon renh ilek, rang boat renh kwatj mpwep-warn arrernetjeh. Itja ntwarr, itereng angath war. Jesu rang boat kwerel arrernelhemel tjerrtj inenh kaltj-antherl-anek.
Rang inenh kaltj-anthekarl-penh, rang Simon renh ilek, ‘Boat nhenh angang kwatj mpwep-warn. Kel net map arrehantherr-henh kwatj-warn werrerrang, irrpenng antwerrketjenheng.’
Simon-el Jesu renh ilek, ‘Twernkay, nwern-artek kweny ntjaper rrkwapekarl, irrpenng antwerrketjeh, pelkel war. Wenheh ntwang nwernenh ilek, nwern net inenh weth kwatj-warn wetjeh? Kel ntwang nwernenh ilekarl wart, nwern ngkweng kangkwerrem.’
Inang boat-el kwatj mpwep-warn alhek, net inenh kwatj-warn werrerrek. Inang irrpenng map anthwerr antwerrkek, net inang ngkwa tjep-akelhetjek anek.
Lakenheng inang peltj inehenheh iltjerrek, inarl boat arrpenhel anemeng, inang petjetjeh, net inenh tangetjel antwerrketjeh. Arrpenh map petjek tangetjel rrkwapetjeh. Inang irrpenng map-arlk antwerrkek. Boat atherr ngkwal kwatj-warn irrpetjeh irrek!
8-10 Irrpenng antwerrkenh-rrkwenh mapel irrpenng map arek, inang anwerlkek. Map anthwerr! Simon Peter-henh peltj atherr, James John thwen anwerlkek. Ratherr Zebedee-henh ler artwang atherr anek.
Simon Peter rang Jesu-eng ularr kelkertel-ayeng arrernelhek. Rang Jesu renh ilek, ‘Ngkartay, tjengeng alhay, yeng tjerrtj anetj-akert anemeng wart!’
Jesu-el Simon renh ilek, ‘Ntwang itja ater-irretjeh. Ntwang irrpenng map antwerrkekarleng, lyeteng ntwang tjerrtj map antwerrketjeh, inenh tjeng-warn angetjetjeh.’
Arltang arrpenhel Jesu rang town nyentel anek. Town kwerel artwang nyent leprosy-akert tjwen apapeth-akert anek. Rang Jesu renh arek, rang kwereng ularr kelkertel-arleng arrernelhek. Rang Jesu renh pawenhek, ‘Ngkartay, yeng kaltj, ntwang tjerrtj map mwerr-ilek. Ntwang ahentj apek anem, ntwang yengenh mwerr-iletjeh!’
Jesu-el renh iltjel arnpemel ilek, ‘Ya, yeng ahentj-anem, ngwenh mwerr-iletjeh. Kel thang ngwenh mwerr-ilek!’ Artwang kwerenh tjwen map kel ywerrekemeh.
Jesu-el artwang renh ilek, ‘Ntwang tjerrtj arrpenh mapeh itja ilelhetjeh, ntwang mwerr-irrekarl. Alhang church-warn, ngkart priest-warn! Kwereng ularr irnang, rang mpwerrk ngkwengenh aretjeh. Rang ngwenh aretjeh, ntwang mwerr-antem-irrek, tjwen-kweny. Kwereng ntwang Altjerreh tjenkerr anthang, Moses-el ngkwey tjerrtj map ilekarl-arteh. Ntwang lakenh mpwaretjek, tjerrtj ingkerrek kaltj anetjenheng, ntwang kel mwerr-irrekarl.’
Tjerrtj mapel angketj Jesu-akert ilerl-apetjam mer mapel. Tjerrtj aningk kwer-warn petjewarrek, renh awetjeh, rang irlkert inehenh mwerr-iletjenheng.
Map-ingar Jesu rang alhetjart, nyent-areny anetjeh, Altjerr-warn angketjeh-anngernt.
Arltang arrpenhel Jesu warl kwenel anek. Rang tjerrtj aningk kaltj-anthetjam. Artwang Pharisee mapel kaltj-anthenh-anthenh mapel thwen renh awerl-anek. Nhenh map mer Galilee ntjapereng petjekarl, Judea-eng, town Jerusalem-eng thwen. Ngkartel kel Jesu renh arrwekel twer-ilekarl, tjerrtj irlkert mwerr-iletjeh.
Artwang urrpetj inang artwang arlamarr nyent renh angetjewarrek. Artwang arlamarr rang antjamel-ayeng intek kwet. Inang ahentj-anek, renh warl kwen-warn angetjetjeh, renh Jesu-eng ularr arrernetj-alhetjeh.
Inang ywarn Jesu-warn itwek-irrek, tjerrtj mapel tjey rltwekarleng wart. Lakenheng inang warl kern-warn antjek, inang warl kerneng altjwer-ilek. Kwereng inang artwang arlamarr renh room mpwep-warn anarnpelh-ilek. Artwang rang antjamel-ayeng kwet intek.
Jesu-el inenh aremel iterrek, ‘Artwang nhenh mapel iterl-arem, thang renh mwerr-iletjenharl.’ Rang artwang arlamarr renh ilek, ‘Peltj tjengenhay! Thang anetj ngkwengenh wem.’
Artwang Pharisee mapel kaltj-anthenh-anthenh mapel thwen angketj nhenh awemel, inang iterrek, ‘Wenhekarl rang lakenh angkem? Rang itja lakenh angketjeh! Lakenh rang Altjerr arramp-wem! Altjerrelant kwenh anetj tjerrtjeng wem!’
Jesu-el iterrentj inehenh alhengk-arek. Rang inenh pawenhek, ‘Wenhengarl arrantherr lakenh iterrem?
Nthakenham mwerran anem, artwang arlamarr nhenh renh iletjeh apek, “Thang ilem, thang anetj ngkwengenh wem.” Itjeng apek renh iletjeh, “Kemerrang! Antjam ngkwengenh inemel kemerremel alpang!”? Yengenh ilerrerray!
Altjerrel Tjerrtj-henh Ler ngkernek, tjerrtj ngwenh-henh apek anetj wetjeh. Thang arrantherrenh nhenh lyet mernetjenh.’ Jesu-el artwang arlamarr renh ilek, ‘Kemerrang! Antjam ngkwengenh inemel kel mer-warn alpang!’
Artwang arlamarr rang kemerrek, rang antjam kwerenh inemel arratenhek, Altjerr nakemel. Tjerrtj ingkerrekel renh rtwarewarrek.
Inang ywarn iterremel anwerlkek. Inang Altjerr kangkemel nakek. Lakenh inang angkerrek, ‘Lyet nwern kwenh twer arrpenh anthwerr arek!’
Kwer-penh Jesu warleng keth-warn arratek. Rang artwang aretj-alhek, arreny kwerenh Levi, lywel kwen anerl-anemeng. Levi rang tax maney kwetjetjart tjerrtj mapeng. Jesu-el renh aremel ngwek, ‘Tjengel-ayeng petjang!’
Levi rang kel kemerremel rnwanentj ingkerrek maney-arlk kwerenh imperl-alhek. Rang Jesu-el-ayengemeh pwert alhek.
Kwer-penh Levi-el tjenkerr rrkwapek warl kwerenhel, Jesu-ek kangkentj mernelhemel. Rang tjerrtj tax maney kwetjenh-tjenh map ntangkek, tjerrtj arrpenh map-arlk. Jesu-el inehel-ayeng mern arlkwek.
Artwang Pharisee urrpetj, kaltj-anthenh-anthenh thwen inang kwertengerl mapeh kwerl-angkek, ‘Wenhengarl arrantherr tjerrtj tax maney kwetjenh-tjenh mapel-ayeng tjerrtj anetj mapel-ayeng thwen mern arlkwem? Arrantherr Moses-henh mpwareng-arengeh itja arratj kangkwerrem! Arrantherr kwenh anetj lakenh mpwarem!’
Jesu-el inenh ilek, ‘Ngangkarel itja mwerr map mwerr-ilem. Irlkert mapant rang mwerr-ilem.
Tjerrtj arrpenh inang Jesu kwer-warn angkek, ‘John Kwatjeh Irrpelh-ilenh-ilenh-henh kwertengerl map, artwang Pharisee map thwen inang mern arlkwetj-kweny anetjart arltang urrpetjeh-atwetj, Altjerrant nakemel. Lakenh inang mpwaretjart. Nthakenharl kwertengerl ngkwengenh mapel mern-arlk arlkwem, wayen-arlk antjwem kweteth?’
Jesu-el inenh ilek, ‘Thang angketj kwek war ilem arrekantherrek. Artwel anew inemarleng, kwer-penh rang tjenkerr mpwarem. Arrwekel rang peltj kwerenh map ngwem, mern arlkwetjeh. Peltj inang ywarn merneng anpwelhem. Inang kwerel-ayeng kangkemel mern arlkwem.
Kelant tjerrtj arrpenh mapel artwang renh antwerrkemel angetjenh. Artwang peltj kwerenh map arltang arrpenhel mern-kweny anetjenh, irrar-irremel.’
Keth-ilentj: Angketj yanh Jesu rang ilek, kwewaleny-akert. Jesu anem artwang rarteh. Jesu rang ahelhel anemeng, kwertengerl kwerenh map kangkemel anek, mern-arlk arlkwemel wayen-arlk antjwemel. Kelant tjerrtj arrpenh mapel renh antwerrkemarl, kwer-penhant kwertengerl kwerenh map mern-kwenyemeh anetjenh.
Jesu-el tjerrtj map kwet kaltj-anthetjam, ‘Mantarr ngkweyeny rlterrelhem apek, tjerrtj rang itja mantarr lyeteny kwek kemel, mantarr kwer-warn ampek-arrernemel tanthem. Mantarr lyeteny rlterrelhehetj. Mantarr ngkweyeny weth rlterrelhemel tjep-akelhehetj. Tjerrtjel-artek mantarr ngkweyeny arrpenh kem, mantarr ngkweyeny-penh tanthemel. Lakenh rang mantarr mwerr-akertemeh anetjenh.’
Keth-ilentj: Jesu lakenh angkek tjerrtj arrpenh alenh map-akert, Pharisee map-akert, John-henh kwertengerl map-akert thwen. Jesu-henh angketj mantarr lyeteny-arteh anem, angketj lyeteny, mwerr anthwerr. Angketj Pharisee map-henh angketj ngkweyeny-arteh, mantarr ngkweyeny-arteh. Tjerrtjel angketj Jesu-henh angketj inehenh-warn itja nyentelh-iletjeh. Angketj John Kwatjeh Irrpelh-ilenh-ilenh-henh angketj ngkweyeny, mantarr ngkweyeny-arteh. Tjerrtjel angketj Jesu-henh angketj kwerenh-warn itja nyentelh-iletjeh.
Jesu-el kwet kaltj-anthetjam, ‘Tjerrtjel itja wine lyeteny yenp ngkweyeny-warn thelem. Yenp rlterrelhehetj, wine lyeteny yenp ngkweyenyeng thelelhehetj, tjerrtjel wine parlp-ilehetj.
Lakenh kwenh tjerrtjel wine lyeteny yenp lyetenyehant thelem, mwerr antwerrketjenharleng.’
Keth-ilentj: Jesu lakenh angkek tjerrtj arrpenh alenh map-akert, Pharisee map-akert, John-henh kwertengerl map-akert thwen. Jesu-henh angketj wine lyeteny-arteh anem, angketj lyeteny, mwerr anthwerr. Angketj Pharisee map-henh angketj ngkweyeny, yenp ngkweyeny-arteh. Tjerrtjel angketj Jesu-henh angketj inehenh-warn itja nyentelh-iletjeh. Angketj John Kwatjeh Irrpelh-ilenh-ilenh-henh angketj ngkweyeny, yenp ngkweyeny-arteh. Tjerrtjel angketj Jesu-henh angketj inehenh-warn itja nyentelh-iletjeh.
Tjerrtj inarl wine ngkweyeny antjwekarl, inang itja wine lyetenyeh ahentj-anetjeh. Inang angkem, ‘Wine ngkweyeny rang kwenh mwerr-lkwer!’
Saturday arltel Jesu rang kwertengerl kwerenh map-akert mern wheat map mpwep-angkwerr anper alhetjam. Mern wheat inang ampeng anek. Kwertengerl mapel mern wheat inenh akemel kek-wemel arlkwerl-apetjam.
Artwang Pharisee urrpetjel nhenh aremel mwekeny-irrek. Inang Jesu renh pawenhek, ‘Wenhengarl arrantherr lyet mern wheat akem? Saturday arltang tjeperrarl anem! Mpwareng-areng nwern-kenhel-ayeng intem, arltang nhenhelan nwern itja rrkwapem. Nhenh itja arratj anem, arrantherr Saturday arltel mern wheat aketjeh!’
Jesu-el inenh pawenhek, ‘Arrantherr key king David-eh kaltj? Ngkwey David rang atwenh-atwenh kwerenh map-akert angayel anek, nheng atwenh-atwenh arrpenh mapel inenh alwernetjam-rlwer.
David Altjerr-henh church-warn irrpek. Church kwerel mern tjenkerr intek arrwekel-penh, nheng arltang angerr ngkart priest mapelant war arlkwetjeh-anngernt kelant. David-el mern nhenh inemel kwenpel arlkwek angayelel wart. Rang artwang kwerel-ayel anetjamarl mapeh anthek, inarlk arlkwetjeh, angayelel wart. Lakenh David rang kwenpel Altjerr-henh mpwareng-arengeh kangkwerretj-kweny anek.’
Jesu-el inenh ilek, ‘Tjerrtj-henh Ler anem arltang angerrek-artwey wart, Ngkart angerr. Thang kwenp mern aketjeh arltang angerr nhenhelan.’
Arltang Saturday arrpenhel Jesu rang church kwen-warn irrpek, tjerrtj inenh kaltj-anthetjeh. Rang tjerrtj inenh kaltj-anthetjam. Artwang iltjang apekap-akert rang church kwenel anetjam.
Artwang Pharisee mapel Moses-henh mpwareng-areng kaltj-anthenh-anthenh mapel thwen Jesu renh mantjel arerl-anek. Inang lakenh iterrek, ‘Nwern renh aretjeh-amparr, nthakenh-nthakenh rang mpwaretjenharl. Lwerenh-penh nwern renh iletjeh lakenh, “Ay, ntwang itja lakenh mpwaretjeh arltang nhenhel!” Angketj nwern-henhel-ayeng intem, tjerrtjel itja tjerrtj irlkert mwerr-ilem arltang Saturday-elan.’
Jesu-el iterrentj inehenh alhengk-arek. Rang artwang iltjang apekap renh ngwek, ‘Kemerremel irnang, arrwekel-warn petjay.’ Artwang rang kemerremel Jesu-el-ayel irnek.
Kwereng Jesu-el tjerrtj map pawenhek, ‘Nthakenham nwern mpwaretjeh? Saturday arltel nwern mwerr mpwaremer key, tjerrtj irlkert mwerr-iletjeh key? Nwern anetj key mpwaremer? Nthakenham Moses-el ilek? Nthakenhameh arrantherr iterl-arem? Nthakenhameh nwern irretjenh arltang nhenhelan?’
Jesu-elemeh tjerrtj map arnterr arek, kwereng rang artwang renh ilek, iltjang kwerenh rlkerr-welhetjeh. Kel artwang rang iltjang kwerenh rlkerr-welhek, kel mwerremeh irrek apekap-penh.
Kel arltang arrpenhel Jesu rang irntang-warn antjek, Altjerr-warn angketjeh-anngernt. Rang kweny angerrel Altjerr-warn angketjam.
Kel kweny-rtwehemeh rang nakenh-nakenh map ntangkek, pwert iter-warn antjetjeh. Rang artwang 12 ineheng ngakemel ngwek, kwertengerl kwerenh anetjeh. Rang arreny arrpenh kaltj-anthenh-anthenh tjeperr ineh anthek.
Artwang nhenh inang anek: akenheng atherr Simon Andrew thwen, Simon renh Jesu-el arreny arrpenh Peter anthek. Akenheng-atherr James John thwen, Philip, Bartholomew,
Matthew, Thomas, Alphaeus-henh ler, James. Simon arrpenh nhenh-artek atwenh-atwenh anek, Altjerr-henh arrenyeng arrngel. Arrwekel Simon rang irrpelth-irretjart, Rome-areny mapel-ayeng atwerretjeh.
Artwang James arrpenh-kenh ler, arreny Judas. Judas arrpenh Judas Iscariot. Judas nhenh rang Jesu renh kelant atwenh-atwenh mapek anthetjenharl.
Kwereng Jesu rang kwertengerl kwerenh map-akert pwerteng anarnpek ahelh keth-warn. Nakenh-nakenh arrpenh map kwer arrwekel akarelhetjam keth kwerel. Tjerrtj aningk mer Judea-eng petjekarl, town Jerusalem-eng, town Tyre-eng town Sidon-eng-arlk thwen. Town Tyre town Sidon ratherr-artek kwatj alayeng iterel artelhetjart.
Tjerrtj nhenh inartek petjek, Jesu renh awetjeh, Jesu rang tjerrtj peltj irlkert inehenh mwerr-iletjenheng wart, inang aretjek petjek lakenh. Jesu-el tjerrtj irlkert inenh mwerr-iletjam, kwerrern anetj rang anpwetjam tjerrtjeng.
Tjerrtj ingkerrekel-artek Jesu renh arnpetjeh ahentj-anetjam, inang kwer kaltj anek, rang twer angerr-akert anemeng wart. Irlkert map inang renh arnpemel kel mwerr-irrek.
Jesu-el nakenh-nakenh map aremel inenh ilek,
‘Arrantherr rnwanentj-kweny maney-kweny anem apek, arrantherr arrken anem,
Altjerr rang Ngkart arrehantherr-henh anemeng wart,
arrantherr Ngkart-henh peltj arlaltj anem,
arrantherr mer alkerek-artwey wart anem.
Arrantherr lyet apek angayel kwet anem, arrantherr arrken anem,
Altjerrel arrantherrenh wantetjenheng wart.
Arrantherr lyet arnemel ampangkem apek, arrantherr arrken anem,
Altjerrel arrantherrenh arrken atherretjeh mpwaretjenheng wart.
‘Tjerrtj-henh Lereng arrngel
tjerrtj arrpenh map apek arrehantherr ahentj-kwenh anetjenh,
inang arrantherrenh anpwetjenh apek,
ulpey-wetjenh apek.
Kelelam tjerrtj anetjel arrantherrenh arramp-wem,
Ngkartel arrantherrenh angketj kwerenhel mwerr-iletjenh.
Ngkwey arrwekeleny mapel
kwenh Altjerr-henh angketj angenh-angenh map lakenh-arteh anetjelh-ilek.
Tjerrtj inang arrantherrenh anetj-ilem apek, arrantherr arrken angerr anetjeh, Altjerrel kelant mer alkerel arrantherrenh kwet kwart-wetjenh.
‘Tjerrtj rnwanentj angerr-akert mapay, arrantherr ltarrp irretjeh,
arrehantherr rwekenth-kenth angerr anetjenh.
Altjerrel kwenh arrantherrenh itja weth kwart-wetjenh.
Tjerrtj arrantherrarl lyet mern angerr arlkwerl-anem, arrantherr ltarrp irretjekant,
arrantherr kelant kwenh angayel anetjenh.
Tjerrtj arrantherrarl lyet atherrerl-anem angerr, arrantherr kwenh ltarrp-irretjekant.
Arrantherr kelant arnetjenh, angerr ampangkemel.
Tjerrtj ingkerrekel apek arrantherrenh nakem, arrantherr ltarrp-irretjekant.
Lakenh kwenh arrwekeleny mapel angketj angenh-angenh urrtjalth map palel naketjart.
‘Arrantherrarl tjeng kangkwerrem mapay, tjerrtj inang arrehantherr ahentj-kwenh-irrem apek, arrantherr ineh kangkentj mernelhetjehant, ineh mwerr anerrerrang.
Tjerrtj inarl arrehantherr anetj angkemeng, arrantherr ineh kangkentj mernelhetjeh. Tjerrtj inarl arrantherrenh iltem apek, ineh arrantherr Altjerr renh tjang-pawenherrerrang.
Tjerrtj arrpenhel ngwenh apek rlkey atwem, rlkey arrpenh ngkwengenh kwer anthelhang, rang ngwenh weth atwetjeh. Tjerrtj arrpenhel apek coat ngkwengenh inem, kwer mentj impang. Rang shirt ngkwengenh inem apek, kwer kel mentj impang.
Tjerrtj arrpenh ngkwengenh mantarreh ankey nkem, renh anthang. Tjerrtj arrpenhel apek mantarr ngkwengenh inem, ntwang renh itja lakenh angkep pawenhetjeh, “Mantarr tjengenh angkep anthetj-alpang!” Mentj kwet impay!
Arrantherr ahentj-anem apek, tjerrtj arrpenh ngkweng arratj mernelhetjeh, lakenh-arteh arrantherr-amparr arratj mernelhetjek.
Arrantherram tjerrtj arrpenh mapehant kangkentj mernelhem, nheng inarl arrehantherr arrwekel tangetjel anekarl-arteh? Tjerrtj anetj-anetj map lakenh mernelhem! Arrantherr tjerrtj arrpenh mapeh kangkentj mernelhemer, inarl arrehantherr arrwekel itja kangkentj mernelhek.
Arrantherr apek tjerrtj inehant rnwanentj lyetek war anthetjeh, inarl arrantherrenh angkep anthetjenh. Wenhemeh Altjerrel arrantherrenh kwart-wetjenh? Itja apek. Nheng tjerrtj anetj anemarl map inang lakenh mpwarem, tjerrtj arrpenh mapeh apek anthem war. Nheng inang anthetjeh-anngernt, inang iletjeh, arrpenh renh angkep anthetj-alpetjehant. Lakenh mpwaretjal anay! Arrantherr rnwanentj kwetant anthetjeh, angkep pawenhetj-kwenh.
Tjerrtj inarl arrehantherr ahentj-kwenh map ineh arrantherr nyerrkentj mernelhetjeh, ineh mwerr mpwaretjeh. Ineh rnwanentj kwetant anthetjeh. Arrantherr rnwanentj renh itja angkep raketjeh. Kwereng Altjerrel arrantherrenh angerr kwart-wetjenh. Arrantherr kwer kwerenh map anetjenh. Altjerr rang kwenh tjerrtj anetj mapeh kangkentj mernelhem, tjerrtj inarl kwer itja kangkentj angkep mernelhemeng.
Arrantherr-artek tjerrtj arrpenh mapeh mantj-mantj mernelhetjeh, Angey arrehantherr-henharl ineh mantj-mantj mernelhem-arteh.
‘Arrantherr itja tjerrtj arrpenh lakenh iletjeh, “Ntwang tjerrtj anetj anem.” Ntwang renh lakenh ilem apek, Altjerrel ngwenh iletjenh, ntwang tjerrtj anetj-akert anemeng. Arrpenhel apek ngkweng anetj mernelhem, angkep atwetj-kweny anetjek angwerremel, peltjemeh kwer mernelhay. Kwereng Altjerrel anetj arrehantherr-henh wetjenh angwerremel.
Arrantherr tjerrtj arrpenh mapeh rnwanentj-arlk anthetjeh, kwereng Altjerrel arrantherrenh angerr kwart-wetjenh. Arrantherr tjerrtj arrpenheh apek mern-arlk angerr kwet anthemeng, Altjerrel arrantherrenh angerr angkep kwart-wetjenh. Arrantherr inenh mantarr-arlk kwek war apek anthem, Altjerrel arrantherrenh kwek war angkep kwart-wetjenh. Arrantherr tjerrtj arrpenh mapeh kangkentj mernelhem apek, Altjerr rang arrehantherr kangkentj angkep mernelhetjenh.’
Jesu-el inenh ilek, ‘Thang angketj ilem artwang pweng atherr-akert. Artwang pwengel kwenh artwang arrpenh pweng arrpwek ywarn tjey-angem. Ratherr kel pert-warn anyetjenh.
Thang angketj arrpenh ilem kaltj-anthenh-anthenh-akert. Tjerrtj arrpenh rang kaltj-amparr-irrem, rang itja kaltj anem. Kaltj-anthenh-anthenh kwerenh rant kaltj anem. Tjerrtj rarl kwet angketj ingkerrek kaltj-irrekarl, rang kelant kaltj-anthenh-anthenh kwerenh-arteh anetjenh.
41-42 ‘Ntwang ilelhem mwerr kwel, ntwang rrtjwerrem war. Ntwang ahentj-anem tjerrtj arrpenh arratj-iletjeh, ngkwewaleny-amparr arratj-ilelhang. Nthakenh-nthakenh ntwang arem? Itjam, ntwang artwang pweng war anemeng wart. Nthakenh ntwang lyek kwek renhant keth arem, rarl peltj nakenh-nakenh ngkwengenh-henh anngel interleh, kwenh arnang angerr rarl anngang ngkwengenhel intemeng, ntwang itjarl arem? Nthakenhameh ntwang peltj ngkwengenh-warn angkem, “Peltjay, yeng impang, thang lyek kwek renh anngang ngkwengenheng arratelh-iletjek.” Ntwang arnang angerr renh anngang ngkwengenhel itjarl arem! Nthakenhameh ntwang lyek kwek renhant peltj ngkwengenh anngelant arem? Tjerrtj urrtjalthay, ntwang war nakelhem. Ntwang arnang angerretj renh anngang ngkwengenhengek-amparr arratelh-ilang. Kwereng ntwang lyek kwek renh peltj ngkwengenh-henh anngel interleh keth aretjenh. Renh ntwang arratelh-iletjenh.
‘Thang arrantherrenh ilem angketj arnang atherr-akert. Arnang mwerrel mern mwerrant ngwerrm-ilem, itja mern anetj ngwerrm-ilem. Arnang anetjel mern anetjant ngwerrm-ilem, ywarn mern mwerr ngwerrm-ilem.
Nwern mern iterl-arem arnang arrpenh-arrpenh. Tjerrtjel itja mern tjwerrk apek lyekeng kwetjem. Tjerrtjel itja mern perlap apek arnang alangkweng kwetjem.
Tjerrtj rang iterrem iterrentj kwerenhel-ayeng. Kel lakenh-arteh rang angkem. Rang apek mwerr anem, rang mwerr iterrem iterrentj kwerenhel-ayeng, lakenh rang angketj mwerrarl angkem. Tjerrtj arrpenh apek anetj anem, rang anetj iterrem iterrentj anetj kwerenhel-ayeng, lakenh rang anetjarl angkem, iterrentj kwerenh anetj anemarleng wart.
‘Wenhengarl arrantherr yengenh Ngkart anewem, arrantherr kangkwerretj-kweny anem tjeng?
Tjerrtj ngwenh apek tjeng-warn petjem, angketj tjengenh awem, angketj tjengenheh kangkwerremel. Tjerrtj ngwenh-arteh inang anem?
Thang angketj kwek ilem artwang nyent-akert arrehantherr. Artwang rang warl kwerenh irntangarleh artekarl. Warl kwerenh artetjeh-anngernt, rang arrwekel ahelh twerel inyek irntangek-atwetj. Arltang arrpenhel kwatj rew-arlk petjemarleng, warl renh atwentjemeng, warl rang itja takelhetjenh, twer kwet anem, renh irntangarleh wart artekarleng.
Thang angketj arrpenh ilem artwang arrpenh-akert, rang warl artek. Rang ulpay iterel warl artek. Tjerrtj inarl angketj tjengenh awem apek, inang angketj kwer itja kangkwerrem, inang kel artwang ahert-arteh anem, inang warl inehenh ulpay iterel artekarl, ahelh kweneng lher war irntang-kwenh. Kwatj rew-arlk petjemarleng, warl renh atwentjemeng, warl rang ahelh-warn kwet takelhetjenh. Lakenh mernelhemeng apek, arrantherr itja Altjerrel-ayeng kwet anetjenh.’
Jesu-el tjerrtj map kaltj-anthekarl-penh, rang town Capernaum-warn alhek.
Town nhenh kwerel twernk nyent Rome-areny anek, rang atwenh-atwenh mapeh twernk anek. Kel twernk kwerenh rrkwapenh-apenh irlkert angerr anek, rang ilwetjeh-anngernt anek. Twernk rartek artwang nhenh kwer angerr kangkek.
Twernk rang awek, Jesu-arl town-warn petjekarl. Rang Jew angerrepat urrpetj Jesu-warn urrpey lanthek, Jesu renh ngwerl-alpetjeh, rrkwapenh-apenh kwerenh mwerr-iletjeh-anngernt.
4-5 Angerrepat inang Jesu-warn alherrerrek. Inang renh aretj-alhemel pawenhek, ‘Nwern petjek, ngwenh pawenhetjeh. Peltj nwern-kenh Rome-areny twernk anem, rartek artwang kangkentj anem. Kwerenh rrkwapenh-apenh irlkert angerr intem. Rang tjerrtj Jew nwerneh kangkem. Rang church nwerneh artek. Kwer ntwang ltarrp-irray! Petjay, ntwang rrkwapenh-apenh kwerenh renh mwerr-iletjek.’
Inang warl twernk-henh-warn angath-irrentj-alhek. Twernk rang urrpey arrpenh mapemeh Jesu-warn lanthek. Twernk rang urrpey inenh ilek, angketj Jesu iletjeh. Inang Jesu renh aretj-alhemel angketj kwerenh ilek, ‘Twernk rang ahentj-kwenh anem, ntwang kwer-warn petjetjeh. Ntwang artwang angerr anem, rang artwang anetj-anetj war anem. Rang kwenh twernk atwenh-atwenh map-akert anem. Rang apek atwenh-atwenh nyent apek ilem, “Alhang!”, rang kel alhem. Rang apek arrpenh ngwem, “Petjang”, rang kel petjem. Rang apek rrkwapenh-apenh kwerenh ilem, “Lakenh mpwaretjeh”, rang kel lakenh mpwarem. War angkang, rrkwapenh-apenh kwerenh rang parrp mwerr-irretjeh. Lakenh twernk rang nwernenh ilek, ngwenh iletjeh.’ Lakenh twernkel angketj lanthek urrpey inehel-arleng.
Jesu-el angketj nhenh awemel rang nwerlkek. Rang alngarelhemel tjerrtj inenh ilek, ‘Angketj lakenh kwenh thang lyetant awek! Twernk yanh rang yengenh angerr nakem! Arratj, thang itja kwenh tjerrtj lakenh-artek awek arrwekel, mer Israel ntjaperel!’
Kwer-penh urrpey inang warl-warn angkep petj-alpek, inang rrkwapenh-apenh renh arek mwerr-irrekarlemeh.
Arltang arrpenhel Jesu rang town Nain-warn tjeyel alherl-apetjam, kwertengerl kwerenh map-akert. Tjerrtj aningk inehel-arleng alherrerrek.
Inang town-henh arrew itwek-irremel, inang mer-areny map arek, town-eng arratentj-alherleh. Mer-areny mapel kwer rrwey irrernng renh awenng-warn angetjam. Irrernng-henh mwek rang marl inpert anek. Kwer rrwey arrpenh itja kwer anek. Tjerrtj ltarrp map anthwerr marl inpert kwerel-ayeng alherrerrek.
Ngkart Jesu-el marl inpert renh arek, rang kwer lharrp-irrek. Rang renh ilek, ‘Ntwang itja arnetjeh!’
Inang irrernng-henh intenh-intenh angerl-apek. Jesu rang alhek intenh-intenh kwer-warn, renh iltjang kwerenhel arnpek. Inang ngkernelhetj-alhek. Jesu irrernng kwer-warn angkek, ‘Artwangay, yengenh awang! Ntwang kemerretjeh!’
Artwang rang kemerremel anek, angkek-anem. Jesu-el renh ilek, mwek kwerenh-warn alhetjeh.
Tjerrtj inang nhenh aremel, inang angerr anthwerr ater-irrek. Inang Altjerr renh kangkemel nakek. Inang lakenh angkerrek, ‘Altjerrel angketj angenh-angenh tjeperr nwerneh-warn lanthek! Altjerr kwenh nwerneh-warn yatjarr petjek, arntarnt-arerl-anetjeh!’
Tjerrtj mapel angketj nhenh Jesu-akert ilerl-apek mer Judea ntjaperel, kwer-penh mer arrpenh map-warnemeh, inarl Judea kwereng angath anekarl-warn thwen.
18-19 John-henh kwertengerl mapel angketj Jesu-akert inang awek. Inang John renh ateng-ilemel ilek. John rang ywarn iterrek Jesu kwer. John rang ahentj-anek, arratjekart awetjeh kwer-penh. Rang kwertengerl kwerenh atherrek ntangkelhek, petjetjeh. Rang renh-atherrenh Jesu-warn lanthek, Jesu renh pawenhetjeh.
Ratherr alherrek Jesu kwer-warn. Ratherr renh pawenhek, ‘John Kwatjeh Irrpelh-ilenh-ilenhel kwenh ilernenh lanthek ngkweng-warn, ngwenh pawenhetjeh. Ntwang key Christ rang? Altjerrel arrwekel nwerneh-warn lanthetjek alhelekarl? Nwern apek arrpenhek akarelhetjeh?’
Kel yanh kwerel Jesu-el tjerrtj irlkert map-arlk mwerr-iletjam, tjerrtj arlamarr map tjerrtj kwerrern anetj-akert map tjerrtj pweng map thwen.
Jesu-el urrpey renh-atherrenh ilek, ‘John-warn angkep alperrang angketj nhenh-akert. Renh ateng-ilerl-anerrang, nheng mpwel anngel arerl-anerrekarl-penh. Tjerrtj pweng mapel weth arem. Tjerrtj arlamarr map kemerremel nthwem. Tjerrtj tjwen leprosy map-akert mwerr-irrekarl. Tjerrtj irlpang ahert map weth awem. Tjerrtj irrernng map iteth-irrekarl. Thang angketj mwerr kaltj-antherl-apem tjerrtj rnwanentj-kweny maney-kweny mapeh-arlk.
Altjerrel tjerrtj inenh kwart-wetjenh, inarl yengenh kwet nakemarleh!’ Lakenh Jesu-el renh-atherrenh ilek.
John-henh kwertengerl ratherr kel angkep alperrek. Kwer-penh Jesu rang tjerrtj map ilek angketj John-akert. Rang inenh pawenhek, ‘Wenh-arteh artwang renham arrantherr aretjeh alhek? Artwang angketj kwerenh rang kaltj-anthem kern-penh war yaleng key, irlkel angketj wernem apek? Itja kwenh!
Artwang ngwenh-arteh rang, arrantherr renh aretjeh alhek? Artwang mantarr amparrkey-amparrkey-akert key? Itja kwenh! John rang mantarr anetj-anetj-akert anek. Tjerrtj ngwenh apek inarl mantarr mwerr-akert anem, inang kwenh mer amparrkey-amparrkeyel anem. Mern ker arwenth anthwerr inang anyenem. John kwenh itja lakenh-arteh anem.
Altjerr-henh angketj angenh-angenh key arrantherr aretjeh alhek? John rang kwenh Altjerr-henh angketj-akert anem! Rang Altjerr-henh angketj angenh-angenh tjeperr anthwerr anem.
Angketj John kwer-penh Altjerr-henh pipel-ayeng intem:
“Thang angketj ilenh-ilenh tjengenh ngkwengeng arrwekel lanthetjenh.
‘Arrantherr nhenh iterl-aretjeh! Tjerrtj angketj angenh-angenh arrwekeleny inang tjeperr anek. John Kwatjeh Irrpelh-ilenh-ilenh rang kwenh ineheng tjeperr angerr anem. Angketj lyeteny nhenh intem. Lyetarr Altjerr anem Ngkart tjerrtj kwerenh mapek. Lakenheng kwer map inartek John-eng tjeperr angerr-lkwer anem, inang angatheng yengenh iterl-aremarleng wart.’
Tjerrtj mapel, tax maney kwetjenh-tjenh mapel-arlk thwen ingkerrenyel Jesu renh awek. Inang alhengk-arek, Jesu-henh angketj arratj anemeng. ‘Ay! Altjerr-henh tjey arratj nwerneh!’ Arrwekel inang angketj arratjeh kangkwerremel John-warn alhekarl, rang inenh kwatj-warn irrpelh-ilemel baptise-em-iletjeh.
Artwang Pharisee map, artwang Moses-henh mpwareng-areng kaltj-anthenh-anthenh map thwen inang itja Altjerreh kangkwerrek. Inang Jesu renh naketj-kwenh. Inang itja John-warn alhek, rang inenh kwatj-warn irrpelh-ilemel baptise-em-iletjeh.
Jesu-el tjerrtj map inenh pawenhek, ‘Wenh-arteham arrantherr anem, arrantherr Altjerrek kangkwerretj-kweny?
Thang angketj kwek arrantherrenh ilem, arrantherr awetjeh-arlk. Arrantherr kwer alenh map-arteh anem, inarl kethel arrken-irrem. Kwer nyent apek kwer arrpenh mapeh ntangkelhem, lakenh arlkemel,
“Petjewarrang nwengkerr arrken ntheperretjeh-arlk.”
Kwer arrpenh ahentj-kweny-irrek.
Kwer-penh kwer rang arrpenh-ingar kwer arrpenh mapeh ntangkelhemel arlkek,
“Petjewarrang, nwengkerr ltarrp anetjeh tjerrtj ilwekarleng.”
Kwer arrpenh inang itja ltarrp-irretjeh ahentj-anek. Itja kwet. Arrantherr kwer nhenh map-arteh mernelhem.
‘Thang angketj nhenh keth-iletjeh arrehantherr. John Kwatjeh Irrpelh-ilenh-ilenh rang itja tjerrtj arrpenh map-arteh anek. Rang itja mern arlkwetjart, inteltjant war rang arlkwetjart, itja wine apek antjwetjart. Lakenheng arrantherr angkem, John rang kwel ahert anemeng, arrentj-akert.
Arrpenh-ingar yeng petjek. Thang mern-arlk arlkwem, wine antjwem. Arrantherr ilem, yeng kwel mern arnterr arlkwenh-arlkwenh anem angwerrtj. Yeng wine-arlk arnterr antjwenh-antjwenh kwel anem. Arrantherr yengenh arramp-wemel ilem, yeng tax maney kwetjenh-tjenh mapeh-angkwerr tjerrtj anetj arrpenh mapeh-arlk-angkwerr peltj anemeng kwel.
Tjerrtj inang apek Altjerr-henh angketjeh alhengk-aremel kangkwerrem, inang arratj mernelhetjenharl.’
Arrpenh-ingar artwang Pharisee nyentel Jesu renh ngwek, kwerel-ayeng mern arlkwetjeh. Jesu rang irrpenhek warl kwen-warn, arrernelhetj-alhek mern arlkwetjeh-anngernt.
Town nhenhel-ayeng marl nyent anetj anek. Marl nhenhel rang awek, Jesu petjekarl artwang Pharisee nyent-henh mer-warn. Marl nhenh anter tjampetel-akert alhek warl kwer-warn. Anter nhenh anek npwang mwerr intjemarl-akert.
Marl rang artwang Pharisee-henh warl-warn irrpenhek. Rang Jesu-el-ayel ingkern irnetj-alhek arrangkemel. Anngwentj kwerenh Jesu-henh ingkang-warn anyek. Rang ingkang Jesu-henh anngwentj kwerenh-akertel lhewek, anngwentj rrpwarek altang kwerenhel. Rang Jesu-henh ingkang arrantjwek, kwer-penh rang anter thelek ingkang kwerenh-warn, pernekemeh.
Artwang Pharisee rang aremel iterrek, ‘Artwang nhenh itjam Altjerr-kenh angketj angenh-angenh anem. Rang iterl-aremer, marl nhenh anetj anthwerr anem. Rang renh anpwemer.’
Jesu artwang Pharisee kwer-warn angkek, ‘Simon-ay, yeng ahentj, angketj kwek war ngkweng iletjeh.’ Simon angkek, ‘Kaltj-anthenh-anthenhay, kel yengenh ilang!’
Jesu-el angketj kwer ilek, ‘Artwang nyent anek, rang maney arwenth-akert anek. Rang maney artwang atherrek anthek, nyentek maney angerr anthek, arrpenhek maney kwek, kelant ratherr maney angkep anthetj-alpetjenheng.
Kwer-penh maney kwer-atherr-henh ywerrekarleng, ratherr iltjelay-irrerl-anerrek. Ratherr ywarn maney angkep anthetj-alpek. Artwang rang kel pwekap kwer-atherr-henh rrpwarek. Simon-ay, ntwang yengenh ilang, artwang alenh kwer-atherreng artwang ngwenh apek artwang maney-akert kwer angerr-lkwer kangkentj mernelhek?’
Jesu-el alngarelhemel marl renh arek. Rang Simon renh ilek, ‘Ntwang marl nhenh arem? Yeng warl ngkwengenh-warn irrpentj-alhek, ntwang yengenh itja kwatj anthek, ingkang lhewelhetjeh. Marl rant ingkang tjengenh anngwentj kwerenhel lhewek, kapert kwerl kwerenhel rrpwarek-arlk.
Ntwang yengenh itja kangkemel arrantjwek. Rant ingkang tjengenh kwet arrantjwerl-anek.
Ntwang itja kapert tjengenh anterel pernek. Rang ingkang tjengenh anter npwang mwerr anthwerrel pernentj-alhek.
Marl nhenh anetj-akert anekarl. Rang tjeng kangkentj mernelhek, lakenheng Altjerrel anetj kwerenh wek, Altjerr lyet kwer kangkemel anem. Tjerrtj kwerarl Altjerrel anetj kwek wekarl, rang kwek wararl Altjerr kwer kangkem.’
Jesu-el marl renh ilek, ‘Kewenyay, ntwang anetj-akert anek. Altjerrel anetj ngkwengenh ingkerreny wekarl, rang ngkweng kangkentj mernelhem kwet.’
Tjerrtj arrpenh map inarl mernek ankey petjekarl, inang lakenh pawenherrek, ‘Artwang nhenh nthakenh rang tjerrtj map-henh anetj wem? Artwang ngwenham yanh rang? Rang kwel Altjerr-arteh anem!’
Jesu-el marl renh ilek, ‘Ntwang yengenh nakekarl, Altjerrel ngwenh anetjeng arntarnt-aremel mwerr-ilek, ntwang ngampekarl iteth anetjenh. Arrkenemeh alpang!’
Kwer-penh Jesu rang nthwerl-apetjam mer map-warn, town kwek map-warn town angerr map-warn thwen. Rang tjerrtj map angketj mwerr kaltj-antherl-apetjam, angketj Altjerr rang kel tjerrtj ingkerrekeh Ngkart angerr anemeng. Kwertengerl 12 inang kwerel-ayeng nthwerl-apetjam.
Marl urrpetj war inehel-ayeng alhek, inang irlkert-penh mwerr-irrekarl. Marl urrpetj arrpenh inang kwerrern anetj-akert anekarl-penh, marl nhenh inang kel mwerr-irrekarl. Marl nyent anek Mary Magdalene, kwerengarl arrpenhel arrentj 7 anpwekarl.
Marl arrpenh anek Joanna, anew kwerenh Chuza. Chuza rartek King Herod-kenh rrkwapenh-apenh mapeh arntarnt-arenh-arenh anek. Marl arrpenh anek Susanna. Marl nhenh inang maney inehenhel mern-arlk payemeletjart, Jesu kwertengerl kwerenh map thwen arntarnt-arerl-anetjeh.
Tjerrtj map anthwerr inang Jesu kwer-warn arraw-irrentj-alhek, town mapeng. Jesu-el inenh angketj nhenh kaltj-anthek,
‘Artwang nyent alhek mern anngang map-akert yakwethel-ayel, mern anngang werl-apetjeh, mern atherrk map mangketjenheng. Rang mern anngang werl-apetjam, anngang arrpenh map tjey-warn wek. Tjerrtjel inenh ingkel lthwek. Thep mapemeh petjek, mern anngang inenh arlkwek.
Mern anngang arrpenh map ahelh irntangerrarleh wek. Anngang nhenh inang kwek war mangkek. Aherrk rang arratemeng, aherrkel mern akwerrk inenh antjerrk-ilemel ampek, kwatj-kwenh-antey.
Mern anngang arrpenh map lyek mpwep-warn wek. Mern lyek thwen ratherr pwert kwet lyapek. Lyekel mern renh anetj-ilek.
Kel mern anngang arrpenh map ahelh mwerr-warn wek. Mern inang lyapek, ngwerrm-akert-irrek. Mern arrpenh anngang nyent-penh mern ngwerrm 100-arl arratek.’
Jesu-el inenh arnterrel ilek, ‘Arrantherr kwenh irlpang-atherr-akert anem, arrantherr angketj nhenh awerrerrang!’
Kwertengerl kwerenh mapel renh pawenhek, ‘Nwern itja angketj nhenh iterl-arem! Nwernenh kaltj-anthang, nwern kaltj anetjenheng!’
Jesu-el inenh ilek, ‘Thang arrantherrenhant nhenh-penh kaltj-anthem, arrantherr angketj nhenh alhengk-aretjeh, Altjerr kel petjekarl, tjerrtj ingkerrekeh mernelhetjeh, rang Ngkart angerr anemeng. Tjerrtj arrpenh map inarl itja peltj tjengenh anemeng, thang inenh itja kaltj-anthetjenh, thang angketj war ilem. Yeng ineh-penh angkem,
“Inang aretjenh, inang itja alhengk-aretjenheng.
Inang angketj tjengenh awetjenh,
Angketj lakenh Altjerr-henh pipel-ayeng intem.’
‘Thang angketj renh arrehantherr keth-ilemel ilem. Anngang inang Altjerr-henh angketj anem.
Mern anngang nhenh map inang tjeyarleh wek, nhenh kel tjerrtj map-arteh anem, inarl Altjerr-henh angketj awem-amparr. Inang angketj awem-arteh, arrentjel angketj renh rakemel inehetj angem. Inang Altjerr renh nakehetjeng, Altjerrel inenh anetjeng inehetjeng. Lakenh-arteh thep mapel mern anngang inenh arlkwek.
Mern anngang nhenh map ahelh irntangerrarl wek, nhenh kel tjerrtj map-arteh anem, inarl angerr kangkem, Altjerr-henh angketj awetjeh. Lakenh-arteh anem tjerrtj nheng anetj mapeh: Altjerr-henh angketj ywarn irrpem iterrentj inehenh-warn. Artekerr inang ahelh kwen-warn ywarn irrpem, lakenh-arteh Altjerr-henh angketj itja irrpem iterrentj inehenh-warn. Inang angketj kwer parrp war angwerrem. Lakenh inang Altjerr renh itja twerel nakem. Tjerrtj arrpenh mapel apek inenh arrkentj-ilem, inang kel Altjerreng ntjwem-irretjenh.
Mern anngang inang lyek mpwep-warnarl wek, inang tjerrtj map-arteh anem, inarl Altjerr-henh angketjeh kangkwerrem-amparr, kwereng inang mantarreh arrkeneh maneyeh-arlkant war angerr kwet iterretjenh, inang Altjerreh angwerretjenh. Inang itja kwet rrkwapentj mwerr mpwarem Altjerrek.
Mern anngang map ahelh mwerr-warnarleh wek, nhenh kel tjerrtj map-arteh anem: tjerrtj inarl Altjerr-henh angketj awem, angketj kwer kwet kangkwerrem. Inang arratj mernelhem tjerrtj mapeng ularr. Mern inang lyapek, ngwerrm-akert-irrek.
‘Kwenyel tjerrtjel alngenth item, keth aretjeh. Tjerrtjel ngwenhel apek rwang alngenth itemel, rang rwang alngenth warl kwen-warn angemeng, rang itja alngenth tjampetel artem, rang itja antjam-warn-arlk kweneng arrernem alengk-wemel. Rwang alngenth ilwernelhehetj, rang aretj-kweny anehetj. Rang rwang alngenth renh kerneh arrernetjenh ampetjeh, tjerrtjel keth aretjenheng.
Tjerrtjel ngwenhel apek angketj alengk-wem, kelant Altjerrel angketj inehenh keth-ilemel iletjenh, tjerrtj arrpenh mapel angketj renh awetjenheng.
Awerrerrang mantjel! Arrantherr itja Altjerr-henh angketj war awerl-anetjeh arrkenel, arrantherr arratj awemel kaltj-irretjeh. Tjerrtj inarl Altjerr-henh angketjeh irlparethel awem, Altjerr-henh angketjeh angerr anthwerr kaltj-irretjeh ahentj-anem, renh Altjerrel wetham kaltj-anthetjenh. Tjerrtj arrpenh inarl ahentj-kweny-irrem Altjerr-henh angketjeh, inarl Altjerr-henh angketj kwek apek anyenem iterrentj inehenhel-ayeng, inenh Altjerrel iterrentj inehenh perrpert-iletjenh.’
Jesu-kenh mwek tjeyekw kwerenh map thwen inang kwer-warn petjek, renh aretjek. Inang ntwarr irnetj-alhek, tjerrtj map anthwerreng.
Tjerrtj inarl Jesu-el-ayeng anemeng, inang renh ateng-ilek, ‘Mwek ngkwengenh tjey ngkwengenh map inang ngkweng akarelhem, ngwenh aretjeh.’
Jesu-el inenh pawenhek, ‘Tjerrtj ngwenh apek inarl Altjerr-henh angketjeh kangkwerremel awem, inang kwenh tjerrtj arlaltj tjengenh map anem, mwek tjengenh tjey tjengenh apek.’
Arltang arrpenhel Jesu-el kwertengerl kwerenh map ilek, ‘Mpa, boat-warn antjerrerrang! Nwern itep arrengakw-warn alhetjeh!’ Kel inang boat-eh antjemel alhek.
Inarl boat-el alhetjam-rlwer, Jesu rang ankwa irrenhek, parrk anthwerr. Inang kwenp alhek, irlkang angerr petjek, inenh irlkang angerrel atwentjek. Kwatjemeh boat kwer-warn-athek thelelhentj-alhek. Inang kel ilwetjek irrek.
Kwertengerl map inang Jesu kwer-warn alhek, inang renh kemelh-ilek. ‘Ngkartay! Kwatj angerrel nwernenh atwem, nwern ingkerrek ilwehetjeng!’
Jesu kemerrek, rang irlkang renh kwatj alay thwen ilemel tjernpelh-ilek. Irlkang parrp war ywerrenhek, kwatj kwek-irremel tjernp-irrenhek.
Jesu-el kwertengerl inenh ilek, ‘Thang kwenh arrantherrenh arntarnt-arem! Arrantherr kwenh yengenh nakemer!’ Inang angerr anthwerr ater-irrek. Inang pawenherrek, ‘Ngwenham artwang nhenh? Irlkang kwatj alay thwen kwer kangkwerrem!’
Inang boat-el alhek kwatj alay iter ingerr-warn, mer Gerasa kwer-warn, arrengakw mer Galilee-eng.
Jesu boat-eng arnkarr iterel anarnpek, artwang arrentj map-akert kwer-warn arnekerretj-alhek. Artwang rang mer-areny anek. Rang kel ngkweyeng-ntjel anthwerr mantarr-kwenh nthwerl-apetjart. Rartek itja warlel anek, rang mer kwerenh tjerrtj irrernng map-henh awenng mpwepel mpwarekarl.
28-29 Mer-areny mapel renh chain-el ayernetjart, iltjang atherr kwerenh ingkang thwen. Arrentj-artek artwang nhenh kwer-warn angkep irrpetjart, renh twer-ilemel. Rang chain inenh rltwaketjart, kwereng arrentjel renh werrk-warn angetjart.
Jesu-el renh pawenhek, ‘Wenham arreny ngkwengenh?’
Artwang rang kwer ilelhek, ‘Yeng arreny map-akert anem!’ Arrentj map kwer-warn irrpekarleng wart.
Arrentj inang Jesu pawenhek, rang inenh itja mer rwang anganentj-warn lanthetjek.
Irntang angath-antey anek pekepek mapel irntang iterel atherrk arlkwetjam. Arrentj inang Jesu renh pawenhek, inenh impetjeh, inang pekepek map-warn irrpetjeh. Kel Jesu-el inenh mentj impek.
Arrentj map artwang kwereng arratemel pekepek ineh-warn irrpek. Pekepek inang ahert-irremel arrtjanemel kwatj-warn anyerl-alhek, inang kwatj kwenel ilwek.
Artwang pekepek arntarnt-arenh-arenh mapel inenh arek, inang mer kwek map-warn arrtjanek, angketj ilerl-apetjeh.
Mer-areny map petjewarrek aretjeh. Inang Jesu-warn itwek-irremel artwang nhengemeh arek. Artwang rang iterrentj mwerr-akertemeh anek, mantarreh-arlk irrpekarl. Tjerrtj inang aremel ater-irrek. Inang iterrek, ‘Nthakenham artwang nhenh mwerr-irrek?’
Kwer-penh tjerrtj inarl arentjekarl-penh, inang angketj artwang kwer-akert inenh ilek.
Tjerrtj mer-areny ingkerrek Jesu-warn petjewarrek. Inang renh pawenhek, rang ineheng alhetjek. Inartek kwereng angerr anthwerr ater-irrek. Jesu rang ineh kangkwerremel boat-warn antjek.
Artwang mwerr-irrekarl rang Jesu renh twer-irremel pawenhek, kwerel-ayeng alhetjeh. Jesu-el artwang renh lthwelth-ilek,
‘Peltj ngkwengenh map-warn alpay! Ineh ilelhang, Altjerrel ngwenh mwerr-ilekarl.’ Kwer-penh artwang rang town-warn alhek, tjerrtj ingkerrekeh kwewaleny ilelherl-apetjam, Jesu-el renh mwerr-ilekarl-penh.
Jesu kwatj-angkwerr boat-el angkep alpek. Tjerrtj aningk kwer kangkemel arnekerrek, inang kwer arrwekel karelhetjam.
41-42 Artwang nyent petjek, kelkertel-ayel Jesu-eng ularr arrernelhek. Arreny kwerenh Jairus, rang church-areny twernk anek. Jairus rang renh pawenhek, ‘Jesu-ay, petjay warl tjengenh-warn! Ler marl tjeyenh irlkert angerr intem, ilwetjeh irrem.’ Ler marl nyentant kwerenh 12 years old anek.
Jesu rang alhek Jairus kwerel-ayel. Tjerrtj aningk kwer-atherrel-ayeng alhek, inang renh ngkwal angkert-wek.
Tjerrtj mapel-ayeng marl nyent anek, rang 12 years irlkert angerr anek. Rang alhetjart ngangkar-warn, inang renh ywarn mwerr-ilek. Rang maney-kweny anek, maney kwerenh ingkerrek rang ngangker-akert mapeh anthetjart, renh mwerr-iletjek kwel.
Marl rang Jesu-warn ingkerneng petjek. Rang Jesu-henh mantarr arnpek. Rang mwerr-irrerl-alhek.
Jesu-el tjerrtj map pawenhek, ‘Ngwenhelam yengenh arnpek?’
Tjerrtj ingkerrek inang ilelhek, ‘Itja’. Peter angkek, ‘Ngkartay, tjerrtj aningk kwenh ngwenh pewerl-apem, ntwang mpwepel!’
Jesu-el inenh ilek, ‘Nyentel kwenh yengenh arnpek. Yeng-artek awelherl-alhek, twer tjengenh arraterl-alhek.’
Marl rang alhengk-arek, rang ywarn Jesu-eng alengk-welhek. Rang Jesu kwer-warn arrewemel petjek, rang kelkertel-ayeng arrernelhetj-alhek. Rang anngetherr ilelhek, ‘Yeng kwenh! Thang kwenh mantarr ngkwengenh arnpek, yeng irlkert angerr anekarleng wart ngkweyeng-ntjel. Yeng kel mwerremeh awelhem.’
Kwereng artwang urrpey petjek angketj anetj-akert twernk Jairus-kenh mereng. Rang Jairus renh ilek, ‘Ler ngkwengenh kel ilwek. Kaltj-anthenh-anthenh renh mentj impay, rarrp alhetjek.’
Jesu rang angketj nhenhek itja kangkwerrek. Rang Jairus renh ilek, ‘Ntwang itja ater-irretjeh. Kel yengenh nakang, kwereng marl ler ngkwengenh mwerr-irretjenheng.’
Kwer-penh Jesu rang Jairus-kenh warlek irretj-alhek. Rang tjerrtj arrpenh map arnpakemel ilek, ‘Arrantherr arrwekel akarelhang. Thang ngwerl-alhemarleng Peter, John, James, marl kwerenh angey mwek inenhant.’ Kel Jesu ineh-akert Jairus-henh warl-warn irrpek.
Tjerrtj ingkerrek marl kwer akay-arnetjam. Rang inenh ilek, ‘Arrantherr itja arnetjeh. Kwer nhenh itja ilwek. Rang ankwang angerr war intem.’
Inang renh awemel atherrek. Inang kaltj anek, marl rang ilwekarl.
Jesu-el kwer marl irrernng iltjang antwerrkemel renh ilek, ‘Kwer marlay, kemerray!’
Kwerrern kwerenh petj-alpek, rang kel kemerrekemeh. Jesu-el inenh ilek, marl kwer mern anthetjeh, rang arlkwetjeh.
Angey mwek kwerenh thwen kel anwerlkemel kangkek. Jesu-el renh-atherrenh arnpakemel ilek, ratherr itja tjerrtj arrpenh mapeh nhenh-penh iletjeh.
Kwer-penh Jesu-el kwertengerl kwerenh map arrawelh-ilek. Rang inenh twer-ilek, arrentj map tjerrtjeng anpwetjeh, tjerrtj irlkert map mwerr-iletjeh thwen.
Kwer-penh rang inenh lanthek, tjerrtj map ilerl-apetjek, Altjerr tjerrtj ingkerrekeh Ngkart angerr anemeng. Inang tjerrtj irlkert map mwerr-iletjeh.
Rang inenh ilek, ‘Arrantherr itja tjeyek wenh apek angerl-apetjeh. Itja anem itja yakweth itja mern itja maney itja mantarr angerl-apetjeh.
Arrantherr apek mer arrpenheh irretj-alhemeng, merek-artweyel apek arrantherrenh ntangkem, inehel-ayeng kwet irretjeh, kel mwerr warl nyent kwerenhel intetjeh, arrantherr mer-areny inenh kaltj-anthemarleng. Itja warl arrpenh-warn ahentj-irremel apek alhetjeh. Kwereng arrantherr town arrpenh-warnemeh anper irretjeh.
Arrantherr town arrpenh-warn alhemeng, tjerrtj inang apek arrehantherr ahentj-kwenyeng, kel town kwereng anper-alherrerrang. Ahelh ulmernt ingkang arrehantherr-henheng lernelherrerrang, kelemeh alherrerrang. Lakenh arrantherr mernelhem, inang iterl-aretjeh, Altjerr ahang-irrem ineh.’ Lakenh Jesu-el kwertengerl inenh rang ilek.
Kwertengerl inang kel alhekemeh. Inang town arrpenh map-warn alhek, angketj mwerr tjerrtj ineh ilerl-apetjeh, tjerrtj irlkert map mwerr-ilerl-apetjeh-anngernt.
King Herod rang angketj Jesu-akert awek. Rang ywarn iterrek. Arrpenh mapel renh ilek, Altjerrel kwel John Kwatjeh Irrpelh-ilenh-ilenh renh irrernngeng kemelh-ilekarl.
Tjerrtj arrpenh map angkerrek, ‘Angketj angenh-angenh nheng Elijah-arteh rang kwel alkereng angkep petj-alpek nwerneh-warn!’ Tjerrtj arrpenh mapemeh angkerrek, ‘Altjerr-henh angketj angenh-angenh ngkweyeny-arteh kwel irrernngeng kemerremel angkep petj-alpek.’
Lakenheng King Herod-elemeh ywarn iterl-aremel inenh pawenhek, ‘Thang nheng atwenh-atwenh map twernek, inang John renh ntjwang rlweth-atwemel irrernng atwek. Ngwenhameh artwang nhenh rang lakenh mpwarerl-apem? Thang renh aretjeh-amparr!’
Arltang arrpenhel Jesu-henh kwertengerl map angkep petj-alpek kwer-warn. Inang kel mer mapel Altjerr-henh angketj kaltj-antherl-apetjamarl-penh. Inang ilelhetj-alpek Jesu kwer, inarl twerel mpwarerl-apetjamarl-penh. Inang arrentj map anpwek tjerrtj irlkert mapeng, arrpenh map inenh mwerr-ilek. Kwer-penh Jesu kwertengerl ineh-akert alhek mer Bethsaida-warn, inarrp anetjeh.
Tjerrtj mapel awek, Jesu Bethsaida-warn alhekarl, inang kwer ingkern-angkwerr alhek. Jesu-el tjerrtj inenh arnarek, rang ineh-warn arnekarner alhek. Rang inenh kaltj-anthetjam, Altjerr kel tjerrtj ingkerrekeh Ngkart angerr anemeng. Rang irlkert map mwerr-ilerl-apetjam.
Kel angwerr-angwerr irrek. Kwertengerl map Jesu-warn petjemel renh ilek, ‘Nwern kwenh mern-kweny anem rrkwalel! Ntwang tjerrtj nhenh map kel lanthay, town kwek map-warn alhetjeh, mern inetjeh, merel intetjek thwen.’
Inang renh ilek, ‘Nwerneh kwenh mern 5 intem, irrpenng atherram thwen. Ntwang ahentj key, nwern mern-arlk shop-eng inerl-alpetjeh, nhenh map wantetjeh-anngernt?’
Artwang 5,000-artek anek.
Jesu-el kwertengerl kwerenh map ilek, ‘Arrantherr tjerrtj inenh ilerrerrang, inang arrernelhetjeh. Inenh ngakemel arrernetjeh, arrpenh map 50, arrpenh map 50, lakenh mpwarewarrang.’
Kwertengerl inang kel tjerrtj map ilek arrernelhetjeh. Tjerrtj inang kel arrernelhekemeh.
Jesu-el mern 5 inenh irrpenng atherr thwen inek, alker-warn-athek kern-arntep arnaremel, rang Altjerr kwer kangkemel angkek. Kwer-penh rang mern irrpenng thwen inenh rltwakek. Rang ngkweltj map kwertengerl mapeh anthek, kwertengerl mapel tjerrtj mapeh irrarnpelh-iletjeh.
Kel tjerrtj ingkerrekel arlkwekarl-penh inang anhwelkemeh anek. Ingkernemeh inang mern ampeny-ampeny inenh kwetjemel 12 yakweth-warn arrernek. Mern angerremeh intek.
Arrpenh-ingar Jesu rang nyent-areny anetjam, rang Angey kwerenh-warn angkek. Kwer-penh kwertengerl kwerenh map inang kwer-warn angkep arrawerrek. Rang inenh pawenhek, ‘Ngwenham yeng? Nthakenham tjerrtj map tjeng-akert angkerrem?’
Kwertengerl inang renh ilek, ‘Tjerrtj arrpenh mapel ilem, ntwang kwel John Kwatjeh Irrpelh-ilenh-ilenh rang irrernngeng angkep kemerrentj-alpek. Tjerrtj arrpenh mapel ilem, angketj angenh-angenh nheng Elijah kwel ntwang angkep petj-alpek alkereng. Tjerrtj arrpenh mapel ilem, Altjerrel angketj angenh-angenh ngkweyeny arrpenh irrernngeng iteth-ilekarl kwel.’
Jesu-el inenh pawenhek, ‘Arrantherr-arteh? Arrantherr tjeng-penh nthakenharl iterl-arem? Ngwenham yeng?’
Peter-el renh ilek, ‘Ntwang kwenh anem Altjerr-henh Christ anthwerr rang, Altjerrel ngkwey alhelekarl, nwerneh-warn lanthetjenharl.’
Jesu-el inenh arnpakek, inang tjerrtj arrpenh map itja iletjeh, rang Christ anemeng.
Kwer-penh Jesu rang ilelhek, ‘Tjerrtj-henh Ler kwer anem, irlkert angerr inetjeh, nakepakel-irretjeh. Angerrepat map, ngkart priest angerr map thwen, kaltj-anthenh-anthenh map thwen inang kwer ahentj-kwenh-irretjenh. Renh inang artwang merrentj-artek anpwetjenh, inang renh irrernng atwetjenh. Rang kweny atherr-penh irrernng intentj-penh rang angkep iteth kemerretjenh.’
Jesu-el tjerrtj ingkerrek ilek, ‘Tjerrtj apek ahentj-anem tjengel-ayel ingkern-angkwerr petjetjeh, nthakenhameh rang mernelhetjenh? Rang iterrentj anetj kwerenheh itja weth kangkwerretjeh. Inang yengenh atwetjenh arramp-wemel. Lakenh tjerrtj rang anetjeh yeng-arteh. Rang kweteth mpatj tjengenh ingkentetjeh.
Tjerrtj ngwenh apek rarl athek-irrem iteth kwet anetjeh, rang kel ilwetjenh. Tjerrtj ngwenh apek rarl yengenh awem, angketj tjengenheh kangkwerrem, iterrentj kwerenheh angwerremel, rant kwenh iteth anetjenh.
Tjerrtjel ahelh nhenhel maney angerr-akertel mantarr-arlk arwenth arlwelem, Altjerr renh iterl-aretj-kwenhel, rang kwenh ilwetjenh. Rang kwerrern kwerenh parlp-iletjenh, rang itja iteth kwet anetjenh.
Tjerrtj ngwenh apek inarl nyerr-irrem, tjerrtj arrpenh mapek angketj tjengenh ilerl-apetj-kwenh, tjerrtj nhenh inang kelant nthakenh irretjenh? Kelant Tjerrtj-henh Ler rang petj-alpemeng, rang tjerrtj ineheng ntjwem-irretjenh. Wenh-arteh rang petj-alpetjenh? Rang angel alker-areny kwerenh map-akert parrtj arrpenh anthwerr-akert petj-alpetjenh.
Arratj anthwerr, tjerrtj arrpenh map inang lyet nhenhel irnem, inang itja ilwetjenh. Inarl iteth anem, inang keth aretjenh, Altjerr rang tjerrtj ingkerrekeh Ngkart angerr anemeng.’
Arltang 8-penh Jesu-el Peter John James thwen ngwek. Rang ineh-akert irntang kern-warn antjenhek, inang Altjerr-warn angketjeh-anngernt.
Jesu Altjerr-warn angketjamarleng, inngerr kwerenh angart-welhek, mantarr kwerenh mpelker anthwerr irrek.
30-31 Artwang atherr Moses Elijah ratherr ngwerrm-irretj-alhek, Jesu-el-ayel angkerl-anerretjam.  Ratherr parrtjek. Inang pwert kwet angkerretjam, ‘Lyet-antey ntwang Jerusalem-el nakepakel-irretjenh, alker-warn ntwang alpetjeh-anngernt.’
Moses Elijah ratherr Jesu-el-arleng angkerrekarl-penh, ratherr lyet-atheh ywerrerl-apetjam. Peter-el Jesu renh ilek alhengk-aretj-kwenhel, ‘Kaltj-anthenh-anthenhay! Nwern kangkem, nhenhel anerl-anetjeh! Nwern mer lywang urrpetj artetjeh, ngkweng nyent, Moses-eh nyent, Elijah-eh nyent.’
Peter rang angketjamarleng, ankertelemeh inenh arltwetj-alhek. Kwertengerl inang angerr anthwerr ater-irrek.
Altjerremeh ankert kweneng angkek, ‘Nhenh ler tjengenh. Rang tjeperr tjeyenh anem! Arrantherr kwer kangkwerretjeh!’
Kwer-penh kwertengerl mapel Jesu nyentemeh irnerleh arek. Inang itja tjerrtj arrpenh map ilek, nheng inarl arekarl-penh.
Kel arltang arrpenhel, Jesu kwertengerl urrpetj nheng thwen irntangeng anarnpetj-alhek. Tjerrtj aningk Jesu kwer-warn arnekerrek.
Artwang nyentel renh pawenhek, ‘Kaltj-anthenh-anthenhay! Kwer rrwey tjengenh mwerr-ilang! Rang kwenh kwer nyentant tjengenh anem!
Kwerrern anetj kwer-warn irrpentj-alhem, kwer rang ater arlkerl-alhem, rang arrewem, arrakert kwerenhemeh rlkwerrp-rlkwerrp irrem. Kwerrern anetjel renh parrk-parrk anthem.
Thang kwertengerl ngkwengenh map pawenhek, inang kwerrern anetj renh kwer tjengenheng anpwetjeh. Inang kwerrern anetj renh ywarn kwet anpwek.’
Jesu-el inenh ilek, ‘Arrantherr-artek nakentj-kwenh itja, kweteth pal iterrem! Yeng-artek arrehantherrel-ayeng kwet anthwerr anek, arrantherrenh kaltj-anthetj-alhek. Arrantherr-artek yengenh parrk-parrk-ilem! Artwangay, kwer ngkwengenh renh tjeng-warn angetjang!’
Kwer renh inang angetjewarremarleng, kwerrern anetjel kwer rrwey renh ahelh-warn ilatwek. Kwer rrwey rang ahelhel arrewek. Jesu-el kwerrern anetj renh perremel ilek, rrwey renh mwerr-ilek. Kwer-penh rang renh angey kwerenh-warn anginek, mwerremeh.
Tjerrtj inang nwerlkek, Altjerr rang twer anemeng wart.
Jesu rang kwertengerl kwerenh map ilek,
‘Mantjel awerrerrang, angketj tharl arrantherrenh iletjenharl. Tjerrtj-henh Ler renh artwang nyentel anthetjenharl artwang anetj mapeh.’
Kwertengerl mapel Jesu-henh angketj alhengk-aretj-kweny anek, Altjerrel angketj nhenh ineheng alengk-wekarleng. Inang ater-irrek, renh angketj kwer-penh pawenhetjek.
Kwertengerl inang lakenh pawenherrek, ‘Ngwenham twernk nwerneheng nyent anemer?’
Jesu rang kel iterrentj inehenhek kaltj anek. Rang kwer kwek ngwek, kwer rang kwerel-ayeng pwert irnek.
Kwer-penh rang inenh ilek, ‘Tjerrtj ngwenh apek rarl kwer kwek nhenheh kangkentj mernelhem, yeng iterl-aremel, rang tjeng thwen kangkentj mernelhem. Tjerrtj ngwenh apek inarl tjeng kangkentj mernelhem, inang Altjerrek kangkentj mernelhem. Altjerrel yengenh lanthekarl. Tjerrtj nyent apek arrehantherreng tjwenelhetj-kweny anem, rang kwenh angerr anthwerr anetjenh.’
John-el Jesu renh pawenhek, ‘Kaltj-anthenh-anthenhay! Nwern artwang nyent arek, kwerrern anetj map tjerrtjeng anpwerleh, arreny ngkwengenh ilemel. Rang itja nwernehel-ayeng anem, lakenheng nwern renh arnpakek.’
Jesu-el renh ilek, ‘Ntwang renh itja arnpaketjeh. Tjerrtj ngwenh apek inarl itja arrehantherr ahang-irrem, inang kwenh peltj arrehantherr-henh anem.’
Jesu kwer arltang angathemeh anek, alker-warn alpetjeh-anngernt. Jesu rang iterrentj nyent-akert anek, Jerusalem-warn alhetjeh.
Jesu rang anper Jerusalem-warn alhemeng, mer-areny map inang Jesu kwer ahentj-kweny anek.
Kwertengerl akenheng-atherrel James John-el thwen inenh aremel Jesu renh pawenhek, ‘Ngkartay! Ntwang ahentj-anem key, nwern Altjerr pawenhetjeh, rang rwang alkereng lanthetjeh, tjerrtj nhenh map ampetjeh?’
Jesu-el alngarelhemel renh-atherrenh iltek, mentj impetjek.
Inang anper alhek intetj-kweny, tjerrtj anetj mapeng wart. Inang mer arrpenh-warn alhek.
Inang tjeyel alherl-apetjam, artwang nyentel Jesu renh ilek, ‘Mer kwer-warn ntwang alhetjenh, yeng kel ngkwengel-ayeng anharrel alhetjenh!’
Jesu-el renh ilek, ‘Thang angketj kwek war ilem ngkweng. Angwely arnwer-henh alhweng anem. Thep-henh antjwang kwek artelhem. Tjerrtj-henh Ler rang warl-kwenyarl anem, ankwang intetjeh apek. Ntwang arratj anthwerr tjengel-ayeng petjetjenh key?’
Jesu-el artwang arrpenh ngwek, ‘Tjengel-ayeng anharrel petjang!’
Artwang rang tjernemel angkek, ‘Arrwek-amparr thang angey tjeyenh-amparr parlp-iletjeh. Yeng alpetjeh-amparr, thang renh arntarnt-arerl-anetjeh. Kwer-penhant yeng ngkwengel-ayeng alhetjenheng.’
Jesu-el renh ilek, ‘Tjerrtj nakentj-kweny map impay, inarrp arntarnt-arerretjeh, irrernng inehenh awenng-warn arrernetjeh apek. Ntwang petjang, ngkweng tjeperr anem, tjerrtj arrpenh map iletjeh, Altjerr tjerrtj ingkerrekeh Ngkart angerr anemeng.’
Kwer-penh artwang arrpenhel Jesu renh ilek, ‘Ngkartay! Yeng ahentj ngkwengel-ayeng alhetjeh! Arrwek-amparr, thang peltj tjengenh map-amparr rtwap-antherl-alpetjeh.’
Jesu-el renh ilek, ‘Tjerrtj ngwenh apek inarl tjengeng anharrel-ayeng petjetjeh ahentj-anem, inang itja yeng kelekant impetjeh. Inang yengant war arrwekel arrernetjeh. Tjerrtj ngwenh apek rang alngarelhem, rang itja rrkwapenh-apenh arratj anem Altjerreh.’
Ngkart Jesu-el angketj irlpwengerr-ngerr ilekarl-penh rang nakenh-nakenh 72 urraremel ngwek. Rang inenh lanthek, town map-warn mer map-warn thwen alhetjeh. Rang inenh atherrek-atherr kwet lanthek, kwereng arrwekel alhetjeh.
Rang inenh ilek, ‘Awerrerray, tjerrtj map anthwerr kwenh Altjerr-henh angketj awetjeh akarelhem. Ngwenhel inenh iletj-alhetjenh? Inang mern katjerr ampeng map-arteh anem, kenh arrpenhel mern katjerr aketjeh-anngernt-arteh anem, mpank. Ngwenhelam tjerrtj inenh ngwetjeh apek Altjerr-warn? Altjerr rang ahentj-anem, inang angketj kwerenh awemel kaltj-irretjeh. Kaltj-anthenh-anthenh inang urrpetj war anem. Lakenheng arrantherr Ngkart renh pawenhetjeh, rang kaltj-anthenh-anthenh arrpenh map-arlk lanthetjeh, inang tjerrtj map Altjerr-warn twepelh-iletjek.
Kelemeh arrantherr alherrerrang. Thang arrantherrenh yep-yep map-arteh lanthem, angwely arnwer mapeng rlkwerr-warn lanthem.
Arrantherr itja maney apek yakweth apek pwet apek angetjeh arrehantherrel-ayel. Arrantherr tjeyel alherl-apemeng, tjerrtj ngwenh apek arrantherr mpwepel aretj-alhemeng, angketj-kweny anper alherrerrang.
‘Arrantherr apek warl-warn irrpetj-alhemeng, arrantherr warlek-artweyek lakenh angketjeh, “Altjerr rang ngkweng kangkentj mernelhem.”
Tjerrtj inang apek kangkemeng, Altjerr rang ineh kangkentj mernelhetjenh. Itjeng apek, itja kwetarl.
Warl nyentel-amparr anerrerrang. Mern ker apek inang arrantherrenh wantemel anthetjenharl, arrantherr kwenpel arlkwerrerrang. Inang lakenh arrantherrenh kwart-wetjenh, tjenkerr-artek anthemeng, arrantherr tjeng rrkwapemarleng wart. Arrantherr itja warl arrpenh map-warn alhetjeh, warl nyentel-ayeng kwet anerrerrang, town arrpenh-warnemeh alhetjeh-anngernt.
‘Arrantherr apek town arrpenh-warn alhemeng, tjerrtj inang apek arrehantherr kangkemel arnekerremeng, kel kwenpel arlkwerrerray, mern inarl arrehantherr wantemel anthetjenh.
Tjerrtj irlkert mer kwerel inenh mwerr-ilerrerrang. Inenh ingkerrek ilerrerrang, arltang angathemeh irremengarl, lwerenheng Altjerr rang ingkerrekeh mernelhetjenh, rang Ngkart angerr anemeng.
“Ilern arrantherrenh ateng-ilem, ilern mer arrehantherr-henh urlmernt ingkangeng lernem. Nhenh iterl-arang: arltang angathemeh, Altjerr rang mernelhetjenh, rang tjerrtj ingkerrekeh Ngkart angerr anemeng wart.” Lakenh arrantherr tjerrtj inenh iletjeh.
Arrantherr iterl-aremam angketj town Sodom-akert? Ngkwey Altjerrel rwang alkereng lanthek, Sodom renh atwetjeh, tjerrtj inang anetj anthwerr anekarleng wart. Arratj anthwerr, arltang ingkernel rwekenth-kenth angerr anetjenh Sodom-areny mapeh, Altjerrelarl tjerrtj ingkerrek ahelh panpel ngakemel akalkelh-iletjenharl. Rang tjerrtj inarl angketj arrehantherr-henh awekarl kangkwerretj-kweny-arlk map lanthetjenh rwang anganentj kwer-warn. Yanh-areny mapeh rwekenth-kenth angerr-lkwer anthwerr anetjenh!’
Jesu tjerrtj mapeng ularr angkek, ‘Rwekenth-kenth angerr anthwerrarl anetjenh tjerrtj Chorazin-areny mapek-arlk tjerrtj Bethsaida-areny mapek-arlk! Tjerrtj Chorazin-areny mapay, Bethsaida-areny map thwenay awerrerray! Arrehantherr rwekenth-kenth angerr anthwerr anetjenh! Thang arrehantherreng anngetherr twer angerrel mpwarerl-apek. Arrantherr itja tjeng-warn tweperremel petj-alpek! Arrantherr yengenh ntjwemel arek. Thang apek arrwekel twer angerrel tjerrtj Tyre-areny mapeng anngetherr mpwarek, tjerrtj Sidon-areny mapeng anngetherr thwen, tjerrtj mer yanh atherr-areny maparl kel-antey Altjerr-warn tweperremer.   Inang kel ltarrp-henh mantarr-warn irrpemer nyerr-irremel, arlmenyel kapert-arlk pernelhemel thwen. Inang anetj inehenheng impemer. Arrantherr itja lakenh mernelhek.
Arrantherr nhenh awerrerrang! Arltang ingkernel, Altjerrelarl tjerrtj ingkerrek ahelh panpel ngakemel akalkelh-iletjenharl, rwekenth-kenth angerr anetjenh Tyre-areny mapeh Sidon-areny mapeh thwen. Altjerr rang inenh mer rwang anganentj-warn anpwemel lanthetjenh. Arrantherr-arteh? Arrantherr itja Altjerr-henh aheng alwerretjenh! Arrehantherr rwekenth-kenth angerr-lkwer anthwerr anetjenh!
Tjerrtj Capernaum-areny mapay! Arrantherr iterl-arem, Altjerrel kwel arrantherrenh alker-warn tjwenetjenharl. Itjeng alherrerrang! Arrantherrenh Altjerrel mer rwang anganentj-warn lanthetjenh.’
Jesu-el tjerrtj mapeng ularr ilek, ‘Tjerrtj inarl arrehantherr kangkwerrem, inang tjengemeh kangkwerretjeh. Tjerrtj inarl arrehantherreng ntjwem-irrem, inang tjengeng ntjwem-irrem. Tjerrtj inarl tjengeng ntjwem-irrem, inartek Altjerreng-atwetj ntjwem-irrem. Altjerrel kwenh yengenh lanthekarl.’ Lakenh Jesu-el ilek artwang map, inang mer map-warn alherl-apetjeh-anngernt.
Kel atay arrpenhel nakenh-nakenh nheng map arrken anthwerr petj-alpek Jesu-warn. Inang ilelhek, ‘Ngkartay, arratj kwenh! Nwern kwerrern anetj inenh arreny ngkwengenhel anpwerl-apetjam, kwerrern inang nwerneh kangkwerremel alhek!’
Jesu-el inenh ilek, ‘Thang arrentj angerr renh arek, alkerengarl anyek alharrkentj-arteh.
Thang arrantherrenh twer-ilek, arrpenhel itja arrantherrenh atwetjeh. Arrantherr amwang mapel-ayel anem-akert mapel-ayel thwen lthwemel kwenp alhetjeh, inang arrantherrenh itja nhwetjenh. Arrentjel arrantherrenh itja atwetjenh. Rang-atwetj arrehantherretj ater-irremel alpetjenh.
Arrantherr arrken anem, arrantherr kwerrern anetj map inenh arnpakemel ntjwem-ilekarl. Arrantherr nhenheh-atwetj arrken anetjeh! Altjerrel arrantherrenh iterl-arem, rang arreny arrehantherr-henh pip kwerenh-warn arrernekarl.’
Jesu lakenh angkekarl-penh, Kwerrern Alngaltarel renh arrken anthwerr mpwarek. Jesu Angey kwerenheh angkek, ‘Angeyay, ntwang Ngkart angerr anem alkerel ahelhel thwen. Thang ngwenh nakem, ntwang angketj tjerrtj kwen mapeh keth-ilemel ilek. Itja tjerrtj kaltj mapeh. Ntwang angketj alengk-wek inehetj. Lakenh ntwang ahentj-anek.’ Lakenh Jesu angkek Angey kwerenhek.
Jesu-el artwang nheng map inenh ilek, ‘Angeyel yengenh arratj ngkernek, tjerrtj ingkerrekeh Ngkart angerr anetjeh. Rang tjeng ingkerrek ilek. Tjerrtj nyent itja Lerek kaltj, Angey rant war. Tjerrtj nyent itja Angeyek kaltj, Ler rant war. Ler rang Angey renh tjerrtj ineh mernem, ineharl Ler rang ahentj-anem renh mernetjeh.’
Kwer-penh Jesu ngakelhek kwertengerl 12 kwerenh map-akert, inarrpemeh anerl-anemel angketjam. Rang kwertengerl inenh ilek, ‘Lyet arrantherrarl anngel arek, wenh mwerr anthwerr anek. Lakenh Altjerr kel kangkentj arrehantherr mernelhek, rang arrantherrenh twer-ilekarl.
Altjerr-henh angketj angenh-angenh arrwekeleny map king ngkweyeny map thwen, inang ahentj-anek nhenh aretjeh, arrantherrarl lyet arem-arteh. Inang itja arek. Inang ahentj-anek, angketj tjengenh awetjeh, angketj nheng arrantherrarl lyet awem, inang itja awek.’
Artwang kaltj-anthenh-anthenh nyent kemerremel irnek. Rang arrkernemel Jesu renh pawenhek, ‘Kaltj-anthenh-anthenhay, nthakenham yeng mernelhetjeh, thang iteth ngampekarl inetjenheng?’
Jesu-el renh angkep pawenhek, ‘Wenham angketj Altjerr-henh pipel-ayeng intem? Nthakenh ntwang iterrem, ntwang pip ingkerrek read-em-ilekarl-penh?’
Artwang kaltj-anthenh-anthenh rang angkek, ‘Ntwang Altjerreh angerr anthwerr nyerrketjeh, iterleng-iterl ngkwengenhel awelhentj ngkwengenhel kwerrern ngkwengenhel thwen. Ntwang iterrentj nyent-akert anetjeh. Ntwang kwer kwet iterrerl-anetjeh. Ntwang renhant naketjeh. Ntwang kwerant kangkwerretjeh. Ntwarl ngkwewaleny arntarnt-arelhem-arteh, lakenh-arteh ntwang tjerrtj arrpenh map kangkemel arntarnt-aretjeh.’
Jesu-el renh ilek, ‘Ntwang kel yengenh arratj ilek. Angketj nhenh mapek kangkwerrang, kwer-penh ntwang iteth ngampekarl renh inetjenheng.’
Artwang kaltj-anthenh-anthenh rang iterl-arek, rang kwel angketj nhenheh kangkwerremeng. Lakenheng rang Jesu renh weth pawenhek, ‘Ngwenham thang arntarnt-aretjeh?’
Jesu-el renh ilek, ‘Thang angketj ngkweng iletjeh. Artwang nyent Jerusalem-eng Jericho town-warn alherl-apetjam. Rang tjeyel alherl-apetjam, arwengkalth mapel renh antwerrkek, mantarr kwerenh-arlk kap-rlwemel, maney-arlk kwerenh arwengkel inek. Inang renh atwerrerrek, kel ilwetjehant imperl-alhek.
Kwer-penh artwang arrpenh petjek. Rang artwang Levi anek, church angerr-areny rrkwapenh-apenh. Rang renh tjey kwerel anperel arenhek, irlkert interl-anerleh. Rang kweretj anper alhek.
Kwer-penh artwang Samaria-areny nyent petjek.   Rang artwang renh arek, irlkert interl-anerleh. Rang kwer lharrp-irrek.
Rang artwang kwer-warn alhemel anter wine thelek, tjwen anterel pernek, tjwen inenh mantarrel ayernek. Kwer-penh Samaria-areny rang artwang renh tangkey kwerenh-warn tjwenemel renh anginek. Rang renh warl intenh-intenh-warn angek, rang renh arntarnt-aretjeh.
Kel kweny-rtweh rang anper alhetjenharl, rang warleh-artweyek maney anthek. Rang renh ilek, “Artwang irlkert nhenh arntarnt-aray! Rang apek kwet irlkert irremarl, kelant yeng petj-alpetjenheng, thang ngkweng maney weth anthetj-alpetjenh!”’
Jesu-el artwang kaltj-anthenh-anthenh renh pawenhek, ‘Nthakenham ntwang iterl-arem artwang nhenh urrpetj-penh? Artwang ngwenhel apek tjerrtj renh mantj arntarnt-arek? Ngkart priest-el apek? Artwang Levi-el apek? Artwang Samaria-arenyel apek?’
Artwang kaltj-anthenh-anthenh rang tjernek, ‘Artwang rang kwenh, rarl kwer mantj-mantj mernelhekarl! Artwang lwereny rang kwenh renh mantj-mantj-ilek!’
Jesu-el renh ilek, ‘Lakenh ntwang alhemer, tjerrtj arrpenh map arntarnt-aremer, lwereny map-arlk, kangkentj mernelhemel. Peltj ngkwengenh mapekant iterretj-kweny anetjek.’
Kwer-penh Jesu rang kwertengerl kwerenh map-akert town kwek nyent-warn irretj-alhek. Marl nyent kwerel anek, arreny kwerenh Martha. Rang Jesu inenh warl kwerenh-warn ngwek, kwerel-ayeng yatjarr angkerremel anerl-alpetjeh.
Martha-henh tjeyekw, arreny kwerenh Mary, ratherr warl kwerel pwert anetjam. Mary-emeh Jesu-eng angath arrernelhek, renh awerl-anetjeh, kaltj-irretjeh angketj kwerenhek.
Martha rang perrpert-ilelhek, merneh-arlk angerr rrkwaperl-anek. Martha rang Jesu-warn alhek, rang renh ilek, ‘Ngkartay! Mary-el yengenh imperl-alhek, nyent rrkwapetjeh. Ntwang Mary renh ilay, ilern pwert merneh rrkwapetjeh!’
Ngkartel renh ilek, ‘Marthay, Marthay, peltj tjengenhay! Wenheh ntwang ahang-irrem Mary-ek? Ntwartek merneh angerr iterrem, ngkwewaleny perrpert-ilelhem.
Nhenhant kwenh tjeperr anem, yengant awerl-anetjeh! Mary rang kaltj-irremel yengenh awek. Thang renh itja arnpaketjenh.’
Arrpenh-ingar Jesu Angey kwerenh-warn angketjam. Rang kel angkekarl-penh, kwertengerl nyentel renh pawenhek, ‘Ngkartay! Nwernenh kaltj-anthay, Altjerr-warn angketjeh! John Kwatjeh Irrpelh-ilenh-ilenhel kwertengerl kwerenh map kaltj-anthekarl-arteh.’
Jesu-el inenh ilek, ‘Arrantherr Altjerr-warn angkemarleng apek, arrantherr lakenh angketjeh: “Angeyay, tjerrtj ingkerrek kaltj-anthang, inang arreny ngkwengenh arratjant anewetjeh. Petjay, tjerrtj ingkerrenyeh mernelhetjeh, ntwang Ngkart angerr anemeng.
Mern nwerneh kweteth antherl-anang.
Anetj nwern-hetj wang. Lakenh nwern anetj inehenh wem, inarl nwernenh anetj-ilekarl-penh. Arrentj renh perray, rang nwernenh arrkernehetjeng.”’
Jesu-el inenh ilek, ‘Thang angketj kwek war ilem. Ntwang kweny mpwepel apek alhem peltj ngkwengenh-warn, merneh apek ankeyel pawenhetjeh. Ntwang lakenh angkem, “Peltj tjengenhay! Yeng petjek merneh ankey ngkweng-warn. Mern kwek apek ngkweng intem? Mern urrpetj tjeng anthang, thang peltj tjengenh wantetjeh!
Peltj tjengenh ntwarreng petjek tjeng-warn. Yeng itja mern-kwenh wart, kwer anthetjeh.”
‘Peltj ngkwengenh ngkweng-warn lakenh angketjenh, “Peltj tjengenhay, yengenh impay! Yengenh parrk-parrk-iletjal! Arrew tjengenh kel martelentj wart, kwer tjengenh map tjengel-ayel ntjamel ankwangemeh intemeng. Yeng ywarn kemerrem, ngwenh mern anthetjeh.”’
Jesu-el inenh ilek, ‘Wenhekay? Thang arrantherrenh ilem, nthakenh rang mpwaretjenh. Peltj ngkwengenh lakenh angketjenh, “Thang ngkweng mern anthetjenheng.” Lakenheng rang ngkweng mern anthem, rang nyerr-irrehetjeng arrpenh mapel nhenh-penh awehetjeng, rang itja mern anthekarleng wart. Lakenh-arteh arrantherr Altjerr renh pawenhemeng, rang kel arrehantherr anthem kangkentjel.
Tjerrtj ngwenh apek rarl Altjerr renh pawenhem, renh Altjerrel awemel anthetjenh. Tjerrtj ngwenh apek rarl Altjerrek palenthwem, rang renh aretj-alhetjenh. Tjerrtj ngwenh apek rarl Altjerr-henh arrew rltar-atwem, Altjerrel kwer altjwer-iletjenh, rang irrpetjenheng.
‘Ler ngkwengenhel apek ngwenh ker irrpenngeh pawenhem, ntwang renh itja amwang anthem. Ntwang kwenh renh ker irrpenng anthem!
Rang apek kwartek ngwenh pawenhemeng, ntwang itja renh anem-akert anthem. Itja kwenh! Ntwang kwenh kwart kwer anthem.
Arrantherr kwenh tjerrtj anetj-akert! Arrantherr kel kaltj, ler arrehantherr-henh rnwanentj mwerr anthetjeh, mern mwerr-arlk apek ker mwerr-arlk apek anthetjeh. Angey alker-areny rang angerr-lkwer anthetjenh, arrantherr renh pawenhemarleng! Arrantherr apek renh pawenhem Kwerrern Alngaltarek, rang kwenh Kwerrern Alngaltar renh arrehantherr-warn lanthem.’
Arltang arrpenhel Jesu-el artwang kwerrern anetj-akert aretj-alhek. Kwerrern nhenh rartek artwang renh angketj-kwenh-ilekarl. Jesu rang kwerrern anetj artwang kwereng anpwek. Artwang rang angkek-anem. Tjerrtj mapel nhenh aremel anwerlkek.
Arrpenh mapel rrtjwerremel ilek, ‘Artwang nhenh kwerrern anetj angerr arreny Beelzebub kwer kangkwerrenh-irrenh kwel. Beelzebub rang Jesu renh twer-ilekarleng kwel, lakenh Jesu-el kwerrern anetj map tjerrtjeng anpwerl-apem.’
Arrpenh map ahentj-anek, Jesu renh arrkernetjeh. Inang renh pawenhek, Jesu-el ineh twer angerrel mpwaretjeh, inang kaltj anetjenheng, Altjerrel renh arratj lanthekarl apek.
Jesu kel kaltj anek iterrentj inehenheh. Rang angketj ineh ilek, ‘Iterl-aray! Peltj map kweteth atwerrem apek, inang itja mer nyentel kwet anetjenh, inang ingkerreny irrarnp-irretjenh. Mer inehenhel-ayeng urrpetjant anetjenh.
Arrantherr ilem, Beelzebub-el yengenh twer-ilekarl kwel, lakenh thang kwerrern anetj map anpwem. Nhenh itja arratj anem! Rang itja tjeng-artwey anem! Rang twernk kwerrern anetj map-kenhantarl anem. Rang itja kwerrern anetj kwerenh map anpwem.
Arrantherr angkem, thang kwel kwerrern anetj map anpwem, Beelzebub-el yengenh twer-ilekarleng. Arrehantherr-henh map-arteh? Ngwenhelam inenh twer-ilem, kwerrern anetj map inenh anpwetjeh-anngernt?
Thang kwerrern anetj inenh anpwem, Altjerrel yengenh twer-ilekarleng. Arrantherr yeng arekarl-penh arrentj alharlkwerleh, lakenh arrantherr iterl-aretjenheng Altjerrarl petjek, arrantherrenh ateng-iletjeh.’
Jesu angkek, ‘Thang angketj kwek arrehantherr iletjeh. Artwang twerel apek warl kwerenh arntarnt-arem, arrawey kwerenh-akertel. Rnwanentj kwerenh mwerr kwet warl kwerenhel intetjenh. Arrpenhel itja rwengkel inetjenh.
Artwang arrpenh apek petjem twer angerr-akert. Rang warlek-artwey renh athenemel atwem. Kwer-penh rang arrawey nheng irrarnpelh-ilemel anthem, rnwanentj kwerenh map thwen.’
Keth-ilentj: Jesu-el angketj kwek nhenh ilek, inenh kaltj-anthetjeh. Kwerrern anetj rang artwang twer-arteh. Jesu rang artwang twer angerr-akert-arteh. Rang kwerrern anetj map anpwerl-apem Altjerr-henh twer-akertel. Ngkart Jesu lakenh ilelhek, ‘Yeng kwenh twer anthwerr anem arrehantherr. Thang kwenh kwerrern anetj tjerrtjeng kwetant anpwetjenh.’
Jesu angkek, ‘Arrpenh ngwenh apek tjeng ahentj-kweny anem, rang tjengenh peltj-kweny anem, itja tjeng rrkwapem. Rang arrpenh map itja tjeng-warn angetjem. Rang inenh tjengetj ntjwem-ilem.’
‘Thang angketj nhenh ilem kwerrern anetj-akert. Kwerrern anetj rang tjerrtj nyentel-ayeng-amparr anem, kwereng renh arrpenhel anpwem twer angerr-akertel. Kwerrern anetj rang artwang impem-anem, rang werrk-angkwerr nthwerl-apem, mer arrpenhek palenthwerl-apemel. Rang merek ywarn palenthwemeng, kwerrern anetj rang lakenh angkem, “Yeng angkep alpetjenh, mer yengarl arratekarl kwer-warn.”
Kwerrern anetj rang angkep alpem, artwang kwereng rang arratekarl-warn. Rang artwang renh aretj-alhem, kwerrern anetj-kwenyarl, mwerremeh.
Kwerrern anetj rang kwerrern anetj-lkwer 7 pel ngwerl-alpem. Inang artwang kwer-warn angkep irrperrerrem, kwerel-ayeng kwetant anetjeh. Artwang rang kwerrern anetj nyent-amparr anyenek. Lyet rang anem kwerrern anetj aningk-akertemeh, anetj anthwerr. Lakenh kwer rwekenth-kenth angerr anetjenh.’
Jesu angketjamarleng, marl nyent arlkemel angkek, ‘Mwek ngkwengenh rarl ngwenh mangkelh-ilekarl rang kwenh arrken awelhem, Altjerr kwer kangkentj angerr mernelhekarl!’
Jesu tjernemel angkek, ‘Nhenhant tjeperr, tjerrtj inang Altjerr-henh angketjeh kangkwerremeng, inang arrken angerr awelhem, Altjerr ineh kangkentj angerr mernelhekarleng.’
Arrantherr angketj Jonah-akert iterl-aremam?’
Irrpenng angerrel Jonah renh kwernek, kweny atherr rang intek irrpenng kwenel. Kwereng Altjerrel irrpenng renh twernek, rang Jonah renh antew arrernetjeh keth-warn, kwatj alay iter-warn. Kwer-penh Jonah rang town angerr Nineveh-warn alhek, mer-areny map iletj-alhek, inang anetjeng tweperretjeh Altjerr-warn-anem.
‘Jonah-el Nineveh-areny map mernek, Altjerrel inenh ateng-ilek, tweperretjeh kwer-warn. Inang alhengk-aremel tweperrek Altjerr-warn. Jonah-arteh, Tjerrtj-henh Ler rang arrantherrenh mernek, arrantherr lyet anemarl mapel alhengk-aretjeh, Altjerr ahentj-anem, arrantherr tweperretjeh kwer-warn.
31-32 Tjerrtj Nineveh-areny map arrehantherr arnkely-irremel iltetjenh. Inang kwenh tweperrekarl, Jonah-el inenh ateng-ilemel ilekarleng wart. Lyet artwang nyent nhenhel anem, rarl arrantherrenh angketj twer-lkwerel ateng-ilemel iletjenh. Altjerr rang petjemarleng tjerrtj ingkerrek ngaketjeh-anngernt, tjerrtj Sheba-areny map-henh queen-el iteth-irremel arrantherrenh arnkely-irremel iltetjenh. Queen Sheba-areny rang ngkwey mer ntwarreng petjekarl, king Solomon renh awetjeh, rang inangkal anthwerr angkerleh. Lyet artwang nyentel arrantherrenh kaltj-anthem, rarl Solomon-eng inangkal-lkwer anem.’
Jesu-el ilek angketj arrpenh rwang alngenth-akert. ‘Tjerrtjel rwang alngenth anthelemel rang renh itja arltwem. Rang alngenth table-ek-atwetj arrernem, tjerrtj ngwenh apek warl irrpentjemarleng, rang alernentjel aretjenheng.
34-36 Lakenh-arteh anngangel tjey nwerneh mernem, nwern keth aretjeh. Anngel mwerr aretjeh, mwerr nwerneh parrtjelh-ilem. Anngang anetj apek, nwern ywarn arem, ngwemerntel-ayeng-arteh. Anngang ngkwengenh mwerr anyenang, alernentj ngkwengenh lwernelhehetj, ntwang pweng-irrehetjeng! Ntwang kwet apek anem alernentj Altjerr-henhel, kwer kangkwerremel, ngwemerntel itja ngwenh arltwem. Ntwang itja palekalek anetjenh.’
Artwang Pharisee nyentel Jesu renh warl kwerenh-warn merneh ngwek. Jesu rang warl-warn irrpenhek, kel mernek arrernelhek-anem.
Artwang Pharisee-el renh aremel nwerlkek, Jesu rang itja iltjang lhewelhekarl, mern arlkwetjeh-anngerntel.
Ngkart Jesu-el artwang renh ilek, ‘Arrantherr-artek tjampet plate-arlk lhewem. Kenh kwerrern-arlk arrehantherr-henh anetj!
Ahert mapay! Altjerrel kwenh tjerrtj arrmernek, mpwerrk iterrentj thwen ntjaper.
Arrantherr tjerrtj mern-kwenh mapeh kangkentjel mern anthetjeh-amparr, kwereng Altjerrel arrantherrenh tjampet plate-arlk arrehantherr-henh alngetjenh. Lakenh arrantherr kwenh Altjerreng ularr arratj mernelhek.
‘Artwang Pharisee mapay, arrehantherr rwekenth-kenth angerr anetjenh! Arrantherr lyapelh-ilem mern atherrk, kwek map akemel, kert arrpenh tjenkerr anthem Altjerrek, Moses-henh mpwareng-areng-angkwerr. Mwerr lakenh. Tjerrtj arrpenh map-arteh? Arrantherr itja ineh arratj mernelhek. Arrantherr itja Altjerreh angerr kangkem. Arrantherr kangkentj mernelhemer Altjerrek arrpenh mapek thwen. Tjenkerr arratj kwet antherl-anetjeh!
Artwang Pharisee mapay, arrehantherr rwekenth-kenth angerr anetjenh! Arrantherr church-warn alhemeng, arrantherr ahentj-anem arrwekel anthwerr anetjeh, arrpenh mapel arrantherrenh nakemel aretjenheng. Arrantherr shop-warn apek alhemarleng, arrantherr ahentj-anem, tjerrtj mapel arrantherrenh inangkal map nakemel iletjenheng.
‘Arrehantherr rwekenth-kenth angerr anetjenh! Arrpenh mapel arrantherrenh arem, inang iterrem, arrantherr mwerr kwel anem. Arrantherr anetj anthwerr anem. Arrpenh map apek arrehantherreng ingkern-angkwerr alhem, inang anetj-irrem.’ Lakenh Jesu-el iltek artwang Pharisee map.
Artwang kaltj-anthenh-anthenh nyentel Jesu renh ilek, ‘Kaltj-anthenh-anthenhay, ntwang Pharisee map iltek, ntwang nwernenhenp iltek!’
Jesu-el renh tjernemel ilek, ‘Artwang kaltj-anthenh-anthenh mapay, arrehantherr rwekenth-kenth angerr anetjenh! Arrantherr mpwareng-areng arrpenh map-arlk anthem tjerrtj mapeh, inang kangkwerretjenheng. Itja Moses-kenh mpwareng-arengant. Inang ywarn mpwareng-areng ingkerrekeh kangkwerrem, map anthwerreng. Arrantherr inenh perrpert-ilem, arrantherr ineh itja tangetjel anem.
‘Arrehantherr rwekenth-kenth angerr anetjenh! Arrwekeleny arrehantherr-henh mapel Altjerr-henh angketj angenh-angenh map irrernng atwetjart. Arrantherr-antem angketj angenh-angenh ineh pwert ngkernem, ineh irlpangketjenheng awenng inehenheh.
Irlpangkentj-henh pwert inenh ngkernemel, lakenh arrantherr mernem, arrantherr kangkem, arrwekeleny arrehantherr-henhel angketj angenh-angenh irrernng atwetjartarl.
Altjerr rang arrwekel kwet kaltj anek arrehantherr. Rang angkek, “Thang angketj angenh-angenh map, kaltj-anthenh-anthenh map thwen tjerrtj Israel-areny map ineh-warn lanthetjeh. Angketj angenh-angenh ineheng inang arrpenh irrernng atwetjenh, arrpenh map inang alwernemel nakepakel-iletjenh.”
50-51 Ngkwey anthwerr Cain-el tjeyekw kwerenh Abel irrernng atwek. Arrpenh mapel atwek Altjerr-henh angketj angenh-angenh map. Altjerr-henh angenh-angenh nheng Zechariah inang irrernng atwek church angerr kwenel. Arratj anthwerr, arrengey arrehantherr-henhel angketj angenh-angenh map atwek ngkweyeng-ntjel. Lakenheng arrantherr lyet anemarl map rrwernek, arrantherr kwenh merrentj. Ineheng arrngel Altjerrel arrantherrenh ingkerreny atwetjenh.
Artwang kaltj-anthenh-anthenh map artwang Pharisee map thwen inang Jesu kwer arnkely-irrek. Inang Jesu renh angerr anthwerr irrpeltherremel pawenhek.
Inang ahentj-anek, renh mantjel awetjeh, rang apek pal angkehetjeng.
Tjerrtj aningk inang Jesu-warn petjewarrek. Inang rrpwerrketjam Jesu-warn itwek-irrerl-apemel. Jesu rang kwertengerl kwerenh map ateng-ilemel ilek, ‘Arrantherr-artek artwang Pharisee mapeng mantj arelhetjeh. Inartek arrantherrenh palekalek kaltj-anthehetjeng. Inang kaltj-anthem wenh apek, inang itja arratj mernelhem.
Angketj wenh apek tjerrtjelarl lyet alengk-wem, nhenh Altjerrel kelant keth-iletjenh. Arrantherr ywarn alengk-wem anetj arrantherr mpwarekarl, Altjerrel arrantherrenh keth arem. Rang arem, rang kelant anetj keth-iletjenh, mapel alhengk-aretjenheng.
Mantjel iterl-aretjeh. Angketj nheng arrantherrarl kwenyel angkekarl, aherrkelarl arrpenh mapel awetjenh. Angketj nheng arrantherr kwen angkemarl, arrpenh mapel keth anthwerr awetjenh.
‘Peltj tjengenh mapay, arrantherr itja tjerrtj ahangerr mapeng ater-irretjeh. Inang kwenh mpwerrkant irrernng atwem. Irrernng-penh inang itja arrantherrenh rwekenth-kenth-iletjenh.
Arrantherr Altjerrengant ater-irretjeh. Rang kwenh tjerrtj anetj inenh rwang anganentj-warn wetjenh. Arratj kwenh arrantherr-artek Altjerrengant ater-irretjeh.
Thep kwek map iterl-arerrerray. Tjerrtjel apek thep 5 pel payemelem, maney ngkweltj atherrel. Arrantherr iterl-arem, thep inang anetjeh-athen. Itja, Altjerr ineh lharrp-irrem, rang thep nyentek apek angwerretj-kweny anem.
Arrehantherr Altjerr lharrp-irrem angerr anthwerr. Kapert altang nthakentj apek arrehantherr-henh anem? Altjerrant kel kaltj. Rang arrantherrenh ingkerreny nyentam-nyent iterl-arem. Thep map itja tjeperr anem, kenh Altjerr rang thep map arntarnt-arem. Rang thep maparl arntarnt-arem-arteh, rang arrantherrenh mantj anthwerr arntarnt-aretjenh. Lakenheng arrantherr itja ater-irretjeh. Altjerreng ularr arrantherr tjeperr anem. Rang arrantherrenh mantjel arntarnt-aretjenh.
‘Tjerrtj ngwenh apek rarl tjerrtj arrpenh mapeng ularr lakenh ilelhem, “Thang Jesu nakem, Tjerrtj-henh Ler renh.”, thangemeh angel alker-areny map iletjenh, tjerrtj nhenh rang arratj kwenh tjengenh anem.
Tjerrtj arrpenh apek ilelhem, “Thang itja Jesu nakem”, thang angel map iletjenh, tjerrtj nhenh itja tjengenh anem. Yeng kwereng ntjwem-irretjenh.
Tjerrtj ngwenh apek rarl Tjerrtj-henh Ler-penh lhwerrkert angkem, kwer-penh rang apek lakenh ilelhem, “Angeyay, anetj tjengenh way!” Altjerrel kel anetj kwerenh wetjenh. Tjerrtj ngwenhel apek Kwerrern Alngaltar renh arramp-wem, Altjerrel anetj kwerenh itja kwetarl wetjenh. Rang anetj-akert kwet anetjenh.
‘Inang apek arrantherrenh church-warn angetjenh, twernk mapeng ularr apek ngkernetjenh, inang arrantherrenh arrkernemel pawenhetjeh-anngernt, arrantherr itja angerr iterretjeh, “Nthakenhameh yeng arratj ilelhetjeh?”
Kwerrern Alngaltarel arrantherrenh iletjenh, nthakenh arrantherr ilelhetjeh.’
Artwang nyentel Jesu pawenhek, ‘Kaltj-anthenh-anthenhay! Angey ilern-henh-artek ilwek. Kek tjengenhel rnwanentj ingkerreny anyenem. Renh ilang, rang tjeng rnwanentj kert arrpenh anthetjeh.’
Jesu-el renh tjernek, ‘Mpwel-henharrp-athek yanhan! Thang mpwelenh itja iletjenh. Mpwelarrp angkerrang.’
Rang tjerrtj map ilek, ‘Arrantherr arntarnt-arelhetjeh. Arrantherr itja rnwanentj angerreh nyerrketjeh. Tjerrtj itjam iteth kwet anetjenh, rnwanentj kwerenh angerr intem.’
Jesu-el ineh angketj ilek, ‘Artwang maney angerr-akert nyent anek, rang farm angerr anyenek. Farm angerrel rang mern anngang angerr mangkelh-ilek.
Artwang rang kwewaleny iterrek, “Tjengenh kwenh mern angerr anthwerr anem. Mern-henh warl tjengenh urrpetj war anem. Nthenheham thang mern map arrernetjenh?”
‘Rang kwet iterremel lakenh angkek, “Lakenh thang mpwaretjeh. Thang mern-henh warl kwek map tjengenh taketjenh, warl angerr artetjenheng. Thang mern anngang mantarr-arlk ingkerrek warl angerretj kwer-warn arrernetjenh.”
‘Altjerrel renh ilek, “Artwangay, ntwartek ahert! Lyet-antey kwenyel ntwang ilwetjenh, ntwang rnwanentj-arlk ngkwengenh parlp-iletjenh, ntwarl ankey angerrel ngkwengarrp anyenetjart. Mern-arlk warl-arlk mantarr-arlk ngkwengenh nthakenh irretjenh? Arrpenh mapel inenh inetjenh!”’
Kwer-penh Jesu rang angkek ineh-warn, ‘Lakenh kwenh tjerrtj ankerleh anetjenh, inarl ahelh-arenyekant iterremel, inang rnwanentjeh arlweletjeh iterrerl-anem, inarl itja Altjerr renh iterl-arem. Altjerreng ularr inang rnwanentj-kwenh anem.’
22-23 Jesu-el kwertengerl kwerenh map ilek, ‘Arltang arrpenhemeh arrantherr apek arnterr iterrem lakenh, “Nthenhengam nwern mern inetjenh, nwernenh anhelk anetjenheng? Nthenhekam mantarr inem nwern ntjwetj anetjek?” Altjerrel kwenh nwernenh arrmernek, mwerr anetjek. Rang nwerneh angwerretj-kweny, nwernenh mentj impetj-kweny, nwernenh arntarnt-arerl-anetjenh. Lakenheng nwern mernek-arlk mantarrek-arlk angerr iterrewarretjal anetjeh.
Angank map arrantherr aray! Angank inang itja mern anngang ahelh-warn arrernem, mern lyapelh-iletjeh, tjerrtjel arrernem-arteh, itja. Inang itja mern inenh akemel arrawelh-ilem, tjerrtjel arrawelh-ilem-arteh, itja. Altjerrel inenh kwet wantem. Tjerrtj map arrantherr thepeng tjeperr-lkwer anem. Altjerr rang arem, arrantherr tjeperr anemeng. Thep angank itja tjeperr anem.
Arrantherr apek iteth ngkwengenheh angerr iterrerl-anem, lakenh, “Ay! Yeng ahentj-anem iteth kwet anetjeh!” Arrantherr lakenh iterremel ywarn iteth kwet anetjenh!
Arrantherr-artek itja iteth kwet anem ahelh nhenhel. Wenheng arrantherr athek-athek-irrem, arrantherr kwenh mernek-arlk mantarrek-arlk angerr iterrem? Lakenh angerr anthwerr iterretjal anetjeh!
‘Anteth inenh kethel lyaperleh arang! Inang itja rrkwapem, mantarr apek needle-el tanthem, itja. Arratj anthwerr, King Solomon rarl ngkwey anekarl, rang mantarr mpwarrkey-mparrkey-warn irrpek, anteth nhenh mapeng ularr rang anetj-anetj war anek.
Altjerrel anteth inenh arrmernek. Anteth inang kwek war anemel, kel ntjerrk-irrem. Kwer-penh tjerrtjel inenh rwang-warn wem. Altjerreng ularr arrantherr tjeperr anem, anteth map tjeperr kwek war anem. Rang kel arrehantherr mantarr mwerr anthetjenh, arrantherr irrpetjeh-anngernt. Arrantherr-artek Altjerr kwek war nakem. Arrantherr-artek Altjerr angerr-lkwer kwet nakemer!
Arrantherr itja angerr iterretjeh, “Wenham nwern arlkwetjenh?”, “Wenham nwern antjwetjenh?” Arrantherr itja mernek-arlk angerr iterretjeh.
Tjerrtj Altjerreh kwen map mernek-arlk angerr iterrerl-anem. Angey arrehantherr-henh kel kaltj, arrantherr mern-kweny kwatj-kweny, mantarr-kweny apek anem.
Altjerr Ngkart angerr anem ingkerrekeh. Kwer kwet arrantherr nyerrkemel kangkwerrang, angerr rrkwapemel. Kwer-penh rang mern-arlk mantarr-arlk arrehantherr anthetjenheng.
‘Kwer tjengenh mapay! Arrantherr kwenh urrpetj war anem. Arrantherr itja ater-irretjeh, Angey arrehantherr-henh ahentj-anemeng wart, rang arrantherrenh mer anganentj kwerenh-warn anginetjenh, arrantherr kwerel-ayeng anetjenheng.
Rnwanentj arrehantherr-henh sell-em-ilerrerrang, kwer-penh maney renh tjerrtj rnwanentj-kweny maney-kweny mapeh antherrerrang. Yakweth arrpenh Altjerrel arrehantherr mpwarem mer alkerel. Rang rnwanentj alker-areny arrehantherr anthetjenh, yakweth-warn kwernemel. Alkerel kwenh arwengkalth map itja anem, rnwanentj rwengkel inetjeh. Interrk itja kwerel anem, rnwanentj map anetj-iletjeh.
Mer ahelh nhenhel apek arrantherr rnwanentj angerr arlwelem, mer nhenh kwer arrantherr kangketjeh. Mer alkerel apek Altjerrel arrehantherr rnwanentj angerr anthem, mer alenh kwer arrantherr kangketjeh. Nthakenh arrantherr iterrem? Mer nthenham mwerran?’
35-36 Jesu angkek ineh, ‘Angketj nhenh awerrerrang. Artwang warlek-artwey rang alhek, arrpenhel arrkar inekarl-warn. Urrkapenh-apenh kwerenh map irlpareth anek, inang karr kwet akarelhek kwer alngenth-akert. Warlek-artwey rang kel arrken angerr-penh petj-alpetjenh. Rang arrew rltar-atwetj-alpemarleng, rrkwapenh-apenh inang kwer arrew kel altjwer-iletjenh. Arrantherr-artek rrkwapenh-apenh irlpareth ineh-arteh anetjeh. Kweteth karr arntarnt-arelhetjeh, Altjerrek rrkwapetjeh-anngernt.
Urrkapenh-apenh alenh map kwenh arrken anetjenh, twernk inehenharl petj-alpetjenheng, inenh karr kwet aretj-alhem. Warlek-artwey rang inenh iletjenh, arrernelhetjeh. Kwer-penh rarrp mern mpwaretjenh, ineh mern arlkwetjeh anthetjenheng.
Urrkapenh-apenh alenh map arrken anetjenh, twernk inehenhel inenh karr kwet aretj-alhemeng, rang kweny mpwepel apek petj-alpemeng, ntwely mpankel aherlkentjel apek.
Thang angketj warlek-artwey arrpenh-akert ilem. Iterl-aray, warlek-artwey rang apek kaltj anekarleng, ilwengar anthwerr artwang arwengkalth rang petjetjenh ineh-warn, rang kel kwer karelhetjeh, renh antwerrketjenheng.
Arrantherr-artek karr anetjeh! Arrantherr itja kaltjeng wart, ilwengar anthwerr Tjerrtj-henh Ler rang petj-alpetjenh.’ Lakenh Jesu-el inenh ilek.
Peter-el Jesu renh pawenhek, ‘Ngkartay, ntwang angketj nhenh nwernehant key ilem? Tjerrtj arrpenh map-arteh?’
Twernk rang petj-alpemeng, rang apek arem arntarnt-arenh-arenh arratj rrkwaperleh, rang kwer kangkem.
Twernk rang renh ngkernetjenharl, rnwanentj ingkerrek kwerenh arntarnt-aretjeh.
‘Warl arntarnt-arenh-arenh arrpenh apek itja arratj mernelhem. Rang apek iterrem, “Twernk tjengenh kwet anthwerr ywerrek.” Kwer-penh rang rrkwapenh-apenh map atwem. Rarrp mern angerr arlkwem ngkwarl antjwem thwen. Rang terangk-irrem.
Arltang arrpenhel rang itja karr akarelhemeng, twernk kwerenh kel petj-alpek. Twernkel renh ngkwal irrernng atwetjenh, renh anpwetjenh, tjerrtj anetj mapel-ayel anetjeh, inarl Altjerr renh itja nakem.’
Jesu-el angketj kwet ilek, ‘Urrkapenh-apenh ngwenh apek twernk inehenhel rrkwapetjeh ilek, inang kangkwerretj-kweny, twernk inehenhel inenh angerr atwetjenh.
Urrkapenh-apenh arrpenh ngwenh apek kaltj-kweny anem, twernkel inenh mantj iletj-kweny apek, lakenh anetjeh. Urrkapenh-apenh inang anetj mpwarekarl-penh, twernkel inenh kwek war nakepakel-iletjenh. Altjerrel arrpenh mapek wenh-wenh angerr anthem, rnwanentj apek inangkal apek. Altjerrel inenh ngkernem, wenh-wenh angerr arntarnt-aretjenh kwer. Altjerr ahentj-anem, inang rrkwapentj angerr mpwarem kwer, kelant rang inenh pawenhetjenh.’
Jesu-el kwertengerl kwerenh map kaltj-anthek, ‘Yeng petjek ahelh nhenh-warn, tjerrtj map twepelh-iletjeh. Arrpenh mapel awetj-kweny anetjenh, Altjerrel inenh rwang-warn wetjenh, kwetetharl amperl-anem-warn. Yeng ahentj-anem, Altjerrel parrp mpwaretjeh!
Arrwekel-artek tjeng anem rwekenth-kenth angerr anthwerr irretjeh. Arrpenh mapel yeng atwetjenh. Yeng rrwampey awelhem, rwekenth-kenth kwer karelhemel.
Arrantherr apek iterl-arehetj, yeng kwel ahelh nhenh-warn petjekarl, tjerrtj ingkerrek peltj-iletjeh kwel? Itjam. Tjerrtj map ilterrerl-anetjenh tjengeng arrngel.
Tjerrtj 5-arl apek warl nyentel anem. Lyeteng tjerrtj urrpetj tjerrtj atherr arrpenheh arnkely anetjenh tjengeng arrngel. Tjerrtj atherr tjerrtj urrpetj arrpenhek arnkely anetjenh.
Angey ler rrwey kwerenheh arnkely anetjenh tjengeng arrngel. Ler rang angey kwerenheh arnkely anetjenh. Matj rang marl kwerenheh arnkely anetjenh tjengeng arrngel. Marl rang matj kwerenheh arnkely anetjenh. Anherrenheng-atherr arnkely anetjenh tjengeng arrngel.’
Jesu-el tjerrtj map inenh ilek, ‘Arrantherr apek angkert aremeng, altwerleng arratemeng, lakenh arrantherr angkem, “Kwatj angkarl angerr petjemaw!” Kwer-penh kwatjel anhentj-alhem.
Aretharrel apek antekerreng wernemeng, lakenh arrantherr angkem, “Alkeremeh irrentjemaw!” Kel lakenh irrem.
Aretharrel wernemeng, arrantherr kel alhengk-arem, nthakenh irretjenharl. Thang kel twer angerrel arrehantherreng anngetherr mpwarek. Arrantherr yeng itjarl alhengk-arek. Arrantherr itja kaltj anem, nthakenharl Altjerrel mpwarem, nthakenh Altjerr ahentj-anem.
‘Arrantherr kaltj anetj-kwenh, arratj mernelhetjeh.
Tjerrtj arrpenhel apek ngwenh court-warn angem. Ntwang kwerel-ayel peltj-irretjeh, mpwel court-warn alherremeng. Itjeng apek, rang ngwenh judge-eng ularr iletjenh. Judge-el rrkwentj iletjenh, ngwenh tjayel-warn kwernetjeh.
Arratj kwenh, ntwang itja tjayeleng arratetjenh, ntwang fine ingkerrek ngkwengenh rrpwaretjeh-atwetj.’ Lakenh Jesu-el map kaltj-anthek.
Artwang urrpetj Jesu-warn petjek angketj anetj-akert. Inang renh ilek, ‘Nwern angketj awek, artwang Galilee-areny map church angerretj-warn irrpek, ker tjenkerr atwemel anthetjek Altjerrek. Inang ker map anthetjam-rlwer, twernk angerr arreny Pilate-kenh atwenh-atwenh map church-warn irrpek, inang Galilee-areny inenh irrernng atwerrerrek.’
Jesu-el inenh pawenhek, ‘Nthakenh arrantherr iterrem? Wenheng artwang Galilee-areny nheng map ilwek? Inang rrwernelhek kwey, anetj-ilelhekarl apek? Altjerrel apek inenh rwekenth-kenth-ilek? Galilee-areny arrpenh map inang merel antarl anek. Inang mwerr-lkwer ineheng apek anek?
Itja anthwerr! Arrantherr nhenheh-arlk kaltj anetjeh. Arrantherr anetjeng Altjerr-warn tweperretjeh, arrantherr alenh map-arteh ilwehetjeng!
Itja anthwerr! Lakenheng arrantherr nhenheh kaltj anetjeh. Arrantherr Altjerr-warn tweperretjeh, arrantherr ilwehetjeng.’
Jesu-el angketj nhenh ilek, ‘Artwang rang arnang tjwerrk ngkernek grapes farm kwerenhel-ayeng. Tjwerrk angerr rang mangkek. Kel arrpenh-ingar artwang rang petjek, mern tjwerrk kwetjetjeh. Artwang rang ywarek mern kwer.
Rang rrkwapenh-apenh renh ilek, “Yeng 3 years-ek-atwetj kweteth merneh petjetjart, mern inenh kwel kwetjetjeh. Thang kweteth ywaretjart. Kel arnang tjwerrk renh rlweth-atwang, mern-kwenyeng wart. Rang pelkel war mangkek.”
‘Urrkapenh-apenh rang angkek, “Twernkay! Arnang renh year nyent weth impang. Thang ahelh inyetjenheng-amparr, pwelek-kenh kart-amparr arrernetjenheng, kwer-penh thang kwatj angerr kwer theletjenheng.
Rang apek mern ngwerrm-ilem, kel mwerr. Itjeng apek, thang renh rlweth-atwetjenh, ntwarl yeng ilekarl-arteh.”’ Lakenh Jesu-el inenh ilek.
Saturday arltang arrpenhel Jesu-el tjerrtj map kaltj-anthetjam church kwenel.
Church kwen kwerel marl nyent anek, rarl 18 years-eh-atwetj artep anetj-akert anekarl. Kwerrern anetjel artep kwerenh anetj-ilek. Marl rang ywarn arratj irnek, altjwernemel war alhetjart.
Jesu-el marl renh aremel, rang kwer ntangkelhek. Rang renh ilek, ‘Marlay! Artep ngkwengenh-artek kel mwerr-irrek!’
Jesu-el iltjang kwerenh kwerarleh arrernemel, marl rang kel arratjenyemeh irnek, mwerr-irrekarl. Rang arratjenyemeh nthwerl-apek. Rang Altjerreh kangkemel nakek.
Jesu-el marl renh Saturday arltel mwerr-ilekarleng, church-ek-artwey rang arnkely-irrekarl. Rang tjerrtj map ilek, ‘Arltang 6 kel anem nwerneh rrkwapetjeh. Arrantherr apek ahentj-anem, Jesu-el arrantherrenh mwerr-iletjeh, kel arltang 6 nhenh ineheng petjay. Angketj nwern-henhel-ayeng intem, arrantherr itja Saturday arltang angerrel rrkwapetjeh. Lyet Saturday arltang tjeperr nwern ltjwerretjeh. Arltang arrpenhel arrantherr petjetjeh, Jesu-el arrantherrenh mwerr-iletjeh-anngernt.’
Ngkartel artwang inenh ilek, ‘Arrantherr urrtjalth mapay! Arrehantherr-henh pwelek apek anem, tangkey apek. Saturday arltel arrantherr rrkwapem, renh rope kap-rlwemel kwatj-warn tjarr-angemel. Lakenh kwenh arrantherr rrkwapem arltang Saturday-el.
Lakenh-arteh yeng lharrp-irrem marl nhenhek, rang Abraham-kenh peltj anem arrehantherr-arteh. Renh arrentj angerrel 18 years-ek-atwetj arrwengkelthel anetj-ilek. Tjeng anem Saturday arltel renh mwerr-iletjeh.’
Tjerrtj Jesu-eh ahentj-kweny map inang nyerr-irrek. Tjerrtj arrpenh map kangkemel arrken-irrerl-anek, Jesu rang mwerr anthwerr mpwarekarleng.
Kwer-penh Jesu-el tjerrtj inenh pawenhek, ‘Nthakenham Altjerr-henh nakenh-nakenh map aningkam-aningk-irrem?
Thang arrantherrenh angketj nhenh ilem. Artwang nyentel tjwerrk anngang mer kwerenhel arrernek. Anngang rang mangkemel, arnang tjwerrk lyapek. Thep map petjek, arnang kwerel antjwang mpwarek.’
Keth-ilentj: Tjwerrk anngang Jesu-henh angketj-arteh anem. Tjwerrk anngang kwek anthwerr. Anngang kwekeng arnang angerr mangkem. Lakenh-arteh Jesu-henh angketj mer map-warn antek-irrek. Tjerrtj nakenh-nakenh kwerenh map lakenh-arteh aningk-irrem.
Jesu-el inenh weth pawenhek, ‘Nthakenham Altjerr-henh nakenh-nakenh map aningkam-aningk-irrem?
Thang angketj mern arlwar-ilenh-ilenh-akert ilem. Marlel mern arlwar-ilenh-ilenh kwek war inem, mern arletj angerr-warn nyentelh-iletjeh. Mern arlwar-ilenh-ilenh kwek rang mern arletj renh arlwar-ilem.’ Keth-ilentj: Lakenh nakenh-nakenh urrpetj-amparr anem, ingkern inang map anthwerr-irrem.
Kwer-penh Jesu Jerusalem-warn alherl-apetjam, rang tjerrtj map kaltj-antherl-apetjam, town kwek mapel town angerr mapel thwen.
Tjerrtj nyentel renh pawenhek, ‘Ngkartay, Altjerrel tjerrtj urrpetj war key angetjenh, kwerel-ayeng iteth kwet anetjenheng?’
‘Mantj iterrerl-anetjeh, mer alkerarl anetjenheng-anngernt. Arrantherr-artek athek-irretjeh arrew pwarn kwer-angkwerr irrpetjeh-anngernt. Tjerrtj map anthwerr athek-irrem, arrew pwarn kwer-angkwerr irrpetjeh, inang ywarn irrpem arrew pwarneng wart.
Thang angketj arrpenh ilem. Kelant warlek-artwey rang arrew renh kel martetjenh. Kwer-penh arrantherr kethel irnemel arrew kwerel rltar-atwemel angketjenh, “Ngkartay! Nwerneh altjwer-ilang!” Rang arrantherrenh iletjenh, “Yeng itja arrehantherr kaltj! Nthenh-areny arrantherr?”
‘Kwer-penh arrantherr angketjenh, “Nthakenhay? Nwern kwenh ngkwengel-ayel mern-arlk arlkwek, kwatj-arlk antjwek. Ntwang nwernenh mer nwern-kenhel kaltj-anthek.”
‘Rang arrantherrenh iletjenh, “Yeng itja kaltj arrehantherr. Arrantherr-artek tjerrtj anetj map! Kel tjengeng alherrerrayantay!”
‘Altjerrel arrantherrenh kel keth-warn anpwetjenh. Arrantherr Abraham Isaac Jacob thwen Altjerr-henh angketj angenh-angenh map thwen aretjenh, Altjerr-henh mer anganentjel anerleh. Kwer-penh arrantherr arnetjenh ampangkemel.
Tjerrtj kel ingerreng altwerleng ayerrereng antekerreng petjetjenh Altjerr-henh mer anganentj-warn, kwerel tjenkerr arlkwetjenheng.
Tjerrtj arrpenh map inarl lyet ingkern-irrem, inang kelant arrwekeleh irretjenh. Tjerrtj arrpenh map inarl lyet arrwekel-irrem, inang ingkern-irretjenharl.’
Keth-ilentj: Altjerr ahentj-anek, Israel-areny mapek-amparr kwer angerr iterrerl-anetjeh. Itja, inang kangkwerretj-kweny anek. Lyet Altjerreh lwereny map kwer ahentj-anem, angerr iterrerl-anemel. Inek-amparr Altjerrel-ayeng anetjenh.
Kwer-penh artwang Pharisee urrpetj Jesu-warn petjek. Inang Jesu renh ilek, ‘King Herod-artek ahentj-anem, ngwenh irrernng atwetjeh. Kel mer arrpenh-warnant alhang!’
Jesu-el inenh ilek, ‘Arrantherr artwang angwely arnwer-arteh renh ilerrerrang, “Lyet ngwenth thwen thang arrentj map anpwetjenh, tjerrtj map-arlk thang mwerr-iletjenh. Kel arltang arrpenhel rrkwapentj tjengenh kel ywerretjenhemeh.”
Arltang urrpetjel yeng tjeyel angkep alpem Jerusalem kwer-warn. Altjerrel yengenh ilek, mer kwer-warn angkep alpetjeh. Inang itja yengenh irrernng atwetjenh mer nhenhel. Jerusalem-elant kwenh inang yengenh irrernng atwetjeh, angketj angenh-angenh inenh inang atwekarl-arteh mer kwerel. Angketj angenh-angenh inang ingkerrek ilwek Jerusalem-el.
‘Tjerrtj Jerusalem-areny mapay! Arrantherr kwenh Altjerr-henh angketj angenh-angenh map irrernng atwekarl! Urrpey map arrantherr inenh irntel iltewekarl, inenh Altjerrel arrehantherr-warn lanthekarl. Keweny mapay, yeng kwet ahentj-anek, arrantherrenh arrawelh-iletjeh, tjwek-tjwek marlel kwerrk kwerenh map arrawelh-ilem-arteh. Arrantherr ahentj-kwenyarl tjeng anek.
Lyet Altjerrel church angerretj kwerenh mentjarl imperl-alhem. Arrantherr yengenh aretj-kweny anetjenh. Kelant arrantherr yengenh aretjenh, lakenh arrantherr angketjenh,
“Nwern renh naketjeh,
rarl Ngkart-henh arrenyel-ayeng petjetjenheng.”’
Lakenh Jesu-el angketj Jerusalem-areny map-akert ilek.
Arltang angerr Saturday arrpenhel Jesu rang alhek artwang angerr Pharisee nyent-kenh warl-warn. Pharisee rang arrwekel renh ntangkekarl, mern arlkwetjeh. Tjerrtj mapel Jesu renh mantjel arerl-anek, nthakenh rang mpwaretjenh.
Artwang irlkert angerr Jesu-eng ularr anek. Kwerenh akwang atherr ngkwern atherr thwen wangkentj angerr.
Jesu-el artwang Pharisee map kaltj-anthenh-anthenh map thwen inenh pawenhek, ‘Mwerr key thang arltang angerrel tjerrtj irlkert mwerr-iletjeh? Itja apek?’
Inang intert kwet anek, tjernetj-kweny. Jesu-el artwang irlkert renh pwerlep antwerrkemel mwerr-ilek. Kel rang renh mwerremeh angkep lanthek.
Inang ywarn iterl-arek, kwer angkep angketjeh.
Kel map anerl-anek artwang Pharisee-kenh warlel. Jesu-el arek, tjerrtj mernek petjekarl map inang ahentj-irrek, arrwekel arrernelhetjeh. Rang inenh angketj nhenh kaltj-anthemel ilek,
‘Artwang ngwenhel apek ngwenh mpweny-henh tjenkerrek ngwem, ntwang itja arrwekel arrernelhetjeh, twernk angerr apek petjehetjeng-arlk.
Kwer-penh artwang rang ngwenh tjenkerr-warn ngwekarl, rang ngkweng-warn petjem apek, ngwenh iletj-alhem, “Nhenheng alhay! Twernk angerr nhenhel arrernelhetjenheng!” Kwer-penh ntwang nyerr-irremel ingkern arrernelhem.
Lakenheng ntwang apek tjenkerr-warn petjem, ntwang ingkern arrernelhetjeh. Kwer-penh artwang rarl ngwenh ngwekarl, rang ngwenh iletjenh, “Peltjay! Keth mwerr-lkwerel anetjeh petjay!” Arrpenh mapel nhenh aremel, inang ngkweng-penh kel iterretjenh, “Ay! Artwang mwerr anthwerram yanhan!”
Tjerrtj ngwenh apek rarl nakelhem, renh Altjerrel ingkern arrernetjenh, nyerrel anthemel. Tjerrtj ngwenh apek rarl Altjerreng ularr mwerr nakelhetjal nyerr-nyerr mernelhem, Altjerrel renh tjeperr anewetjenh, arrpenh mapeng arrwekel arrernetjenh. Tjerrtj map kwer-penh angketjenh, “Ay! Artwang yanhan arratj anthwerr!”’
Jesu artwang Pharisee kwer-warn angkek, rarl renh nheng mern tjenkerrek ngwekarl, ‘Ntwang apek tjenkerr mpwarem, ntwang itja ngwetjeh peltj ngkwengenh map tjey ngkwengenh map thwen arlaltj ngkwengenh map thwen maney mantarr angerr-akert map thwen, mern arlkwetjeh. Ntwang inenh ngwemeng, inang kelant ngwenh merneh angkep ngwetjenh.
Ntwang apek tjenkerr mpwarem, ntwang tjerrtj rnwanentj-kweny maney-kweny map ngwetjeh, tjerrtj iltjang anetj map thwen, tjerrtj arlamarr map thwen, tjerrtj pweng map thwen, inenhant ngwetjeh!
Ineh maney itja intem, ngwenh angkep mern arlkwetjeh ngwem. Lakenh Altjerrel ngwenh kwart-wetjenh, arltang kwerel Altjerrel tjerrtj arratj inenh irrernngeng kemelh-ilemeng.’
Artwang arrpenh angkek, rartek mernek petjekarl. Rang lakenh angkek Jesu kwer, ‘Tjerrtj alenh map kweteth arrken angerr Altjerrel-ayeng anetjenh, mer angerr kwerenhel, tjenkerr-arlk arlkwerl-anemel. Altjerr rang inenh kweteth kwart-wetjenh!’
Jesu-el renh kaltj-anthek, ‘Thang arrantherrenh angketj iletjeh twernk angerr-akert. Twernk rang tjenkerr angerr rrkwapek. Rang tjerrtj map arrwekel kwet ilek, rang inenh tjenkerreh ntangketjenharl.
Mern-arlk ker-arlk ingkerrek kel itekarleng, twernk rang rrkwapenh-apenh kwerenh map urrpey lanthem, tjerrtj inenh weth ngwetjeh, “Petjewarray, mern-arlk ingkerrek kel anem.”
‘Tjerrtj inang itja ahentj-anek petjetjeh. Tjerrtj nyent angkek, “Thartek kel mer kwek payemelek. Yeng lyet alhem, mer renh arerl-alpetjeh. Yeng kelekant impang.”
‘Tjerrtj arrpenh angkek, “Thang kwenh pwelek map payemelek. Yeng lyet alhem, inenh aretjeh. Yeng kelekant impang.”
‘Tjerrtj arrpenh angkek, “Thang kwenh lyet anew inek. Yeng anerl-anem kwer-akert.”
‘Urrkapenh-apenh rang twernk kwerenh iletj-alpek. Twernk rang ahang-irremel rrkwapenh-apenh kwerenh ilek, “Parrp tjey angerr map-warn tjey kwek map-warn thwen alhang, town angerr nhenhel. Ntwang tjerrtj rnwanentj-kweny maney-kweny map, iltjang anetj-akert map, arlamarr map, pweng map thwen, nhenh-warn angetjang.”
‘Urrkapenh-apenh rang alhek. Rang petj-alpemel twernk kwerenh ilek, “Nhenheyay inang kel petjek! Thang kel tjerrtj nhenh inenh angetjek. Keth angerr kwet anem warl ngkwengenhel.”
‘Twernk kwerenhel renh ilek, “Ntwang town-eng keth-warnemeh alhang. Tjerrtj map weth ngwetjeh, inenh warl tjengenh-warn angetjang, kel tjerrtj aningkemeh warl tjengenhel anetjenheng.
Tjerrtj inenh tharl arrwekel ntangkekarl, inang ahentj-kweny-irrek petjetjeh. Inang itja anthwerr mern tjenkerr kwek apek arlkwetjenh mer tjengenhel.”’
Tjerrtj aningk Jesu-eng ingkern-angkwerr alhek. Jesu rang alngarelhemel inenh ilek,
Tjerrtj ngwenh apek tjengel-ayel ingkern petjetjeh ahentj, rang yeng-arteh anetjeh, mpatj tjeyenh ingkentetjeh. Arrpenh mapel renh atwem apek, rang kwenpel tjengel-ayel petjetjeh, impetj-kweny anetjeh.
‘Thang angketj kwek arrantherrenh ilem. Artwang nyent ngwenh apek ahentj-anem warl alkey artetjeh. Rang kwenh arrwekel pawenhelhem, kwer apek maney intemeng, warl renh artetjeh-anngernt.
Itjeng apek, rang warl renh artelhemeng maney kwer ywerrehetj. Kwer-penh arrpenh mapel renh aremel arrkentj-ilehetj,
lakenh angkemel, “Rang warl alkey artetjeh anek. Rang nhenh ywarn mpwarek!”
31-32 ‘Thang ilem angketj arrpenh twernk atherr-akert. Twernk nyent apek twernk arrpenhel-ayeng atwerretjeh ahentj, kwerenh anek atwenh-atwenh 10,000 war. Twernk arrpenh kwer atwenh-atwenh 20,000 anek. Twernk arrwekeleny atwenh-atwenh 10,000-akert rang arrwekel mantj iterretjeh, “Ay! Twernk yanhel artwang atwenh-atwenh angerr anthwerr anyenem. Thang itja tjengenh map lanthem, arrpenh mapel-ayel atwerretjeh, itja. Inang tjengenh map ingkerreny atwehetjeng!” Lakenh rang artwang urrpetj kwer-warn lanthetjenh, kwerel-ayeng peltj-irretjeh.’
Jesu-el inenh ilek, ‘Tjerrtj ngwenh apek tjengeng ingkern petjetjeh ahentj, arrwekel rang iterretjeh-amparr, rang tjengeng ntjwem-irrehetj. Rang tjeng-amparr iterretjeh. Rang rnwanentj kwerenheh kwek war iterrerl-anetjeh. Rnwanentj kwerenh mer-arlk apek rang mentj impetjeh. Rang tjengel-ayeng petjetjeh.
34-35 ‘Thang angketj arrpenhemeh ilem ilewerr-penh. Tjerrtjel ker-warn ilewerr arrernem, arlkwetjeh-anngerntel. Ilewerr apek mentj interl-anem, rang apek kwang-kweny-irrem. Nwern ywarn ilewerr renh weth kwang-akert-ilem. Tjerrtjel ker ilewerr-kweny itja arlkwem, itja kwemey. Nwern renh mentjemeh impem, tjerrtjel renh kel wem. Keth-ilentj: Tjerrtj irlpareth inang ilewerr mwerr-arteh anem. Inang tjerrtj arrpenh map mwerr-ilem, ilewerrel ker mwerr-ilem-arteh. Inang irlpareth-kweny irrem apek, inang ilewerr anetj-arteh irrem. Altjerrel inenh taly-wetjenh.
‘Arrehantherr irlpang apek intemeng, yeng awerrerrang irlpakert irremel!’
Arrpenh-ingar artwang tax maney kwetjenh-tjenh map tjerrtj anetj-anetj arrpenh map thwen Jesu-warn arrawerrek, angketj kwerenh awetjeh.
Artwang Pharisee map kaltj-anthenh-anthenh map thwen inang tjel-angkerrek, ‘Artwang nhenh-artek tjerrtj anetj mapek peltj anem. Rang inehel-ayeng mern-arlk arlkwem. Nwern ahentj-kwenh.’
Jesu-el inenh ilek, ‘Awerrerrang angketj nhenh, tharl arrehantherr keth-ilem.
Ntwang apek yep-yep 100 anyenem. Yep-yep nyent apek parlp-irrekarl, ntwang alhem yep-yep kwer palenthwetjeh, renh ngwerrm-iletjeh-atwetj. Yep-yep arrpenh map ntwang kethel imperl-alhem.
Yep-yep renh ntwang ngwerrm-ilemel, ntwang renh arrkenel angetj-alpem yep-yep arrpenh map-warn.
Kwer-penh ntwang mer-warn alpemel, ntwang peltj ngkwengenh map tjerrtj mer-areny arrpenh map thwen arraw-ilemel ilem, “Yep-yep nheng tharl parlp-ilekarl thang renh ngwerrm-ilek! Arrantherr tjengel-ayel arrken anerrerrang!”
Lakenh-arteh angel alker-areny map arrken anthwerr awelhem tjerrtj nyenteh, rarl Altjerr-warn tweperrekarl. 99 arrpenh map inang arratj kwereng ularr anem. Angel map ineh kwek war arrken awelhem.’
Jesu angkek, ‘Angketj arrpenh nhenh awerrerrang. Marl nyentel ngkweltj tjeperr anyenem 10 pel. Rang ngkweltj nyent parlp-ilek. Rang rwang akep kwerenh anthelem. Rang warl kwerenh irrkerem, rang maney kwerenheh mantjel palenthwem, renh ngwerrm-iletjeh-atwetj.
Rang ngkweltj renh ngwerrm-ilem, rang peltj kwerenh map mer-areny arrpenh map thwen ngwem. Rang inenh ilem, “Yeng arrken anthwerr awelhem! Ngkweltj nheng tharl parlp-ilekarl, thang kel ngwerrm-ilek. Tjengel-ayel arrken anerrerrang!”’
Jesu-el inenh ilek, ‘Marl nheng arrken awelhek-arteh, lakenh Altjerr-henh angel alker-areny map arrken awelhem, tjerrtj anetj-akert nyent rarl Altjerr-warn tweperremel petj-alpekemeh.’
Jesu-el angketj nhenh ineh ilek, ‘Artwang nyenteh ler atherr anek.
Ler ingkerneny rang angey kwerenh pawenhek, “Angeyay, kelant ntwang ilwemeng, ilerneh lyet-antey maney renh kert-atherr-ilang.” Artwang rang kel kangkwerremel maney kwerenh-arlk ler kwerenh-atherreh kalkelh-ilemel anthek.
Rang maney kwerenh kel ywerrelh-ilek.
‘Kwer-penh kwatjel itja anhek year urrpetjek-atwetj. Mer alenh kwerel inang palekalek-irrek merneh kwatjeh thwen. Rang arrakelakel kwenh anerl-anek, mern-kweny.
Artwang arrpenh rang farm-ek-artwey anek, rang pikepik map anyenek. Ler rang kwer-warn petjemel renh pawenhek, “Yeng ahentj-anem, ngkweng rrkwapetjeh.” Artwang rang renh lanthek, pikepik kwerenh map arntarnt-aretjeh.
Ler rang angayel anthwerr awelhemel anek. Rang ahentj-anek, pikepik map-henh mern arlkwetjeh. (Pikepik-henh mern anngang arnang arreny carob-henheng.) Tjerrtj nyentel renh itja mern arlkwetjeh anthek.
‘Kel rarrp alngampemel iterrek, “Angey tjengenh-henh rrkwapenh-apenh mapel mern arwenth kwet arlkwerl-anem. Yeng nhenhel ngkwal ilwetjenharl, mern-kweny wart.
Yeng kel alethehant irretjenh, yeng angey tjengenh-warn angkep alpetjenh, kwer-penh yeng kwer ilelhetjenh, ‘Angeyay, yeng Altjerreng ularr anetj mernelhek, ngkwengeng ularr thwen.
Yeng itja ler ngkwengenh-arteh mernelhetjenh, lakenh ntwang yengenh itja weth ler ngkwengenh anpernemel iletjeh. Yeng kel rrkwapenh-apenh ngkwengenh aneyay.’ ” Lakenh rang arrwekel iterrek, nthakenh rang ilelhetjenh angey kwerenh-warn.
‘Kwer-penh rang kel angkep alethek irrek angey kwerenh-warn. Angey kwerenhel renh ntwarr-warn ularr petjerleh arnarek. Angey rang kwer-warn arnek-arner arrtjanek, rang kwer angerr nyerrkekarleng wart. Rang renh merl-rrkwemel arrantjwek. Rang kwer lharrp-irrek.
‘Ler rang angkek, “Angeyay, yeng Altjerreng ularr anetj mernelhek, ngkwengeng ularr thwen. Yeng itja ler ngkwengenh-arteh mernelhek. Lakenheng ntwang itja weth yengenh ler ngkwengenh anpernemel iletjeh.”
‘Angey rang rrkwapenh-apenh kwerenh mapeh ntangkelhek, inenh ilemel, “Parrpay, mantarr mwerr anthwerr kwer inetjeh alhang, renh irrpelh-ilerrerrang. Ring iltjang kwerenheh angetjewarrang, pwet ingkang kwerenheh irrpelh-ilerrerrang.
Kel arrantherr ker pwelek kwek anter angerr atwerl-atherr-alpang! Ker-arlk mern-arlk iterrerrang! Nwern ker mern tjenkerr angerr arlkwetjenheng. Nwern arrken angerr anetjenheng!
Ler tjengenh irrernng-arteh anekarleng, rang lyet weth iteth anem. Yeng iterrek, rang ilwekarleh-athen, rang weth nwerneh-warn petj-alpek. Tjenkerr kwer iterrerrang! Nwern kel arrkenel war arlkwetjenheng!” Kel inang tjenkerr mpwaremel arrken-irrek, mern ker thwen angerr arlkwek.
‘Kekw kwerenh rang farm-el rrkwapetjam. Angwerr-angwerr rang mer-warnemeh petj-alpek. Rang itwek-irremel inenh awek, alyelherleh anthep-irrerleh thwen.
Rang rrkwapenh-apenh nyenteh ntangkelhemel renh pawenhek, “Nthakenham inang irreperrem?”
Urrkapenh-apenh rang renh ilek, “Tjey ngkwengenh petj-alpek. Angey ngkwengenhel pwelek anter angerr nyent atwek, tjenkerr angerr rang mpwarek. Tjey ngkwengenh iteth kwet petj-alpekarleng.”
‘Kekw rang awemel rang arnkely irrerl-alhek. Rang itja kwet warl-warn irrpek, kethel kwet karntek. Angey kwerenh kwer-warn arratemel alhek, angketjeh. Rang renh ilek, “Irrpentjangaw, tjeyengkw aretjeh!”
Kekw rang angey kwerenh-warn kwerl-angkek, “Yeng ngkweng kweteth rrkwapek, ngkweng arratj kangkwerrentjek. Ntwang tjeng itja billygoat kwek nyent anthek, yeng peltj tjengenh mapel-ayeng arrken-irretjeh, tjenkerr angerr arlkwemel.
Ler ngkwengenh arrpenh nhenhel maney ngkwengenh intjarlkwek, marl map alwernerl-apemel. Rang petj-alpek, ntwang nyerrkentjel kwer pwelek anter angerr kwer atwek. Wenheng ntwang lakenh mpwarek?”
‘Angey kwerenhel renh ilek, “Ler kewenyay! Ntwang kwenh tjengel-ayeng kweteth anerl-anem. Maney mantarr-arlk ingkerrek tjengenh kel ngkwengenh anem.
Ilehak anem, tjey ngkwengenheh kangkentj mernelhetjeh, kwerel-ayeng arrken-irretjeh. Tjey ngkwengenh rang irrernng-arteh anekarleng, lyet rang iteth angkep anem. Rang nheng kwetant alhekarl-penh, lyet rang weth nwerneh-warn petj-alpek.”’
Artwang rang arntarnt-arenh-arenh renh ngwek. Rang renh ilek, “Thartek yey anetj ngkweng-akert awek! Nthakenh ntwang ilek maney mer-arlk tjengenh? Kel nhenh ingkerrek pip-warn arrernang. Kwer-penh thang ngwenh anpwetjenh!”
‘Arntarnt-arentj rang kwewaleny ilelhek, “Yeng nthakenham irretjenh? Twernk tjengenhel yengenh anpwetjenh. Nthakenhameh thang rrkwapentj arrpenhan inetjenh? Thang ywarn ipert angernetjenh, yeng-artek artwang aywang wart. Yeng ahentj-kweny nyerremeh anetjenh, tjerrtj arrpenheh ankeyel pawenhetjeh.
Yeng apek peltj-kweny anemeng, yeng peltj arrpenheh palenthwetjeh, yeng arntarnt-aretjeh, twernk tjengenhel yengenh anpwekarleng wart. Kel thang lakenh mpwarem.”
‘Kel arntarnt-arenh-arenh rang arrpenh map ngwek, inang maney angkep anthetjeh-anngernt twernk kwerenheh. Rang artwang nyent pawenhek, “Nthakentj apek ntwang alhelekarl twernk tjengenheh?”
‘Artwang rang ilelhek, “100 drum anter-akert.” Arntarnt-arentj rang renh ilek, “Pip arrpenh-warn arrernang 50. Lyet-antey 50 drum nhenhant parrp kwer kwart-wang.”
‘Kwereng arntarnt-arenh-arenhel artwang arrpenh pawenhek. “Ntwarteh? Nthakentj apek ntwang alhelekarl twernk tjengenheh?” Rang kwer ilelhek, “1,000 yakweth mern wheat-akert.” Arntarnt-arentj rang renh ilek, “Pip arrpenh-warn arrernang 800 yakweth. 200 yakweth nhenh kwer parrp anthang.” Lakenh-arteh rang kwewaleny tjerrtj arrpenh map peltj mpwarek ngwerl-ilemel.
‘Twernk rang arntarnt-arenh-arenh renh nakek, rang arratj mpwarekarleng wart.’
Jesu-elemeh angketj nhenh keth-ilemel ilek, ‘Tjerrtj inang ngwenh apek ahelh-arenyekant iterrem, inang Altjerreh iterretj-kweny anem, inartek athek-irrem peltjeh-arlk mantarreh-arlk, ineh kelant intetjenheng. Inang inangkal kapert altjwer anem. Tjerrtj arrpenh map inang alker-arenyekant iterremel anemarl map, inang itja iterrem peltj mpwaretjeh, rnwanentjek-arlk mpwaretjeh. Inartek rrkwapem alker-arenyekant. Inartek iterrem Altjerreng ularr arratj anetjeh wart. Altjerrel tjerrtj nhenh map kelant kwart-wetjenh.
Mantjel awerrerrang! Arrehantherr apek maney intemeng, maney ngkwengenh lharrp-irremel anthang tjerrtj arrpenheh, itja maney rrkwetjeh, lakenh ntwang peltj-ilem tjerrtj arrpenh. Nheng maney ywerrem apek, arrantherr ilwetjenh apek, Altjerrel arrantherrenh mer kweteth kwerenh-warn irrpelh-iletjenh. Peltj arrehantherr-henh map arnekarner arrehantherr kangketjenheng.
‘Tjerrtj ngwenhel apek rnwanentj urrpetj arratj arntarnt-arem, rang kel rnwanentj angerr arratj arntarnt-aretjenh. Tjerrtj ngwenh apek rarl rnwanentj urrpetj arntarnt-arentj-kwenh anem, arwengalth apek, rang itjarl rnwanentj angerr arratj arntarnt-aretjenh.
Arrantherr apek ahelh-areny rnwanentj arntarnt-aretj-kweny, Altjerrel arrehantherr rnwanentj alker-areny anthetj-kweny anetjenh.
Arrantherr apek tjerrtj arrpenh-henh rnwanentj arntarnt-aretj-kweny anem, kel Altjerrel arrantherrenh rnwanentj itja kwart-wetjenh.
Itja ntwang twernk atherr anyenetjeh. Ntwang twernk arrpenheh kangkem, twernk arrpenheh itjarl, kangkentj-kweny ntwang anetjenh. Ntwang itja iterrentj atherram rrkwetjeh. Ntwang itja iterretjeh maney angerr anyenetjeh. Altjerrehant war iterremel urrkapang.’ Lakenh Jesu-el kwertengerl kwerenh map ilek.
Artwang Pharisee mapel Jesu awek. Inartek maneyek angerr iterrek. Inang renh arramp-wetjam.
Jesu-el inenh ilek, ‘Arrantherr kwenh iterl-arem, arrantherr kwel arratj anthwerr mernelhemeng. Arrantherr ahentj-anem, tjerrtj mapel arrantherrenh naketjeh kwel, arrantherr tjeperr anemeng wart. Altjerr rang iterrentj arrehantherr-henheh kaltj kwet, iterrentj arrehantherr-henh anetj kwet anemeng wart, arrantherr maneyehant kwet iterrerl-anem. Altjerr rang iterrentj arrehantherr-henheh ahentj-kwenh irrem.’
‘Ngkwey Altjerr rang tjerrtj map-warn angkek angketj Moses-henhel-ayeng, angketj angenh-angenh kwerenh mapel-ayeng thwen, artwang John-eh-atwetj. John-eng-ntjel thang angketj mwerr anthwerr renh kaltj-anthem, angketj nhenh thang arrantherrenh ilem, Altjerr rang tjerrtj ingkerrekeh Ngkart angerr anemeng wart. Tjerrtj inang ahentj-irrem anthwerr Ngkart-henh kwer anetjek, iteth ngampekarl anetjek kwerel-ayel.
Alker nhenh, ahelh thwen ywerretjenh. Altjerr-henh angketj itjarl, rang ywerretj-kwenh kwet anetjenh.
‘Artwang ngwenh apek rarl anew kwerenh impem, marl arrpenh anew inemarl, rang anetj mpwarem. Artwang arrpenh ngwenh apek rarl inem marl artwang arrpenhel impekarl, rang-arlk anetj mpwarem.’
Jesu-el inenh angketj nhenh ilek, ‘Artwang rnwanentj arwenthek-artwey kweteth mern ker angerr arlkwetjart, rang rnwanentj mparrkeyeh kweteth irrpetjart.
20-21 Artwang nyent tjwen apapeth anetjart, arreny kwerenh Lazarus. Tjerrtj arrpenh mapel Lazarus renh artwang alenh-henh warl-warn angetjek, merneh ankey, kereh thwen. Inang renh arrewel arrernek. Angwelyelemeh tjwen kwerenh wantjek. Lazarus rang ahentj-irretjam mern ampeny-ampeny arlkwetjeh, nheng table-penh mern ker-arlk ahelh-warn anyekarl.
Mer rwang anganentj angerrelemeh rang angerr mpangketjam, rang kern-arntep aremel, rang Abraham renh arek ntwarr anerleh. Rang Lazarus arek, Abraham kwerel-ayeng anerleh.
Rang arlkemel pawenhek, “Angey Abraham-ay! Tjeng lharrp-irrang! Yeng rwang alngenth nhenhel angerr mpangkem! Lazarus yanh lanthang tjeng-warn! Rang kwatj angetjetjeh, aleny tjengenh rang ngwerl-iletjeh.”
‘Abraham-el renh ilek, “Ler tjengenhay, iterl-aray, ahelhel ntwang anetjart, mern arwenth ntwang rrkwetjart. Ntwang rnwanentj mparrkey-arrkey-akert anetjart, warl mwerrel anetjart. Lazarus rang ankey ngkweng-warn petjetjart, angayel, rnwanentj anetj-akert. Lyet rang tjengel-ayeng anerl-anem, Altjerrel renh arntarnt-arerl-anem. Ntwang kwenh amperl-anem rwang angerrel.
Ntwang arem, yanh nwerneheng mpwepel atwatj angerretj intem. Lakenheng tjerrtj rang apek ahentj-irrem nhenheng arrehantherr-warn alhetjeh, rang ywarn atwatj kwer-angkwerr alhetjekan. Arrantherr ywarn nhenh-warn petjetjeh, itja.”
‘Artwang rang angkek, “Angey Abraham-ay, Lazarus urrpey lanthang, angey tjengenh-henh mer-warn,
tjey tjengenh 5-arl anemarl-warn, rang inenh ateng-iletjeh, inang mer nhenh-warn petjehetjeng.”
‘Abraham-el renh ilek, “Inang kel angketj nheng Moses-el arrernekarl anyenem. Inang angketj inenh anyenem, Altjerr-henh angketj angenh-angenh ngkwey arrernekarl. Inang angketj nhenh map-penh read-irremel kangkwerretjeh.”
‘Artwang rang angkek, “Angey Abraham-ay! Inang Altjerr-henh angketjeh itja kangkwerrek. Artwang nyent apek arrwetjeng kemerremel ineh-warn petjem inenh ateng-ilemel, inangemeh Altjerr-warn kangkwerremel tweperretjenh.”
Abraham-el renh ilek, “Inang Moses-henh pipeng read-irremel itja kangkwerrem apek, Altjerr-henh angketj angenh-angenh ngkweyeny map-henheng thwen-arlk, lakenheng inang itja Altjerr-warn tweperretjenh, inang itja tjerrtj nyenteh kangkwerretjenh, rarl arrwetjeng kemerrekarleh.”’
1-2 Jesu-el kwertengerl kwerenh map ilek, ‘Arrpenhel kwenh arrantherrenh arrtjelh-ilem. Kwer imampwerl angerr anetjenh. Kwer mwerr-lkwer anem, arrpenhel renh kwatj alay-warn wemer, rang ilwetjeh, Altjerr kwer ahang-irrehetjeng.
Mantjel arelhang, arrantherr arrpenh map arrtjelh-ilehetj, inang anetj mpwaretjeh.
‘Peltj nakenh-nakenhel apek anetj mpwarekarl. Ntwang renh ampakemel iletjeh, rang itja lakenh anetj mpwaretjeh. Rarrp apek ngkweng nyerr-irremel ilelhem, “Thang anetj mpwarekarl. Thang itja weth anetj mpwarem.” Ntwang kel anetj kwerenh wetjeh.
Rang apek arltang nyentel map-ingar anetj mpwarekarl. Arrantherr lakenh-arteh mernelhetjeh. Rang apek weth petj-alpemel ilelhem, “Yeng ngkwengeng nyerr-irrem, thang weth anetj mpwarekarl.” Ntwang angketjeh kwer lakenh, “Yeng itja weth ngkweng arnkely anetjenh. Yeng mwerr ngkwengel-ayeng anetjenh.” Lakenh ntwang kwer kangkentj mernelhetjeh. Rang map-ingar lakenh mpwarem apek arltang nyentel. Arrantherr kel lakenh-arteh wetham-weth angketjeh.’
Kwertengerl mapel Ngkart renh pawenhek, ‘Ngkartay, nwernenh twer-ilang, nwern ngwenh kwet naketjeh!’
Jesu-el inenh ilek, ‘Arrantherr apek yengenh kwek war nakemeng, arrantherr arnang arrkernk yanh renh twernem, “Arnangay! Keth nhenheng anam-irretjeh, ntwang kwatj alay mpwepel ngkernelhetjeh.” Kwereng arnang rang kel arrehantherr kangkwerrem, arrkernk rang kel alay mpwep-warn anam-irretjenh.’
7-8 Jesu-el angketj rrkwapenh-apenh nyent-akert ilek, ‘Artwang rrkwapenh-apenh apek farm-el rrkwapem twernk nyentek. Rang arltang ntjaper rrkwaperl-anek, ipert angernekarl apek, yep-yep arntarnt-arekarl apek. Kwereng rang warl-warn petj-alpem twernk kwerenh-henh mer-warn. Twernk key angkem rrkwapenh-apenh kwer, “Petjay, arrernelhetjeh, mern arlkwetjeh-anngernt!”? Itja, twernk rang itja lakenh angketjenh. Lakenhant war anem. Rang renh ilemant, “Mern tjeng-amparr angetjang! Kwereng thang kel mern arlkwekarleng, tea antjwekarleng, ntwem ker-arlk arlkwetjenheng, tea-arlk antjwetjenheng.”
Twernk nhenhel itja rrkwapenh-apenh kwerenh nakek, rang irlpareth kwer rrkwapekarl-penh. Nhenh-artek rrkwapentj kwerenh war anek.
Iterray, arrantherr apek Altjerrek rrkwapekarleng, arrantherr rrkwapentj angerr mpwarekarl, arrantherr itja nakelhetjeh. Arrantherr lakenh iterretjeh, “Yeng anetj-anetj war anem! Yeng kel Altjerrekant kangkwerretjeh war, rrkwapentj kwerenh mpwaremel!”’
Jesu rang Jerusalem-warn mpank alhetjam, rang mer Samaria mer Galilee thweneng mpwep-angkwerr alherl-apetjam.
Rang mer kwek nyent-warn itwek-irrek. Artwang 10 pel leprosy tjwen-akert kwer-warn arnekerrek. Inang ntwarr kwet irnetj-alhek.
Jesu-el inenh aremel ilek, ‘Alherrerrang artwang priest-warn, arrantherr ilelhetjeh.’ Artwang irlkert-akert inang artwang priest-warn alherl-apetjam-rlwer, inang mwerremeh irrenhek.
Artwang nyent arelhek, tjwen kwerenh ywerrekarl. Rang angkep tweperremel petj-alpek Jesu-warn, rang arlkemel Altjerr nakek.
Rang amperel-ayeng arrernelhek, Jesu kwer kangkemel angkek. Artwang nhenh rang Samaria-arenyarl anek.
Jesu angkek, ‘Thang nheng artwang 10 kwenh mwerr-ilek. Artwang arrpenh map-arteh?
Kel artwang nhenh nyentant angkep tweperremel petj-alpek, Altjerr naketjehan? Rartek tjerrtj Samaria-arenyarl lwereny! Arrpenh map-arteh?’
Jesu-el artwang renh ilek, ‘Kemerremel kel alpay! Ntwang kwenh yengenh kweteth naketj-alhekarleng, lakenheng thang ngwenh mwerr-ilekarl.’
Artwang Pharisee urrpetjel Jesu pawenhek, ‘Nthenh-angkwerram Altjerr-henh mer rang anem?’ Jesu-el inenh ilek, ‘Arrantherr ywarn anngel arem.
Tjerrtj nyentel ywarn arrantherrenh ilem, “Arerrerray, nhenheyay, Altjerr-henh mer rang!” Altjerr rang kel mer nhenh rlkwerrel kwerenh mapel-ayeng, inarl kweteth iterrerl-anem kwerant. Arrantherr anngel ywarn arem.’
Jesu-el kwertengerl kwerenh map ilek, ‘Kelant arrantherr ahentj-anetjenh, Tjerrtj-henh Ler renh aretjenh, petj-alperleh. Arrantherr renh itja aretjenh.
Arrpenh mapel arrantherrenh rrtjwerremel iletjenh, “Aretjeh alhang, rartek kel town-el anem!” Arrpenh mapel rrtjwerremel iletjenh, “Itja, rartek mer alenhel anem.” Arrantherr inenh itja naketjeh, itja ineh kangkwerretjeh apek.
Tjerrtj-henh Ler rang petj-alpemarleng, tjerrtj ingkerrekel aretjenh. Inang mer ingkerrekeng parrp aretjenh, tjerrtj ingkerrekel parrp lharrkentj arem-arteh.
Arrwekel Tjerrtj-henh Ler kwer rwekenth-kenth angerr-amparr anetjenh. Inang renh parrk-parrk-iletjenh-arlk. Tjerrtj lyet anemarl map inang kwer ahentj-kweny irretjenh.
‘Kelant Tjerrtj-henh Ler rang petj-alpetjeh irremeng, nhenh kel artwang Noah-ek arltang anekarl-arteh lakenh-arteh anetjenh, kwatj angerr petjetjeh-anngernt.
Tjerrtj inang Altjerreh iterretj-kweny anek. Inang ahelh-arenyehant war iterrerl-anek. Inang kwenpel mern-arlk arlkwerrerretjart, wayen-arlk antjwerrerretjart, anew-arlk inerrerretjart, rtwaltjel marl kwerenh anew anthetjart lakenh. Artwang Noah-el boat angerretj mpwaretjam, boat kwer-warn irrpetjeh-anngernt. Kwer-penh kwatj angerr petjek alkereng, ahelh kweneng arratekarl thwen, kwatj rew mpwarek, tjerrtj inenh ywerrelh-ilemel atwek.
‘Artwang nheng Lot anekarl-arteh, lakenh-arteh anetjenh. Tjerrtj inang kwenpel arlkwerrerretjam, antjwerrerretjam thwen. Inang mantarr payemeletjam, sell-emeletjam-arlk. Inang mern anngang ahelharleh wetjam-arlk, warl-arlk artetjam. Inang pal anek, kwenp Altjerr iterretj-kweny anek. Inang wenh-wenh ahelh-arenyekant angerr nyerrketjam.
Lot rang wart mer Sodom-eng arratek-rlwer, anew kwerenh-akert marl awenk atherr-akert, Altjerrel rwang alkereng mer Sodom-warn kwatj-arteh thelek, tjerrtj ingkerrek ywerrelh-iletjeh.
‘Lakenh-arteh anetjenh, Tjerrtj-henh Ler rang ahelh-warn petj-alpemeng-rlwer, tjerrtj ingkerrekeh mernelhetjeh-anngernt. Tjerrtj map pal anerl-anetjenh, Altjerreh-arlk iterrerl-anetj-kwenh alarterl-anetjenh. Tjerrtj ngkweyeny-arteh inang mern-arlk arlkwerl-anetjenh, wayen-arlk antjwerl-anetjenh thwen, mantarr-arlk sell-em-ilerl-anetjenh payemelerl-anetjenh. Altjerr iterrerl-anetj-kwenyarl anetjenh. Lakenh-arteh inang ahelh-arenyekant athek-irrem.
Arltang kwerel, tjerrtj rarl warl kernel anem apek, rang itja warl kwerenh-warn irrpetjeh, rnwanentj inetjeh. Tjerrtj arrpenh apek kethel anem, rang itja warl kwerenh-warn alpetjeh, rnwanentj inetjeh. Tjerrtj inang parrp arrtjanetjeh, itja wenh-wenh inehenheh iterretjeh.
Angketj Lot-kenh anew-akertek irlpangkay.’
Keth-ilentj: Lot-kenh anew rang angkep alngarelhek mer Sodom aretjeh, ‘Yeng angkep alpetjeh, rnwanentj tjengenh inerl-alpetjeh.’ Mpwerrk kwerenh parrp ilewerr-irrek.
Kweny kwerel Tjerrtj-henh Ler petj-alpetjenh, tjerrtj atherr apek antjam nyentel ankwang interl-anerrem. Angel-el nyent angetjenh, arrpenh rang imperl-alhetjenh.
35-36 Marl atherrel arnwetj atherl-anerremeng, angel-el nyent angetjenh, arrpenh rang imperl-alhetjenh. Lakenh-arteh anetjenh!’
Jesu-henh kwertengerl mapel renh pawenhek, ‘Ngkartay, nthenhay?’
Rang inenh ilek, ‘Mer nthenhel irrernng rang intem, kwerel irretj inang arrawerrem, ker tjelk arlkwetjeh.’
Jesu-el kwertengerl kwerenh map ilek, ‘Altjerr-warn kweteth angkerrerrang, renh pawenhemel. Itja parrk-irremel impetjeh. Angketj nhenh awerrerrang.
Mer nyentel artwang judge anek. Rang itja Altjerreng ater-irrek, itja kangkentj mernelhek tjerrtj arrpenheh apek.
Mer nhenh kwerel marl inpert anek. Marl inpert rang artwang judge renh kweteth pawenhetjart, “Artwang angerray! Tjerrtj arrpenhel yengenh nakepakel-ilem, pelkel war! Renh twernay, maney tjengenh rnwanentj-arlk angkep anthetj-alpetjeh!” Lakenh inpert kwer nketjart.
‘Judge rang itja kwet kangkwerrek. Kel arrpenhelemeh rang lakenh iterrek, “Arratjam, yeng itja Altjerreng ater-irrem, itja kangkentj mernelhem tjerrtj arrpenheh apek.
Marl inpert nhenhel yengenh parrk-parrk anthem, kel thang renh arntarnt-aretjenhemeh, rang yengenh ahert-ilehetjeng! Thang artwang renh iletjenh, inpert renh impetjeh, itja renh nakepakel-iletjeh. Lakenh thang mpwaretjenh.”’
Ngkartel inenh ilek, ‘Artwang judge kwer iterrewarrang. Arrantherr angketj kwerenh awerrerrang.
Judge-el arleng-alentj marl inpert mentjel awetjart. Arrwekel rang itja kwer kangkwerrek. Ingkernemeh rang iterrek, kwer kangkwerretjehemeh. Altjerr lakenh-kwenyarl anem! Rang arratj awenh-awenh anem, kwerenh map kwer-warn angkerleh. Inang kweteth kwer arnemel angkem, rang ineh kangkwerrem.
Rarrp parrp kangwerrerl-anem. Angketj nhenheh irlpangkewarrang! Tjerrtj-henh Ler rang petj-alpemeng, rang tjerrtj map inenh apek aretj-alhetjenh, renh nakerleh kwey? Urrpetjel apek nakerleh.’
Jesu kaltj anek tjerrtj arrpenh mapeh, inang nakelhemeng, inang kwel Altjerreng ularr arratj anemeng. Inang tjerrtj arrpenh mapeh tjweker-irrek. Rang tjerrtj inenh angketj nhenh ilek.
‘Artwang atherr church angerr-warn alherrek, Altjerr-warn angketjeh-anngernt. Artwang nyent Pharisee anek, artwang arrpenh tax maney kwetjenh-tjenh anek.
Artwang Pharisee rarrp arrwekel irnetj-alhek. Rang kwerarrp lakenh angkek, “Altjerray! Yeng kangkentj ngkweng anem, yeng artwang arratj anemeng! Yeng itja tjerrtj arrpenh map-arteh anem, yeng itja arwengkalth apek, itja anetj mpwarenh-arenh apek. Yeng kangkentj ngkweng anem, yeng itja tax maney kwetjenh-tjenh ingkern nhenh-arteh anemeng.
Week nyent arltang atherrel yeng arltang ntjaper mern-kweny anem, ngwenh nakemel. Rnwanentj tjengenh ingkerrek thang ngwenh kert arrpenh arratj kwet antherl-anem, Moses-kenh mpwareng-areng-angkwerr. ”
‘Artwang tax maney kwetjenh-tjenh rang ngkernelarl irnek, rang nyerr-irrek alker-warn-atheh aretjeh. Rang anarnk atwelhemel angkek, “Altjerray, yeng tjerrtj anetj anem! Tjeng mantj-mantj mernelhang.”’
Jesu-el inenh ilek, ‘Artwang tax maney kwetjenh-tjenh rang Altjerreng ularr arratj-irremel alpek, rang ilelhekarleng wart. Artwang Pharisee rang iltjelay-irremel alpek, Altjerrel renh itja arratj-ilek, rang nakelhekarleng wart. Tjerrtj ngwenh apek rarl Altjerreng ularr nakelhem, rang iltjelay-irretjenh. Kenh tjerrtj rarl Altjerreng ularr keweny mernelhem, renh Altjerrel tjwenetjenh.’
Tjerrtj mapel kwer kwek inehenh Jesu-warn angetjewarrek, Jesu-el iltjang kwerenh kapert inehenheh arrernetjeh-anngernt, Altjerr tjang-pawenhetjeh ineh. Jesu-henh kwertengerl mapel tjerrtj inenh lthwelth-ilek, kwer inehenh Jesu-warn angetjehetjeng.
Jesu-el kwer inenh aremel ntangkelhek. Rang kwertengerl inenh ilek, ‘Kwer map yaketjal imperrerrang. Yeng ahentj-anem, kwer map tjeng-warn petjetjeh. Ngwenh apek rang kwer kwek nhenh map-arteh anem, inang Ngkart kwerenh anem.
Kwer-penh twernk church-areny nyentel Jesu renh pawenhek, ‘Ntwang kwenh kaltj-anthenh-anthenh mwerr! Ntwang yengenh ilay. Nthakenham yeng irrey, yeng Altjerr-henh merel iteth kwet anetjenheng?’
Jesu-el renh ilek, ‘Wenheng ntwang yengenh mwerr akem? Altjerr rant kwenh mwerr anem.
Ntwang kel Altjerr-henh angketjeh kaltj. “Ntwang itja tjerrtj arrpenh-henh marlel-ayeng intetjeh.”, “Ntwang itja tjerrtj arrpenh irrernng atwetjeh.”, “Ntwang itja tjerrtj arrpenh-henh rnwanentj rwengkel inetjeh.”, “Ntwang itja rrtjwerremel tjerrtj arrpenh-akert ilerl-apetjeh.”, “Ntwang angey mwek ngkwengenheh kangkwerretjeh.”’
Twernk rang Jesu renh ilek, ‘Yeng angketj nhenh ingkerrekeh kangkwerrek kwer kwekeng-ntjel.’
Jesu-el renh awek. Rang renh ilek, ‘Kel mwerr. Angketj nyentant intem ngkweng. Rnwanentj maney ingkerrek ngkwengenh anthetjeh tjerrtj rnwanentj-kweny maney-kweny mapeh lharrp-irremel. Kwereng ntwang tjengel-ayeng petjay! Altjerrel ngwenh kwart-wetjenh, ngkweng rnwanentj-arlk angerr mer alkerel intetjenh.’
Artwang rang angerr ltarrp-irrek, iterrentj atherram-akert, rang maney angerr-akert anekarleng wart. Rang ahentj-anek, maney kwerarrp anyenetjeharl.
Jesu-el renh aremel ilek, ‘Tjerrtj maney angerr-akertek kwenh nakepakel angerr anem, Altjerr-henh mer-warn irrpetjeh. Inang apek kweteth maney inehenhehant iterrerl-anem. Inang Altjerreh kwek war apek iterrerl-anem.
Iterl-aray, kamwerl kwenh angerretj anem, needle-henh altjwer kwek-angkwerr irrpenhetjeh, arrew pwarn anemeng wart. Nthakenh kamwerl rang irrpetjenh? Lakenh-arteh anetjenh tjerrtj maney angerr-akert mapeh. Nthakenh inang Altjerr-henh mer-warn irrpetjenh?’
Tjerrtj mapel angketj kwerenh awek, inang angerr anwerlkek. Inang renh pawenhek, ‘Tjerrtj ngwenham Altjerrel mer kwerenh-warn irrpelh-iletjenh, rang iteth ngampekarl kwerel-ayeng anetjenheng? Itja apek?’
Jesu-el inenh ilek, ‘Tjerrtj ywarn irrpem Altjerr-henh mer-warn! Altjerrelant war inenh irrpelh-iletjenh, inang iteth kwet kwerel-ayeng anetjenheng.’
Peter-el Jesu renh pawenhek, ‘Nwern-arteh? Altjerrel nwernenh mer kwerenh-warn irrpelh-iletjenh apekam? Nwern kwenh mer-arlk peltj map-arlk imperl-alhek, ngkwengel-ayeng alhetjeh-anngerntel.’
Jesu-el renh ilek, ‘Arratj anthwerr, tjerrtj inarl mer inehenh anew inehenh apek imperl-alhem kakey apek angkwerek apek tjeyekw apek mwek angey thwen kwer apek peltj apek, Altjerr kwer rrkwapetjeh, tjerrtj inenh twepelh-ilemel,
inenh Altjerrel angerr anthwerr kwart-wetjenh, inang ahelh nhenhel-antey anemarleng. Kelant Altjerr-henh merel inang iteth kwetant anetjenh.’
Jesu-el kwertengerl 12 inenh ntangkemel ilek, ‘Nwern kwenh Jerusalem-warn alhem. Jerusalem kwerel Tjerrtj-henh Ler rang rwekenth-kenth-irretjenh, Altjerr-henh angketj angenh-angenh ngkweyeny mapel pip-warn arrernekarl-arteh.
Tjerrtj map inang renh tjerrtj lwereny mapek anthetjenh. Tjerrtj lwereny inang renh arramp-wetjenh, kwer pelh-wemel, nyerrel anthemel. Inang renh whip-el atwetjenh, kwereng inang renh irrernng atwetjenh.
Kweny atherr-penh irrernng intemarl-penh, rang weth iteth kemerretjenh.’ Lakenh Jesu-el inenh ilek.
Kwertengerl inang angketj nhenh itja alhengk-arek, Altjerrel iterleng-iterl inehenh martekarleng wart.
Kwer-penh Jesu kwertengerl kwerenh map-akert Jericho town-ek itwek-irrek. Artwang pweng nyent tjeyeng iterel anerl-anek. Rang merneh ankey nketjam.
Artwang pweng rang awetjam, tjerrtj map anper alherleh. Rang tjerrtj inenh pawenhek, ‘Yemay, wenh-apertay?’
Inang renh tjernemel ilek, ‘Jesu mer Nazareth-areny rang kwenh anper alhem.’
Tjerrtj inang renh ilek, ‘Intert-irray! Arlketjal anay!’ Rang ineh itja kangkwerrek. Rang arnterr kwet arlkemel pawenhek, ‘Jesu-ay! David-henh peltjay! Tjeng lharrp-irrang!’
Jesu-el irnetj-alhemel inenh ilek, artwang pweng renh kwer-warn angetjetjeh. Artwang rang kel Jesu-warn itwek-irretj-alhek. Jesu-el renh pawenhek,
‘Wenh kweram ntwang tjeng arlketjam?’
Artwang pweng rang angkek, ‘Ngkartay! Anngang tjeyenh aretjeh mpwarang!’
Jesu-el renh ilek, ‘Anngang altjwer-ilang, ntwang aretjeh! Ntwang iterl-arek, thang ngwenh mwerr-iletjeh, lakenheng lyet ntwang mwerr arem!’
Artwang rang kel mwerremeh arek. Rang Jesu-eng anharrel-ayeng alhek, Altjerr nakemel. Tjerrtj inarl lakenh arekarl-penh, inang Altjerr renh nakekemeh.
Jesu mer Jerusalem-warn-athek kwet alhetjam. Rang alhemel mer arreny Jericho kwerel anper-irrenhek.
Mer kwerel artwang nyent anek, arreny kwerenh Zacchaeus. Rang artwang tax maney kwetjenh-tjenh mapeh twernk angerr anek. Zacchaeus rang artwang maney angerr-akert anek.
Rang ahentj-anek, Jesu renh aretjeh, anper alherleh. Rang artwang karteng wart anek. Tjerrtj aningkel tjey kwer aperrekarleng, rang Jesu renh ywarn arek.
Lakenheng rang arrwekel arrtjanek arneh-warn antjetjeh, arnang rartek tjey kwer iterel anekarl. Rang kel arnang kwer-warn antjek. Rang arnang kwerel mpwelhetjam, Ngkart Jesu mpank kwet petjetjamarl-rlwer.
Jesu rang arnang kwer-warn-atheh petjetjam, angathemeh. Rang Zacchaeus renh arek, Zacchaeus rang kern anetjamarl. Rang renh ilek, ‘Zacchaeus-ay! Parrp anarnpay! Lyet yeng ngkwengel-ayel yatjarr anerl-alhetjenh.’
Zacchaeus rang parrp anarnpek, Jesu kwer angerr kangkemel. Rang renh warl kwerenh-warn angek.
Tjerrtj mapel renh-atherrenh arnterr arek, inang ingkerrek kwer ahentj-kweny awelhek, Jesu rang tjerrtj anetjel-ayeng angkerleh. Inang Jesu kwer tjel-angkerrek, ‘Rartek alhetjeh artwang anetjel-ayeng, yatjarr anerl-alhetjeh.’
Kwereng inang mern arlkwetjamarleng, Zacchaeus rang kemerremel angkek, ‘Ngkartay! Yeng ahentj-anem, rnwanentj tjengenh arrpenh map ngakemel anthetjeh tjerrtj rnwanentj-kweny maney-kweny mapeh. Arrpenh map thang apek ineheng rwengkel inekarl, thang renh kel maney angerr-lkwer angkep anthetj-alpetjenharl.’
Jesu-el Zacchaeus renh ilek, ‘Lyet Altjerrel ngwenh ngwekarl, ntwang peltj kwerenhemeh anetjenheng, peltj arlaltj ngkwengenh map-arlk thwen. Ntwang kwenh arrwekeleny Abraham-kenh peltj anem, ntwang yengenh nakekarleng, Abraham-el Altjerr renh nakekarl-arteh.
Tjerrtj-henh Ler rang kwenh petjek, tjerrtj anetj mapeh palenthwetjeh, inenh twepelh-ilemel angkep angetj-alpetjeh Altjerr-warn.’
Jesu rang Jerusalem-eng rtwang war anek. Tjerrtj mapel renh awek. Inang iterrek, Altjerr rang Jesu renh twernk angerr ngkernetjenh kwel tjerrtj mapeng ularr. Lakenh-hetj Jesu-el inenh angketj nhenhemeh ilek,
12-13 ‘Angketj nhenh awerrerrang. Artwang angerr nyent angkek, rang mer arrpenh-warn ntwarr alhetjenharl, inang renh ngkernetjeh-anngernt, king anetjeh mer kwerenhel kwel. Mpank alhetjeh-anngerntel rang rrkwapenh-apenh 10 kwerenh ngwek, ineh ngkweltj gold 10 pel anthek nyentam-nyenteh. Rang inenh ilek, “Maney tjengenh angerr-ilerrerrang, yeng petj-alpetjeh-atwetj, thang inenh inetj-alpetjeh-anngernt.” Kel rang alhek mer ntwarr kwer-warn.
Mer-areny map artwang kwer ahentj-kweny anek. Inang twernk angerr arrpenh kwer-warn urrpey lanthek, renh lakenh iletjeh, “Nwern itja ahentj-anem, artwang nhenh king nwerneh anetjeh. Ntwang itja renh ngkernetjeh!”
‘Tjerrtj ntwarr-areny map itja ineh kangkwerrek. Inang artwang renh king ngkernek. Kwereng artwang rang mer kwerenh-warn petj-alpek. Urrkapenh-apenh nheng map rang arrawelh-iletj-alpek. Rang inenh pawenhek, “Arrantherr maney tjengenh angerr-ilek key?”
‘Artwang rang renh ilek, “Ntwang kwenh rrkwapenh-apenh mwerr! Ntwang maney kwek arratj arntarnt-arekarleng, thang ngwenh ngkernetjenh 10 town-eh twernk anetjeh.”
Urrkapenh-apenh arrpenhelemeh renh ilek, “Twernkay, thang maney ngkwengenh angerr-ilek. Ntwang tjeng ngkweltj 10 antherl-alhek, thang 5 arrpenhemeh ngkweng weth angerr-ilek. Ma, nhenh kel ngkweng ngkweltj 15 intem.”
‘Artwang rang renh ilek, “Thang ngwenh ngkernetjenh, 5 town-eh twernk anetjeh.”
‘Urrkapenh-apenh arrpenhel renh iletj-alhek, “Twernkay, ngkweltj 10 rang nhenhel anem. Thang maney mantarrel arltwemel alengk-wek.
Ntwang twernk angerretj anemeng wart, yeng-artek ngkwengeng ater-irrek. Ntwang arrpenh map twernem, ‘Tjeng rrkwapetjeh! Yengenh anthetjeh!’ Ntwang mern anngang itja ngkernek, ntwang mern arrpenh kwetjem, ntwang mern ineh itja rrkwapekarleng wart. Lakenheng thang maney nhenh mantarrel arltwemel alengk-wek.”
‘Artwang rang kwer ahang-irremel angkek, “Ntwang arratj angkek, yeng twernk angerretj anemeng wart. Thang arrpenh map twernem, tjeng anthetjeh. Thang mern arrpenh kwetjem, yeng mern ineh itja rrkwapekarleng. Ntwang rrkwapenh-apenh anetj! Lyet thang ngwenh atwetjeh angketj ngkwengenheng arrngel.
Ntwartek maney tjengenh bank-warn arrernemer. Ntwang apek lakenh arrernekarleng, thang maney angerr-lkwer petj-alpemel inemer!”
‘Urrkapenh-apenh arrpenh inang irnetjam. Artwang rang inenh ilek, “Artwang kwereng ngkweltj 10 nheng inerrerray! Arrantherr inenh artwang renh anthang, rarl ngweltj 10 arrpenh angerr-ilekarl.”
Urrkapenh-apenh inang twernk renh ilek, “Twernkay, kel rang anyenem ngkweltj 10! Ntwang maney arrpenhek anthemer!”
‘Artwang rang inenh ilek, “Tjerrtj arrpenh thang rnwanentj map anthem arntarnt-aretjeh. Rang apek rnwanentj arratj arntarnt-aremeng, thang rnwanentj map renh weth anthetjenh. Tjerrtj arrpenh thang rnwanentj kwek-lkwer anthem arntarnt-aretjeh, rang apek kwek nhenh itja arratj arntarnt-aremeng, thang rnwanentj kwek nhenh kwereng weth angkep raketjenh.
Kelemeh arrantherr tjerrtj nheng map tjeng-warn ngwerl-atherr alpay, inarl itja ahentj-anekarl, yeng king ineh anetjeh. Kwereng arrantherr inenh tjengeng anngetherr irrernng atwerrerrang.”’ Lakenh Jesu-el angketj ineh ilek.
Keth-ilentj: Jesu-el angketj nhenh ilek, inenh kaltj-anthetjeh. Rang itja ahentj-anek, king ahelh-areny war ineh anetjeh. Rang Angey kwerenh-warn-amparr alpetjeh, Angey rang renh twernk alker-areny mapek ngkernetjeh, angketj nhenh-artek twernk-akert. Kelant Altjerr-henh Ler rang twernk angerr petjetjenh angkep ahelh nhenh-warn. Rang petjetjenhel, rang pawenhetjenh kwerenh map, nthakenh inang rrkwapek kwer. Angketj nhenhel-artek Jesu-el pawenhetjenh kwerenh map. Jesu-arl alpek Angey kwerenh-warn-penh, Jew map lakenh iterrek, ‘Jesu-an itja twernk anem nwerneh.’ Inang angketj kwerenh itja arratj awek. Jesu rang mwerr mernelhetjenh kwerenh mapeh, inarl kwer mwerr rrkwapekeh.
Kwereng Jesu rang Jerusalem-warn-athek alhek. Tjerrtj aningk ingkernemeh alherrerrek.
Jerusalem-eng mer kwek atherr mpwepel anek, mer Bethphage mer Bethany thwen, Olive pwert iterel. Kel Jesu rang mer kwer-atherr-warn itwek-irrekemeh, rang kwertengerl atherr lanthek arrwekel,
renh-atherrenh ilemel, ‘Mer nhak-warn alherray! Mpwel tangkey kwek irnerleh aretj-alhetjenh, halter-akert arnangel-ayeng ayernekarl. Tangkey kwer tjerrtj itja arrwekel antjekarl apek. Mpwel rope renh rlwang, tangkey renh inemel angetj-alperrang.
Tjerrtj arrpenhel mpwelenh apek pawenhemeng, “Wenheharl mpwel tangkey renh angem?”, mpwel renh iletjeh, “Ngkart kwenh kwer ahentj-anem.”’
Kwertengerl ratherr alherrek, ratherr tangkey renh aretj-alhek, Ngkartel renh-atherrenh ilekarl-arteh.
Ratherr rope renh rlwemarleng, tangkeyeh-artweyelemeh renh-atherrenh pawenhek, ‘Wenheham mpwel tangkey renh rlwemel angem?’
Ratherr renh ilek, ‘Ngkart kwenh kwer ahentj.’
Kwertengerl ratherr tangkey kwek renh Jesu-warn angerl-anerrek. Kwereng ratherr mantarr tangkey kwer artep-warn arrernerl-anerrek. Ratherr Jesu renh tangkey kwer antjelh-ilek.
Jesu kel Olive pwerteng anarnpetj-alhemeng, nakenh-nakenh kwerenh mapel arrkenel Altjerr nakewarrek. Inang arrwekel arekarl-penh, Jesu rang twer anthwerrel mpwarekarl-penh.
Tjerrtj inang arnterr arlkerrerretjam,
‘Altjerray, king nwern-henh twer-ilang!
King rang lyet nwerneh-warn petjem arreny Ngkartel-ayel.
Altjerr rang nwerneh ngwerleny mernelhem.
Alker-areny mapel thwen renh nakem,
inang arrken anemeng wart!’
Artwang Pharisee urrpetj inehel-ayeng irnek. Inang Jesu renh ilek, ‘Kaltj-anthenh-anthenhay, nakenh-nakenh ngkwengenh map intertelh-ilang!’
Jesu-el inenh ilek, ‘Inang apek intert anemeng, irntang kwek nhenh map inang nakemel arlketjenh!’
Jesu kel town Jerusalem-warnemeh itwek-irrekarleng, rang town renh kert-arek, rang town-areny mapeh arnek.
Rang angkek, ‘Tjerrtj Jerusalem-areny mapay! Arrantherr pal anem, angketj Altjerr-henh iterl-aretj-kwenyemeh anem. Yeng ahentj-anek, arrantherrenh angkep twepelh-iletjeh Altjerr-warn. Arrantherr itja kangkwerrek tjeng. Lakenh arrantherr kaltj-kwenh anem, nthakenh arrantherr tjerrtj arrpenh mapeng ularr ngwerleny anetjenh.
Keweny mapay! Kelant tjerrtj atwenh-atwenh map petjetjenh. Inang mer Jerusalem renh arrngert-wetjenh, tjerrtj ywarn irrpetjetjenh, ywarn arratetjenh apek.
Inang arrantherrenh, kwer arrehantherr-henh thwen irrernng atwetjenh. Inang warl arrehantherr-henh rltwaketjenh. Nhenh lakenh irretjenh, arrantherr itja Altjerr alhengk-arekarleng, rang arrehantherr-warn yatjarr petjekarl.’ Lakenh Jesu-el ltarrp-irremel ilek angketj Jerusalem-areny map-akert.
Kwer-penh Jesu rang Altjerr-henh church angerretj-warn irrpenhek. Church kwerel artwang mapel mer kel mpwarekarl, inarl thep ntwerrert arnang arrpenh map-arlk sell-em-iletjam. Jesu rang artwang inenh anpwek.
Rang inenh ilek, ‘Angketj Altjerr-henh pipel-ayeng intem, “Mer tjengenh tjerrtj ingkerrekeh mek-mek anetjenh. Inang mer nhenh kwer-warn petjem, tjeng-warn nakemel angketjeh.” Arrantherr mer nhenh anyenng-henh mer-arteh ulpert-ilemel mpwarekarl.’
Jesu-el tjerrtj map arltang urrpetj arrpenhel kaltj-anthek church angerretjel. Priest twernk mapel artwang kaltj-anthenh-anthenh mapel thwen Jesu renh awek, rang lakenh angkerleh. Inang ahentj-anek, renh irrernng atwetjeh. Lakenh inang mwekeny-irrek kwer, ‘Wenheharl tjerrtj nhenh mapel angketj kwerenh nakem? Nthakenhemeh nwern Jesu renh irrernng atwetjenh? Tjerrtj map angketj kwerenheh kangkemeng wart!’
Inang renh ywarn irrernng atwek, tjerrtj inang angketj kwerenheh kangkemeng anthwerr.
Arltang arrpenhel Jesu Altjerr-henh church angerr iterel anetjam, tjerrtj mapeh Altjerr-henh angketj kaltj-anthetjam. Priest twernk map, Moses-kenh mpwareng-areng kaltj-anthenh-anthenh map angerrepat twernk map thwen kwer-warn petjek.
Inang renh pawenhek, ‘Ngwenhelam ngwenh lanthek, artwang maney-akert nheng map church nhenheng anpwetjeh? Church nhenhelan kaltj-anthetjek? Ntwang nyentelekahepel mpwarek apek!’
Jesu-el inenh ilek, ‘Thang arrantherrenh pawenhetjeh-amparr.
Inarrp angketj nhenh-penh kwen war angkerrek, ‘Nwern apek renh ilem, “Altjerrel John lanthekarl”, rang nwernenh iletjenh, “Wenhengarl arrantherr John renh itja nakek?”
Nwern apek renh ilem, “Tjerrtjel renh lanthekarl”, tjerrtj mapel nwernenh iltewehetjeng. Tjerrtj ingkerrek iterrem, John rang Altjerr-henh angketj angenh-angenh kwel anekarl.’
Lakenheng inang Jesu ilek, ‘Nwern itja kaltj.’
Jesu-el inenh ilek, ‘Lakenheng thang arrantherrenh itja ilem, ngwenhel yengenh lanthek.’
Jesu-el inenh angketj nhenh ilek, ‘Artwang nyentel mern grapes farm ngkernek mer kwerenheh. Kwereng rang grapes farm renh artwang arrpenh mapeh rent-em-ilerl-alhek. Farm-ek-artwey rang mer arrpenh-warn ntwarr alhek.
Arrpenh-ingar mern grapes inang ampeng anek kwetjetjeh-anngernt, artwang farm-ek-artwey rang rrkwapenh-apenh nyent lanthek farm-warn, grapes mapeng kert arrpenh angetj-alpetjeh. Artwang inang rrkwapenh-apenh renh atwek. Inang renh iltjant angkep lanthek.
Farm-ek-artwey rang rrkwapenh-apenh arrpenhemeh ineh-warn lanthek. Urrkapenh-apenh nhenh renh inang arramp-wemel atwek, renh iltjant angkep lanthek.
Kwereng merek-artwey rang rrkwapenh-apenh arrpenhemeh lanthek. Nhenh renh inang atwek, renh anpwek.
‘Farm-ek-artwey rang lakenh iterrek, “Nthakenhemeh yeng irretjenh? Thang kel ler tjengenh ineh-warn lanthetjenh, ler nheng kwerarl yeng angerr nyerrkem. Inang kwerant apek kangkwerretjenh.”
‘Artwang inang ler renh arnekarner arek petjerleh. Lakenh inang angkerrek, “Nhenh kwenh ler kwerenh! Kelant grapes farm nhenh ler kwerenhehemeh anetjenh. Mpa, nwern renh irrernng atweyay! Grapes farm nhenh nwernehemeh anetjenheng!”
Inang ler renh antwerrkemel irrernng atwek, renh farm-eng keth-warn angemel taly-wek.’
Jesu-el ilek, ‘Nthakenhameh arrantherr iterl-arem? Grapes farm-ek-artwey rang nthakenh irretjenh?
Rang kwenh ineh ahang-irretjenh. Rang petjemel artwang inenh irrernng atwetjenh. Kwereng rang grapes farm renh arrpenh mapehemeh anthetjenh, inang kwer arntarnt-aretjeh.’
Tjerrtj map angkek, ‘Itja lakenh!’
Jesu-el inenh urtant-aremel ilek, ‘Arrantherr kel Altjerr-henh angketj nhenheh kaltj.
“Pwert nheng warl artenh mapel mentj taly-wekarl,
rang lyet pwert tjeperr anthwerremeh intem,
pwert mapel-ayeng mpwepel intem,
pwert arrpenh map anyenemeng.”
‘Tjerrtj inarl pwert alenheng nyenhemeng, renh Altjerrel ngkweltj-iletjenh. Kenh tjerrtj kwerarleharl pwert anyemeng, pwertel renh mweltj-iletjenh.’
Moses-henh mpwareng-areng kaltj-anthenh-anthenh map priest twernk map thwen kaltj anek, Jesu rang angketj nhenh ineh-akert ilemeng. Inang ahentj-anek, renh antwerrketjeh. Inang tjerrtj mapeng ater-irrek, lakenheng inang renh itja antwerrkewarrek.
Inang artwang urrpetj Jesu-warn lanthek, renh mantjel arerl-anetjeh. Artwang nhenh inang tjerrtj mwerr-arteh mernelhek. Inang karelhetjam, Jesu pal angketjeh apek, inang renh twernk Rome-arenyeng ularr pawenhetjenheng.
Inang kwer-warn petjemel renh pawenhek, ‘Kaltj-anthenh-anthenhay, nwern kaltj, ntwang arratj kaltj-anthem. Ntwang itja tjerrtjeng ater-irrem, lepwel kwet ntwang mernelhem tjerrtj ingkerrekeh. Ntwang tjerrtj map kaltj-anthem, inang Altjerreng ularr arratj mernelhetjeh.
Nwernenh ilay, mpwareng-areng nwern-henheng ularr arratj apek key, nwern twernk Rome-areny angerr Caesar tax maney anthetjeh? Itja apek?’
Jesu rang kaltj anek, inang renh arrkernemel war pawenhemeng.
Rang inenh ilek, ‘Tjeng maney ngkweltj nyent anthay, thang aretjeh.’ Inang kwer ngkweltj nyent anthek.
Rang inenh pawenhek, ‘Ngwenh-henh inngerremeh nhenh anem?’
Inang renh ilek, ‘Twernk angerr Caesar-henh.’
Jesu-el inenh ilek, ‘Altjerrel arrantherrenh rnwanentj-arlk mern-arlk anthek, inenh arntarnt-aretjeh. Arrantherr Altjerreh kangkwerrang! Altjerrel arrantherrenh anthekarl-arteh, arrantherr Altjerr kwer tjenkerr angkep antherrerrang, rarl ilekarl-arteh. Wenh Caesar-henh anem, Caesar-eh angkep antherrerrang. Wenh Altjerr-henh anem, Altjerreh angkep antherrerrang.’
Artwang inang itja kwet awek, Jesu tjerrtj mapeng anngetherr pal apek angkerleh. Inang angketj kwerenh awemel anwerlkek. Inang renh itja weth pawenhek.
Artwang Sadducee urrpetj inang petjek Jesu-warn. Sadducee inartek iletjart, tjerrtj inang kwel itja irrernngeng kemerretjenh.
Inang Jesu renh pawenhek, ‘Kaltj-anthenh-anthenhay, Moses-henh mpwareng-arengel-ayeng angketj intem lakenh, “Artwang nyent apek kwer-kweny ilwem. Kwereng tjey kwerenhel inpert renh anew inetjeh. Nheng inpert kwer apek kwer ngwerrm-irrem, kwer rang artwang irrernng kwerenh kwet anem. Tjey rang kwer renh mangkelh-iletjeh kek kwer.” Nhenh mpwareng-areng nwern-henh anem.’
Inang Jesu kwer iterrentj inehenh-akertel ilek, ‘Arrpenh-ingar kenheng-nheng 7 anek, angerrepatelek-amparr anew inek. Rang kwer-kweny kwet ilwek.
Lakenheng tjey arrpenhel inpert renh anew inek. Rang kwer-kweny ilwek.
Kwereng tjey arrpenhel inpert renh anew inek. Rang kwer-kweny kwet ilwek. Lakenh kenheng-nheng 7-el marl renh anew anyenek. Inang ingkerrek kwer-kweny kwet ilwek.
Ingkern marl inpert rang ilwek.
Kelant Altjerrel tjerrtj ingkerrek irrernngeng kwel kemelh-ilemeng, ngwenh-henh anewemeh marl rang anetjenh? Kenheng-nheng 7-el kwenh marl renh anew anyenekarl. Nthakenh ntwang iterrem, angketj nhenh-penh?’
Jesu-el inenh ilek, ‘Lyet ahelh nhenhel artwel anew inem. Tjerrtj marl inehenh inang anew rtwaltjeh anthem.
Kelant tjerrtj mwerr map inang Altjerr-henh mer kweteth kwerel anetjenh, inang itja weth anewart anetjenh, itja rtwaltjeh anthetjenh.
Inang kel angel alker-areny map-arteh anetjenh. Inang itja weth ilwetjenh. Inang kemerrekarleng wart inang kel Altjerr-henh leremeh anetjenh.
Altjerr tjerrtj iteth mapehant Altjerr anem. Itja tjerrtj irrernng mapeh. Altjerreng ularr kwenh tjerrtj map kweteth iteth anem.’ Lakenh Jesu-el inenh ilek.
Artwang Moses-henh mpwareng-areng kaltj-anthenh-anthenh mapel nhenh awemel inang Jesu renh ilek, ‘Kaltj-anthenh-anthenhay! Ntwartek arratj ilek!’
Kwer-penh inang renh itja weth pawenhek.
Jesu-el inenh pawenhek, ‘Artwang kaltj-anthenh-anthenh mapel lakenh ilem, “Altjerrel ngkwey ilekarl, Christ rang petjetjenh David-henh peltj ingkerneny mapeng nwerneh-warn.” Tjeng ilay! Nthakenhameh Christ rang David-henh peltj anem?
King David ngkwey lakenh angkek pwek Psalms-el-ayeng,
“Altjerrel Ngkart tjengenh ilek,
‘Tjengel-ayeng-amparr kwet anang.
Tjerrtj anetj mapek-amparr thang atwemel
ngkwengeng arratj-iletjenh,
inang ngkweng kangkwerretjenheng.’”
‘David-el lakenh Christ renh Ngkart anewekarleng, nthakenhameh David-el Christ renh Ngkart anewek, Christ kwenh David-eng ingkern petjek?’
Jesu-el kwertengerl kwerenh map ilek, tjerrtj mapeng anngetherr,
‘Arrantherr-artek artwang Moses-henh mpwareng-areng kaltj-anthenh-anthenh mapeng arelhetjeh. Inartek kangkem, mantarr mparrkey-akert nthwerl-apetjeh. Inang ahentj-anem, tjerrtj mapel inenh kwel naketjeh, inang shop-warn alherleh. Lakenh-lkweran anetjam! Inang church kwen-warn irrpemarleng, inang ahentj-anem arrwekel anetjeh, tjerrtj mapel nakemel inenh aretjeh kwel. Lakenh-lkweran anetj! Arrpenh-ingar apek tjerrtj arrpenhel inenh tjenkerr arlkwetjeh ngwem, inang ahentj-anem twernk arrpenh mapeng pwert anetjeh, arrpenh mapel inenh naketjeh kwel. Lakenh-lkweran anetj!
Inang kweteth ahentj-irretjam arlweker-areny map-hetj warl-arlk raketjeh, inpert inenh keth-warn anpwetjeh mereng. Lakenh-lkweran anetj! Inang Altjerr-warn kweteth tjarr arlpentj angketjart tjerrtj mapeng anngetherr. Lakenh inang tjwenelhem. Artwang kaltj-anthenh-anthenh nhenh mapel-artek anetj mpwarem. Altjerrel kwenh inenh angerr anthwerr atwetjenh.’ Lakenh Jesu-el inenh ilek.
Jesu rang arek, tjerrtj maney angerr-akert mapel tjenkerr maney arrernetjam tjenkerr-henh tjampet-warn.
Kwereng rang arek, marl inpert nyentel ngkweltj kwek atherr arrernerleh.
Rang kwertengerl kwerenh map ilek, ‘Arratj anthwerr, inpert nhenhel tjenkerr aningk-lkwer arrernek. Tjerrtj arrpenh mapel tjenkerr kwek wararl arrernek.
Tjerrtj maney angerr-akert mapel tjenkerr anthekarl-penh, ineh kwenh maney angerr kwetarl intem. Maney inpert kwer itjarl intem, rang mern nyent payem-iletjeh apek. Inpert rang maney ingkerrekarl kwerenh arrernek.’
Kwertengerl urrpetj inang church angerretjeng arratemel angkerrek, ‘Aray, church renh pwert amparrkey-arrkey map-penh artekarl! Arnang mwerr anthwerr map-penh thwen, inang tjenkerr Ngkartek anthekarl!’ Jesu-el inenh ilek,
‘Arrantherr church nhenh arem? Tjerrtj anetj inang church nhenh ataketjenh. Ahelhelemeh pwert inang ingkerrek irrarnpelh-ilekarlemeh intetjenh.’
Jesu-el inenh ilek, ‘Arrantherr-artek arelhetjeh! Tjerrtj anetj arrpenh mapel arrantherrenh rrtjwerremel iletjenh. Tjerrtj anetj nyentam-nyent kwenh petjemel angketjenh, “Yeng anem Christ rang, yeng nhenh petj-alpek.” Arrpenh angketjenh apek, “Arltang rang angathemeh anem, Jesu petj-alpetjeh!” Arrantherr ineh itja kangkwerretjeh.
Kelant arrantherr awemarleng, tjerrtj arrpenh map atwerrerleh, tjerrtj arrpenh mapeh ngkwal atwerretjeh irrem, arrantherr itja ater-irretjeh. Nhenh kwenh lakenh anetjenh. Ahelh rang itjarl ywerretjenh, mpank-antey.
‘Lakenh anetjenh. Mer-areny map mer ntwarr-areny arrpenh mapel-ayeng atwerretjenh.
Keth arrpenhel ahelh rang arrewetjenh. Keth arrpenhel tjerrtj arrpenh map merneh angayel irremel ilwetjenh. Tjerrtj arrpenh map irlkert angerrel atwetjenh. Tjerrtj inang ater-irretjenh, inang aremarleng, Altjerrel kwerraly-arlk inenh angelh-angelh-ilerleh.
‘Nhenh map lakenh mpank anetjenheng, inang kwenh arrantherrenh antwerrkemel court-warn angetjenh-anngernt, arrantherrenh church kwenel rwekenth-kenth-iletjenh-anngernt. Inang arrantherrenh twernk angerr mapeng ularr ngkernetjenh, arrantherr ilelhetjeh. Inang arrantherrenh tjayel-warn kwernetjenh-anngernt tjengeng arrngel.
Nhenh kel lakenh anetjenh, arrantherr ineheng ularr tjeng-penh iletjenheng.
Inang apek arrantherrenh antwerrkemel court-warn angetjem, arrantherr apek iterrem, “Nthakenh yeng ilelhetjenh?” Arrantherr itja angerr iterretjeh.
Inang arrantherrenh pawenhemarleng, kel angketj nhengant angkay, tharl arrantherrenh iletjenharl, angketj arrantherrarl angketjenh. Inang angketj arrehantherr-henheh ywarnemeh iterrerl-anetjeh, ywarn angkep angketjeh arrehantherr-warn.
Arrehantherrek-artwey mapel-arlk, tjey mapel-arlk, kek mapel-arlk, peltj arrpenh mapel-arlk arrantherrenh court-warn angetjenh, rrkwentjel arrantherrenh atwetjenh-anngernt. Arrehantherreng urrpetj inang irrernng atwetjenh.
Arrantherr yengenh nakemarleng, tjerrtj ingkerrek arrehantherr yerrng-irretjenh.
Altjerrel wart arrantherrenh arntarnt-aretjenh, iteth anyenemel.
Arrantherr twerel kwet apek yengenh nakemeng, arrantherr iteth ngampekarl kwet anetjenheng wart.’
Jesu-el ilek, ‘Arrantherr aremarleng, tjerrtj atwenh-atwenh mapel antjwang mpwarekarl, Jerusalem-eng kethel alartemeng, tjerrtj mer-areny map arratehetjeng, arrpenh map irrpehetjeng, arrantherr kaltj anetjeh, atwenh-atwenh map inang Jerusalem renh kel atwetjeh irremeng.
21-22 Ngkwey Altjerr-henh angketj angenh-angenhel angketj nhenh pip-warn arrernek: kelant Altjerrel atwenh-atwenh lwereny map lanthetjenh, Judea-areny map atwerl-apetjenh. Kelant nhenh lakenh-arteh arratj irretjenh. Kwereng tjerrtj Judea-areny map kel parrp irntang-warnant anam-irretjeh. Tjerrtj inarl town arrpenhek-arrpenhel anemeng, inang kel anam-irretjehant. Tjerrtj inarl kethel anemeng, inang itja town-warn alhetjeh.
Marl mapeh rwekenth-kenth anthwerr anetjenh, kwer kwek-akert mapeh-arlk, anert-anert mapeh-arlk thwen. Kel tjerrtj ingkerrekeh rwekenth-kenth angerr anetjenh. Altjerrel tjerrtj Judea-areny map atwetjenh.
Atwenh-atwenh mapel inenh knife alkeyel irrernng atwetjenh. Inang inenh mer arrpenh-warn anamelh-iletjenh. Jerusalem kwerel tjerrtj lwereny mapel mer ntjaperel rrpwerrkerl-apetjenh, warl ingkerrek atakemel. Kwer-penhant atwenh-atwenh mapel Jerusalem imperl-alhetjenh.
25-26 ‘Arltang kwerel aherrk, anyentj, kwerraly map-arlk inang arrpenh anthwerr irremel arrewetjenh. Kwatj alay rang angerr-irremel ywerr-angketjenh. Tjerrtj inang kwerrern-kweny irretjenh.
Arltang kwerel tjerrtj ingkerrekel arnaretjenh, Tjerrtj-henh Ler rang angkertel petj-alperleh. Rang twer angerr-akert parrtj angerrel-ayeng anthwerr rang mernelhetjenh tjerrtj mapeh. Lakenh rang petj-alpetjenh.
Nhenh ingkerrek lakenh irremeng, arrantherr anew-anew arnekarner irremel irnetjeh. Yeng petjem, arrantherrenh inerl-alpetjeh mer anganentj tjengenh-warn.’
Jesu-el inenh angketj ilek, ‘Arnang tjwerrk kwereng kaltj-irray! Arrantherr arnang tjwerrk arem, arnang arrpenh apek.
Lakenh-arteh arrantherr aremeng, angketj tjeyenh keth irremeng, arrantherr kaltj anetjeh, arltang rang itwekemeh irrentjem, yeng petj-alpemel anngetherr mernelhetjeh-anngernt, yeng Ngkart anemeng tjerrtj ingkerrekeh, tjengenh mapemeh thang arntarnt-aremel inerl-alpetjenh.
‘Angketj tjeyenh kel ngwerrm-irretjenh, tjerrtj lyet nhenh anemarl urrpetj iteth anemarleng-rlwer.
Alker ahelh nhenh ywerretjenh. Angketj tjeyenh itja kwet ywerretjenh, anentjekarl kwet anetjenh.’
‘Arrantherr arelhetjeh, arrantherr wenh-wenheh apek itja angerr iterretjeh, mern-penh-arlk ngkwarl-penh-arlk apek mantarr-penh-arlk itja angerr iterretjeh. Kwereng yeng petj-alpemarleng, thang arrantherrenh anwerlkelh-ilehetjeng.
Tjerrtj ingkerrek anwerlketjenh yeng petj-alpemeng, inang arltang kwer kaltj-kwenheng wart.
Arrantherr karr kwet anetjeh. Arrantherr Altjerr-warn kweteth angkerl-anetjeh. Renh pawenherrerrang, rang arrantherrenh arntarnt-aretjeh, arrantherr renh twerel kwet naketjeh. Tjerrtj-henh Ler rang petj-alpemeng, rang arrantherrenh aretj-alhehetjeng, arrantherr kwer itja karr anemeng.’ Lakenh Jesu-el inenh kaltj-anthek.
Arltang mapel Jesu-el tjerrtj map church angerretjel kaltj-anthetjart. Ngwerr-ngwerr rang Olive pwert-warnarl alpetjart, intetjek.
Kwereng kweny-rtweh tjerrtj ingkerrek church angerretj-warn petjetjart, renh awetjeh.
Tjerrtj inang kel mern tjenkerr rrkwapekarl, inang irlpangkentj arreny Mern Arlwar-ilenh-ilenh-kweny anyenetjeh-anngernt. Inang mern arlwar-ilenh-ilenh-kweny arlkwep-arlkwetjart. Irlpangkentj arreny arrpenh anek Anper Alhekarl.
Priest twernk map Moses-henh mpwareng-areng kaltj-anthenh-anthenh map thwen ahentj-anek, Jesu renh antwerrkemel irrernng atwetjeh. Inang ater-irrek renh alngetherr antwerrketjeh, tjerrtj map kikart alhehetjeng.
Arrentj Judas Iscariot-warn irrpek. Judas rartek kwertengerl Jesu-henh anekarl.
Judas rang priest twernk map-warn alhek, rrkwentj map-warn thwen, inarl church angerretj arntarnt-aretjart-warn. Rang inenh ilek, rang ahentj-anemeng, Jesu renh ineh anthetjeh.
Inang awemel arrken awelhek. Inang alhelek, Judas kwer maney anthetjeh.
Judas kel nhenhekant angerr-lkwer iterrek, ‘Nthakenham thang Jesu renh anyenng-anyenngel ineh anthemer? Kel urrpetj-rlwerant apek anthetjenheng?’
Arltang angerr anek, irlpangkentj nheng kwer. Kel inang ker yep-yep kwek inenh atwetjeh anek, irlpangkentj tjenkerr arreny Anper Alhekarleh arlkwetjeh.
Jesu-el Peter John renh-atherrenh ilek, ‘Kel alherray, tjenkerr renh nwerneh mpwaretjeh, nwern renh arlkwetjenheng.’
Ratherr renh pawenhek, ‘Nthenheham ntwang ahentj-anem, ilern tjenkerr renh mpwaretjeh?’
Jesu-el renh-atherrenh ilek, ‘Mpwel town-warn irremeng, mpwel artwang nyent aretjenh, jar angerr kwatj-akert ntjwel angerl-aperleh. Kel mpwel ingkern-angkwerr alherrang warl kwerenh-warn.
Kwereng mpwel warlek-artwey renh iletjeh, “Kaltj-anthenh-anthenhel ngwenh pawenhem, ‘Nthenham room rang, kwerel nwern tjenkerr renh arlkwetjeh?’ ”
Artwang rang mpwelenh room angerretj mernetjenh, warl kernel. Room yanh kwerel rang antjam kel wekarl. Kwer-warn irrpetjeh, room kwenel mpwel tjenkerr renh mpwarerl-anerrang.’
Angwerr-angwerrel Jesu alhek mer kwer-warn, kwertengerl kwerenh map-akert. Inang ingkerreny arrernelhek, mern arlkwetjeh-anngernt.
Jesu-el inenh ilek, ‘Yeng angerr ahentj-anek, tjenkerr nhenh arrehantherrel-ayel arlkwetjeh, yeng rwekenth-kenth-warn irretjeh-anngernt.
Thang kwenh tjenkerr nhenh-lkwer itja weth arlkwetjenh. Kelant thang arlkwetjenh, nwern tjenkerr Anper Alhekarl arlkwemeng Altjerr-henh merel-ayel.’
Jesu-el tjampet wine-akert inek. Rang Altjerr-warn kangkemel angkek. Kwereng rang inenh ilek, ‘Tjampet nhenheng nyentam-nyentel antjwerrerrang.
Thang itja weth wine antjwetjenh ahelh nhenhel. Kelant thang antjwetjenh, Altjerr rang mernelhemeng-rlwer, rang tjerrtj ingkerrekeh Ngkart anemeng.’
Jesu-el mern inek. Rang Altjerr kwer kangkemel angkek. Kwereng rang mern renh rltwakek. Rang ineh mern renh anthemel ilek, ‘Nhenh mpwerrk tjengenh anem. Thang mpwerrk tjengenh anthetjenh tjenkerr-arteh arrehantherr. Nhenh arlkwerrerray, tjeng irlpangkemel.’
Inang kel tjenkerr arlkwekarleng, Jesu rang tjampet ngkwarl wine-akert inek. Rang inenh ilek, ‘Nhenh alhwang tjengenh anem. Alhwang tjengenh thelelhem, rang arrantherrenh Altjerrel-ayel peltj-iletjeh. Lakenh thang alhelentj lyeteny ngkernem.
Arerrerrang, artwang rarl yengenh atwenh-atwenh mapeh anthetjenharl, rang tjengel-ayel nhenhel anem.
Tjerrtj-henh Ler kwer anem ilwetjeh, Altjerrel ilekarl-arteh. Artwang rarl renh alethang atwenh-atwenh mapeh anthemeng, Altjerrel renh rwekenth-kenth-iletjenh.’
Kwertengerl inang pawenherrek, ‘Ngwenhelam renh atwenh-atwenh mapeh anthetjenh?’
Kwereng kwertengerl map inang pawenherrek. Kwertengerl nyent angkek, ‘Yeng twernk arrehantherr.’ Kenh arrpenh angkek, ‘Itja, yeng-atwetj twernk arrehantherr anemer.’
Jesu-el inenh ilek, ‘Tjerrtj lwereny map-henh twernk map, inang kwenh tjerrtj inehenh twernerl-apem. Inang ahentj-anem, tjerrtj mapel inenh naketjeh, inenh ilemel inang mwerr anthwerr kwel.
Arrantherr itja twernk nhenh map-arteh anetjeh. Artwang ngwenh apek rarl twernk arrehantherr anemeng, rang kel tjey arrehantherr-henh-arteh mernelhetjeh. Rang kel rrkwapenh-apenh arrehantherr-henh-arteh mernelhetjeh.
Yeng angketj kwek iletjeh ahentj. Artwang atherr apek anem. Nyent kel kwenp arrernelhem, mern arlkwetjeh. Kenh arrpenh rrkwapem, artwang kwer mern anthetjeh. Artwang nhenh atherreng ngwenh apek artwang arrpenheh twernk anem? Artwang rang kwenh, rarl kwenp arrernelhemel mern arlkwemant. Yeng kwenh arrehantherr mernelhem, yeng artwang rrkwapenh-apenh-arteh anem.
‘Yeng rwekenth-kenth-warn irrekarleng, arrantherr tjengel-ayel kwet anek, arrantherr yengenh itja imperl-alhek.
Lakenheng thang arrantherrenh ngkernetjenh, arrantherr king-arteh twernk irretjenh, Angey tjengenhel yengenh ngkernekarl-arteh.
Yeng kel mer tjengenhel anemeng, arrantherr tjengel-ayel mern arlkwetjenh. Arrantherr nyentam-nyent king-kenh chair mparrkey-arrkeyel anetjenh, arrantherr Israel-henh peltj map ingkerrek arntarnt-aremel twernk irretjenh.
‘Simon-ay, Simon-ay, yeng-amparr awang, arrentj rartek Altjerr renh pawenhek, arrantherrenh arrkernetjeh. Arrentj rang ahentj-anem arrantherrenh nakepakel-ilemel arrkernetjeh, arrantherr apek yengenh arratj nakemeng. Arrantherr yengenh mentj impetjeh apek.
Simon-ay, thang Altjerr renh pawenhek, ngwenh twer-iletjeh, ntwang yengenh twerel kwet naketjeh. Thang iterl-arem, ntwang tjeng-hetj ntjwem-irretjenh. Kelant ntwang Altjerr-warn tweperremarleng, ntwang kwertengerl nhenh map arntarnt-aretjeh, inang yengenh twerel naketjenheng.’
Peter-el Jesu renh ilek, ‘Itjaw, Ngkartay! Yeng-artek anew-anew ngkwengel-ayel anetjeh. Inang ngwenh tjayel-warn kwernetjeh apek, yeng-arlk inang kwernetjeh. Inang ngwenh irrernng atwetjeh apek, yeng-arlk inang irrernng atwetjeh.’
Jesu-el kwertengerl kwerenh map pawenhek, ‘Arrantherr key iltjelay-irrek, thang nheng arrantherrenh maney-kwenh yakweth-kwenh pwet-kwenh lanthekarleng?’
Inang tjernemel angkek, ‘Itjam!’
Rang inenh lakenh ilek, ‘Lyet arrpenh-lkwer anem! Maney apek rnwanentj apek yakweth apek arrehantherr-henh intem apek, kel angerrerrang arrehantherrel-ayel. Arrehantherr apek knife angerr itja anyenetj-kwenh, rnwanentj apek arrehantherr-henh maneyeh antherrerrang, knife angerr-lkwer apek arrantherr payemeletjenheng.
Angketj lakenh Altjerr-henh pipel-arleng intem, “Inang renh kwenh artwang merrentj-arteh ilek.” Inang kwenh angketj nhenh tjeng-akert pip-warn arrernekarl. Lyet inang yengenh merrentj kwel iletjenh, angketj nhenh-arteh.’
Kwertengerl inang renh ilek, ‘Ngkartay, aray, kel nwerneh kwenh knife angerr atherr intem.’
Jesu-elemeh inenh ilek, ‘Kel mwerr.’
Kel Jesu warleng arratek, kwertengerl kwerenh map-akert. Inang mer Olive irntang-warn alhek. Inang kweteth mer Olive-warn alhetjart.
Inang Olive irntang kwerel anerl-anek. Jesu-el inenh ilek, ‘Altjerr renh pawenherrerrang, rang arrantherrenh arntarnt-aretjeh, arrentjel arrantherrenh arrkernehetjeng.’
Jesu ntwarr-kweny war alhek, amperel-ayeng rang arrernelhek. Rang Altjerr pawenhek,
‘Angey tjengenhay, yeng itja ahentj-anem, irlkert angerr inemel ilwetjeh. Ntwang war kwenh tjeng ahentj-anem, yeng ilwetjeh, yeng kel ngkweng kangkwerretjenh.’
Angel nyent kwer-warn petjek alkereng, renh twer-iletjeh.
Jesu rang ywarn iterremel, rang wetham-weth Altjerr pawenhek. Antjey kwerenh ahelharleh alhwang-arteh anyetjam.
Jesu rang kemerrek, kwertengerl kwerenh map-warn angkep alhek, inarl ankwa intetjam-warn. Inang ankwang interleh, inang ltarrp angerr anemeng wart.
Rang inenh pawenhek, ‘Wenhengarl arrantherr ankwerrek? Kemerremel Altjerr pawenherrerrang, rang arrantherrenh arntarnt-aretjeh, arrentj rang petjehetj arrantherrenh arrkernehetjeng.’
Jesu rang kwertengerl kwerenh map-warn angketjam-rlwer, atwenh-atwenh aningk petjewarrek. Judas rang inenh angetjek. Judas rang kwertengerl Jesu-henh anek. Rang itwek-irremel Jesu renh arrantjwetjeh anek.
Jesu-el Judas renh pawenhek, ‘Judas-ay, wenheh ntwang yengenh arrantjwem? Ntwang war Tjerrtj-henh Ler renh ineh anyenng-annyengel mernetjeh key?’
Kwertengerl mapel alhengk-arek, inang Jesu renh antwerrketjenharl. Inang renh pawenhek, ‘Ngkartay, nwern key inenh atwey?’
Kwertengerl nyentelemeh artwang nyent knife alkeyel irlpang rlweth-atwek. Artwang rang priest twernk angerr-henh rrkwapenh-apenh anek.
Jesu-el kwertengerl renh ilek, ‘Kel impay!’ Kwer-penh Jesu-el artwang rrkwapenh-apenh renh irlpang arnpemel mwerr-ilek.
Jesu-el priest twernk map atwenh-atwenh map angerrepat map thwen ilek, ‘Yeng anyenngalth anetj-kwenh! Wenheng arrantherr arrawey-akert petjewarrek, yengenh antwerrketjeh, knife-akert kweter-akert-arlk?
Inang Jesu renh antwerrkemel priest twernk-henh warl kwen-warn angerrerrek. Peter rang ineheng ingkern-angkwerr alhek.
Inang rwang anthelek, priest twernk-henh yard kwenel, inang ntjwetj-irretjeh-anngernt. Inang ingkerrek rwang kwerel-ayel arrernelhemel ntjwetj-irrek. Peter inehel-ayeng arrernelhetj-alhek, ntjwetj-irretjeh.
Marl rrkwapenh-apenh nyentelemeh renh arek, rwel anerleh. Marl rang renh alhengk-aremel angkek, ‘Artwang nhenh-artek Jesu-henh peltj, rang kwerel-ayeng anetjam!’
Peter-el renh ilek, ‘Marlay, yeng-artek itja kwer kaltj!’
Ingkernemeh artwang arrpenhel Peter renh aremel ilek, ‘Ntwang kwenh Jesu-el-ayeng anek!’
Peter rang renh tjernemel ilek, ‘Artwangay, itjeyay!’
Kelant artwang arrpenhemeh angkek, ‘Artwang nhenh-artek arratj Jesu-el-arleng anek, rang artwang Galilee-areny anemeng wart!’
Peter-el renh tjernemel ilek, ‘Artwangay, ntwartek ahert war angkem. Yeng-artek kaltj-kwenh anem kwer!’ Peter rang angketjam-rlwer, tjwek-tjwek rrweyemeh arlkerl-alhek.
Ngkart rang alngarelhemel Peter renh urtant-arek. Peter irlpangkek, Ngkartelarl nheng arrwekel angketj kwer-akert ilekarl-penheh: ‘Ntwang kwenh yengenh anyenng-anyenng ilelhetjenh urrpetj-ingar, tjwek-tjwek rrwey rang arlketj-kwenyeng kwet.’
Peter yard kweneng arratemel, angerr arnek.
Artwang atwenh-atwenh inarl Jesu rrkwerl-anek, inang renh arramp-wemel atwek.
Inang anngang kwerenh tjerlarrel-arteh ayernemel arltwek, arehetjeng. Kwereng inang renh pawenhek, ‘Ntwang Altjerr-henh angketj angenh-angenh key? Nwernenhemeh ilay, ngwenhelam ngwenh atwek?’
Inang renh kwet arrkentj-iletjam.
Aherlkentjel angerrepat twernk map priest twernk map Moses-henh mpwareng-areng kaltj-anthenh-anthenh map thwen inang arrawerrek. Inang Council angerr anek. Inang Jesu renh tjey-angemel rlkwerr-warn arrernek. Inang renh pawenhek,
‘Nwernenh ilay, ntwang apek Christ rang anem? Altjerrelarl ngkwey alhelekarl-penh, rarl ahelh nhenh-warn lanthetjenharl?’
Jesu-el inenh ilek, ‘Wenheham thang arrantherrenh iletjeh? Yeng apek arrehantherr ilelhem, arrantherr yengenh naketj-kwenh anetjenh.
Thang apek arrantherrenh pawenhem, arrantherremeh yengenh itja tjernetjenh.
Lyeteng Tjerrtj-henh Ler alpetjenh, Altjerrel-ayeng anetj-alpetjenh, ratherr twer angerr-akert kwet anetjenh.’
Inang renh pawenhek, ‘Ntwang key Altjerr-henh Ler anemam?’
Jesu-el inenh ilek, ‘Arrantherr kwenh arratj angkek.’
Council kemerremel inang Jesu renh twernk Rome-areny-warn arreny kwerenh Pilate-warn tjey-angek.
Inang renh Pilate-eng ularr rrtjwerremel ilek, ‘Nwernarrp artwang nhenh arek awek thwen, rang tjerrtj map ilek, inang itja Rome-areny government-ek kangkwerretjeh. Inang twernk angerr Caesar-eh tax maney anthetj-kwenh anetjeh. Rang ilelhek, rang Christ king-arl kwel nwerneh anemeng.’
Pilate-el Jesu renh pawenhek, ‘Arratjam ntwang tjerrtj Jew map-henh king anem?’
Jesu-el renh tjernemel ilek, ‘Ntwang kwenh arratj angkek.’
Pilate-elemeh priest twernk map tjerrtj aningk ingkern petjekarl map thwen ilek, ‘Artwang nhenh itja merrentj anem. Thang renh mentj impem, alpetjeh.’
Inang ahang-irremel ilek, ‘Jesu rartek tjerrtj map ilek, inang itja government-ek kangkwerretjeh! Rang tjerrtj rwekenth-kenth-ilenh-ilenh! Rang mer Judea ntjaperel tjerrtj map lakenh pal kaltj-antherl-apetjart. Jesu rang nheng mer Galilee-el-amparr rwekenth-kenth-ilerl-apetjam, kwereng rang kwewaleny rrwernelhekarl mer nhenhelemeh.’
Pilate-el nhenh awemel, rang inenh pawenhek, ‘Artwang nhenh mer Galilee-areny key?’
Inang renh ilek, ‘Rang kwenh artwang Galilee-areny anem.’ Herod rang twernk anek mer Galilee-ek. Pilate-el renh king Herod-warn lanthek. Herod rang arltang kwerel Jerusalem kwerel anek, yatjarr petjekarl.
Herod-el arrwekel angketj Jesu-akert awentjekarl. Rang ahentj-anek, Jesu renh aretjeh ngkweyeng-ntjel. Rang ahentj-anek, Jesu-el kwereng ularr alker-areny twer angerrel mpwaretjeh kwel. Lakenheng rang kangkek, Pilate-el Jesu renh kwer-warn lanthekarleng.
Kel inang Jesu renh Herod kwer-warn angek. Herod-el Jesu renh map-ingar pawenhek. Jesu rang intert kwet angketj-kweny anek.
Priest twernk map artwang Moses-henh mpwareng-areng kaltj-anthenh-anthenh map thwen inang irnetjam. Inang Jesu renh ahang-irremel ilterrerretjam.
Kwereng Herod-el atwenh-atwenh kwerenh mapel thwen Jesu renh arrkentj-iletjam-arlk. King-henh mantarr mparrkey-arrkey-warn inang renh kwernek. Kwereng Herod-el renh Pilate-warn angkep lanthek.
Arltang kwerel Herod Pilate ratherr peltjemeh irrek. Arrwekel ratherr arnkely-arnkely anerrek.
Kwereng Pilate-el priest twernk map arraw-ilek, angerrepat twernk map tjerrtj arrpenh map-arlk thwen.
Rang inenh ilek, ‘Arrantherr artwang nhenh tjeng-warn angetjek. Arrantherr yengenh ilek, rang kwel tjerrtj map ilerleh, inang government-ek itja kangkwerretjeh. Thang renh mantjel pawenhek arrehantherreng anngetherr. Yeng iterrem, rang itja merrentj anem.
Herod-el ilek, rang itja merrentj anem, renh nwerneh-warn angkep lanthemel. Thang itja renh pelkel irrernng atwetjeh.
16-17 Lakenheng thang atwenh-atwenh map iletjenh, renh whip-el atwetjeh. Kwer-penh thang renh mentjemeh impetjenh.’
Inang ingkerrek arlkemel ilek, ‘Renh atwerrerrang! Barabbas renh-amparr nwerneh jail-eng arratelh-ilerrerrang!’
(Barabbas rang nheng tjerrtj map ilekarleng, inang itja Rome-areny government-ek kangkwerretjeh. Inang atwenh-atwenh mapel-ayeng atwerretjart. Rang tjerrtj arrpenh map irrernng atwek. Lwerenh-penh inang renh tjayel-warn merrentjemeh kwernek.)
Pilate ahentj-anek, Jesu renh mentjemeh impetjeh. Lakenheng rang tjerrtj inenh weth ilek, ‘Nhenh kwenh artwang pelkeny!’
Pilate-el inenh pawenhek, ‘Wenham rang anetj mpwarek? Thang renh itja irrernng atwem, rang artwang pelkeny anemeng. Lakenheng thang atwenh-atwenh map iletjenh, renh whip-el atwetjeh war. Kwereng thang renh kel mentjemeh impetjenh, artwang pelkeny wart.’
Inang kwet arnterram-arnterr arlkek, rang Jesu renh ntwerlkeh arrernetjeh kwet. Pilate-el inenh ywarn kwet intertelh-ilek.
Lakenheng rang ineh kel kangkwerrek.
Pilate rang artwang merrentj nheng tjayeleng arratelh-ilek, artwang rarl tjerrtj map ilekarl, itja government-ek kangkwerretjeh. Rang Jesu renh atwenh-atwenh map-warn lanthek, inang renh ntwerlkeh arrernetjeh, tjerrtj map ahentj-anekarl-arteh.
Atwenh-atwenh mapel Jesu renh Jerusalem-eng keth-warn tjey-angek, ntwerlkeh arrernetjeh-anngernt. Inang artwang nyent arek ularr petjerleh, arreny kwerenh Simon. Rang artwang mer Cyrene-areny anek. Atwenh-atwenh mapel Simon renh rrkwek. Inang ntwerlk kwerarleh tjwenek, renh twernemel, ntwerlk renh Jesu-eng anharrel-ayeng angerl-apetjeh.
Tjerrtj aningk Jesu-eng ingkern-angkwerr petjewarretjam. Marl urrpetj-arlk inehel-ayeng petjek. Inang Jesu-ek angerr akay-arnek.
Jesu-el inenh alngarelhemel arek. Rang inenh ilek, ‘Marl Jerusalem-areny mapay, tjeng arnetjal anerrerrang! Arrantherr arrehantherrarrp arnerl-arnerlelherrang, amenheng-nheng arrehantherr-henheh.
29-30 Kelant inang arrantherrenh Jerusalem-areny map rwekenth-kenth-iletjenh. Arrantherr angketjenh, “Marl kwer-kwenh map kwenh arrken anem! Marl kwer-akert map ltarrp-irrem-anem, atwenh-atwenh mapel kwer inehenh atwetjenharl.” Arltang kwerel arrantherr Altjerr renh pawenhetjenh, “Atwenh-atwenh mapel irrernng atwehetj, pwert nhenh map ntwang arrewetjeh mpwarang, nwerneharleh kerneng anyemel arltwetjeh.”
Lyet inang yeng, tjerrtj pelkeny rwekenth-kenth-ilemel atwem. Ngwenth war inang arrantherrenh tjerrtj ahelh-areny map angerr-lkwer rwekenth-kenth-ilemel atwetjenh!’
Artwang merrentj atherr arrpenh thwen inang Jesu-el-ayel tjey-angek, renh-atherrenh ntwerlkeh arrernetjeh-anngernt.
Inang mer kwer irretj-alhek, renharl inang ilem, ‘Kapert ngkwern’. Inang Jesu renh ntwerlkeh nail-el tanthemel arrernek. Kwereng artwang anetj nheng atherr inang ntwerlkeh arrernek, Jesu-eng iter atherrel, Jesu kenh mpwepelarl.
Jesu angkek, ‘Angeyay, anetj inehenh wang. Inang kwenh itja kaltj, inarl ler ngkwengenh irrernng atwemeng.’ Atwenh-atwenh inang Jesu-henh mantarr map irrarnpelh-ilek gamble-irremel.
Tjerrtj petjekarl mapel renh aretjamarl. Twernk mapel renh arramp-wetjam. Inang lakenh angkerrek, ‘Rang arrpenh map iteth-ilek irrernngeng. Lwerenheng kwel rang apek Christ anemeng, renharl Altjerrel ngkernekarl, rang ntwerlkeng anarnpemel kwewaleny iteth-ilelhemer!’
Atwenh-atwenh map itwek-irrek, renh arramp-wetjeh. Inang kwer wine tjekert anthek.
Inang renh arrkentj-ilemel iletjam, ‘Ntwang arratj key tjerrtj Jew map-henh king anem? Kel ntwerlkeng ngkwewaleny anarnp-ilelhang!’
Tjerrtj arrpenh mapel arrwekel angketj nhenh arnang kwek-warn tanthekarl, ‘Nhenh rang kwenh tjerrtj Jew map-henh king.’ Kwereng atwenh-atwenh nyentel arnang nhenh ntwerlkeh ampek-arrernek, Jesu-henh kaperteng kernenyel.
Artwang merrentj nyent, rarl ntwerlkel arlpar-irnetjam, rang Jesu renh arramp-wemel ilek, ‘Ntwang key Christ rang? Ngkwewaleny anarnp-ilelhang, ilernenh-arlk!’
Artwang merrentj arrpenhel renh perremel ilek, ‘Renh impay, arrkentj-iletj-kweny anetjeh! Ntwang ater-irretjeh Altjerreng! Inang nwernenh urrpetj merrentj ilek, ntwerlkel ilwetjeh urrpetj-antey.
Nhenh kel arratj anem, ilern ilwetjeh lakenh, ilern anetj mernelhekarleng. Kenh artwang nhenh pelkenyarl anem.’
Rang Jesu-warn angkek, ‘Jesu-ay, tjeng irlpangkay, ntwang tjerrtj ingkerrekeh Ngkart anemeng mer ngkwengenhel.’
Kel aherrk irntarel anek. Aherrk rang ngwemernt-irrek, mer ntjaper ngwemernt anek angwerreh-atwetj.
Mantarr angerretj nheng, rarl Altjerr-henh church angerr kwenel arlpar-anetjamarl, rang mpwep anthwerr kerneng kwenelakw rlterrelherl-alhek.
Jesu-el arnterr arlkemel ilek, ‘Angeyay, thang ngkweng-warn kwerrern tjengenh lanthem, ntwang arntarnt-aretjeh.’ Rang lakenh angkemel kel ilwekemeh.
Atwenh-atwenh map-henh twernkel nhenh aremel, rang Altjerr nakek, lakenh angkemel, ‘Artwang nhenh arratjam anek, anetj-kwenh!’
Tjerrtj arrpenh map, inarl war aretjeh petjekarl, inang nhenh arekarleng, inang ltarrp-irrek. Inang arnangk atwelhemel alpekemeh.
Jesu-henh peltj map, marl nheng map thwen, inarl mer Galilee-eng-ntjel kwereng anharrel-ayeng petjekarl, inang nhenh ingkerrek ntwarreng aretjam.
50-51 Artwang angerrepat nyent anek, arreny kwerenh Joseph. Rang town Arimathea-areny anek, mer Judea-el. Joseph nhenh artwang irlpareth anek. Rang karelhetjam, Altjerr mernelhetjeh, rang tjerrtj ingkerrekeh Ngkart anemeng. Rang Council-areny anek. Rang itja ahentj-anek, Council inang Jesu renh court-ilemel merrentj iletjeh.
Jesu-arl ilwekarl-penh, Joseph rang twernk Pilate-warn alhek, Jesu-henh mpwerrkeh pawenhetjeh.
Kwereng rang Jesu-henh mpwerrk ntwerlkeng anarnpelh-ilek. Rang mpwerrk mantarrel arltwemel artaper-ilek, kwereng intey-warn renh angemel arrernerl-alpek. Tjerrtj irrernng itja arrwekel intey nhenh kwerel arrernekarl apek.
Nhenh kel Friday angwerr-angwerr, ngkwa arltang angerr Saturday anek, ltjwerrenh-rrenh. Inang arltang kwereng arrwekel kwet mpwarek.
Marl nheng map inarl Jesu-eng anharrel-ayeng petjekarl mer Galilee-eng-ntjel, inang Joseph-eng ingkern-angkwerr alhek. Inang arek, rang Jesu-henh mpwerrk inemel, awelng-warn arrernekarl-penh.
Kwereng inang mer-warn alpek. Inang anter rnpwang mwerr-akert inek, Jesu-henh mpwerrk kelant pernetjeh-anngerntel. Inang itja arltang Saturday-el alhek, Jesu-henh mpwerrk pernetjeh, Altjerr-henh angketjel perrekarleng, itja arltang angerr Saturday-el rrkwapetjeh.
Sunday ntwely mpank anek. Marl inang intey nheng kwer-warn alhek, anter npwang mwerr-akert, Jesu-henh mpwerrk pernetjeh-anngernt.
Inang intey-warn itwek-irremel, inang arek pwert angerr nheng ankert-wekarl.
Inang intey kwer-warn irrpenhek. Ngkart Jesu-henh mpwerrkeh inang ywarek.
Inang ywarn iterrek. Kwereng artwang atherr ineheng kwet irnetj-alhek, mantarr mpwerlker anthwerr-akert.
Inang angerr ater-irrek. Inang amperel-ayeng arrernelhemel, inngerr kwen-irrek. Artwang ratherr pawenhek, ‘Wenheng arrantherr tjerrtj itethek palenthwem awenngel?
Jesu itja nhenhel anem! Rang irrernngeng iteth-irremel kemerrek! Arrantherr apek irlpangkemam, rarl nheng arrantherrenh mer Galilee-el ilekarleh?
“Tjerrtj-henh Ler renh kwenh inang artwang anetj-warn lanthetjenh, inang renh ntwerlkeh arrernetjenheng. Kweny atherr-penh rang weth iteth-irremel kemerretjenh.”’ Lakenh angel atherrel inenh ilek.
Marl inang Jesu-henh angketjeh irlpangkek.
Marl inarl nheng intey-warn alhekarl, inang anek Mary Magdalene, Joanna, Mary nheng James-henh mwek, marl arrpenh map thwen.
Kwertengerl inang naketj-kwenh anek, inang iterl-arek angketj inehenh pal-pal war angkekarl kwel.
Kel Peter rang irnetj-alhemel intey kwer-warn arrtjanek. Intey arrew kwerel rang altjwernemel kwenemeh kert-arek. Rang mantarrant arek interleh. Rang alpemel ywarn iterrerl-anek, ‘Nthakenh irrekay?’
Arltang Sunday kwerel Jesu nakenh-nakenh atherr arrpenh town Emmaus-warn alherrek. Emmaus rartek town kwek anek, Jerusalem-eng altwerl, 12 kilometres-arteh.
Nakenh-nakenh ratherr tjeyel alhep-alhemel angketj Jesu-akert angkerrerl-apetjam. Ratherr angkerrek, nheng arrpenh mapel Jesu renh irrernng atwekarleh, kwer-penh mpwerrk kwerenh ywerrek inteyeng.
Ratherr angkerrerl-apetjam-rlwer, Jesu kwer-atherr ingkerneng petjek, kwer-atherrel-ayel alhep-alhek.
Ratherr renh arek, ratherr renh itjarl alhengk-arek, Altjerrel iterleng-iterl kwer-atherr-henh mart-ilekarleng wart.
Jesu-el renh-atherrenh pawenhek, ‘Ngwenh-penham mpwel angkerrerl-apetjam?’
Ratherr irnetj-alhek, inngerr kwenelakw.
Artwang nyent arreny kwerenh Cleopas, rang renh pawenhek, ‘Ntwang Jerusalem-warn yatjarr petjekarl key? Nthakenharl ntwang anetj nhengeh kaltj-kwenh anem, nheng ngwerr arrpenh anekarl?’
Jesu-el renh-atherrenh pawenhek, ‘Wenh-penh mpwel angkerrerl-apetjam?’
Ratherr renh ilek, ‘Jesu Nazareth-areny. Rang Altjerr-henh angketj angenh-angenh anek. Rang tjerrtj map kaltj-anthetjart. Rang twer angerrel tjerrtj mwerr-iletjart. Altjerr kwer kangkek, tjerrtj ingkerrek thwen.
Priest twernk mapel angerrepat twernk mapel thwen, inang renh twernk Pilate-warn lanthek, Pilate-el renh court-el pawenhetjeh-anngernt. Pilate-el renh atwenh-atwenh map-warn lanthek, inang renh ntwerlkeh arrernetjeh-anngernt.
Nwern iterl-arek, rang kwel tjerrtj Israel-areny nwernenh arntarnt-aretjenharl atwenh-atwenh mapeng, inenh anpwemel. Itja. Nhenh kel arltang urrpetjemeh, rarl ilwekarl kwer-penh.
Lyet marl urrpetj nwern-henh inang nwernenh nwerlkelh-ilek. Lyet kweny-rtweh inang intey-warn alhek.
Inangemeh Jesu-henh mpwerrkeh ywarek. Inang petj-alpek, nwernenh iletj-alpek, inang kwel angel alker-areny atherr arekarl. Angel ratherr kwenh inenh ilekarl, Jesu iteth anerleh.
Nwern-henh arrpenh map-antem intey-warn alhek. Inang kel arek, intey rang arltwang anerleh, marl inarl ilekarl-arteh. Jesu renh inang itjarl arekarl.’
Jesu rang kwer-atherr-warn angkek, ‘Ywekay, mpwel-artek ahert apek, arratj iterretj-kweny! Mpwel irrpelth-irrem key angketj Christ-akert, ngkweyarl Altjerr-henh angketj angenh-angenh mapel pip-warn arrernekarl?
Mpwel apek angketj inehenh nakek, mpwel kaltj anemer, Christ rang rwekenth-kenth-amparr anetjenh ilwetjeh-anngernt. Kwer-penhant Altjerrel renh ngkernetjeh, Ngkart angerr anetjeh-anngernt.’
Kwer-penh Jesu-el kwer-atherr angketj Moses-henh keth-ilemel kaltj-anthek, Altjerr-henh angketj angenh-angenh map-henh angketj thwen. Rang renh-atherrenh keth-ilemel ilek, angketj Altjerr-henh pipel-ayeng Jesu kwer-akert intemeng.
Nakenh-nakenh ratherr renh arnpakek, ‘Ilernehel-ayel-amparr anang, kel ngwerr-ngwerr irrekarlemeh.’ Rang warl-warn irrpenhek, kwer-atherrel-ayel anek.
Inang arrernelhek, mern arlkwetjeh. Jesu-el mern inek, Altjerreh kangkemel angkek. Kwer-penh rang mern renh rltwakemel, kwer-atherr anthek.
Ratherr renh alhengk-arekemeh, ‘Nhenh Jesu-an!’ Jesu rang kel ywerrerl-alhek.
Ratherr angkerrek, ‘Yay, rang nheng tjeyel petjetjam-rlwer, rang kwenh ilernenh tjep-tjep-ilek, ilerneh Altjerr-henh angketj renh keth-ilemel kaltj-anthek!’
Ratherr kel kemerremel angkep Jerusalem-warn alperrek, nakenh-nakenh map-warn. Ratherr kwertengerl inenh aretj-alpek.
Tjerrtj inang renh-atherrenh ilek, ‘Ngkart arratj irrernngeng iteth-irremel kemerrek, rang Simon-ek mernelhek.’
Ratherr inenh ilek, Jesu kwer-atherrel-ayel town Emmaus-warn alhekarl. Ratherr inenh ilek, ‘Rang mern rltwakekarleng, ilern renh alhengk-arekemeh.’
Inang angketj Jesu-akert angkerretjam-rlwer, Jesu rarrp ineheng mpwepel irnetj-alhek. Rang inenh ilek, ‘Altjerr arrehantherr ngwerleny mernelhem.’
Inang lthan kwel arekarleh-athen, inang ywarn iterl-arek, kwerrern-kweny irrek.
Rang inenh pawenhek, ‘Wenheng arrantherr tjeng-hetj ater-irrem naketj-kwenhel?
Iltjang tjengenh arerrerrang! Ingkang tjengenh arerrerrang! Yeng kwenh Jesu! Yengenh iltjel arnpang, arrantherr alhengk-aretjenheng, nhenh yeng anemeng, itja lthan! Lthan kwenh itja yeng-arteh mpwerrk-akert, tjelk-akert.’
Rang ineh iltjang kwerenh, ingkang kwerenh mernek.
Inang arrken anthwerr awelhemel anwerlkek. Inang angkerrek, ‘Arratj Jesu rang nhenh! Kenh nthakenh rang iteth-irrek?’ Lakenheng rang inenh pawenhek, ‘Arrehantherr apek arlkwetjeh intem?’
Inang renh ker irrpenng ampeng anthek.
Rang nhenh ineheng ularr arlkwek.
Jesu-el inenh irlpangkelh-ilemel ilek, ‘Yeng nheng arrehantherrel-ayel anetjam-rlwer, thang arrantherrenh ilek, angketj Moses-elarl tjeng-akert ilekarl, Altjerr-henh angketj angenh-angenh mapelarl tjeng-akert ilekarl thwen, pwek Psalms-el tjeng-akert ilekarl thwen. Kel lyet angketj nhenh arratj anthwerr anem, yeng kwenh angkep iteth-irrek irrernngeng.’
Kwer-penh rang Altjerr-henh angketj inenh keth-ilemel kaltj-anthek, inang arratj alhengk-aretjenheng.
Rang inenh ilek, ‘Angketj Altjerr-henh pipel-ayeng intem, Christ rang irlkert angerr inemel ilwetjenh. Kweny atherr-penh rang irrernngeng iteth-irremel kemerretjenh.’
Altjerr-henh pipel-ayel angketj arrpenh intem, ‘Inang tjerrtj ingkerrek ilerl-apetjeh ahelh ntjaperel, inang Altjerr-warn tweperretjeh, Altjerrel anetj inehenh wetjenheng. Lakenh Jerusalem-el-amparr, kwer-penh mer ingkerrekel ahelh ntjaperel.
Arrantherr yengenh arek anngel, arrantherr angketj tjeng-akert ilerl-apetjeh, yengarl ilwekarl-penh, yengarl angkep iteth-irretj-alpekarl-penh thwen.
Jesu rang kwertengerl kwerenh map-akert tjeyel mer Bethany-warn alhek. Kwer-penh rang iltjang kwerenh kern-ilemel Altjerr tjang-pawenhek ineh, rang inenh twer-iletjeh.
Rang ineh angkemarleng, rang alkerek-irrerl-alhek. Altjerrel renh angek, kwerel-ayeng anetj-alpetjeh.
Kwertengerl inang amperel-ayeng arrernelhemel renh nakek. Kwer-penh inang Jerusalem-warn arrken awelhemel angkep alpek.
Inang arltang mapel kwet Altjerr-henh church angerretj-warn alhetjart, Altjerr renh kangkemel naketjeh.
Angketj rang anganentj kwet anek. Angketj rang Altjerrel-ayeng anek. Angketj rang Altjerr anek.
Angketj rang Altjerrel-ayeng anek anganentjeng.
3-5 Angketj nhenhel-ayengant Altjerrel ahelh-arlk alker-arlk tjerrtj-arlk ingkerrek arrmernek. Angketj rang iteth anthek ingkerrekeh. Iteth rang parrtj anek. Parrtj nhenh ngwemerntel parrtjek tjerrtjeh kweteth. Kwerrern anetjel parrtj renh yarn ilwernem.
Altjerrel artwang nyent tjerrtj map-warn lanthek, artwang nhenh kwerenh arreny anek John.
John rangem tjerrtj map-warn alhek, inenh parrtj nhenh kwer-penh iletjeh. Kwereng inang parrtj kwer-penh awemeng, inang Altjerr renh naketjenheng.
John rang itja parrtj nhenh rang anek. Rang tjerrtj map parrtj kwer-penh ilekant war.
Rang inenh lakenh ilek, “Parrtj anthwerr rang, rarl tjerrtj ingkerrek parrtjelh-ilem, rang ahelh nhenh-warn petjetjenh.”
Angketj rang ahelhel anek. Tjerrtj inang angketj renh itja alhengk-arek, rarl inehel-arleng anetjam. Angketj rang ahelh nhenh arrmernekarl!
Angketj rang tjerrtj arlaltj kwerenh map-warn petjek, inang kwer ahentj-kwenyarl anek.
Kenh tjerrtj inarl angketj renh alhengk-aremel nakek, angketj rang inenh ilek, “Arrantherr Altjerr-henh peltjemeh anem.”
Tjerrtj inang Altjerreh peltj-irrek, Altjerr rarrp ahentj-anek-arleng wart, inang peltj kwerenh anetjeh. Inang itja iterrentj inehenh-akert nhenh mpwarek, Altjerrelant inenh twer angerr-akertel peltj-ilek.
Angketj rangem ngwerrm-irrek, nwernehel-ayeng anerl-alpek. Nwern renh arek, alker-alker anthwerr anemeng. Nheng Angey-henh ler nyentant, alker-alker anthwerr anem. Rang arratj anthwerr kirrentj anek, nyerrkentj mernelhemel ahelh nhenh-warn petjek.
John-el tjerrtj map arlkemel ilek, “Nhenh kwenh artwang rang, kwer-penharl thang nheng arrantherrenh arrwekel ilekarl, ‘Artwang rang tjengeng ingkern petjem. Rang anek tjeng-kwenyel. Lakenheng rang kwenh tjengeng angerr anthwerr anem.’
Rang nyerrkentj anthwerr anem, rang nwehengkerr ingkerrekeh nyerrkentj mernelhem kwetant.
Altjerrel arrwekel nheng tjerrtj mapeh mpwareng-areng kwerenh ilek Moses-el-ayeng, rang ngkernem nwehengkerr Jesu Christ-el-ayeng nyerrkentj mernelhek, rang nwengkerrenh angketj arratj renh ilek Jesu Christ-el-ayeng.
Tjerrtj nyentel itja kwet Altjerr renh arek apek. Kel ler nyent kwerenhelant renh arek, rarl kwerel-ayeng kwet anemeng. Rant Altjerr nwehengkerr mernek.”
John rang ineh lakenh ilelhek, “Yeng itja Christ rang anem, Altjerrelarl ngkwey alhelekarl.”
Inangem renh weth pawenhek, “Ngwenham ntwang? Ntwang Altjerr-henh angketj angenh-angenh Elijah nheng key?” Rang inenh ilek, “Yeng itja Elijah.” Inang renh weth pawenhek, “Ntwang Altjerr-henh angketj angenh-angenh nhengam anem, ngkwey rarl nwernenh alhelek?” Rang inenh ilek, “Itjaw!”
Inangem renh weth pawenhek, “Ngwenham ntwang? Nwerneh ilelhang! Nwern artwang nheng map iletjenheng, inarl nwernenh ngkweng-warn lanthekarl, ngwenh pawenhetjeh.”
John-el inenh angketj angenh-angenh Isaiah-henh angketjelem ilek, “Yeng anem tjerrtj rarl rrkwalel arlkerl-apemel ilem, ‘Ngkarteh tjey mpwarewarrang!’”
Artwang Pharisee urrpetj twernk inehenhel lanthekarl,
inem renh ilek, “Ntwang ilelhek, ntwang itja Christ rang anem, itja Elijah apek, itja Altjerr-henh angketj angenh-angenh arrpenh nheng Moses-arl anek-arteh apek. Wenheham ntwang tjerrtj map kwatj-warn irrpelh-ilemel baptise-ilem? Yanh itja arratj anem, lakenh mpwaretjeh!”
John rangem ineh ilelhek, “Thang tjerrtj kwatjel war irrpelh-ilemel baptise-ilem. Artwang nyent kel ahelh nhenhel anem, arrantherr kwer kwenarl anem.
Rang kwenh tjengeng ingkern petjem. Yeng itja rarteh anem. Rang alker-alker anem. Yeng anetj-anetj war, pwet kwerenh kap-rlwetjeh apek.”
Lakenh John rang ilelhek, rang tjerrtj map kwatj-warn irrpelh-ilemel baptise-iletjart, mer Bethany-el Jordan lpwayeng ingerr-ampenyel.
Arltang arrpenhel John-el Jesu renh arek, ularr kwer-warn petjerleh. Rangem tjerrtj map ilek, “Arerrerrang, artwang nhenh kwenh Altjerr-henh Yep-yep kwek rang. Kwer-angkwerr Altjerrel tjerrtj ingkerrek-henh anetj wem.
“Artwang nhenh kwer-penh thang nheng arrantherrenh arrwekel iletjart, ‘Artwang rarl tjeng ingkerneng petjetjenh, rang anek yeng ngwerrm-irretj-kwenyeng-antim. Lakenheng rang tjengeng inangkal-lkwer anem.’
Thang renh itja alhengk-arek arrwekel. Tjeng-athek anem, Christ renh tjerrtj Israel-areny mapeh mernetjeh. Lakenheng yeng arrwekel kwereng petjek, thang tjerrtj map kwatjel irrpelh-ilemel baptise-iletjeh.”
John-el inenh Jesu kwer-penh ilek, “Thang Kwerrern renh arek, alkereng kwer-warn thip ntwerrert-arteh arrernelhetj-alhemeng kwerel-ayeng kwetemeh irrek.
Thang renh itja-amparr alhengk-arek. Altjerrel yengenh lanthek, tjerrtj map kwatj-warn irrpelh-ilemel baptise-iletjenh. Rang yengenh lakenh ilek, ‘Ntwang aretjenh Kwerrern rang artwang ngwenheh apek arrernelhetj-alherleh, ntwang renh alhengk-aretjenh, Christ rang anem. Artwang nhenhel tjerrtj map Kwerrern Alngaltarel baptise-iletjenh.’
Thang renh alhengk-arekemeh. Thang arrantherrenh ilem, artwang nhenh rang Altjerr-henh lerekw anemeng.”
Arltang arrpenhel John rang mer Bethany-el anetjam, Jordan lpway ingerr-ampenyel, kwertengerl kwerenh atherr-akert.
John-elem Jesu rtwarlk alherleh rtwarek. Rang renh aremel angkek, “Artwang nhak arerl-anerray! Rang kwenh Yep-yep Altjerr-henh anem!”
Kwertengerl ratherr John renh awek, rang lakenh angkemeng. Ratherrem John imperl-alhemel Jesu-eng ingkern-angkwerr alherrek.
Jesu-el alngarelhemel renh-atherr arek, kwereng ingkerneng petj-alherremeng. Rangem renh-atherr pawenhek, “Wenham mpwel ahentj-irrem?” Ratherr angkek, “Rabbi! Mer nthenhel ntwang anem?” (Rabbi Anmatjerr angketjel angart-wem inangkal.)
Rang renh-atherr ilek, “Aretjeh petj-alherray!”
Kwertengerl atherreng nyent anek Andrew, Simon Peter-henh tjeyekw.
Kweny-rtwehem Andrew rang parrp alhek, kekw kwerenh Simon-eh palenthwetjeh. Rang renh aretj-alhemel ilek, “Nwern-artek Messiah renh arek!” Hebrew angketjel renh ilem Messiah. Angketj arrpenh mapel renh anewem Christ. Christ renh Altjerrel ngkwey alhelek, renh Israel-areny map-warn lanthetjeh.
Andrew rangem kekw kwerenh Jesu-warnemeh ngwerl-alpek.
Jesu-el Simon renh rtwant anthwerr arek. Rang renh ilek, “Ntwang kwenh arreny Simon, ntwang John-henh lerekw anem. Thang ngwenh arreny Cephas ilem.” Cephas angketj arrpenhel anewem Peter.
Arltang arrpenhel Jesu rang ahentj-anek mer Galilee-warn alhetjeh. Rang alherl-apemel Philip renh arek. Rang renh ngwek, “Petj-alhay tjengel-arleng.”
Philip rang mer Bethsaida-areny anek. Andrew Peter kenheng atherr mer alenh kwer-areny-antey anek.
Philip-em Nathaniel-eh palenthwek. Rang renh aretj-alhemel pawenhek, “Ntwang irlpangkem key, artwang nheng-penh Moses-el Altjerr-kenh angketj angenh-angenh mapel thwen pip-warn arrernekarleh? Nwern renh arek. Arreny rang anem Jesu, Joseph-henh lerekw, Nazareth-areny.”
Nathaniel-el renh irrpelth-irremel pawenhek, “Nazareth-areny key artwang mwerr anem? Itja apek!”
Philip-el renh ilek, “Kel aretjehant petjay!”
Jesu-el Nathaniel renh arnarek ularr petjerleh. Rang artwang nhenh kwer-penh angkek, “Artwang nhenh kwenh Israel-kenh peltj anem. Rang artwang irlpareth anem. Artwang arratj.”
Nathaniel-el renh pawenhek, “Nthakenharl ntwang tjeng kaltj anek?”
Jesu-el renh ilek, “Thang ngwenh arrwekel kwet arek, ntwang arnang tjwerrkel-ayeng lywel anemeng. Philip-el ngwenh ngwetj-kwenyeng-antey.”
Nathaniel-el renh ilek, “Inangkalay! Ntwang kwenh Altjerr-henh ler rang anem, mer Israel-ek king!”
Jesu-elem renh ilek, “Ntwang kwenh yengenh nakem, thang ngwenh ilekarleng, thang ngwenh arekarl, arnang tjwerrkel-ayeng lywel anerleh. Kelant ntwang aretjenh, thang twer angerr tjengenh mernetjenh.
Thang ngwenh arratj ilem, arrantherr alker renh aretjenh altjwer-irrerleh, angel alker-areny aretjenh, tjerrtj-henh ler kwer-warn anarnpetj-alherleh. Kwereng arrantherr aretjenh, inang alker-warn angkep alperleh.”
Kweny atherr-penh tjerrtj map town kwek Cana-el mer Galilee-ampenyel arrawerrek, mpweny-henh tjenkerr arlkwetjeh-anngernt. Jesu-kenh mwek Mary inehel-ayeng anek-antim.
Jesu kwertengerl kwerenh map-akert mer kwerel anek-antim, tjenkerreh-artweyel inenh ngwek-arleng wart.
Tjenkerr inang arlkwemarleng, wine inehenh ywerrek, tjerrtj inang ingkerrek antjwek-arleng wart. Jesu-henh mwekelem Jesu renh ilek, “Wine ingkerrek antjwerrerrekaw!”
Jesu-el renh tjernemel ilek, “Matjay, tjeng-athek arltang itja lyet anem, yeng urrkapetjeh. Kelant yeng mernelhetjenh, inang yeng alhengk-aretjenheng.”
Mary-el urrkapenh-apenh map ilek, “Rang apek arrantherrenh twernemeng, arrantherr kel kwer kangkwerretjehant!”
Jesu-elem urrkapenh-apenh map twernek, “Drum kwatj-henh nhenh map kwatj thelewarrang, angerr-ilemel kerneh-atwetj.” Kel inangem drum inenh kwatj angerr thelek.
Kwereng rang inenh ilek, “Kwatj kwek tjampetel anweng-inemel, arrantherr nhenh twernk tjenkerreh-artwey-warn angerrerrang, rang arrkernetjek.”
Kel inem lakenh mpwarek, rarl inenh twernek-arleng wart.
Tjenkerrek-artwey rangem kwatj wine-em irrekarl renh arrkernemel antjwek. Urrkapenh-apenh inang kaltj anek, wine renh drum kwatj-akerteng inekarl. Tjenkerrek-artwey rang nhenheh itjarl kaltj anek. Rangem artwang arrkar inekarl kwer intangkelhek.
Rang renh ilek, “Nhenh-artek wine mwerr anthwerr, tjekert anetj-kweny! Tjerrtjel kwenh wine mwerr-lkwer-amparr antjwetjeh anthem! Kwereng wine mwerr inehenh ingkerrek antjwek-arleng, wine tjekertem inang ingkern anthem. Wenhengam ntwang wine mwerr alhwengk-wek? Nhenh-artek wine mwerr anthwerr!”
Lakenh Jesu-el twer angerr kwerenh urrkapek, town kwek Cana-el mer Galilee-ampenyel. Lakenh rang alker-alker kwerenh mernelhek. Kwertengerl kwerenh mapel renh nakek-antem.
Kwer-penh Jesu rang town Capernaum-warn peltj kwerenh mapel-ayeng alhek. Matj kwerenh, kenheng-nheng kwerenh kwertengerl kwerenh map inehel-ayeng angkep alpekem. Inem Capernaum mer kwerel arltang urrpetj war anek.
Tjerrtj Judea-areny map-henh irlpangkentjeh arltang rang angathemeh irrerl-apetjam. Irlpangkentj arreny kwerenh Anper Alhekarl anek. Tjerrtj Judea-areny map irlpangketjart, Altjerrel arrwekeleny map angek mer Egypt-eng. Jesu rang arrwekel Jerusalem-warn alhek, tjenkerr renh kelant arlkwetjeh.
Rangem arek, tjatj angerr iterel yard-el pwelek yep-yep ntwerrert-arlk maneyeh sell-emeletjart. Artwang arrpenh map maney angart-wenh-wenh table inehenhel anetjam.
Jesu-elem whip mpwarek rope-penh. Kwereng rang artwang inenh yard-eng anhelemel arnpwek, yep-yep inehenh-akert pwelek inehenh-akert. Artwang maney angart-wenh-wenh map-henh table rang angart-wemel taly-wek. Maney inehenh-arlk irrarlp-wek.
Rangem thip ntwerrerteh-artwey map inenh ilek, “Thip ntwerrert nhenh map keth-warn angerrerrang! Arrantherr itja angey tjengenh-henh warl shop mpwaretjeh! Warl nhenh amek-amek, arrantherr ulpert-ilem!”
Kwertengerl kwerenh mapem irlpangkek Altjerr-henh angketj nhengeh pipel-ayeng intemerleh, “Altjerray, yeng warl ngkwengenheng mwekenh-irrem!”
Tjerrtj Judea-areny map-henh twernk mapelem Jesu renh pawenhek, “Wenheng ntwang lakenh mpwarek? Twer ngkwengenh mernay, nwern kaltj anetjenheng, Altjerrel ngwenh arrernek, lakenh mpwaretjeh?”
Jesu-el inenh ilek, “Warl nhenh takewarrang, kwereng thang renh arltang atherr-penhel weth artetjenh.”
Tjerrtj Judea-areny map-henh twernk inang renh ilek, “Inang-artek warl angerretj nhenheh 46 years urrkapek, renh artetjeh. Kenh ntwang renh arltang atherr-penhel artetjeh angkem! Itjeng alhay!”
Jesu rang warl arrpenh-penharl angkek, nheng mpwerrk kwerenh-penh angkek. Inang-artek marntelpel war angkek tjatj angerr-penh.
Kelant Altjerrel renh irrernngeng kemelh-ilek, kwertengerl kwerenh map angketj kwerenheh irlpangkekem. Kwereng inang Altjerr-henh angketj nakek, Jesu-henh angketj thwen nakek.
23-24 Jesu rang tjerrtj mapel-ayeng Jerusalem-el anemarleng irlpangkentj Anper Alhekarleh, rang twer angerr kwerenh mernelhek. Tjerrtj mapel renh nakek twer kwerenhehant. Jesu-el alhengk-arek, inang renh lakenhant war nakek, itja arratj nakek. Lakenheng rang inenh ulpeyewek.
Jesu rang tjerrtj ingkerrekeh kaltj anek, iterrentj inehenheh-arlk.
Tjerrtj Judea-areny map-henh twernk anek, arreny kwerenh Nicodemus. Rang Pharisee anek.
Jesu-el Nicodemus renh ilek, “Thang ngwenh arratj anthwerr ilem. Tjerrtj apek ahentj-anemeng, Altjerr-henh peltj anetjeh, rang weth ngwerrm-irretjeh-amparr. Kwereng rang Altjerr-henh peltjem anetjenh kwer kwek-artehem anetjenh. Tjerrtj apek itja Kwerrernel-ayeng ngwerrm-irrek-arleng, rang itja kwet Altjerr-henh peltj anem.”
Nicodemus-el renh ilek, “Nthakenhemeh tjerrtj rang weth ngwerrm-irretjeh? Tjerrtj kwenh kel mangkekarl anem, inang itja weth kwer kwek intem.”
Jesu-elem renh ilek, “Thang ngwenh arratj anthwerr ilem, tjerrtj kwenh ngwerrm-irrem kwatjel-arleng Kwerrern Alngaltarel-arleng thwen. Kwerengant rang Altjerr-henh peltj anem, Altjerrem twernk angerr kwer anem. Itjeng apek itja kwetarl.
Iterl-arang! Tjerrtj angey mwekeng ngwerrm-irrekarl, inang tjerrtj ahelh nhenh-areny war anem. Kenh tjerrtj inarl Kwerrern Alngaltarel-arleng ngwerrm-irrem, inang Altjerreh peltj-irrem, inang kwerrern alker-areny inemel anetjenh.
Thang ngwenh ilek-arleng, ntwang weth ngwerrm-irretjeh, lakenheng ntwang itja anwerlketjeh.
Iterl-arang! Irlkel wenhemarleng, ntwang arnangant angelherleh arem. Ntwang irlkang renh yarn twernem, ‘Ingerreng petjang!’, altwerleng apek. Lakenh-arteh tjerrtjel Altjerr-henh Kwerrern renh yarn arem, Kwerrern rarl tjerrtj ineh-warn irrpemeng.” Lakenh Jesu-el renh alngampelh-ilemel ilek.
Nicodemus-el renh weth pawenhek, “Nthakenhemeh tjerrtj rang weth ngwerrm-irretjeh?”
Jesu-el renh ilek, “Ntwang nhenhek kwen key? Ntwang kwenh tjerrtj Israel-areny mapeh inangkal angerr anemeng-artany?
Thang kwenh arrantherrenh arratj anthwerr ilem. Thang kwenh arrantherrenh ilem, yengarl kaltj anemarleh. Thang arrantherrenh ilem, tharl arekarleh. Wenheng arrantherr angketj tjengenh itja nakem?
Thang ngwenh angketj ahern-areny-penh keth-ilemel ilek. Ntwang angketj tjengenh naketj-kwenyarl. Ntwang key alhengk-arem, tharl angketj alker-areny-penh ilem? Itja apek.
Tjerrtj nyent itja Altjerr-henh merel anek apek, tjerrtj-henh ler rant. Rang alkereng ahelh-warn petjek.
Moses-el nheng amwang bronze kern arrernek, lakenh-arteh inang tjerrtj-henh ler renh arnangarleh kern arrernetjenh.
“Tjerrtj inarl Tjerrtj-henh ler renh nakemeng, inang Altjerrel-ayel kwetant iteth anetjenh.
“Altjerr kwenh tjerrtj ahelh-areny mapeh nyerrkek, lakenheng rang lerekw kwerenh nyent renh ahelh-warn lanthek. Kwereng tjerrtj inarl ler kwerenh nakemeng, inang itja kwetant ilwetjenh, inang Altjerrel-ayel kwet iteth anetjenh.
Altjerrel kwenh ler kwerenh tjerrtj ahelh-areny map-warn lanthek, inenh anetjeng twepelh-iletjeh. Itja inenh atwetjeh.
Tjerrtj inang ler renh nakemeng, Altjerrel inenh itja alharlkwetjenh. Kenh tjerrtj inang ler renh itja nakemeng, Altjerrel inenh kel alharlkwetjenh kwetant, inang Altjerr-henh ler nyent itja nakek-arleng.
“Altjerr-henh Parrtj rang tjerrtj ahelh-areny map-warn petjek. Tjerrtj inang Parrtj nhenhek ahentj-kweny anek. Tjerrtj inang ahentj-anek anetj kwet mpwaretjek, inarrp anetj anemeng wart.
Tjerrtj inang anetj kwet mpwarem, inang kwenh Altjerr-henh Parrtjeh ahentj-kweny. Inang Parrtj nhenhek itja nyerrkem, Parrtjel keth-ilemeng anetj inehenh.
Tjerrtj inang arratj mpwarem, inang Altjerr-henh Parrtjek nyerrkem, inenh parrtjelh-iletjeh, tjerrtjel keth aretjeh, inang Altjerreng ularr tjerrtj arratj anemeng.”
Kel arltang arrpenhelem Jesu rang kwertengerl kwerenh map-akert mer Judea-ampeny-warn alhek. Jesu-em mer kwerel kwet irretj-alhek kwertengerl kwerenh map-akert. Inang tjerrtj map kwatj-warn irrpelh-ilemel baptise-iletjam.
John-kenh kwertengerl map artwang mer-arenyel-ayeng thwen ilterretjam Moses-henh mpwareng-areng lhewelhentj-penh.
Inangem John-warn alhemel renh ilek, “Inangkalay! Ntwang artwang nheng iterl-aremam, rang nheng ngkwengel-ayeng anekarl, Jordan ulpay intwarr-ampenyel? Ntwang artwang kwer-penh tjerrtj map iletjam, rang artwang mwerr anem, Altjerrengarl petjek. Rang-artek tjerrtj map lyet kwatj-warn irrpelh-ilemel baptise-ilem! Tjerrtj aningk kwer-warn alhem!”
John-el inenh ilek, “Tjerrtj aningk inang kwer-warn alhem, Altjerrel inenh lanthemeng wart kwer-warn.
Arrantherr kel kaltj, yeng nheng arrehantherr ilelhek, ‘Yeng itja Christ rang anem, Altjerrelarl ngkwey alhelekarl. Yeng tjerrtj war anem ahelh-areny, Altjerrelarl yengenh Christ-eng arrwekel lanthekarl.
Thang arrantherrenh ilem angketj anthetj-penh. Artwang anthetj renharl rtwaltj kwerenhel marl alhelentj kwerenh anthem, artwang rant kwenh anew renh inem. Itja tjeyekw kwerenhel apek. Tjeyekw kwerenh kel nyerrkemantarl, rang aremeng artwang rang anewekw inemeng. Jesu rang artwang anthetj rarteh anem. Lakenh-arteh yeng Jesu-eh nyerrkem, peltj tjengenheh.
Tjerrtj mapel-artek Jesu renh angerr-lkwer naketjek, rangem kwenh tjetjart-irrem. Rang tjengeng angerr, yeng kwek war anem.”
John-el weth kaltj-anthek, “Tjerrtj rarl alkereng petjem, rang kel tjerrtj ingkerrekeh Ngkart anetjenh. Tjerrtj renharl Altjerrel aherneng mpwarek, rang ahelh-areny war anem. Rang mern-penhant rnwanentj-penhant thwen iterrem. Tjerrtj rarl alkereng petjem ahelh-warn, rang Ngkart anem tjerrtj ingkerrekeh.
Tjerrtj rarl alkereng petjem, rang Altjerrek kaltj. Rang tjerrtj map Altjerr-penh kaltj-anthem. Tjerrtj mapelem angketj kwerenh itja nakek.
Tjerrtj inarl angketj kwerenh nakem, lakenh inang mernemel ilem, ‘Altjerr rang arratj anem.’
Tjerrtj renh Altjerrel lanthekarl, rang tjerrtj mapeh Altjerr-henh angketj ilem, Altjerr-henh Kwerrernel renh twer-ilemeng wart.
Angey rang kwenh ler kwerenhek nyerrkem. Rang ler renh ngkernek, tjerrtj ahelh-arenyek alker-arenyek thwen Ngkart anetjek.
Tjerrtj ngwenhel apek lerekw kwerenh nakem, inang kweteth iteth anetjenh. Kenh tjerrtj inarl lerekw renh itja nakem, inang itjarl kweteth iteth anetjenh. Altjerrel kwenh inenh lanthetjenh rwang ngampekarl kwer-warn kwetanteh.”
1-3 Artwang Pharisee mapel awek, tjerrtj aningk-lkwer Jesu-warn petjek, rang inenh kwatj-warn irrpelh-ilemel baptise-ilek, inang kwerenh nakenh-nakenhemeh irrek. Jesu-el aningk-lkwer baptise-ilek, John-el urrpetj war baptise-ilek. Jesu rarrp-artek itja tjerrtj map baptise-ilek. Kwertengerl kwerenh mapel-atetj tjerrtj inenh baptise-ilek. Jesu rang awek, artwang Pharisee mapel nhenh-penh awekarl. Lakenheng rang mer Judea-eng tjeyel angkep alpetjam mer Galilee-ampeny-warn, ayerrer-atheh.
Jesu rangem mer Samaria-ampeny-angkwerr anper alhek mer Galilee-warn.
Rangem town nyent-angkwerr anper alhek, arreny kwerenh Sychar, mer Samaria-ampenyel. Mer Sychar kwereng rtwang war farm nyent anek. Farm nhenh-artek arrwekeleny Jacob-el ler kwerenheh Joseph-eh ngkwey anthekarl.
6-8 Jacob-henh kwatj angentj mer kwerel anek, rarl ngkwey angernekarl. Jesu-em kwatj angentj kwerel arrernelhetj-alhek. Rang pwarrk awelhek, mer arlengeng petjekarl-penh. Kwertengerl kwerenh map anper alhek town-warn, mern inetjeh. Kel aherrk mpwepel, Jesu nyentem kwatj angentj kwerel antarl anetjam. Marl Samaria-areny nyentem petjek kwatj angentj kwer-warn, kwatj inetjeh.
Jesu-em kwer kwatjeh nkek, “Yeng angkethel awelhem, tjeng arwekel antjwetjeh anthang.”
Marl rang renh ilek, “Ntwang kwenh artwang Judea-areny, kenh yeng marl Samaria-arenyarl. Nthakenharl ntwang tjeng kwatjeh nkem? Nwern unpartek-unpart anem Judea-areny mapek, peltj-kweny!”
Jesu-el renh ilek, “Ntwang-artek itja kaltj anem, Altjerr rang ngkweng nyerrkentj mernelhetjeh ahentj-anem. Ntwang tjeng itja kaltj anem, yeng ngkweng-warn angkerleh. Ntwang apek tjeng kaltj anek-arleng, tjeng-atwetj kwatjeh nketjeh, thangem ngwenh kwatj iteth-henh renh anthemer.”
Marl rangem renh ilek, “Ngkweng-athek rnwang itja anem, ntwang kwatj arwek-inemel antjwetjeh. Kwatj angentj nhenh-artek kwen angerr. Nthenhengam ntwang kwatj iteth renh inetjenh?
Jesu-el renh ilek, “Tjerrtj inarl kwatj angentj nhenheng antjwemarleng, inang weth angkethel irretjenh.
Tjerrtj inarl kwatj arrpenh nhengeng antjwemeng, tharl inenh anthetjenh, inang itja weth angkethel irretjenh. Kwatj nheng tharl inenh anthetjenh, rartek inehel-ayeng kwatj rwew-artek alhetjenh, thelelherl-anetjenh kwetant. Kwatj nhenh itja ywerretjenh. Tjerrtj inarl kwatj nhenh antjwemarleng, inang kwetant iteth anetjenh.”
Marl rang renh ilek, “Tjerrtjay, tjeng kwatj renh anthay, yengem itja weth angkethel irretjenh! Yeng itja weth kweteth nhenh-warn petjerl-anetjenheng kwatjeh.”
Jesu-el renh ilek, “Artwang anew ngkwengenh ngwerl-alpang. Kwer-akertem tjeng-warn petj-alpang.”
Marl rang ilelhek, “Yengan anew-kweny anem.” Jesu-el renh ilek, “Ntwang arratj angkek.
Ntwang kel anew 5 arrwekel anyenekarl. Artwang alenh rang ngkwengel-ayeng lyet anem, rang meyt-meyt war ngkweng anem. Lakenh ntwang arratj kwet ilelhek, ntwang anew-kwenh anemeng.”
Marl rang renh ilek, “Twernkay! Yeng kel kaltjem, ntwang Altjerr-henh angketj angenh-angenh anemeng.
Arrwekeleny map inang Altjerreh arrawerretjart irntang nhenhel arreny Gerizim-el, Altjerr kwer amperel-ayeng arrernelhetjeh. Kenh tjerrtj Judea-areny arrantherr ilem, mer Jerusalem-warnant kwel tjerrtj arrawerretjeh, kwer amperel-ayeng arrernelhetjenheng. Nthenh rang Ngkart-henh irntang anganentj, nwern kwer arratj arrawerretjeh? Irntang nhenh apek? Irntang Jerusalem apek? Nthenham arratj?”
Jesu-el renh ilek, “Marlay! Thang ngwenh nhenh arratj ilem. Kelant tjerrtj itja Angeyeh arrawerretjenh irntang nhenhelant, itja Jerusalem-el apek, amperel-ayeng arrernelhetjeh.
Samaria-areny arrantherr-artek Altjerr nakem, kenh arrantherr renh itja arratj alhengk-arem. Tjerrtj Judea-areny nwern-atwetj Altjerr kwer kaltj anem, renh arratj nakem. Arrwekel-antey Altjerrel nwernehant angketj mwerr kwerenh anthek, nwern angketj renh ilerl-apetjeh ahelh ntjaperel.
Lyeteng Altjerr-henh Kwerrernel tjerrtj kwerenh inenh kaltj-anthemel twer-ilem, inang arratj Angey renh naketjeh, arratj iterl-aremel. Kwereng inang renh nkwerelhemel naketjeh, kwerrern inehenh kwer anthelhemel. Lakenh-arteh Angey ahentj-anem.
Altjerr rartek Kwerrern anem. Tjerrtj nakenh-nakenh inang kwerrern inehenh Altjerr kwer anthelhetjeh, renh arratj iterl-aremel naketjeh, Kwerrern Alngaltarel inenh kaltj-anthemel twer-ilemeng wart.”
Marl rang renh ilek, “Yeng kaltj, Messiah rang petjetjenh, renharl nwern Christ ilem, Altjerrelarl nwernenh ngkwey alhelekarl. Rang nwernenh Altjerr-penh arratj kaltj-anthetjenh.”
Jesu-em kwer ilelhek, “Yengarl nhenh ngkweng-warn angkem, yeng kwenh rang.”
Jesu rang marl kwer-warn angketjam-lwer, kwertengerl kwerenh mapem mern-akert petj-alpek. Inang aretj-alpemel anwerlkek, rang marl Samaria-arenyel-ayeng angkemeng. Inang iterrek, Jesu renh pawenhetjeh, kenh inang itja renh pawenhek. Inang intert kwet arrernelhetj-alpek.
Marl rangem rnwang kwerenh imperl-alhemel town-warn urrpey ngwetjeh alhek. Rangem Sychar mer-areny mapem iletj-alhek,
“Artwang nyent aretjeh petjewarrang! Rang tjeng kaltj. Rang yengenh ilek anew tjengenh map-penh. Artwang nhak rang apek Christ rang, Altjerrelarl ngkwey alhelekarl?”
Kwereng tjerrtj aningk inangem town-eng Jesu-warn alherrerrek.
Tjerrtj town-areny tjeyel petjetjam-lwer, kwertengerl mapelem Jesu renh ilek, “Inangkalay, mern arlkway!”
Rang inenh ilek, “Tjeng mern intem, kwer arrantherr itja kaltj.”
Jesu-el inenh ilek, “Angey tjengenh ahentj-anem, thang tjerrtj map anetjeng twepelh-iletjeh. Nhenh rang urrkapentj tjengenh anem. Rangem yengenh lanthek, urrkapentj nhenh mpwaremel mangk-iletjeh. Urrkapentj nhenh kel tjeng mern-arteh anem, tjeperr.
Thang arrantherrenh iletjenh angketj kwenameny Altjerr-henh farm-penh. Nheng arrantherr mern anngang aherneh kwernem, anngang kwer-penh mernem mangkem. Arrantherr angkem apek, ‘Mpankaw! Kel nwern 4 month-eh-atwetj akarelhem, kwereng nwern mern renh ampengem kwetjetjenh.’ Thang arrantherrenh ilem, tjerrtj ingkerrek mern-arteh anem Altjerr-henh farm-el. Altjerr-henh farm renhem arerrerrang! Mern ingkerrek kel ampengem anem, arrantherr kel kwetjetjehem.
Lyet tjerrtj aningkel mer panpel mern kwetjem Altjerr-henh farm-el. Nhenh-atwetj inang tjerrtj inenh arrawelem, Altjerr kwerel-ayeng inang kwetant iteth anetjeh-anngernt. Altjerrel urrkapenh-apenh inenh kwart-wetjeh. Lakenheng urrkapenh-apenh inarl mern anngang inenh aherneh kwernekarl, urrkapenh-apenh arrpenh inang mern inenh kwetjemeh, inang ingkerrek nyent-irremel arrken anetjenh.
Angketj nhenh kwenh arratj anem, ‘Artwang mapel mern anngang aherneh kwernem. Artwang arrpenh mapel mern anngang kwetjem.’
“Thang arrantherrenh Altjerr-henh farm-warn lanthem, mern kwetjetjeh. Arrantherr kwerel itja arrwekel urrkapek. Arrpenh map kwenh arrwekel urrkapek. Arrantherrem urrkapentj inehenh-penh mern kwetjem.” Lakenh Jesu-el tjerrtj map-penh ilek iter-angkwerr mern-penh-arrpantey.
Town kwerel Samaria-areny mapel marl nheng-henh angketj nakek, nheng rarl ineh ilelhekarl-penh, “Rartek tjeng kaltj anem. Rang yeng anew tjengenh map-penh ilek.” Lakenheng tjerrtj Samaria-areny mapel Jesu renh nakekemeh.
Kel inang Jesu-warn petjekarl-penh, inang renh yakek, inehel-ayeng antarl-irretjeh. Jesu-em inehel-ayeng arltang atherr antarl-irrek.
Samaria-areny inarrpem Jesu-henh angketj awek, inang renh kwetem nakek.
Inangem marl renh ilek, “Nwern angketj ngkwengenh-amparr awek, nwern ngwenh kwek war nakek. Lyet nwernarrp renh angkerleh awek, lakenheng nwern renh arratj-lkweremeh nakem. Nwern kaltjem, tjerrtj ahelh-areny mapeh rang tjeperr anthwerr anemeng. Rang petjek, tjerrtj map twepelh-iletjeh ahelh panpel.”
Jesu rang arltang atherr tjerrtj Samaria-areny mapel-ayel anekarl-penh, rang mer Galilee-ampeny-warn alpek.
Jesu-el arrpenh-areng kel tjerrtj inenh ilek, “Tjerrtj mer arrpenh-areny mapelant Altjerr-henh angketj angenh-angenh nakem. Kenh mer-areny mapel renh itja kwetarl renh nakem.”
Jesu rang mer Galilee-ampenyel irretj-alhemel, mer-areny mapel renh arnekarner kwer nyerrkek. Inartek arrwekel-antey Jerusalem-warn alhek, irlpangkentj tjenkerr nheng arlkwetjeh. Irlpangkentj arreny kwerenh Anper Alhekarl. Kwerel-antem inang Jesu renh arekarl, rarl twer angerrel urrkapek. Lakenheng inang kwer nyerrkek.
Jesu rangem weth town Cana-warn alpek, town nhenhel rang nheng kwatj twernekarl wine-irretjeh. Twernk nyent Capernaum town-el anek, ler kwerenh irlkert-akert. Artwang rartek urrkapenh-apenh King Herod-ek anek.
Artwang nhenh rang awek, Jesu rang mer Judea-eng petjekarl. Rang kwer-warn alhemel nkek, “Tjengel-ayeng petjang, ler tjengenh mwerr-iletjeh! Rang-artek ilwetjeh-irrem!”
Jesu-el renh ilek, “Arrantherr kwenh yengenh nakem, arrantherr twer tjengenh aremelant war!”
Rang renh ilek, “Ngkartay! Kel petjehantay! Ler tjengenh ilwehetjeng!”
Jesu-elem renh ilek, “Kel alpay! Ler ngkwengenh kel mwerr-irrek.” Artwang rangem Jesu-henh angketj nakek, mer kwerenh-warn rang alpek.
Rang tjeyel alpemarleng-antey artwang urrkapenh-apenh urrpetj kwer-warn arnekarner petjek. Inang renh ilek, ler kwerenh mwerremeh irrek.
Rangem inenh pawenhek, “Ilwengar anthwerram rang mwerr-irrek?” Inang renh ilek, angwerreh angwerrel rang mwerr-irrek.
Artwang rangem irlpangkemel ilelhek, “Ay! Arltang kwerel rang yeng ilekarl, ‘Ler ngkwengenh kel mwerr-irrekaw!’” Artwang rangem peltj kwerenh map thwen urrkapenh-apenh kwerenh map thwen Jesu-eh nakenh-nakenh irrek.
Kel arltang arrpenhelant Jesu rang Jerusalem-warn alhek, tjenkerr arlkwetjeh. Aretharr-lwer tjerrtj Judea-areny mapel tjenkerr nhenh arlkwetjart.
Jerusalem-el arrew arrpenh anek, kwerengarl inang yep-yep map town-warn irrpelh-iletjart. Arrew nhenhel kwereng kwet kwatj anek, tjerrtjel mpwarekarl. Hebrew-henh angketjel inang kwatj renh arreny Bethesda iletjart. Kwatj kwereng kernel lywang angerretj 5 artelhek.
3-4 Lywang 5 nhenhel tjerrtj irlkert map anthwerr intetjart, pweng map-arlk nwerr map-arlk inang intetjart.
Tjerrtj nhenh ineheng artwang arrpenh nyent ahenp 38 years irlkert kwet anetjart.
Jesu-el renh intemeng arek. Rang alhengk-arek, artwang rang kwet anthwerr irlkert intekarl. Jesu-el renh pawenhek, “Ntwang apek mwerr-irretjeh ahentj-irrem?”
Artwang irlkert rang renh ilek, “Twernkay! Kwatj rang angelhem-arteh, tjeng itja peltj anem yengenh kwatjeh kwernetjeh. Yeng-amparr kwatjeh irrpetjeh, tjerrtj arrpenh kweteth tjengeng arrwekel irrpem. Yeng ahentj, yeng-amparr irrpetjeh. Kenh tjerrtj arrpenh ramparr irrpem. Nthakenham yeng mwerr-irretjenh?”
Jesu-el renh twernek, “Kemerrang! Antjam ngkwengenh inemel kel kemerremel alhang!”
Jesu rang angketjamarleng-antey, artwang kel mwerr-irrek. Rang kel antjam kwerenh inemel nthwerl-apetjam.
Arltang kwerel-ayel Jesu-el artwang renh mwerr-ilekarl, rartek Saturday arltang angerr anek.
Tjerrtj Judea-areny-henh twernk mapel artwang mwerr-irrekarl renh arek. Lakenheng inang renh ilek, “Lyet kwenh Saturday arltang angerr anem! Nhenh kwenh itja arratj anem, ntwang antjam angerl-apetjeh! Mpwareng-areng nwern-henh intem, ‘Arrantherr itja arltang angerr Saturday-el urrkapetjeh.’”
Artwang rang inenh ilek, “Artwang rarl yeng mwerr-ilekarl, rartek lakenh yengenh twernek, ‘Antjam ngkwengenh inemel, kemerremel alhang!’”
Inangem renh pawenhek, “Artwang ngwenham rang? Nthenh-areny rang, rarl ngwenh twernekarl, antjam ngkwengenh inemel alhang?”
Artwang mwerr-irrekarl rang itja kaltj anek Jesu-eh. Jesu rartek ywerrerl-alhek tjerrtj aningk map-angkwerr.
Kelant Jesu-el artwang mwerr-irrekarl renh tjatj angerretjeharl aretj-alhek. Rang renh ilek, “Ntwang kel mwerram anem. Lyeteng ntwang itja weth anetj mernelhang! Irlkert angerr anthwerrel ngwenh atwehetjeng!”
Artwang rangem tjerrtj Judea-areny-henh twernk map-warn alhek, inenh ilek, “Jesu-eleyay yeng mwerr-ilek!”
Jesu lakenh artwang arltang angerr Saturday-el mwerr-ilemeng, lakenheng tjerrtj Judea-areny-henh twernk mapem Jesu-eh arrwernek, inang Jesu renh irrernng atwetjeh ahentj-anek.
Jesu-el inenh ilek, “Angey tjengenh kweteth urrkapem, rang lyet urrkapem. Lakenheng yeng urrkapem-antim angey tjengenh-arteh.”
Tjerrtj Judea-areny-henh twernk map inangem ahentj anthwerr anek, Jesu renh irrernng atwetjeh. Wenheng? Rang Saturday arltel urrkapekarl, mpwareng-areng inehenheh rang itja kangkwerrek. Rang angkek-arleng, Altjerr angey kwerenh anemeng, rang Altjerrel-ayel nyent kwet anemeng.
Jesu-elem inenh ilek, “Thang arrantherrenh nhenh arratj anthwerr ilem, ler rang itja nyent urrkapem. Ler rang angey kwerenh urrkapemeng arem, kwereng rang lakenh-antim urrkapem. Nheng Angey rarl urrkapem-arteh, lakenh ler rang urrkapem-antim.
Angey rang kwenh ler kwerenheh nyerrkem. Lakenheng rang ler kwerenheh urrkapentj kwerenh ingkerrek mernem. Angey rang ler kwerenheh urrkapentj angerr anthwerr mernetjenh, arrantherrem anwerlketjenh.
22-23 Angey rang ahentj-anem, tjerrtj ingkerrekel lerekw kwerenh naketjeh, inarl Angey renh nakemarl-arteh. Lakenheng rang lerehekw impek, tjerrtj inenh tjeperr-wetjeh. Angey rang tjerrtj inenh itja weth tjeperr-wem. Nhenh-atetj tjerrtj mwerr map angakem tjerrtj anetj mapeng. Angey rang kwenh ler renh ahelh-warn lanthek. Lakenheng tjerrtj inarl ler renh itja nakem, inartek Angey renh itja nakem-antim.
“Thang arrantherrenh nhenh arratj anthwerr ilem, tjerrtj ngwenh apek angketj tjengenh awem, inang apek Angey nakem, rarl yengenh lanthekarl, Angey tjengenhel inenh itja atwetjenh. Tjerrtj inang kwetant iteth anetjenh.
Thang arrantherrenh nhenh arratj anthwerr ilem. Ngwenth-lkwer tjerrtj irrernng mapel Altjerr-henh lerehekw-henh angketj awetjenh. Tjerrtj inarl angketj nhenheh kangkwerrem, inang kel kemerremel kwetant iteth anetjenh.
Angey ilernak anganentj anem. Angey rangem tjerrtj inenh irrpelthel iteth-ilem. Angey rangem lerekw kwerenh twer-ilek, ler rang tjerrtj inenh irrpelthel iteth-iletjenh kwetant.
Rang tjerrtj-henh ler anemarleng, lakenheng Angey rang ler kwerenh ngkernek, tjerrtj ingkerrek tjeperr-wetjeh, tjerrtj mwerr map angakem tjerrtj anetj mapeng.
“Arrantherr itja anwerlketjeh. Kelant tjerrtj irrernng intemarl mapel ler renh awetjenh, rang inenh ngwemarleng.
Inangem awenng inehenheng twepewelhetjenh. Tjerrtj inarl arratj mernelhekarl ahelh nhenhel inang iteth-amparr anekarl, inang kwetant iteth anetjenh. Kenh tjerrtj arrpenh inang ahelh nhenhel iteth-amparr anekarl inang anetj mernelhekarl, inenh Jesu-el alharlkwetjenh kwetant mer kwerenheng.
Yengem yarn nyent urrkapem. Angey tjengenhel yengenh ahelh-warn lanthek, rang tjengel-ayel urrkapem. Ilernak pwert urrkapem. Lakenheng thangem tjerrtj map arratj tjeperr-wem, rarl yengenh twernemarl. Yeng itja iterrentj tjengenh-akert urrkapem, yengem Angey tjengenhehant war kangkwerrem.
“Thant apek arrantherrenh ilemeng, yeng Altjerr-henh ler anemeng, arrantherr itja yengenh naketjeh.
Angey tjengenhel arrantherrenh ilemeng, yeng Jesu ler kwerenh anemeng, arrantherr angketj kwerenh naketjeharl. Yeng kaltj, angketj kwerenh arratjeng wart.
Arrantherr nheng John-warn urrpey urrpetj lanthek. John rangem urrpey inenh angketj arratj ilek tjeng-penh.
Yeng itja arnaratj John-henh angketjeh, rang tjerrtj war anemeng. Thang arrantherrenh John-henh angketj-penh war irlpangkelh-ilem, arrantherr yengenh naketjenheng, Altjerrelem arrantherrenh twepelh-iletjenheng.
Altjerrel nheng John ngkernek, rwang alngenth-arteh amperl-anetjeh, tjerrtj map parrtjelh-iletjeh. Arrantherr nyerrkek, angketj kwerenh awerl-anetjeh.
“John rang arratj angkek tjeng-penh. Rang tjerrtj war. Angeyel yengenh lanthek, twer angerretjel urrkapemel mpwaretjeh. Lakenh thang mpwarerleh, arrantherr iterl-aretjeh, Angeyel yengenh lanthekarl.
Angey rang yengenh lanthek, rarl angketj tjeng-penh ilekarl. Arrantherr Angey itja awek. Arrantherr renh itja arek.
Rang yengenh arrehantherr-warn lanthek, arrantherr kenh yengenh itjarl nakek. Lakenheng angketj kwerenh itja arrehantherrel-ayeng antarl-irrem. Arrantherr angketj kwerenh itja nakek.
Arrantherr Altjerr-henh angketj pipel-ayeng irlpareth kaltj-irrem. Arrantherr iterrem, angketj inang arrantherrenh kwel kwetant iteth-iletjenh. Angketj nhenhel-ayeng arrantherr tjeng-penh read-irrem.
Arrantherr itja ahentj-anem, tjeng-warn petjetjeh. Arrantherr itja ahentj-anem, thang arrantherrenh kwetant iteth-iletjeh.
“Yeng itja ahentj-anem, tjerrtjel yengenh lakenh nakemel iletjeh, ‘Tjerrtj mwerram ntwang!’ Nhenh tjerrtj-henh-angkwerr.
Yeng arrehantherr kaltj, arrantherr itjam Altjerreh nyerrkem.
Arrantherr Altjerr renh itja nakem. Arrantherr kwet ahentj-anemeng, tjerrtjel arrantherrenh naketjeh. Arrantherr itja Altjerreh kweteth iterrerl-anem, nthakenh rang iterrem arrehantherr.
“Arrantherr itja iterl-aretjeh, thang arrantherrenh Angeyeng ularr ilpernetjenh, arrantherr anetj mernelhekarl. Arrantherr kwenh Moses-henh mpwareng-areng-akert nakelhem. Mpwareng-areng nhenh anthwerrel arrantherrenh Altjerreng ularr ilpernetjenh, arrantherr anetj mernelhekarl.
Moses rang angketj tjeng-penh pip-warn arrernekarl. Arrantherr apek renh nakek-arleng, arrantherr yengenh nakemer-antim.
Arrantherr Moses-henh angketj itja nakek. Nthakenham arrantherr angketj tjengenh naketjenh?”
Kelant Jesu kwatj alayel boat-el arrwengakw-ampeny-warn alhek, kwertengerl kwerenh map-akert. Kwatj alay arreny kwerenh Galilee anek. Kwatj alay nhenh renh inang arreny arrpenh Tiberias iletjart.
Tjerrtj map inangem twer angerr kwerenh arek-arleng, rang tjerrtj irlkert map mwerr-ilemeng, inangem kwereng ingkern-angkwerr alhek.
3-4 Tjerrtj Judea-areny mapel irlpangkentj anyenetjart, arreny kwerenh Anper Alhekarl. Inang tjenkerr arlkwetjart. Tjerrtj Judea-areny map irlpangketjart, Altjerrel arrwekeleny map angek mer Egypt-eng. Irlpangkentjeh arltang angerr rang mpank-amparr anetjenh-anngernt. Jesu-em irntangeh antjek kwertengerl kwerenh map-akert. Inangem arrernelhek.
Jesu-elem arnarek, tjerrtj map aningk ularr petjerleh. Rangem Philip renh pawenhek, “Nthenhengam nwern mern inemer, tjerrtj aningk lakenh wantetjeh?”
Jesu-el-artek Philip renh arrkernemel war pawenhek, nthakenh rang angketjenh. Jesu rang kel kaltj anek, rang tjerrtj map wantetjenharl.
Philip-el renh ilek, “Nwerneh maney kwek anthwerr! Nthakenham nwern tjerrtj aningk lakenheh mern payemeletjenh?”
Andrew, Simon Peter-henh tjeyekw kwertengerl ineheng nyent anek. Rangem angkek,
“Kwer rrwey nyent nhenhel anem. Rang mern 5 kwek anyenem, ker irrpenng atherr. Mern kwek lakenhel tjerrtj arwenth yarn wantemel anhwelk-irrem!”
Arnam atherrk angerr anek mer kwerel. Jesu-el kwertengerl kwerenh map ilek, “Tjerrtj map arrernelhetjeh twernang.” Kel artwang 5000-arteh aningk kwerel anek.
Jesu-elem mern inenh inek, Altjerr renh merneh pawenhek. Kwereng rang mern inenh kwertengerl mapeh anthek, irrarnpelh-iletjeh tjerrtj mapeh. Kwereng rang lakenh-arteh irrpenng renh-atherr inemel, Altjerr pawenhek. Kwereng rang ker irrpenng inenh kwertengerl mapeh anthek, irrarnpelh-iletjeh tjerrtj mapeh.
Tjerrtj aningkel kel arlkwemel anhwelk-irrekemeh. Jesu-elem kwertengerl kwerenh mapem twernek, mern ngkweltj ingkerrek kwetjetjeh.
Mern 5 inehengem kwertengerl inang panth 12-warn mern ngkweltj arlwelek.
Lakenh Jesu-el twer angerr-akertel urrkapek. Tjerrtj inang nhenh aremel, inang lakenh anwerlkemel angkek, “Nhenheh-apel Altjerr-henh angketj angenh-angenh tjeperr rang, renharl Altjerrel ngkwey nwerneh alhelekarl, ahelh nhenh-warn lanthetjeh anekarl!”
Jesu rang kaltj anek, inang iterremeng. Inang lakenh iterrek, “Nwern renh rrkwetjeh, renh ngkernetjeh, king nwerneh anetjeh!” Jesu rang ahentj-kweny-irrek, twernk angerr ineh anetjeh. Lakenheng rang irntang-warn anam-irrek, nyent-areny anetjeh.
Kel angwerr-angwerrem irrek, Jesu-henh kwertengerl map kwatj alay iter-warn alhek.
Jesu itja-antim ineh-warn petjekarl. Inangem boat-eh antjemel, kwatj alay intwarr-ampeny-warn alhetjam, Capernaum town-warn.
Kwertengerl inang kwatj mpwep-warn boat-el anenhetjam, kel 5 kilometres-artek alhetjam, arnangel push-emelerl-apetjam. Kel inang Jesu renh arek, kwatj kernel ingkang ineh-warn ularr petjerleh. Rang ineh-warn itwek-irremarleng, inang kwerrern-kweny-irrek ater-irremel.
Jesu rang ineh arlkemel ilelhek, “Yengeyay! Ater-irretjal anerrerrang!”
Inang ahentj-anek, renh boat-eh antjelh-iletjeh. Boat rang parrp anthwerr kwatj iter itwek-irretj-alhek.
Arltang arrpenhel tjerrtj inarl kwatj alayeng intwarr-ampenyel antarl-irrekarl, inang irlpangkekem, boat nyent war arrwekel anekarl. Inang irlpangkek, Jesu rang itja kwertengerl kwerenh mapel-ayeng boat-eh antjekarl, kwatj alayeng boat-el alhetjeh.
Tjerrtj map boat urrpetjeng Tiberias town-eng petjek, keth nheng Jesu-el Altjerr merneh pawenhekarl-penh-warn, Jesu-el tjerrtj map 5000 wantekarl-warn.
Tjerrtj arwenth inangem ywarek, Jesu ywerremel alhekarl, kwertengerl kwerenh map-arlk. Inang boat inehenh-warn antjemel, kwatj alayel alhek Capernaum town-warn. Inang ahentj-anek, Jesu-eh palenthwetjeh.
Inang boat-eng anarnpek, kwer palenthwek. Inang Jesu renh aremel pawenhek, “Inangkalay! Nthakenham ntwang nhenh-warn petjek?”
Jesu-el inenh ilek, “Wenham arrantherr tjeng palenthwem? Arrantherr-artek yengenh naketj-kwenh, itja kwenh! Thang arrantherrenh arratj kwet ilem. Arrantherr-arteh tjeng palenthwek, arrantherr mern arwenth arlkwek-arleng war anhelkwerrek-arleng wart.
Arrantherr arltang arrpanenhel merneh palenthwem, angayelarl arlkwetjeh. Arrantherr itja mern ahelh-arenyeh athek-irretjeh. Arrantherr-arteh mern kwereh-atetj palenthwetjeh, rarl tjerrtj inenh kwetant iteth anyenem. Altjerr Angeyel tjerrtj-henh ler renh urrarek, rang arrantherrenh mern renh anthetjeh.”
Inangem renh pawenhek, “Nthakenham Altjerrel nwernenh twernem, nwern mernelhetjeh?”
Jesu-el inenh ilek, “Altjerrel arrantherrenh twernem, arrantherr yengenh naketjeh, urrpey renh rarl lanthekarl.”
Inang pwer anemel renh pawenhek, “Wenham ntwang twer angerrel mpwaretjenh, nwern kaltj anetjenheng, ntwang arratj angkemeng? Nwernem ngwenh naketjenheng?
Angerrepat nwern-henh mapel rrkwalel alhemeng, inang mern alkereng anyekarl arlkwetjart. Angketj lakenh Altjerr-henh pipel-ayeng intem, ‘Rang inenh mern alkereng anthek arlkwetjeh.’”
Jesu-el inenh ilek, “Thang arrantherrenh arratj kwet ilem. Moses-el itjam arrantherrenh mern alker-areny renh anthwerr anthek. Angey alker-areny tjengenhelant arrantherrenh mern alker-areny renh kwet anthem.
Mern Altjerrelarl tjerrtj anthem, inenh iteth anyenetjenh. Mern nhenh rartek tjerrtj rang anem, rarl alkereng petjekarl.”
Tjerrtj inangem Jesu-ek nkek, “Inangkalay! Mern nhenh renh nwerneh kweteth antherl-anay!”
Jesu rang ilelhek, “Yeng kwenh mern rang anem, rarl tjerrtj inenh kwetant iteth-ilem. Tjerrtj inarl tjeng merneh ankey nkemeng, inang itja wetham angayel irretjenh. Tjerrtj inarl yengenh nakemeng, inang itja weth angkethel irretjenh.
Thang arrantherrenh kel ilekarl, ‘Arrantherr yengenh kel arek, arrantherr yengenh itja kwet nakem.’
Tjerrtj inenharl Angey tjeyenhel urrarem, inang tjeng-warn petjetjenh, tjerrtj inenh map thang itja alharlkwetjenh.
Yengem itja petjek iterrentj tjengenh-akert. Yeng petjek iterrentj Altjerr-kenh-akert. Rang yengenh lanthekarl. Yeng ahentj-anem kwerant kangkwerretjeh.
Angey tjengenh ahentj-anem, tjerrtj ingkerrek ler kwerenh-warn petjetjeh, renh naketjeh. Tjerrtj inarl ler kwerenh nakemeng, inenh Angey tjengenhel ilem, inang iteth ngampekarl anetjenh. Thang inenh arltang ingkernel kemelh-iletjenh.” Jesu lakenh ilelhek ineh-warn.
Rang ilelhek-arleng, “Yeng anem mern rang, rarl alkereng petjekarl”, lakenheng tjerrtj Judea-areny mapem kwer mwekenh-irremel tjel-angkerrek,
“Nwern itja renh nakem! Nhenh kwenh Jesu, Joseph-kenh lerekw! Nwern angey matj kwerenheh kaltj anem. Nthakenham rang ilelhem, rarl alkereng petjekarl kwel?”
Jesu-el inenh ilek, “Tjel-angkerretjal anerrerrang!
Angey rarl yengenh lanthekarl rant kwenh tjerrtj tjeng-warn angetjem. Tjerrtj inarrp yarn tjeng-warn petjem. Tjerrtj inang tjeng-warn petjem, thang inenh arltang ingkernel kemelh-iletjenh.
Altjerr-henh angketj angenh-angenh arrpenhel ngkwey ilek, ‘Altjerrel tjerrtj ingkerrek kaltj-anthetjenh.’ Lakenheng tjerrtj inarl Angey tjengenh awemeng, kwer kangkwerremeng, inang kel tjeng-warn petjem.
Tjerrtj nyentel Angey tjengenh itja arek apek. Artwang rarl Angeyeng petjekarl, rant Angey renh arek.
Thang arrantherrenh arratj ilem. Tjerrtj inarl yengenh nakemeng, inang iteth kwetant anetjenh.
Yeng anem mern rang, rarl tjerrtj inenh kwetant iteth anyenem.
Ngkwey angerrepat arrehantherr-henhel mern inang alkereng anyekarl arlkwetjart, inang rrkwalel anekarl-lwer. Inang ingkerrekarl ilwek.
Mern arrpenh nhenh rarl alkereng petjekarl, tjerrtjel renh arlkwemeng, inang itjarl ilwetjenh.
Yeng anem mern rang, rarl tjerrtj inenh kwetant iteth anyenem. Yeng alkereng petjekarl. Tjerrtj inarl mern nhenh arlkwemeng, inang kwetant iteth anetjenh. Mern nhenh tjelk tjengenh anem. Thang tjelk tjengenh tjenkerr-arteh anthem tjerrtj ahelh-areny ingkerrekeh.” Lakenh Jesu ilelhek ineh-warn.
Tjerrtj Judea-areny mapel angketj nhenh awemel, inang angkerrek, lakenh angkemel, “Nthakenh artwang nhenhel tjelk kwerenh nwerneh arlkwetjeh anthetjenh?”
Jesu-el inenh ilek, “Thang arrantherrenh arratj kwet ilem. Arrantherr tjerrtj-henh ler-henh tjelk renh itja arlkwemeng, alhwang kwerenh itja antjwemeng, arrantherr itja kwetant iteth anetjenh.
Tjerrtj inarl tjelk tjengenh arlkwemeng, alhwang tjengenh antjwemeng, inang kwetant iteth anetjenh. Thang inenh arltang ingkernel kemelh-iletjenh.
Tjelk tjengenh kwenh mern rang anem, alhwang tjengenh antjwentj rang anem.
Tjerrtj inarl tjelk tjengenh arlkwemeng, alhwang tjengenh antjwemeng, inang tjengel-ayel nyent-irrekarl anetjenh. Yeng inehel-ayel nyent-irrekarl anetjenh.
Angey rarl yengenh lanthekarl, rang arratj iteth anem. Thang iteth tjeyenh inem kwer-angkwerr. Lakenh-arteh tjerrtj inarl tjelk tjengenh arlkwemeng, thang inenh iteth ngampekarl anthetjenh.
Nhenh kwenh mern rang anem, rarl alkereng petjekarl. Rang itja anem mern nheng-arteh angerrepat arrehantherr-henhel mer rrkwalel arlkwekarl. Inang mern renh arlkwemel kwenh ilwek. Tjerrtj inarl mern nhenh arlkwemeng nhenh-atetj tjelk tjengenh, inang kwetant iteth anetjenh.”
Jesu-el tjerrtj map lakenh kaltj-anthek tjatj kwenel mer Capernaum-el.
Jesu kaltj anek, inang kwer tjel-angkemeng. Rangem inenh pawenhek, “Angketj tjengenhel arrantherrenh perrpert-ilem?
Kelant arrantherr aretjenh tjerrtj-henh ler, rang alker-warn alpemeng. Arrantherr yengenh naketjenh apek, itja apek?
Altjerr-henh Kwerrernel kwenh tjerrtj inenh iteth-ilem. Itja tjerrtj-henh kwerrernel iteth-ilem. Angketj tjengenh Kwerrern anem. Lakenh-arteh angketj tjengenhel tjerrtj inenh iteth-ilem.
Arrehantherreng arrpenh mapel inang yengenh itja nakem.” Lakenh Jesu-el inenh kaltj-anthek. Jesu arrwekel kwet kaltj anek tjerrtj ineh, inarl renh itja naketjenharleh. Rang artwang nyent kwer kaltj anek, rarl renh atwenh-atwenh mapeh anthetjenharl.
Jesu rangem weth angkek, “Angey tjengenhelant tjerrtj inenh tjeng-warn angetjem. Tjerrtj inarrp yarn tjeng-warn petjem. Lakenh thang nheng arrantherrenh ilek.”
Kwereng nakenh-nakenh arrpenh map inang Jesu-eng ampakelhek. Inang itja weth kwerel-ayeng anharrel alhek. Inang itja ahentj-anek, nakenh-nakenh kwerenh weth anetjeh.
Lakenheng Jesu-el kwertengerl 12 arlaltj kwerenh mapem pawenhek, “Arrantherr-arteh? Arrantherr tjengeng ampakelhetjeh?”
Simon Peter-el renh ilek, “Ngkartay! Tjerrtj ngwenh-warnemeh nwern alhetjenh? Angketj ngkwengenhelant kwenh tjerrtj inenh kwetant iteth anyenem!
Nwern kwenh kaltj, nwern ngwenh nakem, ntwang Altjerr-henh artwang alngaltar rang anemeng.”
Jesu-elem inenh ilek, “Thang kwenh artwang 12 arrantherrenh urrarek, kwertengerl tjengenh anetjeh. Kenh arrehantherreng artwang nyent arrentj anem.”
Jesu rartek Judas-penh angkek, Simon Iscariot-henh ler-penh. Judas rartek Jesu-kenh kwertengerl anekarl. Rarl Jesu renh kelant artwang atwenh-atwenh mapeh anthetjenharl.
Tjerrtj Judea-areny-henh twernk map ahentj-anekarl, Jesu renh irrernng atwetjeh. Lakenheng Jesu rang itja ahentj-anek, mer Judea-ampeny-warn alhetjeh. Rang mer Galilee-ampeny-angkwerr alherl-apek.
Lyet-atheh lhwerrp-irrentj irlpangkentjeh arltang rang anek, arreny ‘Tak artetjeh.’ Inang lhwerrp-henh tak artetjart.
Jesu-henh tjeyekw mapel renh ilek, “Ntwang-arteh arrwekel Judea-ampeny-warn alhemer! Nakenh-nakenh ngkwengenh arrpenh mapel ngwenh keth aretjenheng, ntwang twer anthwerrel mpwaremeng.
Tjerrtj ngwenh apek rang ahentj-anemeng, tjerrtj arrpenh mapel renh alhengk-aretjeh, rang itja alengk-welhem. Kel tjerrtj mapeng alngetherr twer renh mernay!”
Lakenh inang pal iterremel angkek. Inang kwer pal irrpelth-irrek.
6-8 Jesu-el inenh ilek, “Arrantherr nhenheh itja kaltj anem. Tjeng-athek twer anthwerrel mpwaretjeh, mpank-antey. Tjerrtj ahelh-areny map itja arrehantherr arnkely-irrem. Tjeng inang arnkely-irrem, thang inenh ilemeng, inang anetj kwet mernelhemeng. Kel arrantherr irlpangkentjeh tjenkerr-warn alherrerrang. Yeng itja lyet irlpangkentjeh tjenkerr-warn alhem.” Lakenh rang tjeyekw mapeh ilek.
Kwereng Jesu mer Galilee-el kwet antarl-irrek.
Jesu-henh tjeyekw map lhwerrpeh irlpangkentjeh alhekemeh Jerusalem-warn, tjenkerr arlkwetjeh. Kwereng Jesu-em ingkern-angkwerr alhek, anyenng-anyenng.
Tjerrtj map lhwerrpeh irlpangkentj arltang arrwekel kwerel Jerusalem-el arraw-irrek. Tjerrtj Judea-areny map-henh twernk mapelem Jesu-eh palenthwek. Tjerrtj map inang pawenherl-apetjam, “Nthenham artwang nhengan?”
Arltang irlpangkentjek arrpenhel, Jesu tjatj angerr-warn alhek, rang tjerrtj map kaltj-anthek.
Tjerrtj Judea-areny-henh twernk mapel renh awemarleng, inang anwerlkek. Inang lakenh patemel pawenherrek, “Nthakenharl artwang nhenh kaltj anthwerr anem? Ngwenhelam renh kaltj-anthek? Nwern itjam renh kaltj-anthek!”
Jesu-el inenh ilek, “Thang arrantherrenh itja angketj tjengenh ilem. Altjerrel-artek yengenh lanthek, thangem arrantherrenh angketj kwerenh ilem.
Tjerrtj rarl Altjerr-henh angketjeh kangkwerrem, rang kel kaltj anetjenh, thang arrantherrenh arratj ilem, thang Altjerr-henh angketj kaltj-anthemeng, itja angketj tjengenh.
Tjerrtj ngwenh apek rang ahentj-irrem, tjerrtj mapel renh naketjeh, rang angketj kwerenh ilem, itja arrpenh-henh angketj. Rang urrtjerremel war angkem. Kenh tjerrtj rarl ahentj-irrem apek, tjerrtj mapel arrpenh naketjeh, rang urrpeyel-arteh iletjeh arrpenh-henh angketj. Rang itjarl urrtjerrem. Lakenh thang arratj arrantherrenh ilem, itja urrtjerremel.
Moses-el arrantherrenh Altjerr-henh mpwareng-areng renh ilek, arrantherr kenh mpwareng-areng kwer itja kangkwerrem. Arrehantherreng urrpetj ahentj-anem, yengenh irrernng atwetjenh. Lakenh arrantherr Altjerr-henh mpwareng-arengeh itja kangkwerrem. Wenhengam arrantherr ahentj-anem, yengenh irrernng atwetjeh?”
Tjerrtj inang renh ilek, “Wenhengam ntwang lakenh angkem? Ntwang marntelpel war angkem! Ngwenhelam ngwenh irrernng atwetjeh? Ntwartek arrentj-akert!”
Jesu-el inenh ilek, “Thang arltang angerr Saturday-el twer anthwerrel nyent-ingar mpwarek, arrantherr ingkerrek tjeng anwerlkek.
Moses-el nheng arrantherrenh twernek, kwer rrwey map arrantherr artweletjeh, inang arltang 8 anemarleng. Itja Moses anthwerrel arrantherrenh twernekarl, angerrepat arrehantherr-henhel-atetj. Arltang angerr Saturday-el arrantherr kwenpel artwelem, mpwareng-arengel wart.
Arrantherr inenh artwelem, Moses-el arrantherrenh twernek-arleng, arltang angerr Saturday-el apek artweletjeh. Thang artwang nyent Saturday arltel mwerr-ilek. Wenhehem arrantherr yeng ilem, ‘Nhenh itja arratj anem?’
Arrantherr itja tjerrtj arrpenh pelkel ilpernetjeh! Kel tjerrtj-penh arratjant angkay!”
Tjerrtj Jerusalem-areny urrpetjelem patemel pawenherrek, “Artwang nhenham inang irrernng atwetjeh ahentj-anem?
Rangem tjerrtj map anngetherr kaltj-anthem. Inang renh itja arnpakem. Twernk nwern-henh map inang kaltj apek, nhenh rang Christ anemeng, Altjerrel ngkwey alhelekarl?
Nwern kaltj, rang mer Nazareth-areny anemeng. Christ-henh merek kwenh tjerrtj itja kaltj anem. Nthakenharl rang Christ anem?”
28-29 Jesu-el inenh awek, lakenh angkemeng, rarl kaltj-anthetjam-lwer. Rang inenh angketj untarel ilek, “Arrantherr tjeng arratj kaltj key? Mer tjengenheh arrantherr kaltj key, nthenheng yeng petjek? Itja kwet! Yeng ahelh nhenhel anem, Altjerrel yengenh lanthekarl. Yeng itja urrkapem iterrentj tjengenh-akert. Yeng Altjerr-henh iterrentj-akert urrkapem. Arrantherr kenh kwer kwenarl. Yeng kwer kaltjarl, yeng kwereng petjekarl wart.”
Tjerrtj inangem Jesu renh antwerrketjeh ahentj-anek. Inangem kenh renh itja antwerrkek. Arltang kwer ilwetjeh mpank.
Tjerrtj arrpenh mapel renh nakekarl, inang lakenh ilerrek, “Christ rang petjemarleng, rang apek twer anthwerrel mpwaremeng, artwang nhenhelarl mpwarem-arteh? Itja kwenh! Nhenh kwenh Christ rang!”
Artwang Pharisee mapel tjerrtj arrpenh map awek, Jesu-penh ilerremeng. Pharisee inang priest twernk mapel thwen, inang tjatj arntarnt-arenh-arenh rrkwentj inenh lanthek, Jesu renh antwerrketjeh.
Jesu-elem inenh ilek, “Yeng kwek war weth arrehantherrel-ayeng anetjenh. Kwereng yeng kwer-warn alpetjenh, rarl yeng lanthekarl kwer-warn.
Arrantherrem tjeng palenthwetjenh, arrantherr kenh yengenh itja aretjenh. Mer kwer-warn yeng alhem, kwer-warn arrantherr yarn alhem.”
Wenh lakenh rang nwernenh ilek, ‘Arrantherr tjeng palenthwetjenh, arrantherr kenh yengenh itja aretjenh. Mer kwer-warn yeng alhetjenh, kwer-warn arrantherr yarn alhem?’” Lakenh inang pawenherrek.
Irlpangkentjeh arltang ingkern tjeperr kwerel Jesu rang kemerrek, rang tjerrtj map ineh untar angkemel ilek, “Tjerrtj ngwenh apek inarl angkethel anemeng, inang tjeng-warn petjetjeh antjwetjeh.
Tjerrtj ngwenh apek inarl yengenh nakem, angketj Altjerr-henh pipel-ayeng ineh-penh lakenh intem, ‘Tjerrtj ineheng kweneng kwatj iteth rang rwew-arteh alhetjenh.’”
Jesu rang kwatj iteth-penh angketjam. Kenh angketj kwenameny intek, rang Kwerrern Alngaltar-penh angketjam. Kwerrern renh Altjerrel tjerrtj nakenh-nakenh map-warn lanthetjeh-anngernt. Jesu rang Kwerrern Alngaltar renh mpank-antey lanthetj-kwenh, rang itja mer alker-alker kwerenh-warn alpek, mpank-antey.
Tjerrtj arrpenh mapel nhenh awek, inang lakenh angkek, “Artwang nhenh-artek arratj Altjerr-henh angenh-angenh rang anem!”
Arrpenh map angkek, “Nhenh kwenh arratj Christ rang anem, Altjerrel ngkwey alhelekarl.” Arrpenh mapel ilek, “Christ rang itjam mer Galilee-areny anem.
Angketj Altjerr-henh pipel-ayeng arrernekarl intem, ‘Christ rang David-henh peltj anetjenh, mer Bethlehem-areny. Bethlehem kwenh David-henh mer anek.’”
Tjerrtj inem ilerrek.
Arrpenh mapel renh kel antwerrketjeh ahentj-irrek. Inang renh itja antwerrkek.
Rrkwentj nheng map iltjant alpek. Artwang Pharisee mapel priest twernk mapel thwen inenh pawenhek, “Wenhengarl arrantherr Jesu renh mentj impek, antwerrketj-kwenh? Nwerneh-warn arrantherr angetjemer?”
Rrkwentj inang inenh ilek, “Rang kwenh tjerrtj map mwerr anthwerr kaltj-anthek. Nwern itja angketj lakenh-arteh arrwekel awek apek.”
Artwang Pharisee mapelem inenh ilek, “Arrantherrenh-arlkem rang perrpert-ilek!
Tjerrtj nwern-henheng itja nyentel Jesu renh nakem. Priest twernk mapel itja-antim renh nakem.
Tjerrtj nhenh map palekalek-irrem inang Moses-henh mpwareng-arengeh kwen anemeng. Lakenheng inang Jesu renh nakem. Altjerrel kwenh inenh atwetjenh.”
Nicodemus artwang Pharisee nheng rarl Jesu-warn kwenyel alhekarl, rang inenh awek, lakenh angkerleh. Rangem inenh ilek,
“Mpwareng-areng nwern-henhel kwenh nwernenh arnpakem. Itja tjerrtj arrpenh war atwetjehant, nwern renh awetjeh-amparr.”
Artwang Pharisee arrpenhel Nicodemus renh ilek, “Ntwam artwang Galilee-areny? Altjerr-henh angketjeh read-irray! Ntwang kaltj anetjenh, Altjerr-henh angketj angenh-angenh itja anthwerr mer Galilee-eng petjetjenh apek.”
Inang ingkerrek kel mer-warnem alpek.
Jesu rang irntang-warnem alhek. Irntang arreny kwerenh Olive.
Kweny-rtweh rang weth tjatj angerretj-warn petj-alpek. Tjerrtj map kwer-warn arnekerremel petjek, rangem arrernelhemel inenh kaltj-anthek.
Jesu-emeh intert anek. Rang artep arrernelhemel iltjang kantj kwerenhel aherneh mpatj arrernek.
Inang kwet anthwerr pawenhek marl nhenh-penh. Rang irnemel inenh ilek, “Tjerrtj ngwenh apek mwerr anemeng anetj-kweny, rek-amparr renh irntel iltewetjeh.”
Kwereng rang wetham artep arrernelhemel aherneh angketj mpatj arrernek.
Tjerrtj mapel angketj kwerenh awemarleng, inang lakenh iterrek, “Ay! Nwern kwenh anetj-akert!” Inang ingkerrek nyerr-irremel alhek, nyentam-nyent alhek. Aywang mapek-amparr, kwereng anthetj map alhek. Ingkern Jesu-emeh marl thwen anek.
Jesu-el irnemel marl renh pawenhek, “Nthenham tjerrtj inarl ngwenh ilpernekarl? Nyentel apek ngwenh irntel iltewetjenh?”
Marl rang angkek, “Itjaw, twernkay!”
Jesu-elem renh ilek, “Thang ngwenh itja irntel iltewetjenh. Kel alpang. Ntwang mwerr anang, itja weth anetj mpwarang!”
Jesu-elemeh inenh weth ilek, “Yeng parrtj rang anem tjerrtj ahelh-areny ingkerrekeh. Tjerrtj inarl tjengel-ayel anharrel petjem, inang itja ngwemerntel nthwerl-apetjenh. Inang parrtjel kwet nthwerl-apem, inang kwetant iteth anetjenh.”
Artwang Pharisee mapel renh ilek, “Ntwang kwenh ngkewarleny ilelhem! Nthenham tjerrtj angerrepat nwerneh ilelhem, angketj ngkwengenhel-arleng twer mpwaretjeh, nthakenh-nthakenh apek ntwang ilelhem? Lakenhehant nwern ngwenh naketjeh apek! Lakenheng angketj ngkwengenh itja arratj anem!”
Jesu-elem inenh ilek, “Yeng kaltj anem, mer kwereng wart yeng petjekarl. Yeng kaltj mer kwer-warn yeng angkep alpetjenh. Lakenheng yeng nyent apek arrehantherr ilelhem, arrantherr kel angketj tjengenh naketjeh kwet. Arrantherr itja kaltj anem, mer kwereng yeng petjekarl. Arrantherr itja kaltj-antim, mer kwer-warn yeng angkep alpem.
Arrantherr tjeng kaltj-kwenh anem, arrantherr tjeng tjel-angkerrem, arrantherr ahelh-areny wart. Kenh thang nyentel itja tjerrtj arrpenh angaketjeh.
Angeyel tjerrtj ingkerrek angaketjenh. Angeyel yengenh lanthek ahelh nhenh-warn. Lakenh ilernak ingkerrek arratj angaketjeh.
Angketj mpwareng-areng arrehantherr-henhel-ayeng intem, ‘Tjerrtj atherr apek angketj nyent angkemeng, tjerrtj arrpenh mapel angketj kwer-atherr-henh kel naketjehant, lakenh angkemeng, “Angketj nhenh arratj.’”
Yeng ilelhem, yeng Altjerr-henh lerekw anemeng. Angeyel yengenh lanthekarl, rang tjeng-penh angkek, ‘Nhenh ler tjengenh anem.’ Angketj nhenh atherr anem.” Lakenh Jesu-el inenh ilek.
Inang Jesu renh pawenhek, “Nthenham angey ngkwengenhan?”
Jesu-el inenh ilek, “Arrantherr tjeng itja kaltj, angey tjengenheh thwen. Arrantherr tjeng kaltj anemer, kwereng arrantherr Angey tjengenheh kaltj-antim anemer. Itja.”
Jesu rang lakenh ilelhek, rang tjerrtj map tjatj angerretj kwenel kaltj-anthemeng, rang room ngkweltj tjenkerr map-akertel iterel anekarl. Tjerrtj nyentelem renh itja antwerrkek, Altjerrel inenh arnpakekarl. Arltang rang ilwetjeh irretjenharl, mpank kwet wart.
Jesu-el tjerrtj Judea-areny map weth ilek, “Yeng mer arrpenh-warn alhetjenh, arrantherrem kwer-warn yarn alhem. Arrantherr yarn tjeng palenthwetjenh. Arrantherr anetj-akert ilwetjenh, anetj arrehantherrel-ayel anemarl-antey.”
Inang angketj nhenh pal awek. Inang pawenherrek, “Wenheng rang nheng angkek-arleng wart, ‘Mer kwer-warn yeng alpetjeh, arrantherr yarn alhetjenh.’? Rang key irrernng atwelhetjenh?”
Jesu-el inenh ilek, “Arrantherr kwenh ahelh kwen-areny, yeng kenh kern-arenyarl. Yeng itja kwetarl ahelh-areny anem.
Tjerrtj Judea-areny inem Jesu renh pawenhek, “Ngwenham ntwang?”
Jesu-el inenh ilek, “Thang arrantherrenh arrwekel nheng kaltj-anthekarl.
Ayeng angketj arrpenh-akert anem, arrantherrenh tjeperrewetjek. Mentj thang impem. Altjerr rang yengenh lanthekarl, angketj kwerenh arratj anem. Thang angketj kwerenh awek, thangem angketj kwerenhant ilem tjerrtj ahelh-areny ingkerrekeh.”
Rang inenh Angey-penh iter-angkwerr ilek. Inang angketj kwerenh itja iterl-arek.
Jesu-em ineh weth ilelhek, “Kelant arrantherr tjerrtj-henh lerekw renh kern-iletjenh, kwereng arrantherr kaltj anetjenh, yeng Angey-henh ler anemeng. Arrantherr kaltj anetjenh, Angeyel yengenh kaltj-anthekarl-arteh, lakenh yeng angkem.
Angey rarl yengenh lanthekarl, rang tjengel-ayel anem. Rang yengenh itja mentj impem. Yeng kwer kwet kangkwerrem.”
Tjerrtj mapel angketj nhenh awek, inang Jesu renh nakek.
Jesu-el tjerrtj nakenh-nakenh irrekarl map inenh ilek, “Arrantherr apek angketj tjengenheh kwet kangkwerremeng, kel arrantherr arratj kwertengerl tjengenh anetjenh.
Arrantherr angketj arratj tjengenheh kaltjemeh anetjenheng. Angketj arratjel arrantherrenh arratelhelem tjey anetjeng, arrantherr kethelemeh tjey arratjel alhetjenheng.”
Tjerrtj mapel renh ilek, “Nwern kwenh arrwekeleny Abraham-kenh peltj anem! Nwern kel tjey arratjel alhem! Tjerrtj arrpenh map nwerneh itjemeh twernk apek anem! Wenheng ntwang nwernenh twernem, nwern tjey arratjel kwel alhetjeh?”
Jesu-elem inenh ilek, “Thang arrantherrenh arratj anthwerr ilem, tjerrtj ngwenh apek rang alherrentj anetj kwerenhek kangkwerrem, alherrentj anetj rang tjerrtj renh kwet antwerrketjenh. Tjerrtj rang urrkapenh-apenh-arteh anem twernk kwerenheh.
Thang arrantherrenh ilem angketj kwenameny mer-penh. Urrkapenh-apenh rang itja merek-artwey anetjenh. Ler ngwenh-kenh apek anem, rant merek-artwey anetjenh. Kwer-athekant anem, merel kwet antarl-irretjeh.
Kwereng Ler nhengel arrantherrenh tjey arratjeh arrernemeng, arrantherr itja weth alherrentj anetj arrehantherr-henh kangkwerretjeh. Kwereng alherrentj anetj rang itja weth twernk arrehantherr anem, arrantherr kel kethelemeh anetjenh.
Yeng kaltj, arrantherr Abraham-henh peltj anemeng. Arrantherr angketj tjengenheh ahentj-kwenh anemeng, lakenheng arrantherr ahentj-anem, yeng irrernng atwetjeh.
Yeng Angeyel-ayeng anek, thangem arrantherrenh angketj kwerenh ilem. Arrantherr angketj nhengeh kangkwerrekarl, angey arrehantherr-henhel angketj ilekarleh.”
Inang Jesu renh ilek, “Nwern arratj kwenh angey Abraham-henh peltj anem!”
Jesu-el inenh ilek, “Arrantherr apek Abraham-henh peltj arratj anemeng, arrantherr Abraham-arteh mernelhemer.
Arrantherr kenh ahentj-anem, yeng irrernng atwetjehant. Wenheng? Thang arrantherrenh arratj anthwerr ilek-arleng, angketj renh tharl Altjerreng awekarl. Abraham itja arrantherr-arteh mernelhek.
Arrantherr-artek arrehantherr-henh angey-arteh mernelhem.”
Inang Jesu renh ilek, “Nwern itjam kwetjentj anem, Altjerr rarrp Angey nwern-henh anem.”
Wenhengam arrantherr angketj tjengenh itja nakem? Thang arrantherrenh ileyay, arrantherr-artek alhengk-aretj-kweny war anem.
Arrentj rang kwenh angey arrehantherr-henh anem. Arrantherr ahentj-anem kwer kangkwerretjeh. Rang kweteth irrernng atwenh-atwenh anganentj anentjek. Rang kweteth angketj urrtjerrentj ilem, rang kwenh urrtjalth anem. Rang tjerrtj urrtjerrenh-irrenh mapek angey anem.
Thang arrantherrenh angketj arratj ilek-arleng-artany, arrantherr yengenh itja nakem.
Ngwenhel yengenh ilemer, thang anetj mpwarekarl? Itja kwenh! Yeng arratj angkem. Wenhengam arrantherr yengenh itja nakem?
Tjerrtj ngwenh apek inarl Altjerr-henh peltj anem, inang arratj awem, Altjerrel inenh ilemeng. Arrantherrem itja Altjerr-henh peltj anem, lakenheng arrantherr Altjerr-henh angketj itja arratj awem.”
Tjerrtj mapelem Jesu renh ilek, “Nwern ngwenh arratj anthwerr ilem, ntwang Samaria-areny anemeng, artwang arrentj-akert.”
Jesu-elem inenh ilek, “Yeng itjam arrentj-akert. Thang angey tjengenhant nakem. Arrantherr yengenh rrtjwekelewemarl.
Yeng itja tjwenelherl-apem, Angey rarrp yengenh tjwenerl-apem. Rang ahentj, tjerrtj mapel yengenh naketjeh. Rang kwenh tjeperrewenh-wenh-antim.
Thang arrantherrenh nhenh arratj anthwerr ilem, tjerrtj rarl angketj tjengenheh kwet kangkwerrem, rang itja kwetarl ilwetjenh.”
Tjerrtj inang renh ilek, “Nwern kaltjam, ntwang arrentj-akert anemeng. Abraham rang ilwek, Altjerr-henh angketj angenh-angenh ngkweyeny map ilwek-antim. Kenh ntwang ilem, tjerrtj rarl angketj ngkwengenheh kangkwerremeng, rang kwel itja kwetarl ilwetjenh.
Abraham Altjerr-henh angketj angenh-angenh ngkweyeny map thwen inang ingkerrek ilwek. Ntwang key Abraham-eng angerr-lkwer anem? Rang peltj nwern-henh. Ngwenhameh ntwang ilelhem? Ntwartek itja Abraham-arteh anem!”
Jesu-el inenh ilek, “Yeng itja tjwenelhem. Angketj tjengenh itja pelkel war anem. Angey rang tjeng nyerrkem. Arrantherremeh ilelhem, rang Altjerr arrehantherr-henh kwel anemeng.
Arrantherr kwer kwenarl. Yeng kenh kwer kaltjarl. Yeng apek tjerrtj arrpenhek ilelhemeng, yeng kwel Altjerr kwer kwen anemeng, lakenh yeng urrtjerrem war, arrantherrarl urrtjerrem-arteh. Yeng itja lakenh ilelhem. Yeng kwer kaltjarl, yeng angketj kwerenheh kangkwerrem.
Peltj arrehantherr-henh Abraham tjeng kaltj anek, yeng ahern nhenh-warn petjetjenharl. Rang arrken anthwerr anek.”
Inem Jesu renh ilek, “Mentjem impay! Ntwang itjam angerrepat anem! Ntwem Abraham renh itja arek!”
Jesu-el inenh ilek, “Thang arrantherrenh arratj anthwerr ilem, Abraham itja anek ahern nhenhel, yeng kweteth anentjek alker kernel.”
Tjerrtj mapel apwert inek, Jesu renh irntel iltewetjeh. Jesu-em ineheng alengk-welhemel, tjatj-henh yard-eng arratenhek.
Jesu tjeyel alhep-alhetjam, rang artwang pweng renh arek. Artwang aywang pweng anek kwekeng-ntjel.
Kwertengerl inang Jesu renh pawenhek, “Kaltj-anthenh-anthenhay, wenh-penh rang anngang pweng kwet anek kwekeng-ntjel? Ngwenham anetj mernelhek? Artwang pweng nhenh key? Itja apek, angey kwerenh apek? Matj kwerenh apek?”
Jesu-el inenh ilek, “Itjam artwang nhenh anetj mpwarelhek. Angey matj kwerenh itja anetj mpwarelhek. Artwang yanh anek anngang pweng kwekeng-ntjel, thang apek renh mwerr-iletjenheng. Kwereng tjerrtj ingkerrekel aretjenh, Altjerr rang lterrk anthwerr anem.
Yeng tjerrtj ahelh-areny mapel-ayeng anemarleng, yeng parrtj ineh anem.”
Kwer-penh Jesu-el ahelh-warn apelh-wek, apelhel ahelh anthwerrng mpwarek. Kwereng rang artwang pweng kwer anngang anthwerrngel pernek.
Rang renh ilek, “Alhay Siloam-warn, kwatj angentj-warn. Anngang ngkwengenh lhewelhetjeh.” Arreny Siloam nhenh Anmatjerrel-ayel intem ‘Lanthekarl’. Artwang rang kel alhek, anngang lhewelhetjeh. Kwer-penh rang anngang mwerrelemeh arek, kethel-anem. Kwer-penh rang mer-warn alpek.
Tjerrtj mer-areny map inang renh arek, mwerremeharemel rtwarlk alherleh ineh-angkwerr. Inem patemel pawenherrek, “Artwang pweng nheng-penh nhenh key? Artwang pwengek-amparr anekarl-penh. Rarl merneh ankey nketj-alhetjart?”
Arrpenh map angkek, “Rangam yanhan!” Kenh arrpenh map angkek, “Itjaw! Artwang arrpenham yanh! Inngerr rarteh.”
Artwang rang ilelhek, “Yeng kwenh rang!”
Inem renh pawenhek, “Nthakenham anngang ngkwengenh mwerr-irrek?”
Rang inenh ilek, “Artwang nyentel ahern anthwerrng mpwarek, anngang tjengenh pernek. Kwerenh arreny Jesu. Kwereng rang yengenh kwatj angentj-warn lanthek, anngang lhewelhetjeh. Kwatj angentj nhakan arreny Siloam. Yengemeh alhek, anngang lhewelhetjek. Thangan arek keth-anem.”
Inem renh pawenhek, “Nthenham artwang yang?”
Artwang pwengarl anek angkek, “Ywek.”
13-14 Arltang kwerel Jesu-el ahern anthwerrng mpwarek, artwang pweng yanh anngang mwerr-iletjeh, arltang angerr kwenh anek, Saturday. Kwer-penh tjerrtj inang artwang pweng kwekeng-ntjelarl anek renh artwang Pharisee map-warn tjey-angek.
Artwang Pharisee mapelem artwang pweng kwekeng-ntjel anekarl renh pawenhek, “Nthakenham anngang ngkwengenh mwerr-irrek?”
Rang inenh ilek, “Rang anngang tjengenh ahern anthwerrngel pernek, yengem anngang kwatjel lhewelhek. Thang keth-anem arek.”
Artwang Pharisee urrpetjem angkek, “Artwang alenh rang arltang angerr Saturday-el urrkapek. Nhenh itja arratj anem. Angketj mpwareng-areng nwern-henhel-ayeng intemeng wart. Nwern kwer mwekenh-irrem mpwareng-areng nwern-henheng. Lakenheng artwang rang itja Altjerr-henh anem.”
Kenh artwang Pharisee arrpenh map lakenharl angkek, “Artwang anetjel itja ngangkarel mpwarem! Artwang mwerrelant kwenh ngangkarel mpwarem!” Artwang Pharisee inem Jesu-penh angkerrek.
Lakenheng inang weth pawenhek artwang pweng kwekeng-ntjelarl anek renh, “Nthakenh apek ntwang iterl-arem? Artwang rarl ngwenh anngang mwerr-ilekarl, ngwenham rang? Nwernenh ilang!”
Rang inenh ilek, “Rang Altjerr-henh angketj angenh-angenh anem.”
Twernk mapel artwang renh ulpeyewek. Inang renh itja nakek, rang ilelhemeng, rang pweng kwekeng-ntjel anentjekarl-penh. Inem artwang kwerenh angeyeh matj thwen kwerenheh intangkelhek.
Inem renh-atherr pawenhek, “Artwang nhenh mpwel-kenham? Rang kwel anngang pweng kwekeng-ntjel kwet anentjekarl? Nthakenham rang arem?”
20-23 Angey mwek thwen kwerenh ratherr twernk mapeng ater-irrek. Inang lyet mpwareng-areng nhenh ngkernek-arleng, “Tjerrtj ngwenh apek rang Jesu-penh angkemeng, iterl-aremel Jesu rang Christ anemeng, Altjerrel ngkwey alhelekarl, renh tjatjeng alharlkwetjeh.” Lakenheng ratherr inenh ilek, “Ilern kaltj, rang ler ilern-henh anemeng. Ilern kaltj, rang anngang pweng kwet kwekeng-ntjel anekarl. Nthakenham rang lyet arem? Ilern nhenhek itja kaltj. Ngwenhel renh anngang mwerr-ilek, ilern itja kaltj anek. Rang itja kwer anem, renhant pawenhay! Rang kel arrehantherr kwaleny ilelhetjenh!”
Artwang pweng anekarl rang inenh ilek, “Yeng itja kaltj, artwang alenh anetj apek anemeng, mwerr apek. Yeng nhenhekant kaltj, yeng pweng anekarl, lyet thang keth-anem arem!”
Inang renh pawenhek, “Nthakenh anthwerram rang ngwenh anngang mwerr-ilek?”
Rang inenh ilek, “Thang arrantherrenh kelam ilek. Arrantherr angketj tjengenheh itja kangkwerrem! Wenheham arrantherr yengenh kwet pawenhem? Arrantherr kwer nakenh-nakenh anetjeh ahentj-irrem?”
Inang renh arrampewek, “Ntwang kel nakenh-nakenh kwerenh anem! Nwern Moses-henh nakenh-nakenh anem!
Nwern kaltj, Altjerr rang ngkwey Moses-el-ayel angkekarl. Kenh nwern artwang arrpenh nhenh mer kwerenhek-arlk kaltj-kwenyarl!”
Artwang rang inenh pawenhek, “Nthakenharl artwang rang yengenh anngang mwerr-ilek? Kenh arrantherr mer kwerenhek-arlk kaltj-kwenyarl!
Nwern kaltj, Altjerr rang itja tjerrtj anetjeh kangkwerrem. Tjerrtj inang Altjerreh kangkwerremel nakem, Altjerr rang tjerrtj inehant kangkwerrem.
Ngkweyeng-ntjel nwern itja kwet awentjek, tjerrtj rarl tjerrtj anngang pweng kwekeng-ntjelarl anngang mwerr-ilekarl.
Artwang nhenh apek itja Altjerr-areny key? Nthakenham rang yengenh ngangkarel mpwarek?”
Inem renh ilek, “Ntwang kwer kwekeng-ntjel anetj kwet mernelhek! Ntwem iterrem, ntwang kwel nwernenh kaltj-anthetjenharl! Itjeng alhang!” Inang renh tjatj kwereng keth-warn alharlkwek, kweteth.
Jesu-el awek-arleng, Pharisee inang artwang nheng tjatjeng alharlkwekarl, rang kwer palenthwek. Rang renh aremel pawenhek, “Ntwang Christ renh nakem kwey, Altjerrelarl ngkwey alhelekarl?”
Artwang rang renh ilek, “Artwangay, ngwenham rang? Tjeng ilay, thang renh naketjenheng!”
Jesu-elem renh ilek, “Ntwang renh awek, ntwang renh arek, ntwang kwer angkem.”
Artwang rang Jesu renh alhengk-aremel ilek, “Ngkartay! Thang ngwenh nakem!” Rang amperel-ayeng arrernelhemel renh nyerrkemel nakek.
Jesu-em angkek, “Yeng ahelh nhenh-warn petjek, tjerrtj map ahelh panpel tjeperrewetjek. Tjerrtj arrpenh map inang tjerrtj pweng-arteh war anem, yengenh iterl-aretj-kweny anem. Thang inenh anngang alngampelh-iletjenh. Thang inenh kaltj-anthem, inang yengenh iterl-aretjehemeh. Tjerrtj arrpenh map inang nakelhem, inang mwerr-arrpantey, inang tjey anetjel kwet alherl-apetjenh, artwang pweng-arteh ngwemerntel-arteh alherl-apem. Inang yengenh iterl-aretj-kweny anem, nakentj-kweny anem. Thang inenh itja mwerr-iletjenh, itja kaltj-anthetjenh.”
Artwang Pharisee urrpetj inarl kwereng arrer irnek, inang renh awek, lakenh angkerleh. Inem renh pawenhek, “Ntwang nwernenh ilek, anngang pweng kwel?”
Jesu-el inenh ilek, “Arrantherr apek pweng anem, arrantherr itja anetj-akert anem. Arrantherr ilelhem, arrantherr kwel Altjerr-henh angketj iterl-arem. Arrantherr anetj-akert kwetarl anem!”
Jesu-el inenh weth ilek, “Thang arrantherrenh angketj nhenh ilem, artwang atherr-penh yep-yep map-penh thwen. Yep-yep map parrik kwenel irnetjam. Artwang ngwenh apek rarl parrik-angkwerr kwen-warn irrpem, rang itja arrew-angkwerr irrpem, lakenh nwern alhengk-arem, artwang rang anyenngamp anem, atwenh-atwenh apek.
Kenh artwang arrpenh rarl arrew arratj-angkwerr irrpenhem, nwern alhengk-arem, rang yep-yepek-artwey anem. Rang arntarnt-arenh-arenh mwerr anem yep-yep ineh.
Artwang arrewek-artwey rang arntarnt-arenh-arenh kwer arrew altjwer-ilem, arntarnt-arenh-arenh rang arrew-angkwerr irrpenhetjenheng. Yep-yep mapel arntarnt-arenh-arenh inehenh awem. Arntarnt-arenh-arenh rang yep-yep kwerenh map arreny anewemel ngwem, rang inenh parrik kweneng keth-warn arratelh-ilemel angem.
Inang itja tjerrtj lwerenyeng ingkern-angkwerr alhem, itja. Inang kel aterel arerl-alhem, inang angketj kwerenhek kweneng wart.”
Jesu-el inenh angketj kwenameny nhenh ilek. Inang angketj renh pal awek.
Jesu rang ilelhek, “Thang arrantherrenh arratj ilem, yeng anem arrew-arteh yep-yep tjengenh mapeh.
Arntarnt-arenh-arenh arrpenh inarl tjeng arrwekel anekarl, inang ingkerrek anyenngamp atwenh-atwenh anek. Yep-yep inangem ineh itja kangkwerrek.
Yeng arrew tjeperr rang anem. Tjerrtj inarl tjeng-angkwerr irrpenhem, inang tjengel-ayeng kwetant iteth anetjenh. Inang irrperl-anetjenh arraterl-anetjenh yep-yep-arteh. Inang mern angerr kwet arlkwerl-anetjenh.
Anyenngamp kenh petjem, yep-yep inenh anyenngel inetjeh, irrernng atwetjeh apek, ywerrelh-iletjehant apek. Yeng itja lakenh-arteh anem. Yeng petjek, yep-yep inenh iteth anyenetjeh, inang tjengel-ayeng kwetant iteth anetjeh-anngernt.”
Jesu rang weth ilelhek, “Yeng arntarnt-arenh-arenh mwerr rang anem. Arntarnt-arenh-arenh mwerr rang kel yep-yep kwerenh mapek tjang-ilwem.
12-13 Arntarnt-arenh-arenh arrpenh ngwenhel apek yep-yep map maneyek war arntarnt-arem. Rang itja yep-yepeh-artwey anem. Rang angwely arnwer nhwenh-nhwenh aremeng, rang aterel arrtjanem, yep-yep inenh aterel imperl-alhemel. Arnwer rang yep-yep inenh nhwem, inenh nhwemel irrarnpelh-ilem.
“Yeng anem arntarnt-arenh-arenh mwerr rang. Yeng yep-yep tjengenh mapeh kaltj anem. Inang tjeng kaltj-antim anem.
Yeng ineh kaltj, Angey rarl tjeng kaltj anemarl-arteh. Yeng Angey kwer kaltj-antim. Yengem yep-yep tjengenh mapeh tjang-ilwetjenh, inang iteth anetjenheng. Yeng iteth tjengenh ineh mentj anthelhetjenh.
Yep-yep arrpenh map inang tjeng mpank-antey anem. Inem itja yep-yep nhenh mapel-ayeng anem. Inem angketj tjengenh awetjenh, kwereng thang inenh Altjerr-warn angetjetjenh. Kel yep-yep map nyentemeh anetjenh, arntarnt-arenh-arenh nyentem ingkerrekeh anetjenh.
Angey ahentj, yeng iteth tjengenh mentj anthelhetjeh. Yeng kwer kangkwerremeng, lakenheng rang tjeng angerr anthwerr nyerrkem. Kelant rang iteth tjeng angkep anthetjenheng.
Arrpenhel yengenh yarn irrernng atwem. Yengarrp Angeyek kangkwerremel ilwetjenh. Tjeng-athek anem ilwetjeh, kwer-penh kemerretjenh. Angey rarrp yengenh lakenh twernek.” Lakenh Jesu rang ilelhek.
Tjerrtj inang angketj nhenh awekarl-penh, inang angkerrek.
Arrpenh map arnpakemel angkek, “Jesu rartek arrentj-akert, artwang ahert. Tjerrtj itja kwer kangkwerretjeh.”
Arrpenh map lakenharl angkek, “Nthakenh Jesu arrentj-akert anem, ahert thwen? Artwang arrentj-akert yarn lakenh angkem. Artwang arrentj-akertel yarn tjerrtj pweng anngang aretjeh mpwarem!”
Kel lhwerrpem anek. Lhwerrpel tjerrtj Judea-areny map kweteth Jerusalem-el arraw-irretjart, tjenkerr anyenetjeh. Tjenkerr arreny kwerenh Tjatj Angerr Ngkernentj. Lakenheng Jesu rang anek Jerusalem-el.
Arltang arrpenhel Jesu rang lywang nyent kwerel nthwetjam. Lywang rang anek tjatj angerr iterel. Lywang renh inang iletjart King Solomon-kenh lywang.
Tjerrtj map kwer-warn arraw-irrek. Inang renh pawenhek, “Nwern-artek ngkweng-penh yarn iterrek. Ntwang arratj ilelhay nwerneh! Ntwang Christ key, Altjerrel ngkwey arrwekeleny nwern-kenh mapek alhelekarl, ngwenharl ahelh nhenh-warn lanthetjenharl?”
Jesu-el inenh ilek, “Thang arrantherrenh kel ilek, kenh arrantherr yengenh itjarl nakek. Thang twer angerrel mpwarek, lakenh yeng mernelhek, Angeyelarl yengenh lanthek. Lakenheng arrantherr kaltj anemer, yeng Christ anemeng.
Yep-yep tjengenh mapel yengenh arratj alhengk-awem, tjeng inang kaltj wart. Yeng ineh kaltj-antim. Yeng ineheng arrwekel alhem, inang tjengeng anharrel petjem.
Thang inenh iteth-ilem, inangem tjengel-ayeng kwetant iteth anetjenh. Inang itja kwetant ilwetjenh. Arrpenhel inenh itja tjengeng raketjenh.
Angey tjengenhel tjeng yep-yep map anthek. Rang arrentjeng-arlk twer-lkwer anem. Arrpenhel inenh yarn kwet Angeyeng raketjenh.
Angey ilernak nyent kwet anem.”
Tjerrtj inang angketj kwerenheh ahentj-kweny awelhek. Inang irntang inek, irntel renh wetjeh anek, renh irrernng atwetjeh.
Jesu-elem inenh ilek, “Angeyel yengenh twernekarl wart, thang tjerrtj mapeng alngetherr twer angerr-akertel wenh-wenh mpwarek. Thang lakenh mpwarek map-ingar. Thang tjerrtj irlkert map mwerr-iletjam, arrpenh-ingar thang arrentj map alharlkwetjam. Wenheng arrantherr tjeng mwekenh-irrem, yengenh irntel wetjek arrantherr ahentj-anem?”
Inang renh ilek, “Nwern ngwenh itja pelkel irntel iltewetjeh ahentj-anem, ntwang mwerr mpwarekarl-penheh. Nwern ngwenh irntel iltewetjenh, ntwang Altjerr renh arrampewekarl-penh! Ntwang kwenh tjerrtj war, kenh ntwang lyet ilelhek, ntwang kwel Altjerr anem.”
Jesu-el inenh ilek, “Angketj nhenh Altjerr-henh pipel-ayeng intem, ‘Thang arrantherrenh ilem, arrantherr altjerr yeng-arteh anetjenh.’
Lakenh Altjerr twernk angerrepat arrehantherr-henh-warn angkek. Rang inenh ilek, ‘Arrantherr altjerr anem.’ Altjerr kwenh itja urrtjerrem.
Rarrp yengenh urrarek, ahelh nhenh-warn lanthetjeh-anngernt. Yeng arrehantherr ilelhek, ‘Yeng Altjerr-henh ler rang anem.’ Wenheng arrantherr yengenh ilpernem, thang kwel Altjerr renh arrampewek-arleng?
Yeng apek Angey tjengenheh itja kangkwerremeng, itja urrkapentj kwerenh mpwaremeng, arrantherr yengenh itja naketjeh.
Yeng kwenh Angey tjengenheh kangkwerrem, arrantherr yengenh nakemer. Yeng kaltj, arrantherr itja yengenh nakem. Arrantherr Angey renh nakem key? Rang yengenh twer-ilek, twer mpwaretjeh angerr anthwerr. Arrantherr twer tjengenh aremeng kaltj anemer, Angey rang tjengel-arleng kwet anem, yeng Angeyel-arleng kwet anem.” Lakenh Jesu rang ilelhek.
Inang weth ahentj-anek, renh antwerrketjeh. Rang rlkwerr-angkwerr rwerrenhek.
Kwer-penh Jesu kwertengerl kwerenh map-akert Jordan kwatj ulpay-angkwerr anper kwet alhek. Inang keth nheng kwer-warn alhek, kwerel John-el arrwekel tjerrtj map kwatj-warn irrpelh-ilemel baptise-iletjamarl. Mer kwerelem inang anetj-alpek kwek war.
Tjerrtj mapem Jesu kwer-warn petjek. Inem pawenherrek, “John-el itja twer angerrel mpwarek. Angketj nhenh John-el nwernenh Jesu-penh ilekarl, angketj nhenh arratj-irremel keth-irrekemeh.”
Tjerrtj arrpenh mapel Jesu renh nakewarrek, kenh tjerrtj urrpetjel itjarl. Mer-areny arrpenh mapel Jesu renh aretj-alhek, inang renh kwetemeh nakek.
1-2 Artwang Lazarus irlkert-irrek, rang Bethany town-areny anek. Kwerenh angkwerek atherr Mary Martha thwen town alenh kwer-areny anek. Mary nhenhel kwenh Jesu-henh ingkang anter npwang mwerrel pernetjenharl-anngernt. Rang renh kapert kwerl kwerenhelemeh ingkang renh arnngetjenharl kwel.
Mary-el Martha-el thwen angketj urrpey lanthek Jesu-warn arteng-iletjeh, “Ngkartay, peltj ngkwengenh irlkert-irrek.”
Jesu-el angketj nhenh awek. Rang angkek, “Lazarus kwel irlkert-irrekaw. Rang itja kwet ilwetjenh. Rang irlkert-irrek, tjerrtj mapel Altjerr ler kwerenh thwen naketjenheng.”
Jesu-em angkwerenheng-atherrek Martha-ek Mary-ek thwen tjey kwer-atherrenh Lazarus-ek thwen angerr ngkweyeng nyerrkek.
Kwer-penh rang kwertengerl kwerenh map ngwek, “Mpa, nwengkerr mer Judea-warnem angkep alpey.”
Kwertengerl inem renh ilek, “Kaltj-anthenh-anthenhay! Angwerreh war Judea-areny map ngkweng palenthwek, ngwenh irntel iltewetjeh. Ntwang kenh alpetjeharl angkem!”
Jesu-emeh angkek, “Parrtj angerr anem kweny-rtweheng-ntjel ngwerr-ngwerreh-atwetj. Tjerrtj ngwenh apek parrtjel nthwerl-apetjeh, rang mwerr aretjenh. Rang itja ahern-warn anyetjenh.
Tjerrtj ngwenh apek kwenyel nthwerl-apem, rang yarn arem. Renh kel arnel-arlk arlkwatetjenh.” Jesu rang iter-angkwerr angkek, rang kwenh parrtj anem.
Kwereng Jesu-el inenh ilek, “Peltj Lazarus ankwang war intem. Yeng kel nhenh kwer-warn alhem, renh kemelh-iletjeh.”
12-13 Kwertengerl inang iterl-arek, Jesu-el inenh ilek, Lazarus rang kwel ankwang intemarl. Kenh Jesu-el inenh iter-angkwerr iletjam, Lazarus rang arrwetj intemarl. Kwertengerl mapelem renh ilek, “Ngkartay, rang apek ankwang intemarl, rang kel mwerr-irretjenh.”
Lakenh Jesu-el inenh keth ilek, “Lazarus kwenh ilwek.
Yeng itja kwerel-ayel anek, rarl ilwekarl. Nhenh mwerr arrehantherr anem, arrantherr alhengk-aretjeh. Ngwenth war yengenh arrantherr naketjenh. Mpa, nwern kwer-warn alheyemeh.”
Thomas kwertengerl arrpenh rang anek. Rang kwertengerl arrpenh map ilek, “Nwengkerr kel ilwetjeh-anngernt wart alhey kwerel-ayel!” Thomas arreny arrpenh kwerenh anek Tjew-atherr.
Jesu rang kel mer kwek Bethany-ek itwekemeh irretj-alhek, kwertengerl kwerenh map-akert. Rang awek, Lazarus rang kel arltang 4 irrernng intek. Inang arrwekel renh intey-warn kwernewarrek.
Mer Bethany rang Jerusalem-eng angathem anek, 3 kilometres.
Tjerrtj map anthwerr Martha Mary thwen angkwerenheng-atherr-warn lharrp petjek Jerusalem-eng, renh-atherr alngwelng-ilemel tjep-tjep-iletjeh.
Arrpenh mapel-anem ilek Martha renh, Jesu rang angathemeh petjerleh. Martha-emeh kwer-warn arnekarner alhek. Mary rang merel antarl-irrek.
Martha-el Jesu renh ilek, “Ngkartay! Ntwang parrp petjemer, tjey tjengenh itja ilwemer.
Ntwang lyet Altjerr pawenhetjek. Yeng kwenh kel kaltj, rang ngwenh kel awetjenheng. Ntwang renh pawenhetjek, rang kel mpwaretjenheng.”
Jesu-el renh ilek, “Tjey ngkwengenh iteth-irremel kemerretjenh.”
Martha-el renh ilek, “Yeng kel kaltj, rang kemerretjenh arltang ingkernel, Altjerrelarl tjerrtj map ingkerrek kemelh-iletjenh.”
Jesu-el renh ilek, “Tharrp tjerrtj irrernng map iteth-ilem. Tjerrtj kwenh ilwetjenh. Kenh tjerrtj inarl yengenh nakem, inang iteth kwet anetjenh.
Inang itja irrernng kwet intetjenh. Ntwang key angketj nhenh nakem?”
Martha-el renh ilek, “Arratj, Ngkartay. Thang ngwenh nakem. Ntwang Christ rang anem, Altjerr-henh lerekw. Altjerrel angerrepat map nwern-henh ngkwey alhelekarl, rang ler kwerenh tjerrtj ahelh-areny ingkerrek-warn lanthetjenharl.”
Mary-el renh awemel parrp kemerrek, Jesu-warn arnekarner alhek.
Jesu rang itja-antey town kwek kwer-warn petjek. Rang keth kwerel anetjam, kwerelarl rang Martha-el-ayeng angketjam.
Tjerrtj map inang Mary-henh merel anek, inang renh alngwelng-ilemel tjep-tjep-iletjek. Inang aremarl, rang parrp kemerrentjek, keth-warn arratenhek, inang iterrek rang kwel intey-warn alhemarlengeh-athen, arnetjek. Lakenh inang anharrel ingkern alhek.
Mary rang Jesu-warn petjek. Rang kwereng ularr amperel-ayeng arrernelhek. Rang renh ilek, “Ngkartay! Ntwang apek nhenhel anemer, tjey tjengenh kwenh itja ilwemer. Itja.”
Jesu-el Mary arek arnerleh. Tjerrtj arrpenh map thwen akay-arnek. Rang rrwampey awelhek.
Rang inenh pawenhek, “Nthenheham arrantherr irrernng renh arrernek?”
Inang renh ilek, “Ngkartay, petjang aretjeh.”
Jesu-emeh arnek.
Tjerrtj mapel renh aremel ilerrek, “Arerrerrang, rang kwenh Lazarus-ek nyerrketjart angerr anthwerr.”
Urrpetj arrpenhel lakenharl ilerrek, “Rang kwenh artwang pweng nheng-henh anngang mwerr-ilekarl. Rang apek irrernng nhenh renh arrwekel kwet mwerr-ilemer!” Lakenh inang pwer anemel angkek.
Jesu lharrp kwet awelhemel alhek. Rang intey-warn alhek. Intey rang anek irntang angerrelarl martekarl.
Jesu-el inenh ilek, “Irntang renh arnangelh-ilang!”
Martha rang renh ilek, “Ngkartay! Rang kel intertemeh intjem. Rang kwenh arltang 4 arrwetj intekarl!”
Jesu-el renh ilek, “Thang ngwenh nheng ilek, ntwang yengenh nakemer. Ntwang aretjenh, Altjerr rang alker-alker anemarl. Wenh-wenh apek mpwaretjeh twer kwerenhel.”
Inang irntang angerretj renh arnangelh-ilek. Jesu rang alker-warn-athek arek. Rang angkek, “Angeyay, ntwang yengenh awek, lakenh yeng ngkweng nyerrkem.
Thang ngwenh kweteth pawenherl-anem. Yeng kaltj, ntwang yengenh kweteth awerl-anem. Thang ngwenh anngetherr pawenhem, tjerrtj nhenh map kaltj anetjenheng, ntwang yengenh lanthekarl.”
Kwereng Jesu rang arnterrel arlkemel angkek, “Lazarus-ay, arratang!”
Lazarus kel arratekemeh intey kweneng mantarr artaper-ilekarl-akert. Inang arrwekel nheng renh rnwanentjel ayernekarl, iltjang kwerenh ingkang kwerenh ayernekarl. Inang inngerr kwerenh rnwanentj arrpenhel arltwekarl.
Jesu-el inenh ilek, “Rnwanentj inenh kwereng kap-rlwerrerrang, rang kethel nthwetjenheng.”
Tjerrtj map Mary-el-ayel anekarl inang arek, Jesu-el Lazarus renh iteth-ilek. Tjerrtj map angerrel Jesu renh kwet nakek.
Kwereng priest twernk mapel artwang Pharisee mapel thwen Sanhedrin Council inenh arrawelh-ilek.
Council inem angkerrek, “Artwang nhenhel twer anthwerrel mpwarek tjerrtj mapeng anngetherr. Nwern-artek renh arnpaketjeh.
Nwern-artek apek renh itja impetjek, tjerrtj mapel renh nakehetjeng! Rome-areny atwenh-atwenh map petjehetj, inang mer nwern-henh tjatj angerr-arlk ingkerrek ulpert-ilehetjeng. Nwernem nthakenh irretjenh? Inang nwernenh ingkerrek ywerrelh-ilehetj!”
Priest twernk angerr anek, arreny kwerenh Caiaphas. Rang priest twernk angerr anek year nyent war. Rang inenh ilek, “Arrantherr iterl-aretj-kweny!
Nhenh angerr anem: artwang nyent tjerrtj mapeh tjang-ilwetjeh. Itjeng apek, Rome-areny atwenh-atwenh mapel tjerrtj ingkerrek ywerrelh-ilehetj.”
Rang itja nyentarrp angkek, rang angkek tjerrtj kwerenh mapel-ayeng. Altjerr-henh Kwerrernel-artek renh ilekarl, Jesu rang tjerrtj Judea-areny ingkerrekeh tjang-ilwetjenharl.
Jesu rang itja Judea-areny mapeh war ilwetjenh, rang Altjerr-henh peltj inarl mer arrpanenhel anemarl ingkerrekeh ilwetjenh. Lakenh rang inenh ingkerrek arraw-iletjenh.
Arltang lyeteng Sanhedrin Council inem ahentj-anek, Jesu renh irrernng atwetjeh. Inang angkerrek, “Nthakenh nwern Jesu renh irrernng atwetjeh?”
Jesu mer-areny mapeng alengk-welhek. Rang Ephraim town kwek-warn alhek. Town nhenh rartek rrkwaleng angath war anek. Town kwerelem Jesu rang antarl irretj-alhek kwertengerl kwerenh map-akert.
Kel tjerrtj map mer arrpanenheng arrwekel kwet Jerusalem-warn arraw-irrek. Moses-henh mpwareng-arengel-ayeng angketj anek: inang kwatj-warn-amparr irrpetjeh, inang lhewelhetjeh, tjenkerr arlkwetjenh-anngernt. Tjenkerr arreny kwerenh ‘Anper Alhekarl’. Tjerrtj Judea-areny map irlpangketjart, Altjerrel arrwekeleny map angek mer Egypt-eng.
Inem Jesu-eh yarn palenthwek. Inang tjatj angerretj iterel nthwerl-apetjam. Inang pawenherl-apek, lakenh iterl-aremel, “Rang apek tjenkerreh petjehetj.”
Priest twernk mapel artwang Pharisee mapel thwen tjerrtj map ilekarl, “Arrantherr Jesu renh apek aremarl, nwernenh ilerrerrang. Nwern renh antwerrketjenheng.”
Arltang 6-penh inang kelant tjenkerr irlpangkemel arlkwetjeh-anngernt, mpank anek. Tjenkerr arreny kwerenh Anper Alhekarl anek. Tjerrtj Judea-areny map irlpangketjart, Altjerrel arrwekeleny map angek mer Egypt-eng. Jesu-em Bethany town-warn alpek, kwertengerl kwerenh map-akert. Town nheng-warn Lazarus anetjamarl-warn. Jesu-el nheng renh irrernngeng kemelh-ilekarl-warn.
Angkwerenheng-atherr Martha Mary atherrelem ineh mern tjang-itek. Inem arrernelhek, mern arlkwetjeh. Lazarus rang anek-antim. Kwereng Martha-el mern ineh irrarnpelh-ilemel anthek.
Mary-elemeh tjampet anter npwang mwerr-akert inek. Arrwekel rang anter renh maney angerrel payem-ilek. Kwereng rang tjampet-akert Jesu-warn alhek. Anter renh rang Jesu-henh ingkang-warn thelek. Kwereng rang Jesu-henh ingkang pernek kapert kwerl kwerenhel. Warl kwenelem inang npwang renh ntjernek.
Judas Iscariot rang Jesu-henh kwertengerl nyent anek. Rang Jesu renh kelant atwenh-atwenh mapeh anyenng-anyenngel anthetjenharl. Judas rang ahentj-kweny-irremel angkek,
“Wenhengarl rang anter npwang mwerr-akertel pernek? Rang anter renh arrehantherr anthemer, arrantherr renh maney angerreh sell-em-iletjek. Arrantherr maney inemel inenh tjerrtj mern-kweny rnwanentj-kweny mapeh anthemer, inang mern-arlk rnwanentj-arlk inetjenheng.”
Judas rang tjerrtj mern-kweny rnwanentj-kweny mapeh itja lharrp-irrek. Rang ahentj-anek anter-penh maney kwerarrp inetjek. Rang anyenngalth anek. Tjerrtj map inang Jesu-henh kwertengerl mapeh maney anthetjart. Maney inenhem inang Judas renh anthetjart, rang inenh arntarnt-aretjeh kwel. Rang maney nhenheng arwengkel inetjart.
Jesu-el inenh ilek, “Marl renh impay! Lakenh rang yengenh pernek, inarl yengenh pernetjenh, wenng-warn arrernetjeh-anngernt.
Tjerrtj mern-kweny rnwanentj-kweny map kwenh arrehantherrel-ayeng kweteth anerl-anem. Yeng kenh itjarl arrehantherrel-ayeng kwet anetjenh.”
10-11 Tjerrtj arrpenh mapel angketj awek Lazarus-penh. Inang priest mapeng ampakelhek. Inang Jesu-antem nakek. Priest twernk map ahentj-anek, Lazarus renh irrernng atwetjeh, Jesu thwen.
Tjerrtj map Jerusalem-warn kel arraw-irrek, tjenkerr renh arlkwetjeh. Tjerrtj Judea-areny map irlpangketjart, Altjerrel arrwekeleny map angek mer Egypt-eng. Tjerrtj inem awek, Jesu rang tjenkerr-warn tjeyel petjerleh.
Inem arnang waly kemel, waly-akert kwer-warn arnekerrek. Inang arlkerl-apetjam, “Altjerray, nwern ngwenh nakem! Nyerrkentj mernelhang angketj angenh-angenh ngkwengenheh! Rang nwerneh-warn lyet petjem. King nwern-kenh twer-ilang! Ntwang kwer nyerrkentj mernelhang!”
Jesu-elem tangkey kwek arek, tangkey kwer rang antjek. Angketj nhenh Altjerr-henh pipel-ayel intem,
“Tjerrtj Jerusalem-areny mapay, arrantherr itja ater-irretjeh!
Arerrerray, king arrehantherr-henh rang arrehantherr-warn petjem,
tangkey kwekel-ayel anerl-aperleh.”
Angketj nhenh lyet arratjemeh irrek.
Kwertengerl mapel Jesu renh aremel, tangkeyel anerl-aperleh, inang Altjerr-henh angketj nhenhek itja irlpangkek. Kelant Altjerrel Jesu renh iteth-ilekarl-penh, Jesu rang alker-warn alpekarl-penh, inang angketj renh alhengk-arekemeh, angketj rang arratjemeh irrek. Angketj nheng Altjerr-henh pipel-ayel intem, king rang tangkey-akert petjetjenharl Jerusalem-warn.
Tjerrtj nheng map inang Jesu renh arekarl, rang Lazarus renh arrwetjeng iteth-ilek, inem nhenh-penh kwet irlpangketjart.
Tjerrtj arrpenh map angketj nheng kwer-penh inang awek, inang Jesu-warn pwert arnek-arner alhek.
Kwereng artwang Pharisee mapem ilerrek, “Nwengkerr kwenh renh yarn arnpakek! Nthakenham nwengkerr irretjenh? Lyet tjerrtj ingkerrekemeh kwereng anharrelem alhem!”
Tjerrtj Greece-areny urrpetj Jerusalem-el yatjarr petjek, inang petjekarl tjenkerr arlkwetjeh, Altjerr kwer nyerrkemel. Tjenkerr arreny kwerenh Anper Alhekarl.
Philip rang anek-antim. Philip rang artwang Bethsaida-areny anek. Bethsaida town rang mer Galilee-ampeny anek. Tjerrtj alethang nheng inang Philip kwer-warn alhek, pawenhetjeh-amparr. Inem Philip renh pawenhek, “Twernkay! Nwern ahentj, Jesu renh aretjeh.”
Philip rang Andrew kwer-warn-amparr alhek. Kwereng ratherr Jesu-warn urrpey alhek, renh iletjeh.
Jesu rangem kwaleny ilelhek, “Arltang tjengenh angathemeh irrerl-apem, Angey tjengenhel tjerrtj ingkerrekeh mernetjeh, tjerrtj-henh lerekw alker-alker angerr anemeng.
Thang arrantherrenh angketj tjeperr ilem anngang-penh. Tjerrtjel pert inyemel wheat anngang aherneh arrernemel arltwem. Kwereng wheat anngang rang ilwem-amparr. Arnamek-amparr lyapem kwek war anngang kwereng. Kwereng arnam rang annga-akert-irrem. Lakenh anngang nyent ilwemeng, kwereng anngang map-anem-irrem. Anngang nyent ilwetj-kwenyeng, rang nyent kwetarl anem, yarn anngang map-akert irrem.
“Lakenh-arteh tjerrtj inarl athek-irrem kwaleny war iterremel, ahelh nhenh-areny war iteth anetjeh, inang kwetant ilwetjenh. Kenh tjerrtj inang itja athek-irrem ahern nhenhel iteth anetjeh, inang iteth kwetant anetjenh.
Tjerrtj inarl ahentj-anem tjeng kangkwerretjeh, inang kel tjengeng anharrel petjetjeh. Kwereng inang tjengel-ayel kwet anetjenh. Tjerrtj inarl tjeng kangkwerremeng, Angey tjengenhel inenh naketjenh.
“Yeng-artek lyet lharrp awelhem. Yengem patemel Altjerr-warn angkem. Yeng itja lakenh angkem, ‘Angeyay, yengem itja ahentj-anem irlkertentjetjeh.’ Lakenheh kwel yeng ahelh nhenh-warn petjek.
Altjerrelem alkereng tjernek, “Yeng kel mernelhek, yeng alker-alker anemarl. Yeng weth mernelhetjenh, yeng alker-alker anemeng.”
Tjerrtj inang awek, arrpenh angkemarl-arteh. Arrpenh map angkek, “Angel alker-areny-artek kwer-warn angkek.” Kenh arrpenh map angkek, “Kwatj angkemeng awerrerrang!”
Jesu-el inenh ilek, “Altjerr rang itja tjeng-warn angkem, rang arrehantherr-warn angkek.
Lyet Altjerrel tjerrtj ahelh-areny mwerr map anetj mapeng angaketjenh. Lyet Altjerrel ahelhek-artwey kwerrern anetj mapeh twernk renh arnpwetjenh.
Kelant inang yengenh tjwenetjenh aherneng, tjerrtj ingkerrek tjeng-warn arrawerrentjem.”
Rang lakenh angkek, inang kaltj anetjenheng, rang ntwerlkel ilwetjenharl.
Tjerrtj inang lakenh ilek, “Angketj nhenh Altjerr-henh pipel-ayel intem, ‘Christ rang iteth kwet anetjenharl.’ Nthakenham ntwang ilem, ‘Inang Tjerrtj-henh ler renh tjwenetjenharl.’? Ngwenham tjerrtj-henh ler rang anem?”
Jesu-el inenh ilek, “Kwek warem parrtj rang arrehantherrel-ayeng anetjenh. Parrtj-antem anemarleng nthwerl-apang kweny-irrehetjeng-athath. Tjerrtj rarl kwenyel nthwem, rang pal-pal war nthwerl-apem.
Arrantherr renh naketjeh, rarl arrehantherr parrtj anemarl. Kwereng arrantherr parrtj kwer ler map anetjenh.” Kwer-penh Jesu alhek tjerrtj mapeng alengk-welhemel.
Jesu-el arrwekel kwet urrkapentj kwerenh mpwaretjam twer kwerenhel tjerrtj mapel-ayel. Tjerrtj inang kenh renh itja kwet nakek.
Altjerr-henh angketj angenh-angenh nheng Isaiah rang arrwekel-antey angketj pip-warn arrernek. Angketj nhenh arratjemeh irremel arlpaw-irrek.
“Ngkartay, tjerrtj ngwenhelam angketj nwern-henh nakek?
Itja kwenh!
Tjerrtj ngwenhel renh alhengk-arek,
Ngkart rang twer anthwerrel mpwaremeng?
Itja kwenh!”
Tjerrtj inem Jesu renh yarn nakek. Isaiah-el angketj arrpenh nhenh pip-warn arrernek,
Altjerrel anngang tjerrtj map-henh pweng-ilek,
inang anngang inehenhel arehetj.
Rang iterrentj inehenh perrpert-ilek,
Kwereng inang tweperrehetj,
Altjerrel inenh mwerr-ilehetj.”
Isaiah rang arrwekel kwet kwerrern-angkwerr arek, Jesu rang alker-alker anerleh. Rang ilek arrwekel kwet Jesu-penh.
Tjerrtj twernk arrpenh mapel Jesu renh nakek. Kenh inang itja ilelhek, inang renh nakemarl, artwang Pharisee mapel inenh tjatjeng alharlkwehetjeng.
Twernk inartek angerr ahentj-anek, tjerrtj mapel inenhant naketjeh. Inang kwek war ahentj-anek, Altjerrel inenh naketjeh.
Jesu-elem inenh untarel ilek, “Tjerrtj ngwenh apek inarl yengenh nakemarl, inang Altjerr renh nakem-antim. Altjerr rang yengenh lanthek-arleng wart.
Tjerrtj ngwenh apek inarl yengenh aremel alhengk-arem, inang Altjerr renh aremel alhengk-arem-antim. Altjerr rang yengenh lanthek-arleng wart.
Yeng ahelh nhenh-warn petjek, tjerrtj ingkerrekeh parrtj anetjeh. Lakenheng tjerrtj inarl yengenh nakemarl, inang itja weth kwenyel-arteh anem.
“Tjerrtj ngwenh apek inarl angketj tjengenh awemarl, inang angketj kwer itja kangkwerrem, thang inenh itja tjeperrewem. Yeng-artek petjek, tjerrtj ahelh-areny map anetjeng twepelh-iletjeh. Itja inenh atwetjeh.
Tjerrtj ngwenh apek tjeng ahentj-kweny anemarl, inang angketj tjengenh itja nakem, inenh-artek Altjerrel atwetjenh arltang ingkernel, rang kelant tjerrtj ingkerrek tjeperrewetjenh.
Angketj tharl arrantherrenh ilem, itja angketj tjengenh anem. Angey rarl yengenh arrehantherr-warn lanthekarl, rang yengenh twernek, angketj nhenh arrantherrenh iletjeh.
Yeng kaltj, angketj kwerenhel tjerrtj iteth-ilem, inang kwetant iteth anetjeh. Lakenheng thang angketj kwerenhant arrantherrenh ilem.”
Arltang irlpangkentj rang mpank anek. Arreny kwerenh Anper Alhekarl. Tjerrtj Judea-areny map irlpangketjart, Altjerrel arrwekeleny map angek mer Egypt-eng. Jesu kel kaltj anek, lyet-atheh war rang ahelh nhenheng Angey-warn alpetjeh-anngernt. Rang nakenh-nakenh kwerenh mapeh nyerrkek, rangem ineh kwet nyerrkek, rang ilwetjeh-atwetj.
Inangem ngwerr-ngwerr mern arlkwetjam. Arrentjel-artek arrwekel-antey Judas kel twernekarl, Judas-el Jesu renh artwang atwenh-atwenh mapeh anyenng-anyenngel anthetjeh-anngernt. Judas nheng rang Simon Iscariot-henh ler anek.
Jesu rang kaltj anek, Angeyelarl renh twer-ilek, rang twernk angerr tjerrtj kwerenh mapeh anetjeh. Rang kaltj anek, rang Altjerreng petjekarl, rang angkep Altjerr-warn alpetjenharl.
Kwertengerl inang mern arlkwetjam-lwer, Jesu rangem kemerremel mantarr kern-penh kwerenh rang rlwelhek. Rang towel inemel, kwerel ayernelhek-amparr.
Rang kwatj urnang-warn thelek, kwereng rang kwertengerl kwerenh mapeh nyentam-nyent-henh ingkang lhewek, towel kwerel rang ingkang inehenh arnngek.
Rang Simon Peter-henh ingkangeh lhewetjeh ahentj-irrek. Peter-el renh pawenhek-amparr, “Ngkartay, ntwang key ingkang tjengenh lhewetjenh?”
Jesu-el renh ilek, “Wenhengam thang ingkang ngkwengenh lhewetjenh? Ntwang itja lyet kaltj. Kelant ntwang kaltj anetjenh.”
Peter-el renh arnpakek, “Ntwang itja ingkang tjengenh lhewetjeh!”
Peter-elem renh ilek, “Ngkartay, itja ingkang tjeyenhant lhewetjeh, iltjang inngerr tjengenh-arlk lhewetjeh!”
Jesu-el renh ilek, “Tjerrtj ngwenh apek rang lhewelhekarl, rang ulpert-kweny anem. Kel ingkang kwerenhant weth ulpert-irrem. Thang kwenh arrantherrenh kel lhewek. Arrantherr ulpert-kweny anem. Artwang nyent war ulpert-akert kwet anem.”
Jesu rang kel kaltj anek artwang kwer, rarl renh atwenh-atwenh mapeh anyenng-anyenngel anthetjeh-anngernt. Lakenheng rang ilek, “Artwang nyent war ulpert-akert kwet anem.”
Jesu kel ingkang inehenh lhewekarl-penh, rang weth mantarr kern-penh kwerenheh irrpek. Rang arrernelhek. Jesu rangem inenh pawenhek, “Wenheng thang ingkang arrehantherr-henh lhewek?
Arrantherr yengenh ilem, yeng kaltj-anthenh-anthenh anemeng, Ngkart thwen. Lakenh arrantherr yengenh ilem arratj.
Yeng kaltj-anthenh-anthenh arrehantherr-henh anem, Ngkart thwen. Thang ingkang arrehantherr-henh lhewek. Lakenheng arrantherr nyentam-nyentel arrpenh-henh ingkang lhewetjeh-antim.
Yengarl arrehantherr mernelhekarl-arteh, lakenh arrantherr tjerrtj arrpenheh mernelhetjeh-antim.
Thang arrantherrenh nhenh arratj ilem, urrkapenh-apenh ngwenh apek inang itja twernk inehenheng angerr anem. Thang angketj arrpenh nhenh ilem. Urrpey ngwenh apek inang itja angerr anem, tjerrtj kwereng rang inenh lanthekarl.
Arrantherr angketj tjengenh kel awek. Arrantherr angketj tjengenheh kangkwerrem apek, kwereng arrantherr arrken anetjenh.
“Yeng itja arrehantherr-penh angkem, yeng tjerrtj nyent-penh war angkem. Thang arrantherrenh alhengk-arem, tharl arrantherrenh urrarekarl. Arrehantherreng tjerrtj nyent anetj anem. Rang yengenh atwenh-atwenh map-warn anyenng-anyenngel anthetjenh. Rang yengenh atwenh-atwenh mapeh anthemarleng, angketj nhenh Altjerr-henh pipel-ayeng intemeng, arratjemeh irremel antek-irretjenh, ‘Artwang rarl nwehengkerrel-ayeng mern arlkwem, rang kwenh tjengeng ntjwem-irrek.’
“Thang arrantherrenh nhenh arrwekel ilem, kwereng nhenh arratj-irremarleng, arrantherr kaltj anetjenh, Altjerr-henh angketj nhenh tjeng-penh angkemeng, arrantherr yengenh naketjenheng.
Thang arrantherrenh nhenh arratj ilem, tjerrtj ngwenh apek inarl urrpey tjengenheh nyerrkentj mernelhemeng, inang tjeng nyerrkentj mernelhem. Tjerrtj ngwenh apek inang tjeng nyerrkentj mernelhem, inartek Altjerr kwer nyerrkentj mernelhem. Altjerrel yengenh lanthek.”
Jesu lakenh angkekarl-penh rang rrwampey awelhek. Rangem inenh ilek, “Thang arrantherrenh nhenh arratj ilem, arrehantherreng nyentel-artek yengenh atwenh-atwenh mapeh anyenng-anyenngel anthetjenh.”
Kwertengerl inang yarn iterremel, patemel arerrek. Inangem pawenherrek, “Ngwenheh rang angkem?”
Kwertengerl arrpenh kwerarl Jesu nyerrkek, rang Jesu-eng rtwang anek.
Simon Peter-em kwertengerl kwer iltjerrek, rang Jesu renh pawenhetjeh, “Ngwenheham ntwang angkem?”
Kwertengerl rangem Jesu-warn angath-irremel pawenhek, “Ngkartay! Ngwenheham ntwang angkem?”
Jesu-el kwertengerl renh ilek, “Artwang kwerarl kwey thang mern ngkweltj nhenh ker kwatj arwek-wemel anthetjenharl, ntwang alhengk-aretjenh, artwang rang-athew anem.” Kwereng Jesu-el mern ngkweltj arwek-wemel Judas-eh anthek. Judas rang Simon Iscariot-henh lerekw anek.
Judas-el wart mern renh inek, kel arrentj rang kwer-warn irrpek.
Jesu-elem Judas renh ilek, “Wenh apek ntwang mpwaretjeh ahentj, kel alhang!”
Judas-el nheng maney inehenh anyenetjart. Kwertengerl arrpenh mapem iterrek, Jesu-el kwel renh ilemeng, tjenkerreh mern inetjeh. Kenh kwertengerl arrpenh map inang iterrek, rang kwel Judas renh lanthek, tjerrtj rnwanentj-kweny map ineh maney anthetjeh-anngernt.
Judas-el mern ngkweltj renh inemel-arteh, rang keth-warn arratemel alhek. Kel kwenyemeh anek.
Judas kel alhekarl-lwer, Jesu-el inenh ilek, “Lyet Altjerrel keth-ilem, Tjerrtj-henh Ler rang alker-alker anemeng. Ler nhenhel-arleng Altjerr rang mernelhem, rang alker-alker anemeng.
Ler nhenhel tjerrtj map mernem, Altjerr rang alker-alker anemeng. Altjerrel tjerrtj map mernem, ler rang alker-alker anemeng. Itja arrwekant, kel lyet.
“Kwer tjengenh mapay! Yeng kwek waremeh arrehantherrel-ayeng anetjenh. Kwereng arrantherr tjeng palenthwetjenh, arrantherrem yengenh itja aretjenh. Thang nheng tjerrtj map ilekarl, thang nhenh arrantherrenh weth ilem, ‘Yeng mer arrpenh-warn alhetjenh, arrantherrem kwer-warn yarn alhem.’
“Thang arrantherrenh mpwareng-areng lyetenyem ilem, yengarl arrehantherr nyerrkekarl-arteh, lakenh arrantherr ularrek-ularr nyerrkentj mernelhetjeh.
Arrantherr ularrek-ularr nyerrkentj mernelhemeng, lakenh tjerrtj ingkerrekel alhengk-aretjenh, arrantherr nakenh-nakenh tjengenh anemeng.”
Simon Peter-elem Jesu renh pawenhek, “Ngkartay, nthenh-warnam ntwang alhetjenh?” Jesu-el renh ilek, “Mer kwer-warn yeng alhetjenh, ntwang lyet yarn tjeng anharrel petjem. Kelant ntwang tjengel-ayeng anharrel petjetjenh.”
Peter-el renh weth pawenhek, “Ngkartay, wenhengarl yeng lyet ngkwengeng yarn anharrel alhetjenh? Yeng kel ngkweng tjang-ilwemer!”
Jesu-el Peter renh pawenhek, “Arratj key ntwang tjeng tjang-ilwetjenh? Peter-ay, thang ngwenh arratj ilem. Tjwek-tjwek rrwey rang arlketj-kwenyeng-antey, ntwang yengenh kel urrpetj-ingar ywep-arrernetjenh.”
Jesu-el kwertengerl kwerenh map ilek, “Arrantherr itja lharrp awelhetjeh. Altjerr renh nakewarrang, yeng thwen.
Angey tjengenh-henh mer angerretj anthwerr. Yeng itja urrtjerrem, yeng arratj angkem. Yengem alpetjenh, arrehantherr nyentam-nyenteh mer mpwaretjeh.
Kwer-penh yeng petj-alpetjenh, thang arrantherrenh ngwerl-alpetjenh. Arrantherrem tjengel-ayeng kwet anetjenheng Angey tjengenh-henh merel.
Tjey rarl Angey-henh mer-warn intenhem, kwer arrantherr kaltj.” Lakenh Jesu-el inenh ilek.
Kwertengerl nyent arreny kwerenh Thomas rang renh pawenhek, “Ngkartay, nwern-artek mer kwer kwen. Tjey nthenhelam nwern alhetjenh?”
Jesu-em ilelhek, “Yeng kwenh tjey rang anem. Thang angketj ingkerrek Altjerr-penh tjerrtj inenh kaltj-anthem. Angketj arratj. Thant tjerrtj inenh iteth-ilem, mwerr anetjek. Tjeng-kwenyel tjerrtj inang Angey-warn yarn alhem.
Arrantherr apek yengenh arratj alhengk-arek-arleng, arrantherrem kwenh Angey tjengenh arratj alhengk-aretjek. Lyet arrantherr kel kwer kaltjemeh anem, arrantherr renh kel arek-arleng wart.”
Kwertengerl arrpenhel arreny kwerenh Philip-el renh pawenhek, “Ngkartay, nwern ahentj-anem Angey renh aretjeh. Kel renhant nwerneh mernang, nwern kwer nkwerelhetjek!”
Jesu-el renh ilek, “Philip-ay, yeng kwenh kwet anentjekarl arrehantherrel-ayel. Kenh ntwang yengenh itja alhengk-arem! Tjerrtj ngwenh apek inarl yengenh arekarl, inartek Angey renh arek-antim. Wenheham ntwang yengenh pawenhem, thang Angey renh arrehantherr mernetjek?
Wenhengam ntwang angketj tjeyenh itja nakem, yeng kwenh Angeyel-ayeng anem, Angey rang tjengel-ayeng anem, Angey ilernak kwenh nyent anem? Angketj tjengenh angketj kwerenh anem. Angey rang tjengel-ayeng arrehantherr-warn angkem. Lakenh ilernak pwert urrkapem.
Thang arrantherrenh arratj ilem, tjerrtj inarl yengenh nakemeng, inang twerel mpwaretjeh, tharl mpwarem-arteh. Inang twer angerr-akertel mpwaretjeh, yeng Angey tjengenh-warn alpemarl-lwer.
Arrantherr apek yengenh pawenhemeng arreny tjengenhel-ayeng, wenheh apek arrantherr pawenhemeng, thang arrehantherr mpwaretjenh. Lakenh thang tjerrtj ingkerrekeh mernetjenh, Angey tjengenh rang alker-alker anemeng.
Arrantherr apek arreny tjengenhel ilemel pawenhemeng, thang kel arrantherrenh awetjenh, thang lakenh arrehantherr mpwaretjeh.”
“Arrantherr apek tjeng nyerrkem, arrantherr tjeng kangkwerretjeh.
Thangem Angey pawenhetjenh, rang Ilperrepwentj renh arrehantherr-warn lanthetjenheng, arrantherrenh arntarnt-aretjek. Rangem rlkwatherr arrehantherrel-ayeng kwet anetjenh.
Kwerrern nhenh rang arrehantherr arratj mernem. Tjerrtj ahelh-areny inang Kwerrern Alngaltar renh itja arem, inang kwen kwer anem. Lakenh inang Kwerrern kwer ahentj-kwenyarl anem. Arrantherr kenh kwer kaltjarl, rang arrehantherrel-ayeng kwet rlkwerrel anetjenh.
Yeng alpetjeh angkem. Thang arrantherrenh itja lhamp-arteh imperl-alhetjenh. Yeng weth arrehantherr-warn petj-alpetjenh.
Ngwenth war tjerrtj ahelh-areny mapel yengenh itja weth aretjenh. Arrantherr kenh yengenh weth aretjenh. Yeng iteth kwet anemeng, lakenheng arrantherr iteth kwet anem.
Kelant arrantherr kaltj anetjenh, yeng Angeyel-arleng pwert kwet anemeng. Arrantherr kaltj anetjenh, arrantherr tjengel-ayeng kwet anem, yeng arrehantherrel-ayeng kwet-antim anem.
Tjerrtj ngwenh apek inarl tjeng nyerrkem, inang angketj tjengenhek kangkwerrem. Tjerrtj inarl tjeng nyerrkem, Angey tjengenh rang ineh nyerrketjenh. Yeng ineh nyerrkentj mernelhetjenh.” Lakenh Jesu-el inenh ilek.
Kwertengerl arrpenh anek, arreny kwerenh Judas. Itja Judas arrpenh nheng, rang Jesu atwenh-atwenh mapeh anthetjenharl, Judas nhenh mwerr. Judas-el Jesu renh pawenhek, “Ngkartay, nthakenharl ntwang nwernehant mernelhetjenh? Wenh-apert tjerrtj arrpenh mapeharl ntwang mernelhetj-kweny?”
Jesu-el renh ilek, “Tjerrtj ngwenh apek inarl tjeng nyerrkem, inang angketj tjengenheh kangkwerrem. Angey tjengenhem ineh nyerrketjenh. Kwereng Angey ilernak ineh-warn petjetjenh, inehel-ayeng kwet anerl-alpetjeh.
Tjerrtj ngwenh apek inarl tjeng itja nyerrkem, inang angketj tjengenheh itja kangkwerrem. Angketj arrantherrarl awem, rang itja angketj tjengenh anem. Nhenh-artek Angey-henh angketj anem, Angeyel yengenh lanthekarl.
“Thang arrantherrenh nhenh ingkerrek ilem, yengarl arrehantherrel-ayeng anem-lwer-antey.
Angeyel Ilperrepwentj renhem tjeng-angkwerr arrehantherr-warn lanthetjenh, Kwerrern Alngaltar renh. Rangem arrantherrenh ingkerrek kaltj-anthetjenh. Rang arrantherrenh irlpangkelh-iletjenh, angketj ingkerrek thang arrantherrenh kel ilekarl.
Thant kwenh arrantherrenh kel Altjerrel-ayeng peltj-ilek, arrantherr ngwerleny arrken kwet awelhetjek. Lakenh arrantherr itja lharrp awelhetjeh, itja ater-irretjeh.
“Thang nheng arrantherrenh arrwekel ilek, ‘Yeng alpetjenh, yeng weth petj-alpetjenh.’ Yeng Angey-warn-amparr alpem. Arrantherr apek tjeng arratj nyerrkemeng, arrantherr arrken awelhemer, yengarl angkep alpetjenharl Angey-warn. Angey rang tjengeng angerr anem.
Thang arrantherrenh nhenh arrwekel war ilem, arrantherr yengenh naketjenheng. Kelant angketj nhenh arratj-irremel keth-irrekarl-penh, arrantherr lakenh angketjenh, ‘Angketj nhenh kwenh kel arratj-irremel antek-irrek!’
Yeng itja arrehantherrel-ayeng weth angerr angketjenh. Tjerrtj ahelh-areny map-henh twernk angerr, arrentj rang kwenh arrer-irrem. Rang yengenh yarn twernem.
Tjerrtj ahelh-areny map kaltj anetjenheng, yeng Angey tjengenheh nyerrkemeng, yeng kwer kangkwerremeng. Mpa, nwengkerr mer nhenheng arratemel kel alheyemeh.”
Arnang arntarlkw arrpenh tjeyenh map apek mern-kweny anemeng, Angeyel arntarlkw inenh kemel taly-wem. Arntarlk tjengenh arrpenh map mern ngwerrm-akert anemeng, Angeyel arntarlkw kwek war kem, inang weth-antey mern-akert irretjenh.
Lakenh arrantherrenh Angeyel kwek war kek angketj tjengenhel-arleng, arrantherr alyelkemeh ulpert-kweny anetjeh.
“Arrantherr tjengel-arleng kwet anetjeh, kwereng yeng arrehantherrel-arleng kweteth anetjenh. Arnang inenh kek-arleng nthakenham inang mern lyapetjenh? Itja kwet. Arrantherr apek itja tjengel-arleng kwet anem, lakenh arrantherr yarn mern anngang-akert-irrem.
“Yeng anem arnang grapes rang. Kenh arrantherr-artek arnang arntarlkw-arteh anem. Tjerrtj ngwenh apek inarl tjengel-ayel kwet anem, yeng inehel-ayel kwet anem, inangem mern angerr lyapelh-ilem. Tjeng-kwenyel apek arrantherr mern yarn lyapelh-ilem. Lakenheng arrantherr itja mwerr mernelhem.
Tjerrtj ngwenh apek inang itja tjengel-ayel kwet anem, inang arntarlkw mern-kweny-artek anem. Angeyel inenh kemel taly-wetjenh, inang antjerrk-irretjenh. Kwereng tjerrtj inang arntarlkw antjerrk map kwetjemel taly-wetjenh rwang-warn. Tjerrtj lakenh nakentj-kweny antjerrk-irrem.
Arrantherr tjengel-ayel kwet anetjeh, arrantherr angketj tjengenheh kwet irlpangketjeh, kwereng arrantherr yengenh pawenhemeng wenheh apek, thang arrantherrenh kel awetjenh.
Arrantherr mern angerr lyapelh-ilem apek, lakenh arrantherr arrpenh mapeh mernelhem, arrantherr nakenh-nakenh tjengenh anem. Arrantherr mwerr mernelhemeng, tjerrtj inang arrantherrenh arem, inang Angey nakemel iletjenh, ‘Angey rang alker-alker anem.’
“Yeng kwenh arrehantherr nyerrkem, Angey tjengenh rarl tjeng nyerrkem-arteh. Arrantherr itja tjengetj ntjwem-irretjeh. Kwet tjengel-ayel anang!
Yeng Angey tjengenhek kangkwerrek-arleng, lakenheng rang tjeng kwet nyerrkem. Lakenh-arteh arrantherr apek tjeng kangkwerrem, yeng arrehantherr kwet nyerrkem.
Thang arrantherrenh nhenh ingkerrek ilek, arrantherr arrken anetjeh, yengarl arrken anem-arteh.
Thang arrantherrenh ilem: yengarl arrehantherr nyerrkentj mernelhek, arrantherr ularrek-ularr nyerrkentj mernelhetjeh.
Tjerrtj nyent ngwenh apek peltj kwerenhek tjang-ilwem, lakenh-arteh tjerrtj rang kel mernelhem, rarl peltj kwer angerr nyerrkem.
“Arrantherr tjeng kangkwerrem, lakenheng arrantherr kel peltj tjengenh map anem.
Urrkapenh-apenh ngwenh apek inang itja twernk inehenh kwerenh iterrentj alhengk-arem. Inang patem, nthakenh inang renh iletjenh apek. Yeng itja twernk ineh-arteh anem. Thang arratjarl arrantherrenh angketj ingkerrek ilekarl, tharl Angeyeng awentjekarl. Twernk mapel anpernem inenh urrkapenh-apenh inehenharl kwel. Thang kenh arrantherrenh peltj map war anpernem, itja urrkapenh-apenh tjengenh map.
Arrantherr tjeng itja ahentj-anek, yeng-atetj arrehantherr ahentj-anek. Thangem arrantherrenh urrarek, arrantherr mern angerr lyapelh-iletjeh. Mern inang kwet anetjenh, itja ywerretjenh. Lakenh arrantherr mwerr mernelhetjeh, tjerrtj mapel aretjeh, arrantherr Altjerr-henh anem. Kwereng arrantherr Angey tjengenh pawenhem arreny tjengenh ilemel, rang arrantherrenh kel awetjenh.
Thang arrantherrenh ilem, arrantherr ularrek-ularr nyerrkentj mernelhetjeh.
“Tjerrtj map inang arrehantherr arnkely-irretjenh. Arrantherr irlpangketjeh, inang tjeng-amparr arnkely-irrekarl.
Arrantherr kwel peltj ineh anem, inang kel arrehantherr nyerrkemer. Arrantherr kenh itja peltj ineh anem. Thang arrantherrenh ineheng urrarek, peltj tjengenhemeh anetjeh. Lakenheng inang arrehantherr arnkely-irretjenh.
Arrantherremeh irlpangketjeh, thang nheng arrantherrenh ilek, urrkapenh-apenh inang itja angerr anem. Twernk inehenhant angerr anem. Tjerrtj inang yengenh alwernekarl atwetjeh, lakenh-antim inang kel arrantherrenhemeh alwernemel atwetjenh. Tjerrtj arrpenh ngwenh apek inang tjeng kangkwerrem, lakenh-antim inang arrehantherr kangkwerretjenh.
“Tjerrtj inang tjeng ahentj-kweny-irrek, lakenh-antim inang arrehantherr ahentj-kweny-irretjenh, arrantherr tjengenh anemeng wart. Inang kwer kwen anemeng wart, rarl yengenh lanthekarleh.
Tjerrtj ngwenh apek inang tjeng arnkely-irrem, inartek Angey tjengenheh arnkely-irrem-antim.
Thang twerel mpwarek aningk-ingar tjerrtj mapeng anngetherr. Tjerrtj arrpenhel itja lakenh mpwarek. Tjerrtj inang yengenh arek. Inang tjeng Angey tjengenheh thwen arnkely kwet anem. Lakenheng inang anetj-akert kwet anem, inang nhenh map arek-arleng-artany.
Lakenh angketj nhenh Altjerr-henh pipel-ayel intemeng arratj-irremel arlpaw-irrek, ‘Tjerrtj inang tjeng pelkel war arnkely-irrek.’
“Thang Ilperrepwentj nheng arrehantherr-warn lanthetjenh, Kwerrern arratj renh. Rang Angeyeng petjemarleng, rang ingkerrek arratj iletjenh. Rang tjeng-penh iletjenh.
Arrantherr kwenh tjengel-ayeng kwet anentjek-arleng, lakenheng arrantherr tjerrtj map tjeng-penh iletjenheng.
“Arrantherr tjengetj ampakelhehetjeng, lakenheng thang arrantherrenh angketj aningk ilek.
Tjerrtj inang arrantherrenh werlamparenyeng alharlkwetjenh. Ngwenth war, tjerrtj map lakenh pal iterretjenh, ‘Ay! Jesu-henh nakenh-nakenh map anem anetj! Tjerrtj lakenh-lkweran irrernng atwetjeh! Lakenh Altjerr nwerneh nyerrkentj mernelhetjenheng.’
Wenheng inang lakenh mpwaretjenh? Inang Angey ilernehak kwen anemeng wart.
Thang arrantherrenh nhenh arrwekel war ilem, kelant arrantherr iterl-aretjenheng, thang arrantherrenh ilekarleh.
“Thang itja arrantherrenh arrwekel ilek, yeng arrehantherrel-ayeng anetjam-lwer.
Yeng kel kwer-warn alpetjenh, rarl yengenh ahelh nhenh-warn lanthekarl-warn. Arrantherr yengenh itja pawenhek, ‘Nthenh-warn ntwang alpetjenh?’
Yeng alpetjeh angkek-arleng, arrantherr tjeng lharrp awelhem.
Thang arrantherrenh arratj ilem, angketj nhenh-artek mwerr arrehantherr anetjenh, yeng alpemarleng-lwer. Yeng alpemarleng, thang Ilperrepwentj renh lanthetjenh arrehantherr-warn. Ilperrepwentj nhenh Kwerrern Alngaltar rang anem.
Kwerrern rang petjetjenh, rang tjerrtj ahelh-areny map iletjenh, inang anetj mernelhekarl. Rang inenh iletjenh, inang ularrek-ularr kirrentj anetjeh. Rang inenh iletjenh, inang anetj-akert kwet apek anemeng, Altjerrel inenh arnpwetjenh.
Wenheng Kwerrern rang tjerrtj inenh iletjenh, inang anetj-akert kwet anemeng? Inang yengenh itja nakek-arleng.
Tjerrtj inang itja Altjerr arratj alhengk-arek. Lakenheng Kwerrern rang inenh iletjenh, inang itja kirrentj arratj anek. Tjerrtj inang kirrentj arratj-akert anetjeh, yengem Angey-warn alpetjenh, arrantherremeh yengenh itja weth aretjenh.
Altjerrel tjerrtj ahelh-areny mapek-artwey kel alharlkwek. Tjerrtj mapel alhengk-aretj-kweny anem angketj nhenh-penh. Lakenheng Kwerrernel inenh iletjenh, Altjerrel tjerrtj mwerr map tjerrtj anetj mapeng angaketjenh.
“Thang rrkwem angketj arrpenh map, thang itja arrantherrenh iletjek. Wenheng thang arrantherrenh iletj-kweny? Arrantherr angketj nhenhek patetjenh.
Kwerrern arratj rang petjetjenh, rang arrantherrenh angketj tjengenh iletjenh, arrantherr wetham-weth kaltj-irretjenheng. Angketj kwerenh rang arratj anetjenh. Kwerrern rang itja arrehantherr angketj kwerenharrp iletjenh. Angketj rarl tjengeng awekarl, rang renh arrantherrenh iletjenh. Rang arrantherrenh arteng-iletjenh, nthakenh kelant anetjenharl, arrantherr kaltj anetjenheng.
Kwerrern rang arrantherrenh angketj tjengenh iletjenh, lakenheng rang arrantherrenh mernetjenh, yeng alker-alker anemeng, arrantherr yengenh nyerrkemel naketjenheng.
“Arltang urrpetjeh-atwetj arrantherr yengenh itja weth aretjenh. Kwereng arltang urrpetj arrpenh-penh arrantherr yengenh weth aretjenh.”
Inang awek-arleng, kwertengerl inang lakenh pawenherrek, “Wenhengam rang nheng nwerneh lakenh ilelhek, ‘Arltang urrpetjeh-atwetj arrantherr yengenh itja weth aretjenh. Kwereng arltang urrpetj-penhel arrantherr yengenh weth aretjenh.’? Wenhengam rang nheng nwerneh ilelhek, rang Angey-warn alpetjek?”
Inang weth pawenherrek, “Wenham arltang urrpetj inang? Nwern itja nhenh alhengk-arem.”
Jesu kaltj anek, inang ahentj-anek, renh pawenhetjek. Lakenh rang inenh ilek, “Arrantherr kwenh pawenherrem, angketj nheng yengarl angkekarl-penheh, ‘Arltang urrpetjeh-atwetj arrantherr yengenh itja weth aretjenh, kwereng arltang urrpetj arrpenh-penh arrantherr yengenh weth aretjenh.’
Thang arrantherrenh nhenh arratj ilem, arrantherr tjeng ltarrp-irremel arnetjenh, kenh tjerrtj ahelh-areny arrpenh map tjeng-penh awemel arrken awelhetjenharl. Arrantherr kenh tjeng ltarrpel anetjenh. Kelant Altjerrel arrantherrenh weth arrken-iletjenh.
Kwer kwek ngwerrm-irretjeh irremeng, arrwekel marl ngwenh apek inang irlkert awelhem. Kelant kwer kwek ngwerrm intemeng, lakenh-arteh marl inang kel arrkenem awelhem, kwer kwek inehenh ngwerrm-irrek-arleng wart.
Lakenh-arteh arrantherr lyet ltarrp anem. Kelant thang arrantherrenh weth aretjenh, kwereng arrantherr arrken anetjenheng. Arrpenhel itja arrken arrehantherr-henh rltwaketjenh.
Arltang alenh kwerel arrantherr yengenh itja weth pawenhetjenh. Thang arrantherrenh arratj ilem, arrantherr Angey pawenhetjek wenheh apek, arreny tjeyenh ilemel, rang kel arrantherrenh awetjenh.
Arrwekel arrantherr itja Angey renh pawenhek arreny tjengenh ilemel. Lyeteng renh pawenhay, kwereng rang arrantherrenh kel awetjenh. Lakenheng arrantherrem arrken anetjenh.
“Thang kwenh arrantherrenh angketj kwenameny Angey-penh ilekarl. Kelant thang arrantherrenh Angey-penh keth iletjenh, thang itja weth angketj kwenameny iletjenh.
Kelant tjeng-athek itja anetjenh, Angey renh pawenhetjenh arrehantherr. Arrantherrarrp renh pawenhetjeh arreny tjengenh ilemel.
Thang arrantherrenh ilek, yeng Angey kwereng petjek-arleng wart. Arrantherr yengenh nakek-arleng, kwer-penh arrantherr tjeng nyerrkek. Lakenheng Angey rang arrehantherr nyerrkem.
Yeng nheng Angeyeng ahelh nhenh-warn petjek. Lyet thang ahelh nhenh imperl-alhetjenhemeh, yeng Angey-warn angkep alpetjenh.” Lakenh Jesu ineh ilelhek.
Kwertengerl inang renh ilek, “Lyet ntwang nwerneh kethemeh angkem. Ntwang itja weth angketj kwenameny renh nwerneh ilem.
Lyet nwern kel alhengk-arem, ntwang ingkerrekeh kaltj. Nwernemeh ngwenh itja weth pawenhetjenh. Ntwang ilelhekarl, ntwang Altjerreng petjekarl, nwern ngwenh nakemeh.”
Jesu-elem inenh pawenhek, “Arratjam arrantherr yengenh nakem?
Ngwenth war arrantherr ingkerrek tjengeng ater irrarnp-irremel arrtjanetjenh, nyentam-nyent mer arrehantherr-henh-warn alpetjenh. Arrantherrem yengenh nyent-areny imperl-alhetjenh. Yengem itja ingareny anetjenh, Angey rang wart tjengel-ayeng anemengemeh.
“Thang arrantherrenh nhenh ilem, arrantherr angketj nhenh alhengk-aremeng, arrantherr arrken kwet anetjenheng. Tjerrtj ahelh-areny mapel arrantherrenh rwekenth-kwenth-iletjenh. Arrantherrem anew-anew kwet anetjeh. Thang angketj ahelh-areny ingkerrek kel rlpwerrkek.”
Jesu kwertengerl kwerenh mapek angkekarl-penh rang alker-warn-atheh arek. Rang Altjerr pawenhek, “Angeyay, lyet kwenh tjeng-athek anem, yeng ilwetjehemeh. Ntwang tjerrtj ingkerrek ineh mernang, ler ngkwengenh alker-alker anemeng. Kwereng ler ngkwengenhel ngwenh tjerrtj ingkerrekeh mernetjenheng, ntwarl alker-alker anemeng-antim.
Ntwang kwenh ler ngkwengenh ngkernek, tjerrtj ingkerrekeh-artwey anetjeh. Tjerrtj map ntwarl urrarekarl, lerel inenh iteth kwetant anyenetjenh.
Yeng kel urrkapek ahelh nhenhel, ntwarl yengenh twernek-arleng. Lakenh thang ngwenh tjerrtj ingkerrekeh mernek, ntwang alker-alker anemeng.
Angey, ntwang yengenh weth alker-alker mpwaretjek ngkwengel-arleng. Lakenh yengarl alker-alker kwet anentjekarl, ilernak kwenh arrwekel alker-alker anek, ahelh nhenh-kwenyel-amparr.
“Tjerrtj ahelh-areny arrpenh mapeng ntwang tjerrtj nhenh map urrarek, kwertengerl tjengenh anetjeh. Thangem ineh ngwenh mernek. Kwertengerl inang ngkwengenh anek. Ntwang inenh tjengem anthek. Inang angketj ngkwengenheh kangkwerrek.
Inang kel kaltj anem, angketj ingkerrek tharl inenh ilek, angketj rang ngkwengenh anem, ntwarl tjeng ilekarl.
Thang inenh angketj ngkwengenh kaltj-anthek. Inang angketj ngkwengenh nakek. Inangem kaltj, yeng ngkwengeng petjekarl, ntwarl yengenh ahelh nhenh-warn lanthekarl.
Lyet thangem ngwenh kwertengerl ineh pawenhem. Itja tjerrtj ahelh-areny arrpenh mapeh, kwertengerl nhenh mapehant, ntwarl tjeng anthekarleh. Inang kwenh ngkwengenharl anem.
Tjerrtj tjengenh map ngkwengenh anem. Tjerrtj ngkwengenh map tjengenh anem. Tjerrtj nhenh inang kwenh yengenh tjerrtj arrpenh mapeh mernek, yeng alker-alker anemeng.
Yeng kwenh ngkweng-warn angkep alpetjenh, yeng itja weth ahelh nhenhel anetjenh. Inang kenh ahelh nhenhel antarl-irretjenharl. Angey Alngaltaray, ntwarrp inenh arntarnt-arang twer ngkwengenhel. Twer ngkwengenh arreny ngkwengenhel-arleng intem. Ntwang arreny irrkatj yengenh anthek. Ntwang inenh anetjeng arntarnt-arang, inang kel nyent anetjenheng, ilernakarl nyent anem-arteh.
Yeng inehel-arleng anemarleng, thang inenh arntarnt-arek, ntwang wart yengenh twer-ilekarl. Twer nhenh arreny ngkwengenhel-arleng kwet intem. Thang inenh arntarnt-arek-arleng, thang itja tjerrtj nyent parlp-ilek. Artwang nyent nhengant thang parlp-ilek, rarl ngkwengeng ntjwem-irrekarl. Rant parlp-irrek, kwer-athek anek-arleng wart. Lakenh angketj nheng Altjerr-henh pipel-arleng arratj-irremel antek-irrek.
“Angeyay, yeng nhenh kel ngkweng-warnem alpetjenh. Yeng nhenh kwertengerl tjengenh map-warn angkem, yeng ahelhel anemarl-lwer. Yeng ineh-warn angkem, inang arrken anetjenheng, yengarl arrken anem-arteh.
Thang inenh angketj ngkwengenh ilek. Inang itja tjerrtj ahelh-areny arrpenh map-arteh iterrem, inang yeng-arteh iterretjeh. Lakenh tjerrtj ahelh-areny arrpenh map arnkely anem ineh.
Thang itja ngwenh pawenhem, inenh ahelh nhenheng inerl-alhetjeh, itja. Thang ngwenh pawenhem, ntwang inenh arrentjeng arntarnt-aretjehant.
Inang itja tjerrtj ahelh-areny arrpenh map-arteh iterrem. Inang yeng-arteh iterretjeh. Yeng alker-arenyarl anem.
Angketj ngkwengenh kwenh arratj anem. Kwertengerl inenh lterrk-ilang angketj ngkwengenhel-arleng, inang ngkweng arratj urrkapetjenheng kweteth.
Ntwarl yengenh tjerrtj ahelh-areny map-warn lanthek-arteh, lakenh thang inenh tjerrtj ahelh-areny map-warn lanthem-antim.
Yeng ngkweng kwet iterremel ngkwengant kangkwerrem. Yeng kel iteth tjengenh mentj anthelhek, tjerrtj inang ngkwengenh anetjeh-anngernt. Ntwangem inenh kaltj-anthang, lakenh inang ngkweng kwet iterretjeh, ngkwengant kangkwerretjeh, ngkwengant anetjenheng.”
“Angey, thang lyet nakenh-nakenh arrpenh mapeh-arlk ngwenh pawenhem, inarl yengenh kelant naketjenharl, angketj mwerr awemel.
Yengem ahentj, inang ingkerrek nyent anetjeh, awelhentj nyent, iterrentj nyent, angketj nyent. Angey, ntwang tjengel-ayeng kwet anem-arteh, yeng ngkwengel-ayeng kwet anemeng-arteh. Yeng ahentj, inang ilernakel-ayeng kwet anetjeh. Kwereng tjerrtj ahelh-areny mapel alhengk-aretjenh, ntwarl yengenh ahelh-warn lanthekarl.
Ntwang yengenh ilek, yeng alker-alker anemeng. Lakenh-arteh thang inenh ilek, inang alker-alker anem, inang nyent anetjenheng, ilernakarl nyent anem-arteh.
Yeng inehel-ayeng kwet anem, ntwarl tjengel-ayeng kwet anem-arteh. Lakenh inang ingkerrek nyent anetjenh, awelhentj nyent, iterrentj nyent, angketj nyent. Kwereng tjerrtj ahelh-areny map kaltj anetjenh, ntwarl yengenh ahelh-warn lanthekarl. Inang kaltj anetjenh, ntwarl ineh nyerrkem, ntwarl tjeng nyerrkem-arteh.
Angey arratjay, tjerrtj ahelh-areny map kwenh itja ngkweng kaltj. Yengant ngkweng kaltj, thant ngwenh alhengk-arem. Kwertengerl nhenh map kaltj, ntwang yengenh ahelh-warn lanthekarleh.
Thang inenh kel ngkweng-penh kaltj-anthek, thang inenh weth kaltj-anthetjenh. Kwereng inang nyerrkentj mernelhetjenheng, ntwarl tjeng nyerrkentj mernelhemarl-arteh. Yengemeh inehel-ayeng kwet anetjenheng.”
Jesu rang Altjerrek angkekarl-penh, rang kwertengerl kwerenh map-akert alhekemeh. Mer rrpwang kwereng inang anarnpenhewarrek kwenelak, intjer-warn-atheh anarnpenhek. Intjer rang arreny Kidron Valley. Kwereng inang kern-atheh weth antjenhek, rrpwang arrpenh-warnemeh antjenhek. Inang lywang-warn alhek arnang olive map-warn.
Judas rang Jesu renh atwenh-atwenh mapek anthetjenh. Rang kaltj anek, Jesu rartek lywang kwer-warn alhetjart, kwertengerl kwerenh map-akert.
Kel Judas rang lywang nhenh kwer-warn alhek, atwenh-atwenh map-akert rrkwentj map-akert thwen. Rrkwentj inenh priest twernk mapel lanthekarl, artwang Pharisee mapel thwen. Inang Jesu kwer ankang petjek rwang alngenth-akert arrawey-akert thwen.
Jesu rang kel kaltj anek, inang renh antwerrketjenharl, kelant inang renh atwetjenh-arlk. Rang ineh-warn arnek-arner alhek. Rang inenh pawenhek, “Ngwenheham arrantherr palenthwem?”
Inang renh ilek, “Jesu Nazareth-areny kwer.”
Jesu rang ilelhek, “Yeng kwenh!” Judas rang inehel-ayeng rtwang irnek.
Jesu ineh ilelhek-arleng, atwenh-atwenh arrpenh map tjenelhemel ahelh-warn anyerl-alhek, kwerrernek-ampeny.
Jesu-el inenh weth pawenhek, “Ngwenheham arrantherr palenthwem? Tjeng key?”
Inang renh ilek, “Nwern palenthwem Jesu Nazareth-areny kwer.”
Jesu-el inenh tjernek, “Thang nheng arrantherrenh kel ilek, ‘Yeng kwenh.’ Arrantherr tjeng wart palenthwem, arrpenh nhenh map kel imperrerrang.”
Lakenheng angketj nhenh arratj-irremel arlpaw-irrek rarl arrwekel-antey angkek, “Tjerrtj map ntwarl tjeng anthekarl arntarnt-aretjeh, thang nyent itja parlp-ilek.”
Kwer-penh Simon Peter-el knife alkey kwerenh rlpwentjek. Rang artwang nyent irlpang kwerenh rlweth-akek. Artwang rang priest twernk angerr-kenh urrkapenh-apenh anek, arreny kwerenh anek Malchus.
Jesu-elem Peter renh arnpakek, “Knife alkey angkep arrernang! Tjeng-athek kel anem irlkertentjetjeh, Angeyel yengenh urrarekarl wart.”
Kwereng atwenh-atwenh mapel twernk inehenhel thwen tjerrtj Judea-areny rrkwentj mapel thwen inang Jesu renh antwerrkemel rope-el ayernek.
Inem Jesu renh Annas-warnek-amparr angerrerrek. Annas rartek Caiaphas-kenh rtwaltj anek. Caiaphas rang year nhenh kwerel priest twernk angerr anek.
Caiaphas nheng rartek tjerrtj Judea-areny map inenh arrwekel ilekarl, “Nhenh mwerr kwenh tjerrtj anyent nwehengkerr tjang-ilwetjeh.”
Rrkwentj mapel Jesu renh angek-arleng, Simon Peter kwertengerl nyent arrpenh thwen ratherr ingkerneng alherrek. Priest twernk angerr rang kwertengerl arrpenh nhenh kwer kaltj anek. Kwertengerl nhenh rang Jesu-eng ingkern-angkwerr priest twernk angerr-henh yard-warn irrpenhek.
Peter rang arreweng rtwang anek, yard-eng kethel. Kwertengerl arrpenh nheng rang weth arratek, Peter renh ngwetjeh yard kwen-warn. Rang marl renh pawenhek, rarl arrew renh arntarnt-aretjart. Kwereng kwertengerl ratherr yard kwen-warn irrpentjek.
Peter-el renh ilek, “Yeng itja.”
Yard kwenel rwang ampetjam nywateyeng wart. Urrkapenh-apenh map rrkwentj map thwen inang rwang kwerel ntjwetj-irretjam. Peter rang petjemel rwang iter kwerel irnemel ntjwetj-irretjam-antim.
Priest twernk angerr Annas rang Jesu renh pawenhek kwertengerl kwerenh map-penh. Rang renh weth pawenhek, “Nthakenham ntwang tjerrtj map kaltj-anthem?”
Jesu-el renh tjernemel ilek, “Thang kwenh tjerrtj map alngetherr kaltj-anthem. Thang kweteth tjatj kwek mapel kaltj-anthetjam, tjatj angerretj nyentel thwen, keth nheng tjerrtj Judea-areny map arrawerretjartarl kwerel thwen. Thang itja kwet tjerrtj map anyenng-anyenngel kaltj-anthek. Alnngetherr kwet.
Wenheng ntwang yengenh pawenhem lakenh, ‘Nthakenham ntwang tjerrtj map kaltj-anthem?’ Tjerrtj inenh pawenhang, inarl yengenh awetjartarl, tharl inenh kaltj-anthetjam-penh. Inang kwenh angketj tjengenhek kaltj anem.” Lakenh Jesu-el renh ilek.
Rrkwentj nyent Jesu-eng iterel irnetjam. Jesu rang ilelhek-arleng, rang renh rlkey atwek. Rang Jesu renh ilek, “Ntwang itja priest twernk angerr-warn lakenh angketjeh!”
Jesu-el rrkwentj renh ilek, “Yeng apek pal angkek-arleng, yengenh ilang! Yeng apek arratj angkek-arleng, wenheham ntwang yengenh atwek?”
Annas-elem Jesu renh priest twernk angerr Caiaphas-warn lanthek. Inang itja rope kwereng rlwek.
Simon Peter rwang iterel irnemel ntjwetj-irretjam. Arrpenhel renh pawenhek, “Ntwang key artwang nheng-henh kwertengerl anem?”
Peter rang weth ywep-arrernelhek, “Yeng itja kaltj kwer!”
Priest twernk-henh urrkapenh-apenh arrpenhem anek. Artwang peltj kwerenh artwang nheng anek, Peter-el nheng irlpang kwerenh rlweth-akekarl. Artwang rang Peter-ek ilemel irlpangkek, “Thang ngwenh arek, kwerel-ayeng irnerleh lywang nhengel!”
Peter-em weth ywep-arrernelhek. Kel tjwek-tjwek rrweyemeh arlkek.
Kel kweny-rtweh anek. Inang Jesu renh Caiaphas-henh warleng weth angek twernk Rome-areny angerr-henh warl-warn. Tjerrtj Judea-areny twernk map inang itja warl angerr kwen-warn irrpek, inang kethel irnek. Inang lakenh angkek, “Nwern akethel irnetjeh, tjenkerr ingkernant arlkwetjeh-anngernt.” Tjenkerr arreny kwerenh ‘Anper Alhekarl’. Inang iterrek inang ulpert-ilelhehetjeng.
Lakenheng twernk angerr rang ineh-warn arratemel alhek. Arreny kwerenh Pilate. Rang inenh pawenhek, “Wenhengam arrantherr artwang nhenh ilpernem?”
Inang renh tjernek, “Rang kwenh artwang anetj. Rang apek artwang mwerr anek-arleng, nwern renh itja ngkweng-warn angetjemer. Itja kwetarl.”
Pilate-elem inenh ilek, “Yengan arlarl! Kel arrantherrarrp renh tjeperrewerrerrang mpwareng-areng arrehantherr-henh-angkwerr.”
Tjerrtj inang renh ilek, “Nwern ahentj, renh atwetjeh. Kenh nwerneh-athek itja anem, tjerrtj renh irrernng atwetjeh, ntwerlkeh arrernetjeh apek.”
Jesu-el arrwekel-antey kwertengerl kwerenh mapek angketj ilek, nthakenh rang ilwetjenharl. Angketj nhenh arratjemeh arlpaw-irrek.
Pilate rang warl angerr kwen-warn weth angkep irrpenhek. Kwereng rang Jesu renh weth ngwerl-alhek. Rangem renh pawenhek, “Arratj key ntwang tjerrtj Judea-areny map-henh king anem?”
Jesu-el renh tjernek, “Ntwarrp key lakenh iterremel yengenh pawenhem? Itjeng apek, ngwenhelam ngwenh ilek?”
Jesu kwer ilelhek, “Yeng apek ahelh nhenhel king anek-arleng, tjerrtj tjengenh map tjeng-arrngel atwerremer, twernk map inenh arnpaketjeh, twernk mapel yengenh antwerrkehetj. Itja kwet, yeng mer arrpenhel king anem.”
Pilate-el renh pawenhek, “Arratjam ntwang king anem?”
Jesu-el renh ilek, “Ntwang arratj angkek, yeng king rang anem. Yeng-artek ahelh nhenhel kwer ngwerrm-irrekarl, thang tjerrtj ingkerrekeh angketj arratj renh iletjeh. Tjerrtj ngwenh apek inarl ahentj-anem, angketj arratj renh awetjeh, tjerrtj inang tjeng kangkwerrem.”
Pilate-elem Jesu renh pawenhek, “Nthenham angketj arratj?”
Pilate rang weth warl angerr kwerenheng arratemel alhek. Rang tjerrtj map ilek, “Thang artwang nhenh renh pawenhek, rang itja merrentj anem.
Tjenkerr arltangel thang kweteth artwang tjayel-areny nyent war arrehantherr lthekalth-ilem. Wenhek arrantherr ahentj-anem? King arrehantherr-henh key thang lthekalth-iletjeh?”
Inang arnterrel arlkemel ilek, “Itja renh! Barabbas renh-atetj anthang!” Barabbas rartek artwang merrentj anek, atwenh-atwenh. Rang Government mapel-ayeng atwerretjart, itja ineh kangkwerretjart. Lakenheng Rome-areny inang renh arrwekel tjayel-warn kwernek.
Pilate-elem atwenh-atwenh kwerenh map twernek, inang Jesu renh whip-el atwetjeh.
Atwenh-atwenh inang irrketj mpwarek alyek apapeth-akert, kapert kwerenheh arrernetjek. Inang rnwanentj athethek alkeyeh renh irrpelh-ilek, arrkentj-ilemel rang king-arrpantey.
Kwereng inang kwer-warn itwek-irrek, inang renh arrkentj-ilek, “Nthakenhay? King inehenh key, tjerrtj Judea-areny map-henh?” Inang renh rlkey atwek.
Pilate-em weth warl angerr kwerenheng arratetj-alhek tjerrtj twernk map-warn. Rang inenh ilek, “Thang renh weth arrehantherr mernetjenh, arrantherr kaltj anetjenheng, yeng iterrem, rang itja merrentj anem.”
Jesu-em keth-warn arratek, irrketj alyek apapeth kapertel-ayel-akert mantarr athethek alkey nheng-akert. Pilate-elem inenh ilek, “Artwang renh arerrerrang!”
Priest twernk mapel priest-henh urrkapenh-apenh mapel thwen renh arek-arleng, inang arlkemel ilek, “Renh ntwerlkarleh arrernewarrang! Renh ntwerlkarleh arrernewarrang!”
Kwer-penh Pilate-el inenh ilek, “Arrantherrarrp renh ntwerlkeh arrernewarrang. Tjengeng ularr rang itja merrentj anem.”
Tjerrtj twernk mapel renh ilek, “Nwern mwekeny-irrem kwer. Rang ilelhek, rang kwel Altjerr-henh ler anemeng. Rang lakenh ilelhek-arleng, rang Altjerr renh arrampewek. Rang mpwareng-areng nwern-henheh itja kangkwerrek, lakenheng nwern renh irrernngant atwetjenh.”
Pilate-el nhenh lakenh awemel ater-irrek.
Rang weth warl angerr kwen-warn irrpenhek. Rang Jesu renh pawenhek, “Mer nthenh-arenyam ntwang?” Jesu rang intert kwet irnek, rang itja renh tjernek.
Pilate-elem renh weth pawenhek, “Wenhengarl ntwang yengenh itja tjernem? Ntwang key itjam kaltj, thang nyentel war ngwenh lthekalth-ilehetj? Ngwenh apek ntwerlk-warn arrernehetj?”
Jesu-el renh tjernek, “Altjerrel ngwenh ngkernek, tjeperrewenh-wenh tjeng anetjeh. Yengenh atwetjeh apek. Itjeng apek itjarl. Tjerrtj rarl yengenh lanthekarl ngkweng-warn, tjerrtj rarteh ngkwengeng anetj-lkwer anem.”
Kwereng Pilate ahentj-anek, Jesu renh lthekalth-iletjek. Tjerrtj twernk map kwet arlkemel ilek, “Ntwang apek artwang nhenh renh lthekalth-ilem, ntwang itja Rome-areny twernk angerr Caesar-henh peltj anetjenh! Artwang rarl ilelhem, rang kwel king anemeng. Rang lakenh ilelhemeng, rang kel Caesar-ek kangkwerrenh-irrenh itja anem!”
Nhenh kwenh arltang rang anek, kwerelarl tjerrtj Judea-areny mapelarl tjenkerr mpwaretjam, arlkwetjeh-anngerntel. Inang arltang arrpenhel arlkwetjeh-anngerntel. Tjenkerr renh inang anewem Anper Alhekarl. Kel utern ntarel anek. Pilate-elem tjerrtj twernk map ilek, “King arrehantherr-henh arerrerrang!”
Inang kwet arlkemel ilek, “Renh angerrerrang! Renh angerrerrang! Renh ntwerlkeh arrernewarrang!”
Pilate rang pawenhek, “Arrantherr ahentj-anem kwey, thang king arrehantherr-henh ntwerlkeh arrernetjeh?”
Priest twernk mapel kwer pwer anemel renh ilek, “Twernk angerr Caesar-ant nwern-henh king anem!”
Kwereng Pilate-el Jesu renh atwenh-atwenh mapehemeh anthek, inang renh ntwerlkeh arrernetjeh-anngernt.
Atwenh-atwenh mapel Jesu renh antwerrkemel angerrerrek.
Jesu rang ntwerlk kwaleny angerl-apetjam Kalng-henh mer-warn. Mer inang iletjart Hebrew-henh angketjel arreny Golgotha.
Mer Golgotha-el atwenh-atwenh mapel renh nail-el tanthemel ntwerlkeh arrernewarrek. Kwer-angkwerr inang arrernewarrek artwang atherram-antim ntwerlkeh, kwereng iterel akalk atherr. Jesu-eng itepelant atherr ntwerlkeh arrernewarrek, kenh Jesu rang mpwepelarl.
19-20 Pilate-el-artek artwang arrpenh arrwekel kwet ilek, rang angketj kwek war tanthetjeh arnang kwekarleh, tjerrtjel alhengk-aretjeh, ngwenh rang anek. Angketj yanh kwenh intek lakenh, “Jesu Nazareth-areny rarl tjerrtj Judea-areny map-henh king rang anem.” Angketj urrpetjel rang tanthekarl, angketj Hebrew-henh angketj Latin thwen angketj Greek thwen. Inang arnang kwekel-ayeng ampek-arrernek ntwerlkeh kaperteng kern-ampenyel. Mer Golgotha rartek Jerusalem-eng kethel anek, intwarr-kweny war anek. Tjerrtj mapem angketj nhenheh read-irremel arek.
Lakenheng priest twernk inang Pilate-warn alhemel, inang Pilate kwer mwekeny-irrek, “Wenhekarlam lakenh arreny ntwang tanthek? Ntwang arreny Judea-areny map-henh king arrernekarl! Nwern mwekeny-irrem lakenh angketj ntwang tanthekarleh! Ntwang angketj arrpenh-lkwer arrernemer, ‘Rang ilelhek, rang kwel tjerrtj Judea-areny map-henh king rang anemeng.’”
Pilate-elem inenh ilek, “Angketj nheng thang tanthekarl, itja arrantherr angart-wetjeh!”
Atwenh-atwenh artwang atherram-atherr Jesu renh ntwerlkeh arrernekarl-penh, inang mantarr Jesu-henh kwereng rlwek. Mantarr arrpenh map inang irrarnpelh-ilek nyentam-nyenteh. Mantarr arrpenh nyent anek, arterrp alkey kwet.
Inang angkerrek, “Nwern itja kwet mantarr nhenh tjep-aketjeh. Rang mwerr anthwerr. Nwern kwer kel kartengant arrken-irreyay!” Atwenh-atwenh inang mantarr kwer arrken-irrek.
Angketj nhenh Altjerr-henh pipel-ayeng intekarl, “Inang mantarr tjengenh nyentam-nyenteh irrarnpelh-ilemel antherrek. Lwerenh-penh inang mantarr tjengenh arrpenh arrkenel anthekarl.” Angketj nhenhem arratj-irremel antek-irrek.
Marl rlwart angath irnetjam. Marl nyent anek mwek Jesu-ek-artwey, arreny kwerenh anek Mary. Kenh marl arrpenh irnetjam tjeyekw Mary-kenh. Kenh marl arrpenh Mary-antim irnetjam Clopas-kenh anew. Marl arrpenhemeh irnetjam Mary Magdalene inehel-ayel.
Jesu-elem matj kwerenh arek, kwertengerl kwerenh nyent thwen irnetjamarl. Kwertengerl nheng kwer rang nyerrketjart angerr. Rang matj kwerenh ilek, “Artwang nhenhemeh kel ampengkw ngkwengenh aney!”
Jesu-el kwertengerl renhem ilek, “Artwangay! Rang mwekemeh ngkwengenh aney! Ntwang renh arntarnt-aretjehemeh.” Kelant kwertengerl rang marl renh warl kwerenh-warn anginek, renh matj kwerenh-arteh arntarnt-aretjenheng.
Jesu rang kaltj anek, urrkapentj kwerenh kel ywerrekemeh. Angey kwerenhel anthekarl urrkapentj kwer mpwaretjeh. Jesu rang angkek, “Yeng angkethelemeh anem.” Rang lakenh angkemel, angketj arrpenh Altjerr-henh pipel-arleng intemarl angketj rang arratj-irremel antek-irrek.
Wine tjekert rang tjampetel-ayeng irnek. Tjerrtj nyentel mantarr kwek inek, mantarr wine kwer-warn arrernemel arwek-wek. Kwereng rang mantarr kwek arnang alkey-warn ayernek. Kwereng rang arnang mantarr-akert renhem angek Jesu kwer-warn. Rang arnang renh kern-ilek Jesu-warn, rang kwer anthek antjwetjehem.
Jesu-el wine renh antjwekarl-penh rang angkek, “Thang kel urrkapentj tjengenh ywerrelh-ilek!” Kwereng rang kapert kwen-irremel kel ilwekemeh.
Kwereng atwenh-atwenh mapel artwang atherr-henh lyweper ngkwern rltwakek, ratherr parrp ilwetjenheng.
Kwereng inang Jesu-warnem alhek. Inang renh arek, rang kel ilwekarl. Lakenheng inang ngkwern kwerenh itja rltwakek.
Atwenh-atwenh nyentel irrtjartel Jesu-henh rltwang tanthemel altjwer-ilek. Kel alhwang kwatj thwen thelelhek.
Thang anngetherr nhenh arek, irrtjartelarl renh tanthek. Thang arrantherrenh ilem, angketj nhenh arratj, arrantherremeh angketj nhenh naketjenheng.
Angketj nhenh intem arrwekel arrernekarl-penh Altjerr-henh pipel-ayeng, “Inang itja ngkwern nyent kwerenh rltwaketjenh.” Angketj nhenh arratj-irremel arlpaw-irrekemeh.
Angketj arrpenh arrwekel arrernekarl-penh Altjerr-henh pipel-ayeng intem, “Inang renh tanthetjenharl, kenh tjerrtj arrpenh map inang alhem renh aretjeh war.” Angketj nhenh arratj-irremel arlpaw-irrekemeh.
Joseph mer Arimathea-areny rang Jesu-henh kwertengerl mapel-ayeng iterel nthwerl-apetjart. Rang tjerrtj Judea-areny mapeng ater-irrek-arleng, rang itja kwaleny ilelhek arrpenh mapeh, “Yeng Jesu-henh nakenh-nakenh kwenh anem.” Jesu ilwekarl-penh, Joseph rang Pilate pawenhek Jesu-henh mpwerrkeh. Pilate-el renh kel ilek, rang Jesu-henh mpwerrk renh inemel angetjeh. Joseph rang Jesu-henh mpwerrk ntwerlkeng anarnpelh-ilemel angek.
Nicodemus rang kwerel-ayel rlkwatherr alhek, rang anter npwang mwerr-akert angek. Anter rang 34 kilos anek. Nicodemus nheng rarl arrwekel Jesu-warn kwenyel petjekarl.
Joseph ratherrem Jesu-henh mpwerrk anter kwerel renh pernek. Ratherr mantarrel arltwemel ayernerl-anerrek. Lakenh tjerrtj Judea-areny map-henh mpwareng-areng anek.
Rntwarr-kweny war arrer nheng Jesu ilwekarl, mer atherrkenyel anek. Irntang rang anek angath iter war. Irntang kwerel intey lyeteny anek, tjerrtjel mpwarekarl. Intey nhenhel tjerrtj irrernng arrpenh itja arrernekarl.
Intey nhenh rang arrer wart anem-arleng, kwenyengemeh wart, ratherr parrp Jesu-kenh mpwerrk renhant intey nhenh kwer arrernerl-anerrek.
Sunday ntwely mpankel aherlkentjel Mary Magdalene rang intey-warn alhek, wenng-warn. Kwereng rangem aretj-alhek irntang renh anamelh-ilekarl intey arrew kwereng.
Mary Magdalene rangem angkep twep-irremel arrtjanek kwertengerl atherr-warn. Nheng Simon Peter-warn kwertengerl arrpenh nheng-warn thwen, kwerarl Jesu nyerrketjart. Mary rangem renh-atherr arteng-iletj-alhek, “Arrpenh mapel kwenh Ngkart-henh mpwerrk intey nhengeng inemel alengk-wek. Nwern itja kaltj, nthenh inang renh arrernekarl.”
Peter kwertengerl arrpenh nheng thwen arrtjanerl-anerrek intey-warn, aretjeh.
Kwertengerl arrpenh nheng arrengker arrtjanek, Peter kwereng arrwekel-irrek. Rek-amparr intey kwer irnetj-alhek.
Rang kwen-irremel kert-arek intey kwen renh. Rang mantarr interleh arek. Mantarr bandage-arteh alkey map. Rang itja intey-warn irrpek, kethel rntwarreng war rang arek.
Kwereng Peter rangem intey kwen-warn irrpenhek, mantarr inenhant interleh aretj-alhek. Mantarr alkey map bandage-arteh.
Mantarr arrpenh kapert-henh rang arek iterel interleh, artaper kwer interleh.
Kwertengerl arrpenh nhengem intey kwen-warn irrpenhek, arratjekart aretjeh. Rang arek mantarr alkey map bandage-arteh, kenh Jesu-henh mpwerrk rang ywarek. Rang nakek, Jesu rang kemerrekarl.
Kwertengerl inang itja alhengk-arek, angketj nheng Altjerr-henh pipel-arleng interleh, Jesu rang arrwetj-penh iteth-irremel kemerretjenharl.
Mary rang inteyeng kethel ingkern akay-arnetjam. Rang arnetjam-lwer, rang kwen-irremel intey kwen kert-arek.
Rangem angel alker-areny atherram arek, mantarr mpelker-akert. Angel nyent Jesu-henh kapert intekarl-penh kwerel anetjam. Angel arrpenh Jesu-henh ingkang intekarl-penh kwerel anetjam.
Angel ratherrem renh pawenhek, “Arrweketjay! Wenheng ntwang arnem?”
Mary-el renh-atherr ilek, “Inang kwenh Ngkart-henh mpwerrk angek! Yengem itja kaltj, mer nthenhel apek, inarl mpwerrk renh alengk-wekarleh.”
Lakenh rang angkekarl-penh rang alngarelhek, artwang irnerleh arek. Rangem itja alhengk-arek, artwang rang Jesu irnerleh.
Jesu-elem renh pawenhek, “Wenhengarl ntwang arnem? Ngwenheham ntwang palenthwem?”
Mary rang iterl-arek, rang artwang arrpenheh-athen, rang kwel atherrk arntarnt-arenh-arenh irnerleh. Rangem renh ilek, “Twernkay! Ntwang apek mpwerrk keth arrpenhek alengk-wek-arleng, tjeng ilang, thangem mpwerrk renh inerl-alpetjenheng.”
Jesu-em kwer-warn angkek, “Mary-ay!” Mary-elem alngarelhemel renh alhengk-arekemeh. “Rabboni!” rang angkek. Rabboni Hebrew-henh angketjel-ayel intem kaltj-anthenh-anthenh.
Jesu-elem renh ilek, “Ntwang yengenh itja antwerrketjeh. Yeng itja Angey-warn alpek, mpank-antey. Ntwang kwertengerl tjengenh map-warn alpang. Inenh arteng-ilang, ‘Yeng Angey tjengenh-warn angkep alpetjenh. Angey arrehantherr-henh-warn thwen. Altjerr tjengenh-warn, Altjerr arrehantherr-henh-warn thwen.’”
Kwereng Mary Magdalene kwertengerl map-warn alpek, arteng-iletjeh. Rang inenh ilekem, “Thang Ngkart arekaw!” Kwer-penhan rang inenh Jesu-henh angketj iletj-alpek.
Angwerr-angwerrel kwertengerl inang warl kwenel anek. Inang tjerrtj twernk mapeng ater-irrek. Arrew ingkerrek martekarl. Jesu rang ineheng mpwepel irnetj-alhek. Rang inenh ilek, “Altjerr rang arrehantherr nyerrkentj mernelhem, arrantherr ngwerleny arrken kwet anerrerrang.”
Rang ineh mernelhek, iltjang kwerenh rltwang kwerenh thwen. Kwertengerl inang Ngkart renh aremel nkwerelhemel arrken awelhek.
Jesu-el inenh weth ilek, “Altjerr rang arrehantherr nyerrkentj mernelhem, arrantherr ngwerleny arrken kwet anerrerrang. Angey rang yengenh tjerrtj ahelh-areny map-warn lanthekarl. Lakenh-arteh thang arrantherrenh lanthem-antim tjerrtj ineh-warn.”
Kwereng rang inenh pew-ilemel ilek, “Kwerrern Alngaltar rang kel arrehantherrel-arleng anememeh.
Arrantherr apek tjerrtj arrpenh-henh anetj rrpwaremel wem, Altjerrel anetj kwerenh rrpwaremel wetjenh-antim. Arrantherr apek tjerrtj arrpenh-henh anetj impem itja wemel, Altjerrel anetj kwerenh impetjenh-antim itja wemel.” Lakenh Jesu-el inenh ilek.
Thomas artwang nyent anek kwertengerl 12 ineheng. Rang itja kwertengerl mapel-arleng anek, ineharl Jesu mernelhek. Thomas arreny kwerenh arrpenh anek Tjew-atherr.
Arltang arrpenhel inang Thomas renh aremel ilek, “Nwern Ngkart arekaw!”
Thomas rang inenh irrpeltherremel ilek, “Thang renh ngwerrm iltjang kwerenh aretjeh-amparr, thang apek arnpetjeh iltjang kwerenh nail-penh iltjang tjengenhel, rltwang renh arnpetjeh-amparr, kwer-penhant thang angketj arrehantherr-henh naketjenh!”
Kel arltang arrpenhel kwertengerl inang weth warl nyent kwerel anek. Thomas rang inehel-arleng ngwerrmemeh anek. Inang kwenel anerl-anek. Arrew ingkerrek martekarl. Jesu-em weth ineheng mpwepel irnetj-alhek. Rang inenh ilek, “Altjerr rang kwet arrehantherr nyerrkentj mernelhem, arrantherr ngwerleny arrken kwet anerrerrang!”
Rangem Thomas renh ilek, “Iltjang tjengenh arnpang iltjang ngkwengenhel. Rltwang thwen. Ntwang yengenh kwet ulpeyewetjalemeh anang! Ntwang yengenh kel naketjehant!”
Jesu-elem renh ilek, “Ntwang yengenh arek-arleng, lakenheng ntwang yengenh nakek. Tjerrtj ngwenh apek inarl yengenh nakem, inang yengenh itja arek-arleng, lakenheng Altjerr ineh angerr nyerrkem.”
Jesu-el twerel aningk-ingar mpwarerl-apetjam, kwertengerl kwerenh mapeng anngetherr. Thang urrkapentj inenh itja pip nhenh-warn arrernek.
Thang arrernek urrkapentj nhenh map-penhant pip-warn, arrantherr Jesu naketjenheng, rang Christ anemeng, Altjerrel ngkwey alhelekarl. Thang arrernek, arrantherr renh naketjenheng, rang Altjerr-henh ler anemeng. Arrantherr renh lakenh naketjenheng, arrantherr iteth ngampekarl anyenetjenheng.
Jesu-henh kwertengerl map kwatj alayel iterel anerl-anek. Kwatj alay-kenh arreny Tiberias anek.
Simon; arreny arrpenh kwerenh Peter anek; Thomas anek, arreny arrpenh kwerenh Tjew-atherr; Nathaniel mer Cana town-areny anek; Cana town rartek mer Galilee-ampenyel artelhek. Akenheng-atherr Zebedee-kenh ler atherr James John thwen anek. Kwertengerl arrpenh atherr anek-antim.
Simon Peter-elem inenh ilek, “Yeng alhemaw, irrpenng antwerrketjeh.” Arrpenh mapel renh ilek, “Nwern-arlk ngkwengel-ayel alhetjeh.” Inem boat-warn antjemel, irrpenng net-el antwerrketjeh alhek. Kweny ntjaperel inang urrkapek, inem yarn kwet irrpenng antwerrkek.
Aherrk arratetjeh-anngernt, inang artwang nyent kwatj iterel irnerleh arek. Rang Jesu irnek. Kwertengerl inem renh itja alhengk-arek.
Jesu-elem inenh arlkemel pawenhek, “Peltj mapay! Arrantherr key ker irrpenng inerrerrek?”
Inang renh tjernemel ilek, “Itjaw!”
Jesu-elem inenh ilek, “Boat-eng iter rntwarr-ampeny-warn net renh arrantherr kwatj-warn werrerrang. Arrantherr kel irrpenng antwerrketjenhemeh!” Inang kangkwerremel net kwatjeh wek. Kwer-penh inang net renh yarnem boat-warn tjarr-inek, irrpenng map anthwerr-akert.
Kwertengerl arrpenh nhengem kwerarl Jesu nyerrkek, rangem Peter renh ilek, “Ngkart nhakeyay irnem!” Peter-el nhenh awemel mantarr alkey kwerenheh angkep irrpek. (Arrwekel rang mantarr alkey kwerenh rlwek-amparr irrpenng antwerrketjeh-anngernt.) Rang boat-eng anarnpemel kwatj-warn irrpenhek, rang kwer-warn arnekarner pwerlperrenhek.
Kwertengerl arrpenh map inang boat-el kwet anek, inang kwatj itereng itja arleng anek, kel arrer war, 100 metres war apek. Inang net irrpenng map-akert renh tjarr-angetjek kwatj iter-warn.
Inang boat kwereng anarnpek-arteh, kwertengerl inang rwang amperleh arek, ker irrpenng perrkel amperleh. Inang arek mern ampeng arlkwetjeh-anngernt rwang iterel interleh.
Jesu-elem inenh ilek, “Irrpenng urrpetj angetjewarrang.”
Simon Peter-em weth boat-warn antjek. Inangem net renh kwatj alay iter-warn tjarr-angek. Net kwerel irrpenng 153 map-akert. Net rang itja rltwakelhek.
Jesu-elem inenh ngwek, “Petjewarrang arlkwetjeh.” Kwertengerl map inang kaltj anek, rang Ngkart anerleh. Inangem nyerr-irrek renh pawenhetjeh, “Ntwangam Jesu?”
Jesu-el inenh mern inemel anthek, arlkwetjeh. Kwer-penh rang irrpenngemeh ineh anthek arlkwetjeh.
Nhenh kel urrpetj-ingaremeh anek, Jesu rang mernelhek kwertengerl kwerenh mapek, rarl irrernngeng kemerrekarl-penh.
Inang kel arlkwekarl-penh, Jesu Peter thwen angakelherrek mapeng. Jesu-el Simon Peter renh pawenhek, “Simon-ay, John-kenh leray, ntwangam tjeng angerr nyerrkem?”
Simon Peter-el renh ilek, “Yaw, Ngkartay. Ntwang kel kaltj, yeng ngkweng nyerrkem.”
Jesu-elem Peter renh weth pawenhek, “Simon John-henh leray, ntwang key arratj tjeng nyerrkem?”
Simon Peter-el renh ilek, “Yaw, Ngkartay, ntwang kel kaltj, yeng ngkweng nyerrkem.”
Jesu-elem renh ilek, “Yep-yep tjengenh map arntarnt-arang.”
Kel nyent-ingar weth Jesu-el Peter renh pawenhek, “Simon, John-henh leray, ntwang key tjeng nyerrkem?”
Jesu-el Peter renh tjelk-atwek, lakenh angkemel. Jesu-el renh pawenhek-arleng urrpetj-ingaremeh, “Ntwang key tjeng nyerrkemam?” Rangem Jesu renh ilek, “Ngkartay, ntwartek kaltj anthwerr ingkerrekeh anem. Ntwang nhenhek kaltj anem, yeng ngkweng nyerrkemeng.”
Jesu-el renh ilek, “Yep-yep tjengenh map anhelkw-ilemel wantang.
Peter-ay, thang ngwenh arratj ilem, ntwang nheng anthetjeh-amparr anetjam-lwer, ntwarrp belt-el ayernelhetjart, ntwarrp alhetjart, ntwang ahentj-irremel-arteh. Ntwang artwang aywang-irremel, arrpenhelemeh mwerlt ngkwengenh atherr kern-ilem. Inem ngwenh belt-el-arlk ayernemel tjey-angetjenh mer kwer-warn ntwang ahentj-kweny.”
Jesu-elem Peter angketj nhenh ilek, rang kaltj anetjenheng, arrpenh mapel Peter renh kelant irrernng atwetjenharl. Peter rang ilwetjenharl, kwer-penh tjerrtj arrpenh mapelem nhenh aremeng, inang Altjerr renh naketjenheng. Kwereng Jesu-el Peter renh ilek, “Tjengel-ayel anharrel petjang!”
Peter rang alngarelhemel arek kwertengerl nheng kwerarl Jesu rang angerr nyerrkek, rang kwer-atherreng ingkerneng petjerleh. Arrwekel kwertengerl nhenh-artek nheng Jesu-eng kwet arlkany intemel, inang kweny nyentel mern arlkwetjam. Kweny kwerel rang nheng Jesu renh pawenhek, “Ngkartay, ngwenhelam ngwenh atwenh-atwenh mapeh anyenng-anyenngel anthetjenh?”
Peter-el kwertengerl renh aremel rang Jesu renh pawenhek, “Ngkartay, rarteh nthakenh irretjenh?”
Jesu-elem Peter renh ilek, “Yeng apek ahentj-anem, rang iteth anetjeh yeng petj-alpetjeh-atwetj, nhenh itja ngkweng-athek-arlk anem. Kwer itja iterretjeh. Ngkweng-athek anem, tjengeng ingkern-angkwerr petjetjeh.”
Angketj nhenheng nakenh-nakenh inang iterl-arek, kwertengerl nheng kwel itja ilwetjenharl. Jesu-em itja angkek, kwertengerl nheng rang kwel itja ilwetjenharl. Rang war Peter renh ilek, “Yeng apek ahentj-anemeng, rang iteth anetjeh yeng petj-alpetjeh-atwetj, nhenh itja ngkweng-athek-arlk anem.”
Kwertengerl nhenh rang kwenh angketj nhenh ingkerrek pip-warn tanthemel arrernek. Rang tjerrtj mapeng alngetherr angketj nhenh ilek. Nwernem kaltj, angketj kwerenh arratj anem.
Jesu rang arrwekel angerr arrpenh mpwarek. Thang itja angketj ingkerrek pip-warn tanthek. Wenheng? Urrkapentj angerreng kwenh!
Theophilus-ay, ntwang iterl-arem key, thang angketj arrpenh arrwekel-antey pip-warn arrernekarl-penh? Pip nhengel-ayeng thang ngwenh ilek, nthakenh Jesu-el mpwarekarl arrwekel, kaltj-anthekarl thwen. Angketj pip arreny Luke-el-ayeng intem, lakenh.
Jesu nheng alker-warn alpetjeh-anngernt, rang kaltj-anthek-amparr kaltj-anthenh-anthenh tjeperr map Kwerrern Alngaltarel-ayeng, nheng rang arrwekel urraremel inekarl, kwertengerl kwerenh anetjeh. Rang inenh kaltj-anthek, nthakenh-nthakenh inang mpwaretjeh, rang itja inehel-ayeng kwet anetjenhengarl wart.
Irrernngeng kemerrekarl-penh Jesu rang ineh mernelhek, inang kaltj anthwerr anetjenheng, rang kwenh iteth anek. Arltang 40-eh-atwetj rang inenh kaltj-anthetjam, Altjerr rang tjerrtj kwerenh map-warn petjekarl, rang ineh Ngkart angerr anemeng.
Arltang arrpenhel Jesu rang kaltj-anthenh-anthenh inehel-arleng mern arlkwetjam-lwer, rang inenh ilek, ‘Arrantherr Jerusalem-el akarelherrerrang, Angeyel arrehantherr-warn Kwerrern Alngaltar lanthetjeh-atwetj. Thang arrantherrenh arrwekel ilek, rang arrantherrenh alhelekarleng wart.
Arrwekel John-el tjerrtj map inenh kwatj-warn irrpelh-ilemel baptise-iletjam. Ngwenth war Altjerrel arrantherrenh Kwerrern Alngaltarel-arleng baptise-iletjenh, Kwerrern rang arrehantherrel-ayeng kwen kwet anetjenheng.’
Arrpenh-ingar kaltj-anthenh-anthenh tjeperr map inang arrawerrek Jesu kwer-warn. Inang renh pawenhek, ‘Ngkartay, ntwang key Rome-areny map mer Israel-eng arnpwetjenh? Ntwang key tjerrtj nyent arrernem, king nwerneh Israel-areny mapeh anetjek? Ilwengar, lyet key?’
Kwerrern Alngaltar rang arrehantherr-warn petjetjenh, rang arrehantherrel-ayel kwetant anetjenh. Rang arrantherrenh twer-iletjenh. Kwereng arrantherr tjerrtj ingkerrek tjeng-penh iletjeh, mer Jerusalem-el mer ingkerrekel Judea ntjaperel, mer ingkerrekel Samaria ntjaperel thwen, ahelh panpel thwen.’
Kwereng Jesu rang alkerekemeh irrek. Inang renh artwaretjam. Kwereng rang ywerrenhek. Angkertelemeh renh inehetj rltwek.
Tjerrtj inang kern-atheh artwaretjam-lwer, artwang atherremeh ineh-arleng irnetj-alhek, mantarr mperlker-akert.
Artwang ratherr inenh pawenhek, ‘Artwang mer Galilee-areny mapay! Wenheham arrantherr alker-warn-athek kwet arerl-anem? Jesu rang kwenh alker-warn alpek. Rang angkep petj-alpetjenh lakenh-arteh kwenh.’
12-13 Kaltj-anthenh-anthenh tjeperr nhenh map mer Olive pwertel anek: Peter, John, James, Andrew, Philip, Thomas, Bartholomew, Matthew, James nheng Alphaeus-kenh ler, Simon nheng rarl Rome-areny Government-ek irrpeltherretjart, Judas arrpenh nheng James-kenh ler. Mer Olive rartek Jerusalem-eng rtwang war anek.
Kwereng kaltj-anthenh-anthenh inang Jerusalem-warn alpek. Inang warl nyent kwen-warn irrpenhemel inang room kern-warnemeh antjenhek. Warl kwerelemeh inang kwet anek.
Inang kwet Altjerr-warn angketjart. Mary Jesu-kenh mwek, marl arrpenh map thwen, Jesu-henh tjeyekw urrpetj inarl inehel-ayeng anek thwen, inang angketjart Altjerr-warn.
Arltang arrpenhel nakenh-nakenh aningk 120 arrawerrek. Peter-elemeh kemerremel inenh ilek,
16-17 ‘Tjeyenh mapay, ngkwey anthwerr Kwerrern Alngaltarel king David-el-arleng angketj kwertengerl nheng Judas-penh ilek. Angketj nhenh ingkernemeh arratemel keth-irrek. Ngkart Jesu-el Judas renh urrarek, kwer urrkapetjeh. Judas rang nwernehel-arleng pwert anek, pwert kwet urrkapek. Kwereng Judas rang Jesu renh atwenh-atwenh mapek anthekarl.’ Lakenh Peter-el inenh ilek.
(Priest twernk map inang arrwekel Judas-ek ngkweltj anthek, rang Jesu ineh anthetjenheng. Ngkweltj nhenh rang inemel meremeh payem-ilek. Mer kwerelemeh Judas rang kapert kwenelakw anyerl-alhek ahelh-warn. Anert kwerenh rlterrelherl-alhek, kwereng lyep-lyep kwerenh ahelh-warn anyek.
Tjerrtj Jerusalem-areny aningkelemeh angketj Judas-akert awek, rarl ilwekarl. Inang mer arreny arrpenh-anem anewek, Akeldama. Mer nhenh arreny anem alhwang-akert.)
Peter-el inenh ilek, ‘Altjerr-henh pip Psalms-el-ayeng David-el angketj nhenh pip-warn arrernekarl,
“Mer kwerenh arltwang kwet anetjeh,
tjerrtj map itja kwerel anetjeh.’”
‘Angketj nhenh arrpenh David-el pip-warn arrernek,
“Tjerrtj mapel kaltj-anthenh-anthenh tjeperr arrpenhemeh ngkernetjeh, kaltj-anthenh-anthenh rarl ywerrekarleng.’”
21-22 Peter-el ilek, ‘Artwang arrpenh nwengkerr urraremel inetjeh, rang nwehengkerrel-ayeng arrpenh mapeh angketj mwerr ilerl-apetjenheng, Jesu rarl irrernngeng kemerremel iteth-irrekarl-penh. Artwang ngwenh apek rang nwehengkerrel-ayeng kwet nthwerl-apetjart. Rang Jesu arentjek, renharl John-el nheng kwatjel baptise-ilekarleng, rang kwet nwehengkerrel-ayeng anentjek, Jesu nheng alker-warn alpetjeh-atwetj.’
Kaltj-anthenh-anthenh inang artwang atherrek iterrek, kaltj-anthenh-anthenh tjeperr apek anetjeh. Arreny kwer-atherr-henh anek Joseph Barsabbas, Matthias thwen. Joseph renh-artek inang arreny arrpenh Justus iletjart.
24-25 Kwereng inang Altjerr renh pawenhek, ‘Ngkartay, ntwang tjerrtj ingkerrek-kenh iterrentj arem. Ntwangemeh nwerneh keth-ilang, artwang nhenh atherreng nyent, ngwenh apek ntwang urraretjenheng, kaltj-anthenh-anthenh tjeperr nwerneh anetjenheng, Judas rang ilwekarleng.’ Lakenh inang Altjerr pawenhek.
Inang arreny kwer-atherr-henh irntang kwek atherr-warn arrernek. Arreny nyent irntang nyentel-ayel anek. Arreny arrpenh irntang arrpenhel-ayel anek. Inang irntang kwek atherr tjampet-warn kwernek, arreny atherr-akert. Kwereng artwang nyentel tjampet kwereng lernek. Irntang nyentemeh ahelh-warn anyetj-alpek. Inang arreny nyentant arek, Matthias-henh arreny. Joseph-henh arreny itjarl inang arek. Lakenheng inang Matthias renh kaltj-anthenh-anthenh tjeperr ngkernek, arrpenh mapel-ayeng anetjeh, inang kaltj-anthenh-anthenh tjeperr 12 pelemeh anetjenheng.
Inang awek ywerr-angkentj angerr-akert, irlkarteh alkereng warl kwen-warn irrpentjerleh.
Inang arek, rwang alngenth-arteh irrarnp-irrerleh, nakenh-nakenh ineh-warn arrernelhetj-alherleh nyentam-nyent-warn, rwang aleny-arteh kapert inehenhel-ayel.
Kwerrern Alngaltar rang nakenh-nakenh ineh-warn irrpetj-alhek. Kwerrern Alngaltar rang ineh angketj arrpenh map-kenh anthek, inang angkek angketj arrpenhek-arrpenhel. Angketj inang anek map anthwerr.
Tjerrtj Jew arrpenh map Jerusalem-el anek, inang mer arrpenh mapeng yatjarr petjewarrekarl, Jerusalem kwerel Altjerr naketjeh.
Jew nhenh map inang ywerr-angkentj nhenh awekarleng, inang arrawerretj-alhek Jesu nakenh-nakenh ineh-warn. Inang awek, Jesu nakenh-nakenh map angketj inehenh anthwerr angkerleh! Lwerenh-penh inang pal awetjam, nthakenh-nthakenh inang lakenh angketjam.
Inang pawenherrek, ‘Ywekay! Nhenh map kwenh mer Galilee-areny map!
Nthakenharlam inang angkem angketj arrpenhek-arrpenh? Nwern inenh awem, inang angkerleh angketj nwern-henh-arlk!
Nwern kwenh mer arrpenhek-arrpenheng petjek. Nwern mer nhetenh-areny map: mer Parthia-areny, Media-areny, Elam-areny, Mesopotamia-areny, Judea-areny, Cappadocia-areny, Pontus-areny, Asia-areny,
Phrygia-areny, Pamphylia-areny, Egypt-areny, Libya-areny nheng Cyrene town-eng rtwang, tjerrtj Rome town-areny yatjarr petjekarl,
Crete-areny, Arabia-areny. Nwern Jew map anem. Arrpenh map nwerneheng arrwekel Jew-kweny anek, kwereng inang Jew irrekarl. Nwern ingkerrek Galilee-areny nhenh map angkerleh awem. Inang angkem, “Altjerr kwenh mwerr angerr, rang kwenh twer anthwerr mpwarekarl!” Nwern ingkerrek awem, inang angketj nwern-henh anthwerr angkem!
Nthakenham lakenhan?’
Arrpenh mapel Jesu nakenh-nakenh ineh pwer anek, lakenh angkemel, ‘Tjerrtj nhenh map ngkwarl-penh angkerl-anem!’
Peter-emeh kemerremel irnek, kwertengerl 11 ineh-akert. Peter-elemeh map inenh untarel ilek, ‘Peltj mapay! Arrantherr ingkerrek Jew map, Jerusalem-areny mapay thwen, yeng-amparr ntertel awerrerrang, thang arrantherrenh keth-ilemel iletjeh!
Arrantherr iterrem, artwang nhenh map terangk kwel angkerleh. Inang itja terangk anem! Nhenh kwenh kweny-rtweh 9 o'clock.
Nhenhel lyet arrantherr awek ywerr-angkerleh, tjerrtj map angkek angketj map. Nhenh-penh artwang angketj angenh-angenh nheng Joel-el ngkwey ilekarl,’
“‘Mpank Ngkart petj-alpetjeh-anngernt,
thang Kwerrern tjengenh tjerrtj map-warn lanthetjenh.
Ler arrehantherr-henh mapel rrwey marl thwen
angketj tjengenh ilerl-apetjenh.
Artwang anthetj arrehantherr-henhel aywang arrehantherr-henhel thwen
Thang urrkapenh-apenh tjengenh map-warn rrwey marl thwen-warn Kwerrern Alngaltar tjengenh lanthetjenh,
inang angketj tjengenh iletjenh.
19-20 Ngkart rang petj-alpetj-kweny-antey, thang imparr map mernetjenh alkerel ahelhel thwen. Tjerrtj mapel inenh apatemel aretjenh.
Inang alhwang rwang kwert thwen aretjenh.
Aherrk rang kweny-irretjenh,
atay rang alhwang-arteh athethek-irretjenh,
Kwereng Ngkart rang alkereng petj-alpetjenh twer angerr-akert,
tjerrtj ingkerrek court angerrel pawenhemel
angaketjeh-anngernt.
Ngkart mpank petj-alpetj-kweny-lwer,
tjerrtj ngwenh apek inang Altjerr renh arlkemel pawenhetjenh,
‘Ngkartay, yengenh inay’,
Ngkartel inenh kel inetjenh, kwerel-ayeng iteth ngampekarl anetjenheng.”
Lakenh Joel-el Altjerr-henh angketj pip-warn arrernek.’
Peter-el ilek, ‘Artwang Israel-areny mapay, angketj nhenh arrantherr awerrerrang, tharl arrantherrenh ilem. Altjerrel kwenh Jesu Nazareth-areny arrehantherr-warn lanthek, rang tjerrtj irlkert map mwerr-ilek arrehantherreng alngetherr. Arrantherr kwenh kaltj anem yanhek.
Altjerrel kel arrwekel kwet iterl-arek nthakenharl irretjenh, artwang anetjel Jesu renh arrehantherr-warn anthetjenh. Altjerr rang arrwekel kwet nhenhek ahentj-irrek. Arrantherr Jesu renh antwerrkek, tjerrtj anetj mapek anthek. Inang renh nail-el tanthemel ntwerlk-warn arrernek, rarrp ilwetjeh.
Altjerrel Jesu renh irrernngeng kemelh-ilemel iteth-ilek. Rang itja renh impek, awenngel kwet intetjeh!’
‘Ngkwey King David angkek,
“Ngkart rang tjengeng ularr rtwang kwet anem.
Tjerrtj arrpenhel yengenh yarn anetj-iletjenh, Ngkart rang rtwang anemeng wart.
Yeng Altjerr-warn angkem,
‘Ngkartay, yeng arrken awelhem, yeng ngkweng kangkem,
ntwarl kwet wart yengenh arntarnt-arerl-anem.
Yeng anew-anew akarelhem ngkweng.
Yeng ngkwengenh anem, tjeperr,
yeng kweteth ngkweng kangkwerrem,
lakenheng ntwang yengenh itja awenngel
imperl-alhetjenh.
Ntwang yengenh awenngeng inetjenh.
Lakenheng yeng itja ahelhel rntert-irretjenh.
Ntwang yengenh ilek, ntwang yengenh irrernngeng iteth-iletjenh.
Ntwang yengenh tjep-tjep-iletjenh, yeng ngkwengel-ayel arrken awelhetjenh.’”
Peter-el angketj nhenh keth-ilemel ilek, ‘Peltj mapay, King David lakenh angkek ngkwey. Angketj nhenh kwenh Jesu-penh anem. Thang arrantherrenh angketj arratj anthwerr ilem king David-akert. David rang ilwek, inang renh awenng-warn kwernek, rang awenngel kwen kwet intem. Awenng kwerenh mer Judea-el kwet anem.
David rang kwenh Altjerr-henh angketj angenh-angenh anek. David rang iterl-arek, Altjerrel nheng renh alhelekarleh, peltj kwerenh ingkern-penh mapeng king nyent anetjenharl.’
‘David rang kaltj anek, nthakenh-nthakenh irretjenharl, Altjerrel kwer mernekarleng wart. David rang arrwekel kwet ilek, Altjerrel Christ renh irrernngeng kemelh-iletjenharl, rang renh itja awenngel imperl-alhetjenharl. Christ rang itja rntert-irretjenh awenngel-ayel.
Altjerrel kwenh Jesu renh iteth-ilemel kemelh-ilek irrernngeng. Nwern nhenheh kaltj, nwern renh iteth arekarleng wart.
Jesu rang alker-warnemeh angkep alpek. Lyet rang Altjerrel-ayel anem, ratherr pwert anem, ingkerrekeh-artwey. Arrwekel Angey kwerenhel renh ilekarl, rang Kwerrern Alngaltar kwer anthetjeh. Angketj nhenh lakenh arratemel keth-irrek. Rang Kwerrern Alngaltar Ngkart Jesu kwer-amparr anthek. Lyetemeh Jesu-el Kwerrern nhenh nwerneh anthem. Lyet arrantherr nwernenh aremel awem, nwern angkemarl angketj arrpenhek-arrpenhel Kwerrern Alngaltarel-arleng.
King David rang itja alker-warn alpek. David rang ngkwey angketj nhenh ilek, pip Psalms-el-ayel,
“Altjerrel Ngkart tjengenh ilek,
‘Tjengel-ayeng-amparr kwet anang!
inang ngkweng kangkwerretjenheng.’”
Angketj nhenh kwenh Jesu-penh anem.’
Peter-el ilek, ‘Tjerrtj Israel-areny mapay, lakenheng arrantherr ingkerrek nhenheh kaltj anetjeh: Jesu nheng arrantherrarl ntwerlk-warn arrernekarl, renhemeh Altjerrel ngkernek, Ngkart angerr tjerrtj ingkerrekeh anetjeh, Christ, rang nwehengkerreh ngkwey alhelekarl.’
Peter-el angketj lakenhel tjerrtj inenh tjelk-atwek. Tjerrtj inang nyerr-irremel Peter inenh pawenhek, ‘Tjey mapay, nthakenham nwern irrey?’
Peter-el inenh ilek, ‘Arrantherr anetjeng twep-irretj-alpetjeh. Arrantherr nwerneh-warn petjetjeh, nwern arrantherrenh Jesu Christ-henh arrenyel-ayeng kwatj-warn irrpelh-ilemel baptise-iletjeh, Altjerrel anetj arrehantherr-henh wetjenheng, rang ngwerleny atwetj-kwenh arrehantherr mernelhetjenheng. Kwereng Altjerrel Kwerrern Alngaltar arrehantherr-warn lanthetjenh, arrehantherrel-ayel kwetemeh anetjenheng.
Altjerrelemeh alhelek, Kwerrern kwerenh anthetjeh tjerrtj ineh, rang inenh ntangkekarl, tjerrtj kwerenh anetjenheng. Nhenh-atwetj arrantherrenh apek, peltj ingkerneny arrehantherr-henh apek, tjerrtj mer arrpanenhel thwen.’
Peter-elemeh inenh weth kaltj-anthek. Rang inenh arteng-ilemel ilek, ‘Altjerr pawenherrerrang, rang arrantherrenh anetjeng inetjenh, rang arrantherrenhenp atwehetjeng tjerrtj anetj nhenh mapel-ayeng.’
Arltang kwerelemeh tjerrtj mapemeh 3000 Peter kwer kangkwerrek, nakenh-nakenh mapel-ayeng nyent-irrek. Kaltj-anthenh-anthenh tjeperr mapel inenh kwatj-warn irrpelh-ilemel baptise-ilek.
Kaltj-anthenh-anthenh tjeperr inang nakenh-nakenh map kaltj-anthetjart. Nakenh-nakenh inang mantjel awetjart, ineh kangkwerremel. Inang ingkerrek kangkentj ularrek-ularremeh mernelhetjart. Inang mern rltwakemel pwertel arlkwetjart. Inang Altjerr-warn kweteth angketjart.
Kaltj-anthenh-anthenh tjeperr mapel twer angerr-akertel urrkapetjart. Inang tjerrtj irlkert map mwerr-iletjart. Tjerrtj ingkerrekel nhenh lyetant aremel anwerlkek, inang ateremeh-irrek.
Tjerrtj nakenh-nakenh inang pwert arrawerretjart. Inang ingkerreny peltj anetjart. Inang mern-arlk ingkerrek mpwepek arlkwetjart.
Inang rnwanentj-arlk mer-arlk thwen inehenh sell-em-iletjart, maney inetjenheng. Kwereng inang maney nhenh angayel mapeh anthetjart.
Aherrk arrpanenhel inang Altjerr-henh church angerretj-henh yard kwenel-ayel arrawerretjart. Inang warl nyentam-nyentel arrawerretjart, mern rltwakemel arlkwetjart, Jesu-eh irlpangkemel. Inang ingkerrek arrken awelhemel anetjart.
Inang Altjerr angerr kangkemel nakek. Tjerrtj arrpenh map inang kangkek ineh, lakenh angkemel, ‘Yay! Tjerrtj nhenh map irlpareth kwenh anem!’ Ngkartel aherrk arrpanenhel tjerrtj arrpenh map inek, inang ngampekarl iteth anetjenheng. Inang Jesu nakenh-nakenhemeh irrek, werlampareny inehel-ayeng nyentemeh-irrek.
Kel arltang arrpenh-ingar angwerrel, Peter John ratherr Altjerr-henh church angerretj-warn alherretjam, Altjerr-warn angketjeh-anngernt. Tjerrtj Jew inang angwerrel Altjerr-warn angketjart.
Arrpenh mapel artwang arlamarr nyent angetjam arrew nyent kwer-warn, church angerretj iter-warn. Artwang rang kwer kwekeng-ntjel arlamarr anentjekarl. Arrew renh inang arreny mwerr anthwerr iletjart. Arltang arrpanenhel inang artwang arlamarr renh angetjetjart arrew nhenh-warn, rang maneyeh ankey nketjart arrew kwerel.
Artwang arlamarrel arek Peter John thwen arrew-warn alherleh, church angerretj-henh yard-warn irrpenhetjeh-anngernt. Rang kwer-atherr maneyeh ankey nkek.
Peter John ratherr renh twant-arek. Peter-elemeh renh ilek, renh-atherrenh aretjeh.
Artwang arlamarr rang renh-atherrenh twant-arek. Rang iterrek, ratherr kwer maney anthetjenharl kwel.
Peter rang kwer ilelhek, ‘Yeng kwenh maney-kweny! Thang ngwenh warant ilem, Jesu Christ Nazareth-areny-henh arrenyel-arleng, kemerremel nthwerl-apang!’
Artwang rang arlamarr-penh kemerremel mwerr-irremel nthwerl-apekemeh. Rang Peter atherrel-ayeng church angerretj-henh yard-warn irrpenhek. Rang arrken-irrerl-apemel Altjerr renh nakerl-apek.
Tjerrtj mapel renh arek nthwerl-aperleh mwerremeh, Altjerr renh nakerleh.
Inang alhengk-arek artwang arlamarr renh. Rang nheng arrew mwerr anthwerr kwerel kwet intetjart, maneyeh ankey nketjart. Inang nwerlkemel pawenherrek, ‘Artwang nhenh kwenh arlamarrarl anek! Nthakenh rang mwerr-irrek?’
Artwang rang Peter John renh-atherrenh kwet antwerrkek, ratherr lywang kwerel irnetjam. Tjerrtj mapel lywang iletjart Solomon-kenh lywang angerr. Tjerrtj mapemeh ineh-warn arrtjanetj-alhek, angerr nwerlkemel.
Peter-el tjerrtj inenh arnaremel pawenhek, ‘Artwang Israel-areny mapay, wenhengam arrantherr nwerlkem, artwang nhenh mwerremeh nthwerl-aperleh? Wenheng arrantherr ilernenh arnterr anthwerr arem? Arrantherr iterl-arem, ilern key renh mwerr-ilek? Itja, ilern itja renh mwerr-ilek. Ilern twer-kwenh anem.
Altjerr nheng Abraham, Isaac, Jacob mapel nakentj-alhekarl, arrwekeleny nwern-henh mapel thwen renh nakentj-alhek. Altjerr rang urrkapenh-apenh kwerenh Jesu kwenh alker-warn angkep anginek. Lyet Jesu rang parrtj angerr-akert anem. Arrwekel arrantherr Jesu renh twernk Pilate-eh anthek. Pilate rang ahentj-anek, Jesu renh mer-warn lanthetjeh. Arrantherr ahentj-kweny-irrekarl.
Jesu rang arratj anthwerr anek, pelkeny. Arrantherremeh kwer ahentj-kwenyarl anek. Arrantherr renh mentj impek. Arrantherr ahentj-anek, Pilate-el artwang arrpenh mer-warn lanthetjeh, artwang merrentj nheng.
Arrantherr artwang tjeperr renh-atwetj irrernng atwek. Rang kwenh tjerrtj iteth-ilenh-ilenh anek! Altjerrelemeh renh irrernngeng kemelh-ilemel iteth-ilek. Nwern kwer kaltj anem, nwern renh iteth arekarleng.
Artwang nhenh arerrerray! Kwer arrantherr kaltj anem. Rang Jesu nakek. Lakenheng Altjerrel renh mwerr-ilek Jesu-henh arrenyel-ayeng. Arrantherr-artek nhenh keth arem.’
‘Peltj mapay, yeng kwenh kaltj, arrantherr angerrepat arrehantherr-henh mapel thwen itja alhengk-arek, Jesu rang Altjerr-henh Ler anemeng. Lakenheng arrantherr pawenhek, inang Jesu renh irrernng atwetjeh.
Altjerrel nheng ngkwey ilekarl angketj angenh-angenh kwerenhel-arleng, inang Christ renh anetj-ilemel atwetjenh. Angketj nhenhemeh arratemel keth-irrek.
Lakenheng anetj arrehantherr-henh impetjeh. Altjerr-warnant twep-irrerrerray, rang anetj arrantherr-henh wetjeh. Kwereng rang arrantherrenh weth tjep-tjep-iletjenh.
Kelant rang Christ arrehantherr-warn angkep lanthetjenh, artwang nheng rang arrwekel kwet ilek, rang petjetjenh arrehantherr-warn. Jesu rang kwenh Christ nhenh anem, Altjerr rang arrernekarl arrehantherr.
Jesu mpank-amparr alkerel anetjeh. Altjerrel alker ahelh-arlk ingkerrek arratj-ilemel lyeteny-iletjeh-amparr. Kwereng Christ rang petj-alpetjenh. Altjerrel ngkwey nhenh arrwekel alhelekarl angketj angenh-angenh kwerenh mapel-arleng.
Ngkwey Moses rang tjerrtj map ilek, “Altjerr rang angketj angenh-angenh arrpenhemeh arrehantherr-warn lanthetjenh. Rang yeng-arteh anetjenh. Arrantherr kwer kangkwerretjeh!
Tjerrtj inarl angketj angenh-angenh nhenh kwer itja kangkwerrem, Altjerrel inenh arnpwetjenh. Inang itja kwet Altjerr-kenh peltj anetjenh.” Angketj nhenh Altjerrel Moses renh arrwekel kwet ilek.’
‘Samuel nhengel Altjerr-henh angketj angenh-angenh ingkern-penh mapel thwen tjerrtj mapeh angketj artwang nheng-akert Jesu Christ-akert arrwekel kwet ilek, nthakenh lyetarr irrekarl.
Angketj alhelentj nhenh arrehantherr anem. Altjerrel nheng Abraham renh alhelek, ‘Peltj ingkerneny ngkwengenhel-arleng artwang nyent arratetjenh, thang tjerrtj ingkerrek ahelh-areny kwerel-arleng mwerr-iletjenh.’ Alhelentj nhenh arrehantherr anthwerremeh anem.
Altjerrel urrkapenh-apenh tjeperr kwerenh arrehantherr-warneh-amparr lanthek. Rang ahentj-anek, arrantherrenh anetjeng twepelh-iletjeh, arrantherrenh mwerr-iletjenheng.’
1-2 Peter John ratherr tjerrtj mapeh angketjam-lwer, priest map rrwampey awelhemel petjek kwer-atherr-warn, atwenh-atwenh twernk nyent-akert artwang Sadducee map-akert thwen. Inang ahentj-kweny-irrek angketj kwer-atherr-henheh, inarl tjerrtj inenh kaltj-anthetjam, tjerrtj ingkerrek kelant irrernngeng kemerretjenharl, Jesu rarl irrernngeng kemerrekarl-arteh.
Tjerrtj mapel angketj kwer-atherr-henh nheng awekarl-penh, inang angketj renh nakek. Nakenh-nakenh inang aningk irrekemeh. Inang kel artwang 5000 anek.
Kel kweny-rtwehemeh twernk map, angerrepat map, Moses-henh mpwareng-areng kaltj-anthenh-anthenh map thwen inang Jerusalem-el arrawerrek, angkerretjeh-anngernt.
Annas priest twernk angerr rang, Caiaphas, John, Alexander, peltj arrpenh map inehenh thwen, inang ingkerrek nyent-irrek.
Inang Peter John renh-atherrenh tjayeleng arratelh-ilemel ngwek, inang renh-atherrenh mpwepek ngkernek. Inang renh-atherrenh pawenhekemeh, ‘Ngwenhelam mpwelenh twer-ilek, artwang arlamarr renh mwerr-iletjeh? Ngwenh-henh arrenyelam mpwel renh mwerr-ilek?’
Peter renh Kwerrern Alngaltarel twer-ilek, rang ineh-warn angketjeh-anngernt. Peter rang angkek, ‘Twernk mapay, angerrepat map-arlkay!
Wenhekam arrantherr ilernenh pawenhem artwang arlamarr-penh? Arrantherr alhengk-aretjeh key, nthakenh ilern artwang arlamarr renh mwerr-ilek?
Ilern lakenhant arrantherrenh ilem, arrantherr ingkerrekel awetjeh. Ilern kwenh artwang arlamarr nhenh mwerr-ilek, Jesu Christ Nazareth-areny-henh arrenyel-ayeng. Jesu renh arrantherrarl ntwerlkek tanthemel arrernekarl. Altjerrel renh irrernngeng kemelh-ilekarl.
Arrantherr Jesu renh anetjeh-athen arek. Rang itja anetj anek, rang artwang arratj anek, tjeperr ingkerrekeh.
Jesu rant kwenh tjerrtj anetjeng inem. Tjerrtj ngwenh apek inarl ahentj-anem, Altjerrel inenh anetjeng inetjeh, inang ngampekarl iteth anetjenheng, inang Jesu renhant naketjeh, arreny kwerenh ilemel. Kwereng Altjerrel inenh peltj-iletjenh, inang Altjerr-henh arlaltj mapel-ayeng anetjenheng.’ Lakenh Peter rang inenh ilek.
Artwang twernk inang Peter John renh-atherrenh twant-arek, ratherr anew-anew anthwerr angkerleh. Inang alhengk-arek, ratherr anetj-anetj war anek, itja inangkal. Lakenheng inang anwerlkek. Inang alhengk-arek, ratherr Jesu-el-arleng anekarl.
Artwang mwerr-irrekarl rang kwer-atherrel-arleng rtwang irnetjam, lakenheng twernk inang angketj-kwenyemeh irrek.
Kwereng inang Peter John renh-atherrenh arnpwek keth-warn, inarrpemeh angkerretjeh-anngernt.
‘Artwang nhenh-atherrenh nwengkerr nthakenh iletjenh? Tjerrtj Jerusalem-areny ingkerrek kaltj, ratherr twer angerr-akertel mpwarekarl. Nwengkerr nhenh-penh itja pal-angketjek.
Nwengkerr renh-atherrenh arnpaketjeh, tjerrtj arrpenh mapel nhenh-penh awehetjeng. Ratherr itja Jesu-kenh angketj kaltj-anthetjeh tjerrtj mapek.’
Inang kwer-atherr weth ntangkelhek, kwen petj-alpetjeh. Inang renh-atherrenh arnpakek, ‘Mpwel itja weth angketj Jesu-akert kaltj-anthetjeh!’
Peter John ratherr inenh ilek, ‘Arrantherrarrp iterrewarray, wenh apek Altjerreng ularr arratj anem? Ilern ngwenheham kangkwerretjenh? Altjerreh apek? Arrehantherr apek? Ilern arrehantherr kangkwerretj-kwenh anetjenh, ilern kangkwerretjenh Altjerrekant.
Ilern itja ntert anetjenh. Ilern nheng arekarl awekarl thwen, ilern kaltj-irrekarl. Ilerneh-athek anem, angketj ilerl-apetjeh tjerrtj mapeh.’
Tjerrtj ingkerrekel Altjerr kangkemel nakek, rarl tjerrtj renh mwerr-ilekarl. Lakenheng twernk inartek yarn iterrek, nthakenh inang renh-atherrenh atwetjenh. Inang renh-atherrenh arnpakemel iltek, ‘Mpwel apek anetj mpwaremarleng, nwern mpwelenh atwetjenh!’ Kwereng inang renh-atherrenh mentjemeh impek, ratherr alherretjeh.
Artwang nheng renharl Peter ratherr mwerr-ilekarl, artwang rartek 40 years old, aywang anek.
Kwereng ratherr nakenh-nakenh map-warn alpek. Ratherr inenh angketj ingkerrek ilek, nthakenh priest twernk mapel angerrepat mapel thwen renh-atherrenh ilekarl-penh.
Ntwang kwenh arrwekeleny nwern-kenh David-el-ayeng angkekarl. Ntwang David renh ilek, lakenh rang angkek Kwerrern Alngaltarel-ayeng,
“Wenheng tjerrtj lwereny map arnkely-irrem?
Wenhengam inang ngkwantj-irretjeh?
King ahelh-areny map twernk map thwen
arrawerremel nyent-irrek, angkerretjeh-amparr.
Kwereng inang ahentj-kweny-irremel Ngkarteh irrpelth-irrek,
Christ kwerenheh thwen.”
Lakenh King David rang Kwerrern Alngaltarel-arleng ilek, arrwekel kwet.’
Inang ilek, ‘Mer nhenh Jerusalem-el, king Herod Pontius Pilate thwen nyent-irrek tjerrtj lwereny mapel-ayeng, tjerrtj Israel-areny mapel-ayeng thwen. Inang angkerrek, urrkapenh-apenh tjeperr ngkwengenh Jesu atwetjeh-anngernt. Jesu rang Christ ngkwengenh anem.
Inang Jesu renh irrernng atwek, ntwarl arrwekel kwet ilekarl-arteh.
Ngkartay, nwern urrkapenh-apenh ngkwengenh anem. Ntwang kel arem, nwerneh inang ngkwantj-irremarleng. Nwern ngwenh pawenhem, ntwang nwernenh twer-iletjeh, nwern angketj ngkwengenh kwet kaltj-antherl-anetjenheng.
Ntwang kwet tjerrtj irlkert map mwerr-ilang! Twer angerr ngkwengenhel mpwarang! Nwern irlkert map mwerr-iletjek Jesu-henh arrenyel-ayeng, urrkapenh-apenh tjeperr ngkwengenhel-ayeng.’ Lakenh inang Altjerr pawenhek.
Tjerrtj map inarl warl kwen anetjam. Warl rang ineh-akert arrewek. Kwerrern Alngaltar rang ineh-warn irrpek. Inang Altjerr-henh angketj ilerl-apek kwet tjerrtj mapeh.
Tjerrtj nakenh-nakenh map pwertemeh ingkerrek anek, iterrentj nyent-akert. Ingkerrekel rnwanentj inehenh mpwepehemeh arrernek, arrpenhel apek rnwanentj rarl ahentj-anem inetjeh. Lakenh nyent itja angkek, ‘Rnwanentj tjeyenh thang anyenem.’ Itja.
Kaltj-anthenh-anthenh tjeperr inang angketj twerel kaltj-antherl-apetjam, Ngkart Jesu irrernngeng kemerrekarl-penh. Altjerrel inenh ingkerrek arntarnt-arek, inang twer kwet anetjeh.
Inang mern antherl-apetjam, nyent itja apek angayel anek, rnwanentj-kweny apek. Arrpenh map farm-eh-artwey apek, warleh-artwey apek, inang farm apek warl apek sell-em-iletjart, maney ankeyel inetjeh.
Kwereng inang maney inenh kaltj-anthenh-anthenh mapeh anthetjart. Kaltj-anthenh-anthenh inang maney rnwanentj-kweny mapeh anthetjart.
Artwang nyent Joseph rartek mer Cyprus-el mangkekarl. Rang Levi-henh peltj anek. Kaltj-anthenh-anthenh tjeperr map angkek, ‘Joseph rang kwenh tjerrtj map tjep-tjep-ilek!’ Lakenheng inang renh arreny arrpenh Barnabas anthek.
Barnabas-el farm kwerenh maneyeh ankeyel sell-em-ilek. Rang maney renh kaltj-anthenh-anthenh mapeh anthek.
Anewart Ananias Sapphira ratherr nakenh-nakenh anek. Ratherr mer farm kwer-atherr-henh sell-em-ilek, maney mpwarek.
Peter-elemeh renh ilek, ‘Ananias-ay, ntwang Kwerrern Alngaltarek urrtjerrek! Lakenh ntwang kwenh arrentjekarrp kangkwerrek! Ntwang maney ingkerrek anthek-arrpantey werlamparenyek, ntwang kwenh maney kert arrpenh angakek, ngkewarleny rrkwetjeh! Ntwang kert arrpenhant anthek.
Mer farm rang kwenh ngkwengenh anek. Mer renh sell-em-ilekarl-penh, maney rang ngkwengenh-antim anek. Kel mwerr lakenheh-atwetj, ntwang maney ingkerrek war anyenetjeh ngkwengarrp apek. Ntwang ilek, ntwang ingkerrek anthek kwel. Ntwang ingkerrek anthetj-kweny anek! Ntwang kwenh kert arrpenh anyenek! Wenheng ntwang anetj mpwarek? Ntwang kwenh Altjerrek urrtjerrek, itja nwernehant!’
Ananias-el lakenh awemel rang ahelh-warn irrernng anyerl-alhek. Tjerrtj mapel angketj Ananias-akert awek, inang ingkerrek ater-irrek.
Artwang map petjek Ananias kwer-warn, inang irrernng mantarrel arltwek. Inang renh keth-warn angerrerrek, awenng-warn arrernek.
Kelant anew kwerenh Sapphira rang warl-warn irrpentj-alhek. Sapphira rang kaltj-kweny anek, anew kwerenh ilwekarleh.
Peter-elemeh renh pawenhek, ‘Yengenh ilay mer mpwel-henh sell-em-ilekarl-penh. Maney ingkerreny key Ananias rang anthek?’
Marl rang angkek, ‘Yang, maney ingkerreny kwel rang anthek.’
Peter-elemeh renh ilek, ‘Wenheharl mpwelanth anewart-atherr nyent-irrek, Ngkart-kenh Kwerrernek urrtjerremel ilelhetjeh? Aray, artwang inarl anew ngkwengenh awenngek arrernekarl, inang ngkwengemeh kethel akarelhem! Ngwenhemeh inang angenhetjeh, awenng-warn arrernetjeh!’
Sapphira rang kel Peter-eng ularr irrernng anyerl-alhek-antim. Artwang inang irrpentjek, inang arek marl rang kel ilwekarl. Inang renh keth-warn angerrerrek, artwang anew kwerenhel-ayeng antarl arrernek awenng nyent kwerel.
Werlamparenyel tjerrtj ingkerrenyelemeh thwen inang angketj nhenh awek, inang ater anthwerremeh irrek.
Kaltj-anthenh-anthenh tjeperr inang twer angerrel tjerrtj map mwerr-iletjart, irlkert apek. Nakenh-nakenh mapemeh inang kweteth lywang-warn arrawerretjart Altjerr-henh church angerretj iterel, Solomon-henh lywang-warn.
Tjerrtj arrpenh mapel inenh aremel nakek. Inang iterrek, nakenh-nakenh mapel-ayeng nyent-irretjeh. Inang-atwetj ater-irrek, Altjerrel inenh atwehetj. Lakenh-hetj inang itja nyent-irrek ineh-warn.
Tjerrtj aningkelemeh Ngkart renh nakekarl, artwangel marlel thwen.
Kwereng tjerrtj mapel irlkert map inenh keth-warn angetjart, antjamel intetjeh, arlamarr map-arlk thwen. Tjerrtj irlkert inang mpwelhetjart, Peter rang apek anper alhetjeh, lywang kwerenhel inenh arltwemel mwerr-iletjek.
Tjerrtj aningk town arrpenh mapeng petjek, Jerusalem-ampenyeng. Inang tjerrtj irlkert inehenh tjerrtj kwerrern anetj-akert-arlk thwen kaltj-anthenh-anthenh tjeperr map-warn angetjewarrek. Kaltj-anthenh-anthenh inang inenh ingkerreny mwerr-ilek.
Priest twernk angerr artwang Sadducee map thwen kaltj-anthenh-anthenh tjeperr ineh arnkely-irrek.
Inang kaltj-anthenh-anthenh inenh antwerrkemel tjayel-warn akwernek.
Ngkart-kenh angel alker-areny kwenyel tjayel-warn petjek. Angel-el tjayel-henh door altjwer-ilemel, rang inenh keth-warn tjey-angek.
Rang ilek, ‘Altjerr-henh church angerretj-henh yard kwer-warn-atheh alherrerray! Arrantherr tjerrtj map ilay angketj ingkerrek Jesu-penh, rang iteth-ilenh-ilenh anemeng.’ Kwereng angel rang ywerrenhek.
Aherrk lyet-atheh arratetjam-lwer inang church angerretj-henh yard-warn irrpenhek, tjerrtj map inang kaltj-anthetjam.
Artwang rrkwentj inang tjayel-warn alhek. Inang kaltj-anthenh-anthenh inenh itja arek. Inang angkep alpek, twernk inenh iletj-alpetjeh,
‘Nwern tjayel-warn alhek, nwern arrew ingkerrek mart-ilentj kwet aretj-alhek. Nwern arrew-henh arntarnt-arenh-arenh inenh arek, arratj arntarnt-arerleh. Nwern arrew renh altjwer-ilek, nwern inenh itja arek, rltwang!’
Rrkwentj twernkel thwen priest twernk mapel thwen angketj nhenh awemel inang yarn iterrek, ‘Nthakenh irrekay?’
Artwang nyentemeh petjek, rang inenh ilek, ‘Artwang nheng map arrantherrarl tjayel-warn akwernekarl, inartek church angerretj-henh yard-el tjerrtj map kaltj-antherl-anem!’
Rrkwentj-henh twernk alhek rrkwentj kwerenh urrpetj-akert, kaltj-anthenh-anthenh inenh ngwerl-alpetjeh. Rrkwentj inang itjemeh kaltj-anthenh-anthenh ineh ahel-irrek. Inartek tjerrtj mapeng ater-irrek, inang inenh pwertel iltewehetj.
Inang kaltj-anthenh-anthenh tjeperr inenh ngwerl-alpek, inang inenh Council ineheng mpwepel-ayeng arrernek. Priest twernk angerr rang inenh ilek,
‘Nwern kwenh arrantherrenh arnpakekarl, arrantherr itja weth tjerrtj map angketj Jesu-kenh kaltj-anthetjeh. Arrantherr kenh nwerneh itjarl kangkwerrek. Arrantherr tjerrtj Jerusalem-areny ingkerrek kaltj-antherl-anek. Arrantherr angketjam, nwern kwel Jesu renh irrernng atwekarl!’
Peter-el kaltj-anthenh-anthenh arrpenh mapel thwen inenh ilek, ‘Nwern Altjerrehant kangkwerrem, nwern itja kangkwerrem tjerrtj mapek!
Arrantherr Jesu renh ntwerlk-warn arrernek, rang ilwetjeh. Altjerr nhengel arrwekeleny nwern-kenh mapel nakekarl Jesu renh irrernngeng kemelh-ilek.
Altjerrel renh kwereng kwet arrernek, twernk angerr anetjeh, Arntarnt-arenh-arenh thwen. Tjerrtj inarl kwer-warn twep-irrem, rang anetj inehenh wem. Kwereng Altjerr rang kangkentj atwetj-kwenh anetjenh ineh.
Nwern kaltj anem Jesu-ek, nwern renh arekarl-penh. Kwerrern Alngaltar rang kaltj-antim. Nwern arrehantherr angketj nhenh ilem, Kwerrern Alngaltarel nwernenh twer-ilekarleng. Tjerrtj arrpenh map inarl Altjerreh kangkwerrem, Altjerr rang ineh Kwerrern Alngaltar anthem.’ Lakenh Peter mapel inenh ilek.
Council inang nhenh awemel ahel-irrek. Inang ahentj-anek, kaltj-anthenh-anthenh inenh irrernng atwetjeh.
Council ineheng artwang nyentemeh kemerremel irnek. Rang artwang Pharisee anek, arreny kwerenh Gamaliel. Gamaliel rang Moses-henh mpwareng-areng kaltj-anthenh-anthenh anek. Tjerrtj mapel renh naketjart. Rang rrkwentj map ilek, kaltj-anthenh-anthenh inenh keth-warn-amparr angetjeh.
Kwereng rang Council inenh ilek, ‘Artwang Israel-areny mapay! Arrantherr mantj iterretjeh-amparr, artwang nhenh map atwetjenheng-anngernt apek.
Iterl-arang artwang nheng arreny Theudas. Year arrpenh-lkwer war Theudas rang nakelhek, rang kwel artwang tjeperr anemeng. Artwang 400-arteh kwer-warn nyent-irrek. Artwang atwenh-atwenh Rome-areny mapel renh irrernng atwek. Kwereng aningk kwerenh map ateremeh arrtjanewarrek. Kwereng itjemeh anek.
Kwereng artwang arrpenhemeh petjek, arreny kwerenh Judas, mer Galilee-areny nheng. Rang nakelhek, nwernenh nheng Government-el count-em-iletjam-lwer. Kwereng artwang arrpenh map nyent-irrek Judas kwer-warn. Artwang inang ahel-irrek Government-ek, atwerretjeh anek. Atwenh-atwenh Rome-areny mapel Judas renh irrernng atwek. Kwereng tjerrtj kwerenh map ateremeh arrtjanewarrek.
38-39 Lakenheng thang arrantherrenh ilem: Angketj lyeteny nhenh inarl tjerrtj map kaltj-anthem, nhenh apek tjerrtj-henh angketj war anemeng, rang kel ywerretjenh. Rang apek Altjerr-henh angketj anemeng, arrantherr renh yarn kwet arnpakem. Arrantherr atwerretjenh Altjerrel-ayeng! Artwang nhenh map kel impang, inarrp alhetjeh.’ Lakenh Gamaliel-el ilek Council-eng anngetherr.
Council inang Gamaliel-ek kangkwerrek. Inang kaltj-anthenh-anthenh mapeh weth ntangkelhek. Inang atwenh-atwenh map ilek, kaltj-anthenh-anthenh inenh whip-el atwetjeh. Inang kaltj-anthenh-anthenh inenh ilek, ‘Arrantherr itja weth tjerrtj map Jesu-kenh angketjel kaltj-anthetjeh.’ Kwereng inang inenh lanthek.
Kaltj-anthenh-anthenh tjeperr inang Council map-ketj alpek, arrken anthwerr awelhemel. Inang iterrek, ‘Altjerrel nwernenh arek, nwern itja ntjwem-irretj-kwenh anek Jesu-henh arrenyeh, nwern kwenpel arreny kwerenh-penh kaltj-anthetjeh. Altjerr rang arrken awelhek nwerneh.’
Kaltj-anthenh-anthenh tjeperr inang arltang arrpanenhel church angerretj-henh yard-el kaltj-anthetjart, mer mapel-ayeng-arlk. Inang tjerrtj inenh angketj mwerr kaltj-anthek, Jesu rang Christ nheng anemeng, Altjerrel ngkwey alhelekarl.
Kaltj-anthenh-anthenh tjeperr 12 inang nakenh-nakenh ingkerrek ntangkemel arrawelh-ilek. Kwereng inang inenh ilek, ‘Tjeperr anem nwerneh, nwern Altjerr-henh angketj kaltj-anthetjeh arrantherrenh. Nwern itja nhenh mentj impetjek. Nwern itja arrantherrenh mernel wantetjenh. Nwern Altjerr-henh angketj itja mentj impetjek.
Peltj mapay, lakenheng arrantherr artwang 7 urraremel ngkernetjeh, artwang Kwerrern Alngaltar-akert iterrentj mwerr-akert thwen, nwernemeh inenh ngkernetjenheng, arrantherrenh wantetjeh mernel.
Nwerneh-athek anem, Altjerr-warn kweteth angketjeh, tjerrtj inenh Altjerr-henh angketj kaltj-antherl-apetjeh kwet.’ Lakenh kaltj-anthenh-anthenh mapel nakenh-nakenh inenh ilek.
Nakenh-nakenh inang angketj nhenheh kangkek. Inang Stephen kwer-amparr urraremel inek. Rang artwang nakentj angerr-akert anek, Kwerrern Alngaltarel renh twer-ilekarleng. Inang nakenh-nakenh arrpenh mapemeh urraremel inek-antim: Philip, Procorus, Nicanor, Timon, Parmenas, Nicolas. Nicolas nhenh rartek Antioch town-areny anek. Arrwekel rang itja Jew anek. Kwereng rang Jew irrek-amparr, ingkern rang Jesu nakek.
Artwang 7 inenh nakenh-nakenh mapel kaltj-anthenh-anthenh tjeperr map-warnemeh angetjek. Kaltj-anthenh-anthenh inang iltjang inehenh arrernek inehenh kapert-warn, Altjerr pawenhemel ineh.
Kwereng nakenh-nakenh mapel tjerrtj arrpenh map kaltj-anthetjam. Tjerrtj Jerusalem-areny aningk nakenh-nakenhemeh irrek. Priest mapel-arlk Jesu renh nakek.
Altjerr rang Stephen-eh kangkentj mernelhek, rang renh twer-ilek. Stephen rang twerel mpwarek tjerrtj mapeng anngetherr.
Artwang arrpenh map Stephen kwer ahentj-kweny-irrek. Tjerrtj nhenh inang Jew anek, Cyrene town-areny Alexandria town-areny thwen arrwekel petjekarl. Inang ingkerrek church nyentel irrpetjart, church kwerenh arreny anek ‘Church twernk-kweny map-kenh’. Inang ingkerrek arrwekel urrkapenh-apenh twernk-akert anetjart, kwereng inarrp twernk-kwenyemeh anek. Artwang nhenh inang Stephen renh iltetjam. Artwang urrpetj arrpenh inarl mer Cilicia-eng mer Asia-eng thwen petjekarl inang renh iltetjam-antim.
Stephen rang iterrentj mwerr anthwerr-akert anek, Kwerrern Alngaltarel renh twer-ilekarleng wart. Rang twerel kwet inenh ilek. Inang ntert-irrek, inang yarn iterrek, nthakenhemeh inang kwer angketjeh.
Kwereng artwang nhenh inang artwang anetj urrpetj lanthek, angketj Stephen-akert urrtjerremel ilerl-apetjeh. Artwang anetj inang tjerrtj mapeng anngetherr urrtjerremel ilerl-apek, ‘Nwern Stephen renh awek, arramp-werleh Moses Altjerr thwen!’
Lakenh inang artwang Jew map tjerrtj angerrepat map artwang Moses-henh mpwareng-areng kaltj-anthenh-anthenh map thwen inenh rrwampey-ilek. Inang ingkerrek Stephen renh antwerrkemel Council-warn angerrerrek.
Inang artwang urrpetj twernek, Council ineheng anngetherr urrtjerretjeh, ‘Artwang nhenhel kwenh Altjerr-henh church angerretj Moses-henh mpwareng-areng thwen kweteth arramp-wem.
Nwern renh awek, rang tjerrtj map ilerleh, Jesu Nazareth-areny nhengel kwel Altjerr-henh church angerretj nhenh taketjenharl. Jesu rang kwel angketj nwern-henh angart-wetjenheng, angketj nheng Moses-el ngkwey angerrepat nwern-henh kaltj-anthekarleh.’
Council inang Stephen renh twant-arek. Inang arek, inngerr kwerenh angel alker-areny-arteh anerleh.
Priest twernk angerrel Stephen renh pawenhek, ‘Angketj arratj key ngkweng-akert inang ilem?’
Stephen-elemeh inenh ilek, ‘Peltj mapay! Angerrepat mapay! Yeng awerrerrang! Altjerr nheng nwernarl nakem rang parrtj angerr-akert anem. Altjerr rang kwenh arrwekeleny nwehengkerr-henh Abraham kwer angkek, rang nheng mer Mesopotamia kwerel anetjam-lwer, rang nheng mpank Haran-warn alhetjeh-anngernt anetjam.
Altjerrel Abraham renh ilek, “Mer ngkwengenh peltj ngkwengenh map thwen imperl-alhang, ntwang mer arrpenh-warn alhang, mer tharl ngkweng renh mernetjenh.’”
‘Abraham rang mer Chaldea imperl-alhemel, rang mer Haran-warn alhek, kwerel rang anetjart. Angey kwerenh kel ilwekemeh mer Haran kwerel. Kwereng Altjerrel Abraham renh mer nhenh-warn lanthek, mer kwerel nwengkerr lyet anemarl-warn.
Altjerrelemeh mer renh itja kwer anthek, mpank kwet. Rang Abraham alhelekant war, rang mer renh kwer anthetjeh, kwerenh ingkern-penh mapeh thwen. Altjerr Abraham kwer angketjamarl-lwer, Abraham rang ler-kweny-amparr anek, mpank kwet.
Altjerrel Abraham renh ilek, “Peltj ingkern-penh ngkwengenh map tjerrtj arrpenh map-henh merel-ayeng-amparr anetjenh 400 years-ek-atwetj. Inang tjerrtj mer kwer-areny mapeh angerr urrkapetjenh. Tjerrtj mer-areny mapel itja urrkapentj-penh maney kwart-wemel anthetjenh. Inang inenh atwetjenh.
Altjerrelemeh Abraham renh ilek, “Ntwang, peltj ingkerneny ngkwengenh mapel thwen, arrantherr rrwey ingkerrek artwang-iletjeh, inang 8 days old-emeh anemarleng.” Kelant Abraham-el ler rrwey kwerenh Isaac artwang-ilek, rang 8 days old-emeh anekarleng. Kel ingkernemeh Isaac rang ler rrwey kwerenh Jacob renh artwang-ilek-antim. Ingkernemeh Jacob-el ler rrwey kwerenh 12 inenh artwang-ilek-antim. Nwengkerr kwenh Jacob-kenh ler 12-eng peltj ingkern-penh map anem.’
‘Jacob-henh ler map tjey inehenh Joseph kwer arnkely-irrek. Kwerenh kekw mapel Joseph renh artwang lwereny mapeh sell-em-ilek. Artwang lwereny mapelemeh Joseph renh mer arrpenh-warn Egypt-warn anginek. Joseph rang angerr urrkapek, inang renh itja urrkapentj-penh kwart-wek. Altjerr rang Joseph-el-ayeng kwet anek.
Rwekenth-kenth-lwer Altjerr rang renh arntarnt-arek. Altjerrel renh iterrentj mwerr anthek, rang kaltj anek wenh-wenhek apek. Egypt-areny-henh king arreny Pharaoh anek, rang Joseph-eh arrken anthwerr awelhek. Pharaoh-el renh ngkernek, mer Egypt ingkerrekeh twernk angerr anetjeh, warl angerr kwerenh rnwanentj kwerenh ingkerrek thwen arntarnt-aretjek.’
‘Kwer-penh kwatj-kweny mer panpel anek, mern-kweny ker-kweny-arlk. Mer Egypt ntjaperel mer Canaan ntjaperel thwen arrakelakelemeh kwenh mern-kweny anek. Tjerrtj ingkerrek pwelek-arlkemeh angayel irrek. Arrwekeleny inang angayel anetjart.
Jacob-elemeh awek, mern angerr kwel Egypt kwerel anetjamarl. Jacob rang ler kwerenh map mer Egypt-warn lanthek.
Inang Egypt-warn alhek, mern angkep anginek mer Canaan-warn. Mern nhenh ywerrekarleng inang weth Egypt-warn angkep alhek, mern inetjeh. Inang Egypt-el anetjam-lwer, Joseph rang kwewaleny ilelhekemeh kekw mapeh, rang tjey inehenh anemeng. Ingkern Pharaoh-el awek angketj Joseph-akert, artwang nheng inang yatjarr petjekarl inang Joseph-kenh peltj anek.
Kwereng Joseph-el ilek angerrepat kwerenh map, “Angkep alperrerrang, angey nwehengkerr-henh peltj ingkerrek thwen-akert ngwerl-atherr-alpang nhenh-warn.” Peltj kwerenh inartek tjerrtj 75 pel anek.
Kel Jacob rang Egypt-warn alhek, peltj kwerenh mapel-arleng. Mer Egypt kwerelemeh rang ilwek. Kelant ingkern-penh arrpenh map Egypt kwerel ilwek-antim.
Kel arrpenhelemeh inang Jacob-henh lerekw inehenh ngkwern mapemeh angkep anginek mer Canaan-ampeny-warn town Shechem-warn. Inang ngkwern inehenh intey nheng-warn kwernek, intey nheng Abraham-el ngkwey Hamor-henh ler mapeng payem-ilekarl.’
‘Mer Egypt-el nwehengkerr-henh peltjemeh aningk-irrek. Altjerremeh iterrek, inenh mer Canaan-warn angkep anginetjeh, mer nheng rang Abraham renh arrwekel alhelekarl-warn, mer nhenh anthetjeh.
Kwereng king arrpenhemeh mer Egypt kwerel inang ngkernek. King rang itja angketj Joseph-akert awek apek.
Rang tjerrtj nwehengkerr-henh map urrtjerremel war iletjam, ineh ahel-irremel. Rang inenh twernek, kwer inehenh keth-warn mentj wetjeh, inarrp ilwetjeh.’
‘King Pharaoh nhenh rang anetjam-lwer, Moses-emeh ngwerrm-irrek. Moses rang ntwat anthwerr anek. Angey matj kwerenhel thwen renh warl kwenel alengk-wek, 3 months-ek-atwetj.
Matj kwerenhel renh panthel-ayel arrernek, kwereng kwatj-warnemeh arrernek. Pharaoh-henh ler marlelemeh renh panthel-ayeng arek. Kelant rang renh mer kwerenh-warnemeh anginek, rang kwer kwerenhemeh anek, rang renh mangkelh-ilek wart.
Egypt-areny mapelemeh Moses renh inang kaltj-anthek angerr anthwerr. Rang kaltj anthwerr irrek, twer anthwerr irrek.’
‘Moses rang 40 years old anek. Rang iterrek tjerrtj arlaltj kwerenh map-warn Israel-kenh map-warn yatjarr alhetjeh, inenh arerl-alpetjeh.
Rang talkw alhetjam-lwer, rang arerl-alhek, artwang Egypt-arenyel artwang arrpenh atwetjamarl, artwang renh kwenh Moses-kenh peltj anek. Kwereng Moses rang artwang Egypt-areny irrernng atwek.
Moses-emeh lakenh iterretjam, “Lyet nhenh map inang iterl-arem kwel, nheng Altjerrel yengenh lanthekarl wart, inenh arntarnt-aretjeh.” Itja kwenh, inang kwenh itja kaltj anek.
Arltang arrpenhel rang arek artwang Israel-kenh peltj atherr atwerrerleh. Rang renh-atherrenh arnpakemel ilek, “Mpwel kwenh akenheng-atherr, mer nyent-areny atherr! Wenheng mpwel atwerrem?’”
‘Artwang rarl artwang arrpenheh ahel-irrekarl, rang Moses renh anampart-wek. Rang renh iltek, “Ntwang itjam ilernenh iletjeh! Ngwenham ntwang, twernk angerr kwel?
Moses rang ateremeh arrtjanek mer Midian-warn, renh ilekarleng wart. Mer Midian kwerel rang kwet irretj-alpek. Arltang arrpenhel rang anew inek, kwereng kwer rrwey atherr ngwerrm-irrek.’
‘Rang 40 years-eh-atwetj mer Midian-el anek. Kwereng angel alker-areny kwer-warn mernelhek, rrkwalel nheng Sinai Pwerteng iterel. Angel rang arnang ampetjamel-arleng mernelhek.
Moses-el rwang amperleh aremel anwerlkek. Rang itwek-irrek arnang nhenh aretjeh. Rwang amperleh rang arek. Ngkartemeh kwer angkek,
“Yeng Altjerr nheng arrwekeleny ngkwengenh mapel nakekarl, Abraham-el Isaac-el Jacob-el thwen.” Moses rang arrewemel ater-irrek, renh aretjeh.
‘Ngkartelemeh renh ilek, “Pwet ngkwengenh rlwang. Keth yanh ntwarl irnem yanh-artek mek-mek anem, ahelh mwerr anthwerr.
Tharl arek tjerrtj Egypt-areny mapel tjerrtj tjengenh map atwetjam. Thang arlatj tjengenh inenh arlkerleh awek. Yengemeh kerneng petjek, inenh mer yanheng inetjeh. Lakenh thang ngwenh mer Egypt-warn angkep lanthem.” Lakenh Altjerrel Moses renh ilek.’
Stephen-el kwet iletjam, ‘Artwang nhenh Moses rang kwenh ineh twernk irretjeh anek. Arrwekeleny inang ahentj-kweny anek, rang twernk kwel anetjek ineh. Artwang ratherr lakenh angkek Moses-ek, “Ntwang itja ilernenh iletjeh!” Altjerr rant Moses-warn angkek angel kwerenhel-arleng. Angel rang nheng Moses-warn mernelhek arnang ampetjam-lwer. Moses renh Altjerrel lanthek, tjerrtj kwerenh map inenh inetjeh Egypt-areny mapeng, ineh twernk anetjeh.
Moses-el twer angerrel mpwaretjam, tjerrtj kwer-artwey map inenh tjey-angetjam 40 years-ek-atwetj. Kel arrantherr iterl-arem, rang Israel-kenh map mer Egypt-eng tjey-angek. Inang alhek kwatj alay Athethek-warn. Rang twer angerr mpwarek, inang kwatj kwerel alhetjenheng, ingkerrek iteth anyenemel. Rang twer angerr mpwaretjart mer rrkwalel, inarl nthwetjart 40 years-eh-atwetj.
Moses nhenh rang Israel-kenh peltj map arrwekel iletjam, “Kelant Altjerrel artwang angketj angenh-angenh arrpenh arrehantherr-warn lanthetjenh. Rang yeng-arteh anthwerr anetjenh. Rang artwang Israel-kenh anetjenh.”
Moses rang tjerrtj map arrawelh-ilek rrkwalel, pwert-warn antjetjeh-anngerntel. Moses kwer-warn angel nheng angkek Sinai pwert kernel. Kwereng Moses-el angketj renh tjerrtj ineh iletj-alpek, inang kangkwerremel iteth anetjenheng.’
‘Arrwekeleny nwehengkerr-henh map inang itja Moses-eh kangkwerrek, kwer ahentj-kweny-irremel. Inang ahentj-anek, Egypt-warn angkep alpetjeh.
Inang Moses-henh kekw Aaron renh pawenhek, “Tjey ngkwengenh Moses nthakenh irrekay? Kwetant key rang ywerrek? Wenheh rang nwengkerrenh Egypt-eng mer nhenh-warn tjey-angetjek? Rang nwengkerrenh imperl-alhetjeh-anngerntarl key? Altjerr arrpenh nwehengkerr mpwaray! Rang nwengkerrenh tjey-angetjeh!”
Inang altjerr-arrpantey mpwarek, pwelek kwek-arteh. Kwereng inang arrawerrek, altjerr-arrpantey nhenh kangkemel naketjeh. Inang kwer ker tjenkerr-arlk anthek. Inang altjerr-arrpantey kwer angerr rntwemel arrken-irrek. Altjerr-arrpantey nhenh inarl iltjel mpwarekarl!’
‘Kwereng Altjerremeh ineheng ntjwem-irrek. Rang inenh impek, inang kwerraly-arlkemeh kelkertel-ayeng arrernelhemel naketjeh. Lakenh Altjerr-henh angketj angenh-angenh nheng Amos-el ngkwey ilekarl,
“Tjerrtj Israel-kenh peltj mapay, awerrerrang!
Nheng arrantherrarl mer rrkwalel alhetjam-lwer 40 years-ek-atwetj,
arrantherr ker pwelek apek yep-yep apek kweteth irrernng atwerl-apetjart,
pal iterremel arrantherrarl tjeng ker tjenkerr anthekarl.
Arrantherr itjam tjeng ker-arlk tjenkerr anthekarl!
Arrantherr altjerr-arrpantey nheng Molech-kenh tent angerl-apetjam,
Arrantherr altjerr-arrpantey renh-atherrenh iltjel mpwarekarl-penh angerl-apetjam,
arrantherr nhenh kwer-atherr kelkertel-ayeng arrernelhemel nakek.
Lakenheng thang arrantherrenh ntwarr lanthetjenh,
mer Babylon-eng ntwarr-ampeny-warn.’”
Stephen-el weth ilek, ‘Lakenh Amos-el arrwekel ilek. Angketj nhenh keth-warn arratek.
Ngkwey arrwekeleny nwehengkerr-henh mapel tent tjeperr rrkwalel-ayeng angerl-apetjam. Arrwekel Altjerrel Moses ilek, nthakenh rang tent mpwaretjek, kel Moses-el lakenh tent mpwarek. Altjerr-henh angketj tent kwenel anek irntang atherrel-ayeng. Tent nhenh arrwekeleny nwehengkerr-henh mapel rrkwalel-ayeng angenherl-apetjam.
Ler inehenh mapel tent renh angerrerrek, nheng Joshua-el inenh mer-warn tjey-angek, mer nheng Altjerrel ineh arrwekel alhelekarl kwer-warn. Altjerrelemeh mer-areny map arnpwek, kwereng arrwekeleny nwehengkerr-henh map mer kwerel anetj-alpek. Tent rang mer kwerel anek, king David anetjeh-atwetj.
Altjerr David-eh kangkek. David-elemeh Altjerr renh pawenhek, rang warl angerretj artetjeh kwer, Altjerr rang anetjenheng kwerel-ayeng.
Altjerrel David arnpakek. Ler kwerenhel Solomon-el-atwetj warl angerretj artek Altjerrek, David rang ilwekarl-penh.’
‘Altjerr itjarl mek-mek kwerel anem, warl tjerrtjel artek-penh. Itja kwenh! Altjerr ngkwey ilelhek angketj angenh-angenh kwerenhel-arleng,
“Alkerel chair angerretj tjengenh anem,
thang ingkang tjengenh ahelhek arrernem.
Warl wenh-arteham arrantherr tjeng artemer,
yeng apek anetjeh-anngernt?
Thang kwenh alker-arlk ahelh-arlk tjerrtj-arlk ingkerrek mpwarekarl.”
Lakenh Ngkart rang ilelhek.’
Stephen-el inenh ilek, ‘Arrantherr-artek ahert map anem! Itja arratj kangkwerretj-kwenh. Arrantherr kwenh arrwekeleny arrehantherr-henh map-arteh anem! Arrwekeleny arrehantherr-henhel kwenh Kwerrern Alngaltarek irrpelth-irrek!
Arrwekeleny arrehantherr-henh kwenh Altjerr-henh angketj angenh-angenh mapeh ahentj-kweny mernelhek. Inang arrpenh inenh irrernng atwek, inarl tjerrtj map arrwekel kwet ilekarl, “Artwang arratj anthwerr rang petjetjenharl.” Artwang nhenh kel petjek. Arrantherremeh artwang arratj renh atwenh-atwenh mapeh anthekarl, renh irrernng atwetjeh. Arrantherr mpwarek, arrwekeleny arrehantherr-henh mapel mpwarekarl-arteh.
Arrantherr Altjerr-henh angketj rrkwemarleng-artany, angketj nheng angel alker-areny mapel Moses kwer ilekarl-penh. Arrantherremeh angketj ineh itjarl kangkwerrek.’ Lakenh Stephen-el inenh ilek.
Council-areny inang awekarl-penh kwer ahel-irrek.
Stephen-el inenh ilek, ‘Thang alker renh altjwer arem, Tjerrtj-henh Ler rang Altjerrel-ayel irnemeng!’
Inang nhenh awemel arlkek, irlpang rltwelhemel. Kwereng inang Stephen-warn arrtjanemel renh antwerrkek.
Inang Stephen renh Jerusalem-eng keth-warn tjarr-angek. Kwereng inang renh irntel iltewek. Artwang inang mantarr alkey kern-penh rlwemel artwang nyenteh anthek, rang mantarr anyenetjeh. Artwang kwerenh arreny anek Saul.
Inang Stephen renh irntel iltewetjam-lwer, Stephen rang angkek, ‘Ngkart Jesu-ay, yeng ilwemeng, ntwang kwerrern tjengenh inang!’
Rang kelkertel-ayeng arrernelhek. Rang arlkemel ilek, ‘Ngkartay, ntwang inenh itja angkep atwetjek!’ Lakenh ilekarl-penh rang ilwekemeh.
1-2 Saul-el kangkemel arek, inang Stephen renh irrernng atwerleh.
Nakenh-nakenh urrpetjel Stephen renh mpwerrk inemel angerrerrek, renh awenng-warn arrernetjek. Inang ltarrp angerr awelhemel inang kwer arnek.
Arltang kwerel priest twernk map inang Jesu nakenh-nakenh mapek ahentj-kweny-irrek. Inang inenh atwetjehemeh alwernek. Lakenheng nakenh-nakenh map Jerusalem-eng ater alherrerrek, mer Judea-ampeny-warn mer Samaria-ampeny-warn thwen inang alherrerrek. Kaltj-anthenh-anthenh tjeperr mapant kweteth Jerusalem-el antarl anetjam.
Artwang nheng Saul rang ahentj-anek, Jesu nakenh-nakenh inenh ywerrelh-iletjeh. Rang warl ingkerrek-warn alhetjam, nakenh-nakenh mapeh palenthwerl-apetjeh. Rang nakenh-nakenh aretj-alhemarleng, rang inenh tjarr-inemel kwernek tjayel-warn, artwang map marl map thwen.
Nakenh-nakenh irrarnp-irrekarl map inang mer-areny map kaltj-antherl-apetjam angketj mwerr Jesu Christ kwer-akert.
Artwang nakenh-nakenh nheng arreny kwerenh Philip mer Samaria-ampeny-warn alhek, town nyent-warn. Rang tjerrtj map kaltj-antherl-apetjam angketj Jesu Christ-akert, nheng Altjerrel ngkwey alhelekarl-akert.
6-7 Tjerrtj town-areny inang Philip awek. Inang arek, rang twer anthwerrel mpwarerleh. Philip rang tjerrtj kwerrern anetj-akert map mwerr-ilek, kwerrern anetj tjerrtj mapeng arnpwemel. Kwerrern anetj inang arratemel arlkek. Rang tjerrtj arlamarr map mwerr-ilek-antim. Lakenheng tjerrtj town-areny inang renh mantjel awek.
Inang arrken anthwerr awelhek.
Town kwerel artwang arrpenh anek, arreny kwerenh Simon. Rang arrwengkelth mpwaretjart. Tjerrtj Samaria-areny map inang nhenh aremel anwerlketjart. Simon rang nakelhetjart anthwerr.
Tjerrtj ingkerrekel kwer-warn arrawerremel renh naketjart, twernk mapel tjerrtj anetj-anetj mapel thwen. Inang angketjart, ‘Rarrp altjerr-artek anek, ngangkar angerr-akert!’
Inang Simon kwer ingkern-angkwerr alhetjart, rang ineheng anngetherr mpwarerl-apetjart ngangkarel-arteh. Inang kwer nwerlketjart.
Kwereng Philip rang town-areny map angketj mwerr inenh kaltj-antherl-apetjart, Altjerr rang tjerrtj kwerenh map-warn petjekarl, rang ineh Ngkart angerr anemeng, arreny Jesu Christ-penh thwen. Tjerrtj inang angketj kwerenh nakemel Philip-warn petjewarretjart, artwang marl thwen. Rang inenh kwatj-warn irrpelh-ilemel baptise-iletjart.
Simon rang Jesu Christ renh nakek-antim. Rang petjek, Philip-el renh kwatj-warn irrpelh-ilemel baptise-iletjeh. Kwereng rang Philip-el-ayeng pwertemeh ratherr nthwerl-apetjart. Rang angerr anthwerr anwerlkek, rang Philip renh arek, rang twer anthwerrel mpwarerleh.
Kaltj-anthenh-anthenh tjeperr inang awek Jerusalem-el, tjerrtj Samaria-areny mapel Altjerr-henh angketj nakerleh. Lakenheng inang Peter John renh-atherrenh ineh-warn lanthek, Samaria-warn.
15-16 Ratherr Samaria-ampenyel irretj-alhemel, ratherr alhengk-aretj-alhek, Kwerrern Alngaltar rartek itja nakenh-nakenh Samaria-areny ineh-warn irrpek, mpank-antey. Nakenh-nakenh inenh kwatj-akertel war baptise-ilek Ngkart Jesu-henh arreny-akertel war. Lakenheng ratherr Altjerr renh pawenhek, rang Kwerrern Alngaltar renh Samaria-areny ineh-warn lanthetjeh.
Simon-el arek, kaltj-anthenh-anthenh ratherr iltjang kwer-atherr-henh arrpenh map-henh kapert-warn arrernerleh, Kwerrern rang ineh-warn irrperleh. Rang ahentj-anek, Peter John kwer-atherr maney anthetjeh.
Lakenh rang renh-atherrenh pawenhek, ‘Mpwel yengenh twer-ilang, thang lakenh mpwaretjenheng mpwel mpwarem-artek, thang iltjang kapert inehenh-warn arrernemarleng, Kwerrern rang ineh-warn irrpetjeh-anngernt.’
Peter-elemeh renh arnpakemel ilek, ‘Ntwang kwenh pal iterrem! Ntwang yarn maneyel payem-ilem Altjerr-henh angketj twer nhenh! Itjeng alhang! Altjerrel ngwenh irrernng atwehetjeng, ntwang maney ngkwengenh-akert irrernng intehetjeng!
Ntwang kwenh Altjerr kwer pal kwet iterrem! Lakenheng ntwang yarn ilernehel-ayeng urrkapem!
Ntwang pal iterrek, Altjerr-henh twer maneyel payem-iletjeh. Ngkart renh pawenhang, rang iterrentj anetj ngkwengenh arratj-iletjeh, rang apek anetj ngkwengenh wetjeh, rang ngwerleny anetjenheng ngkweng.
Thang ngwenh arem, ntwang ahentj-anem, ilern-arteh anetjeh, twerel mpwarerl-apetjeh, tjerrtj mwerr-ilemel. Ntwang kwenh ngkwengenh iterrentjekant war iterrem. Itja lakenh, Altjerrekant war kwenh! Ntwang kwenh anetj iterremel pawenhem!’
Simon-elemeh Peter John thwen pawenhek, ‘Tjeng Ngkart renh tjang-pawenherl-anerray, rang yengenh itja atwetjeh!’
Peter ratherr mer-areny map Ngkart-henh angketj kaltj-anthek. Kwereng Jerusalem-warn ratherr angkep alperrek. Tjeyel alhep-alhemel mpank-antey, ratherr angkerl-apetjam town kwek mapel Samaria-ampenyel, ratherr tjerrtj mapeh angketj mwerr renh kaltj-antherl-apetjam.
Arltang arrpenhel Altjerr-henh angel alker-arenyelemeh Philip renh ilek, ‘Ntwang antekerr alhang tjey-warn, tjey rarl antekerr intenhemarl-warn town Jerusalem-eng town Gaza-warn-atheh, rrkwal-angkwerr.’
Philip rang kangkwerremel alhek tjey kwerel.
Tjey kwerel alhep-alhemel rang artwang nyent arek, pakey kwerenhel-arleng anerl-aperleh. Artwang nhenh mer Ethiopia-areny anek. Rang marl arreny queen Candace-henh urrkapenh-apenh anek. Rang queen kwerenh maney ingkerrek arntarnt-aretjart. Rartek Jerusalem-eng mer Ethiopia-warn-atheh alpetjam. Rang arrwekelek-amparr Jerusalem-el church angerretj-warn irrpekarl, kelkertel-ayeng arrernelhemel Altjerr renh nakek.
Artwang rantem mer-warn-atheh alpetjam, pakeyel ingkern anerl-apemel, rang pip read-em-ilerl-apetjam, nheng Altjerr-henh angketj angenh-angenh Isaiah-el arrernekarl-penh.
Altjerr-kenh Kwerrernelemeh Philip renh ilek, ‘Angath-irremel pakey kwerel iterel alherl-apang.’
Philip rang pakey kwer-warn arrtjanek. Rang artwang renh awek, rarl Altjerr-henh angketj angenh-angenh Isaiah-henh pip read-em-ilerl-aperleh. Philip rang renh pawenhek, ‘Ntwang angketj nhenh alhengk-arem key?’
Artwang Ethiopia-areny rang renh ilek, ‘Nthakenhameh thang angketj nhenh alhengk-aretjenh? Tjerrtj arrpenhel itja tjeng angketj nhenh keth-ilemel ilek.’ Rang Philip renh ngwek, ‘Antjentj-alhang pakey-warn.’
Artwang rartek angketj nhenh kweteth read-em-ilerl-apetjam,
‘Tjerrtjel yep-yep angerl-apem atwetjeh,
lakenh-arteh inang artwang nyent renh angerl-apek,
yep-yep atwetjeh-arteh.
Rang ntert irnek arlketj-kweny yep-yep kwek-arteh,
yep-yep rang ntert irnem.
Inang renh ilpernekarleng,
nyent apek itja kwer arrngert angkek.
Inang renh irrernng atwetjehant impek.’
Artwang rang Philip renh pawenhek, ‘Yeng ilay, inang ngwenh atwem? Angketj angenh-angenh Isaiah key? Tjerrtj arrpenh apek?’
Philip-el ilek, ‘Isaiah angkek, inang artwang arrpenh atwetjeh anek, arreny Jesu. Jesu ntert kwet anek, inarl renh irrernng atwetjeh anekarl-lwer, yep-yep nheng-artek.’ Kwereng Philip-el artwang kwer angketj mwerr Jesu-akert kaltj-anthemel ilek.
36-37 Inang pakeyel alhetjam-lwer, inang kwatj angerr arek. Artwang rang Philip renh pawenhek, ‘Arang, nhenh kwatj angerr intem. Ntwang key yengenh kwatj-warn irrpelh-ilemel baptise-iletjeh?’
Artwang rang pakey angenh-angenh kwerenh ilek, ‘Pakey renh ngkernetjeh!’ Kwereng Philip ratherr kwatj kwer-warn anarnpemel alherrek. Philip-elemeh renh kwatj-warn irrpelh-ilemel baptise-ilek.
Ratherr kwatj kwereng arratemel alherrek, Ngkart-henh Kwerrernel Philip renh arrkay-ilemel angek. Artwang Ethiopia-arenyel renh itja weth arek. Kwereng artwang rang mer kwerenh-warn arrken awelhemel alpek.
Tjerrtj mapel Philip renh mer arrpenh Azotus-elemeh arek. Philip rang kwereng ayerrer-atheh alhek, town kwek arrpanenh map-angkwerr anper kwet alhek, town angerr Caesarea-eh-atwetj. Rang tjerrtj mapeh angketj mwerr Jesu-akert kaltj-antherl-apetjam.
1-2 Saul rang athek-irrek, Ngkart Jesu nakenh-nakenh map irrernng atwerl-apetjeh ywerrelh-ilemel. Rang ahentj-irrek anthwerr town Damascus-warn alhetjeh, nakenh-nakenh map antwerrkemel angetj-alpetjenheng Jerusalem-warn, tjayel-warn kwernetjenheng. Lakenh rang priest twernk angerr-warn alhek, renh pawenhek, ‘Ntwang tjeng pip tanthemel anthang, thang renh Damascus-warn angetjeh, church-ek-artwey map anthetjenheng. Inang kangkwerremeng apek, thang nakenh-nakenh map artwang marl thwen antwerrkemel nhenh-warn angkep angetj-alpetjeh.’ Kel priest twernk angerr rang kangkwerremel pip Saul kwer tanthemel anthek.
Saul rang pip inemel tjeyek-irrek town Damascus-warn-athek, ilkwatherr urrpetj-akert. Inang kel Damascus kwer-warn angathemeh-irrek. Parrtj angerrelemeh alharrkemel renh palekalek-ilek.
Saul-emeh ahelh-warn anyerl-alhek. Rang angketj awek alkereng, kwer-warn angkerleh, ‘Saul-ay, Saul-ay! Wenhengam ntwang yengenh atwetjeh alwernem?’
Saul rang renh pawenhek, ‘Ngwenham ntwang, Ngkart key?’
Rang kwer tjernemel ilelhek, ‘Yeng kwenh Jesu, ntwarl atwetjeh alwernem renh.
Kel kemerray, town nhak-warn alhang. Artwang nyentel ngwenh iletjenh, nthakenh ntwang irretjek.’
Artwang inarl Saul-el-ayeng ilkwatherr alhekarl, inang ntertarl irnetjam. Inang kel awek, arrpenh angkerleh, inang tjerrtj itja arek.
Saul-emeh kemerrek, rang anngang kwerenh alngampelh-ilek, aretjeh kwel. Rang itja kwet arek, rang pweng-irrekarleng. Kwereng artwang arrpenh inang renh Damascus-warn iltjeng tjey-angerrerrek.
Arltang urrpetj-ingar rang pweng kwet anek. Rang itja mern apek arlkwek, itja kwatj-arlk apek antjwek.
Town Damascus kwerel Jesu nakenh-nakenh nyent anek, arreny kwerenh Ananias. Ananias rang Ngkart renh arrkay-arrkayel war arek. Ngkart kwer angkek, ‘Ananias-ay!’
Ngkartelemeh renh ilek, ‘Tjey nheng-warn alhang, arreny kwerenh “Tjey arratj”. Ntwang alhang Judas-henh mer-warn, ntwang artwang nyent Tarsus-areny Saul-eh ntwang pawenhang. Saul rartek lyet-antey Altjerr-warn angkem.
Saul rartek anengkerr arek. Rang ngwenh arek, kwer-warn ularr petjerleh, ntwang iltjang ngkwengenh kapert kwerenh-warn arrernerleh, anngang kwerenhemeh mwerr-iletjeh-anngernt.’
Ananias-elemeh Ngkart renh tjernemel ilek, ‘Ngkartay, thang angketj anetj artwang nhenh-penh awek. Rang nakenh-nakenh ngkwengenh map Jerusalem-el alwernemel atwek.
Rang nhenh-warn petjek, priest twernk map-henh pip-akert. Angketj pip rarl anyenemel-ayeng intem, “Tjerrtj ngwenhel apek Jesu nakem, Saul rang inenh antwerrkemel angkep anginetjeh Jerusalem kwer-warn.” Rang lakenheh petjek.’
Ngkartelemeh Ananias renh ilek, ‘Kel alhay! Thang artwang renh kel urraremel inek. Thang renh lanthetjenh tjerrtj lwereny map-warn, king inehenh map-warn, tjerrtj Israel-areny map-warn thwen. Rang inenh angketj tjeyenh kaltj-anthetjek.
Kelant tjerrtj mapel kwer irrpelth-irremel renh atwetjenh. Thang arrwekel kwet renh arteng-iletjenh, lakenh kwer-ketj.’ Lakenh Ngkartel Ananias renh ilek.
Kwereng Ananias rang alhek Judas-henh warl-warn. Rang irrpenhemel-artek iltjang kwerenh Saul-henh kaperteh arrernek. Rang renh ilek, ‘Saul-ay, peltj tjengenhay! Ngkart Jesu nheng ngkweng tjeyel arratekarl, rang yengenh ngkweng-warn lanthek. Rang tjengel-arleng anngang ngkwengenh mwerr-iletjenheng, Kwerrern Alngaltar rang ngkweng-warn irrpetjeh-anngernt.’
Kwereng Saul-henh anngangeng apereltj-arteh kap-rlwelhemel ahelh-warn anyek rarrp kwet. Rang mwerremeh arek. Rang kemerrek. Kwereng Ananias-el renh kwatj-warn irrpelh-ilemel baptise-ilek.
Kwereng Saul rang mernemeh arlkwek, tweremeh irrek.
Saul-emeh arltang urrpetjeh nakenh-nakenh mapel-ayeng-amparr anetjam, town Damascus kwerel.
Kwereng rang Jew map-kenh church map irrperl-apetjam, kaltj-antherl-apetjeh tjerrtj map, ilemel Jesu kwenh Altjerr-henh Ler anemeng.
Tjerrtj inang awekarl-penh anwerlkemel angkerrek, ‘Artwang nhenhel rang Jesu nakenh-nakenh map alwernemel atwetjart Jerusalem-el! Rang nhenh-warn petjek, nakenh-nakenh map antwerrketjeh. Rang inenh priest twernk map-warn anginetjeh anekarl. Nthakenhameh rang lyet tjerrtj map angketj Jesu-akert kaltj-anthem, rarl arrwekel nakenh-nakenh inenh atwerl-apetjam-penh?’ Lakenh inang yarn iterl-aremel ilerrek.
Kwerrern Alngaltarelemeh Saul-henh angketj tweram-twer-ilek. Tjerrtj Jew Damascus-areny mapemeh yarn-antey kwer irrpelth-irrek, rarl inenh iletjamarl, Jesu rang Christ anemeng, nheng Altjerrel inenh ngkwey alhelekarl-penh. Lakenh inang yarn iterl-aremel ntert anek.
Kel arrpenhelemeh inang angkerrek, Saul renh irrernng atwetjeh.
Saul-el awek angketj kwer-akert, arrpenh map angkerrerl-anemeng, inang town arrew inenh kwenyel aherrkel thwen mpwelhemel akarelhetjam, renh antwerrkemel atwetjeh-anngernt.
Kweny arrpenhelemeh Saul-henh peltj mapel basket angerr-warn renh arrernewarrek, kwereng inang basket renh rope-el ayernemel anarnpelh-ilek Saul kwer-akert wall kerneng, wall nheng mer town kwerel arrngert anekarl. Kwereng arrengakw-ampeny, rang keth kwereng ater alhetjeh. Jew map-hetj rang arratemel alhek, anyenng-anyenng alwerremel Jerusalem-warn-athek.
Saul rang Jerusalem-warn angkep alpek. Rang ahentj-anek, nakenh-nakenh map-warn nyent-irretjeh. Nakenh-nakenh map-anem kwereng ater-irrek. Inang renh ulpey-wek, rang ilelherleh, rang Jesu nakenh-nakenhemeh kwel anerleh.
Barnabas-elemeh Saul renh kaltj-anthenh-anthenh tjeperr map-warn angek. Rang inenh ilek, ‘Saul rang Ngkart arekarl, rarl Damascus-warn alhekarlel. Ngkart rang Saul renh ilek. Kwereng Saul rang tjerrtj map anew-anewel kaltj-anthek Damascus kwerel.’
Kaltj-anthenh-anthenh tjeperr mapel Barnabas kangkwerremel awek. Inang nakenh-nakenh arrpenh map ilek, ‘Saul rang nwengkerr-artehemeh anem!’ Lakenheng Saul rang nakenh-nakenh mapel-ayeng kwenpemeh anek, rang Jerusalem kwerel kwenpemeh nthwerl-apetjam. Tjerrtj map rang anew-anewelemeh angketj Ngkart Jesu-akert kaltj-antherl-apetjam.
Saul rang tjerrtj Greek angkenh-angkenh mapel-ayeng angketj Jesu-akert ilerl-apetjam. Inang ahentj-anek, renh irrernng atwetjeh.
Kwereng tjerrtj ingkerrek nakenh-nakenh map ineh ngwerlenyemeh mernelhek, nakenh-nakenh inarl mer Judea ntjaperel mer Galilee ntjaperel, mer Samaria ntjaperel thwen anek. Kwerrern Alngaltarel nakenh-nakenh inenh twer-ilek, inang anew-anew anetjek ater-kwenh. Mer arrpenhek-arrpenhel nakenh-nakenh aningk arrawerretjam, Altjerr-warn angketjeh-anngernt. Nakenh-nakenh inang arratj kwet mernelhek Ngkarteng ularr.
Kel arltang arrpenhel Peter rang mer kwek map-warn alhetjam, tjerrtj nakenh-nakenh mapel-ayeng yatjarr anerl-alpetjeh. Rang mer kwek arreny Lydda-warn alhek, tjerrtj nakenh-nakenh map-warn inehel-arleng yatjarr anerl-alpetjeh.
Mer kwerel artwang arlamarr nyent anek, arreny kwerenh Aeneas. Rang 8 years-ek-atwetj antjam kwerenhel intetjart.
Peter-el renh aremel ilek, ‘Aeneas-ay, Jesu Christ-el ngwenh mwerr-ilek! Kelemeh kemerrang! Antjam ngkwengenh artaper-ilang!’ Aeneas kel kemerremel irnek.
Tjerrtj Lydda mer-areny mapel mer Sharon-areny mapel thwen artwang arlamarr mwerr-irrekarl arek, inang Ngkart-warn twep-irrek, nakenh-nakenhemeh irrek.
Joppa town-el nakenh-nakenh marl nyent anek, arreny kwerenh Tabitha. Angketj Greek-el arreny kwerenh angart-wekarl Dorcas. Marl nhenh rartek tjerrtj ingkerrekeh tangetjel anetjart. Rang tjerrtj anetj-anetj maney-kwenh map mernel rnwanentjel-arlk thwen arntarnt-aretjart.
Arltang arrpenhel Tabitha rang irlkert-irrek, kwereng rang ilwekemeh. Peltj kwerenhelemeh mpwerrk kwerenh lhewek, rang renh room kern-warn angemel athenek.
Mer Lydda rartek town Joppa-eng angath war anek. Nakenh-nakenh mapel awek, Peter rang mer Lydda-el anerleh, angath war. Inang artwang urrpey atherr kwer-warn lanthek, renh ngwerl-alpetjek. Ratherr ilek, ‘Peter, parrp petjay!’
Peter rang kel pwertemeh kwer-atherrel-ayeng alhek. Inang Tabitha-kenh warl-warn irretj-alhek. Ratherr Peter room kwer-warn angek, kwerel marl rang irrernng intetjam-warn. Peter rantem room irrpemel arek, inpert map akay-arnerl-anerleh. Inpert inang Peter rnwanentj mernek, Tabitha rarl itethel-amparr tanthekarl.
Peter-elemeh tjerrtj ingkerrek room-eng keth-warn lanthek. Kwereng rang kelkertel-ayeng arrernelhemel Altjerr renh pawenhek. Rang marl irrernng renh ilek, ‘Tabithay, kel kemerray!’ Tabitha rang alngampemel Peter renh arek, kemerremel anetjeh-anngerntarl.
Peter-elemeh renh iltjeng antwerrkemel kemelh-ilek. Kwereng Peter rang inpert mapeh ntangkelhek, nakenh-nakenh mapeh thwen, ‘Aretjeh petjewarrang!’ Inang nwerlkemel arek, Tabitha itethemeh irnerleh.
Tjerrtj Joppa-areny ingkerrekel angketj nhenh-penh awek, mapelemeh Ngkart renh nakek.
Peter rang mer Joppa-elemeh kwet-irrek, yatjarr anetj-alpek artwang arreny Simon-el-ayel. Simon rang kwenh pwelek-henh yenpeng leather mpwarenh-arenh anek.
Town Caesarea-el artwang alethang Rome-areny anek, arreny kwerenh Cornelius. Rang artwang atwenh-atwenh Rome-areny map anyenek. Atwenh-atwenh nhenh map inehenh arreny anek Italy, inarl mer Italy-eng petjekarl.
Cornelius-el peltj kwerenh mapel thwen inang Altjerr-henh angketjekant athek-irremel awetjart, Altjerrant naketjart. Rang tjerrtj anetj-anetj maney-kweny map mantj arntarnt-aretjart. Altjerr kwer-warn rang kweteth angketjart.
Arltang arrpenhelemeh angwerrel Cornelius rang anengkerr arek. Rang keth anthwerr Altjerr-kenh angel alker-areny arek. Angel rang itwek-irremel renh ilek, ‘Cornelius-ay!’
Cornelius-el ater-irremel renh arek. Kwereng rang angel renh pawenhek, ‘Wenh kweray Ngkartay?’
Angel-el renh ilek, ‘Altjerrel ngwenh arek, ntwang tjerrtj anetj-anetj maney-kweny mapeh kangkemel maney antherleh. Rang ngwenh awek, ntwang kwer-warn angkerleh. Altjerr rang ngkweng kangkentj awelhem.
Ntwangemeh artwang urrpey urrpetj lanthetjeh mer Joppa-warn. Inang artwang arreny Simon Peter renh ngwerl-alpetjeh.
Rang lyet artwang Simon arrpenh rang kwerel-ayeng anem. Simon nhenh rang yenpeng leather mpwarenh-arenh anem. Kwerenh warl kwatj alay iterel artelhek.’
Cornelius rang urrkapenh-apenh atherreh ntangkelhek, atwenh-atwenh nyenteh thwen. Atwenh-atwenh nhenh rang Cornelius-henh rnwanentj-arlk arntarnt-aretjart. Rang artwang Altjerreh kaltj anek.
Cornelius-elemeh artwang inenh angel-henh angketj ilek. Kwereng rang inenh town Joppa-warn lanthek, Peter renh ngwerl-alpetjeh.
Arrpenh-ingar aherrk ntarel Cornelius-kenh urrpey inang kel town Joppa-ek angathemeh irrentjek. Inang mpank-antey petjetjam, Peter warl kern-warn antjek, Altjerr-warn angketjeh.
Rang Altjerr-warn angketjam, rang angayel awelhek. Rang ahentj-anek, mern arlkwetjeh. Mernek akarelhemeng, Peter rang karntemel anetj-alpek, kwereng rang anengkerr arek.
Rang alker altjwer-irrerleh arek, kwereng alker kwerel-anem rang arek mantarr-artek anarnpemel petjerleh kwer-warn.
Mantarr kwerel ker arrpenhek-arrpenh inang anek, ahelhel nthwerl-apenh-apenh map, arnerrenh-irrenh map, thep alker-areny map-arlk. (Ker nhenh map Moses-el Israel-kenh map arnpakek, inang arlkwetjal impetjeh.)
Rang awek, Ngkartelemeh renh kemelh-ilerleh, ‘Peter, kemerray, ker nyent atwemel arlkway!’
Peter rang renh tjweker-irremel ilek, ‘Ngkartay, itja lakenh! Thang itja ker anetj yanh map arlkwetjeh! Moses-el ngkwey nwernenh arnpakek, itja ker yanh map arlkwetjeh!’
Ngkartel renh weth ilek, ‘Thang ngwenh ilem, ker yanh map mwerr kwenh arlkwetjek. Ntwang tjweker-irretjal anetjeh!’
Lakenh urrpetj-ingar angketj rang awek. Kwereng Ngkartel mantarr-artek renh alker-warn angkep anginek.
17-18 Peter rang anengkerr-penh yarn iterrek. Rang yarn iterremarleng, artwang nheng map inenharl Cornelius-el lanthekarl, inang Simon-henh warl-warn irretj-alhek. Inang gate-eng-anem arlkemel pawenhek, ‘Artwang arreny Simon Peter warl nhenhel anem key?’
Peter rang kwet iterretjam, wenh rarl arekarl-penheh. Kwerrern Alngaltarelemeh renh arteng-ilemel ilek, ‘Simon-ay! Artwang urrpetj-artek ngkweng palenthwem.
Kwen anarnpang, tjerrtj inenh aretjek! Thang kwenh inenh ngkweng-warn lanthek. Inehel-arleng alhang!’
Peter artwang ineh-warn anarnpetj-alhemel rang ineh ilelhek, ‘Yeng kwenh Simon Peter rang! Wenheham tjeng arrantherr palenthwem?’
Artwang inang renh ilek, ‘Cornelius rang twernk angerr anem atwenh-atwenh mapek. Rang nwernenh lanthek ngkweng-warn, ngwenh ngwerl-alpetjeh. Tjerrtj Jew ingkerrek kaltj, rang artwang Altjerreh kaltj anemarleh. Rang Altjerr arratj iterl-arem. Angwerrek Altjerr-henh angel kwer-warn petjek. Angel-el renh ilek, ngkweng ntangkelhetjeh. Rang ngwenh awetjeh kwel.’
Peter-elemeh inenh yakemel ilek, ‘Kwen irrpentjewarrang, intetjeh-amparr.’
Kweny-rtwehemeh Peter rang artwang ineh-arleng aletheh-irrek. Artwang nakenh-nakenh map Joppa-areny inehel-arleng alhek.
Arltang arrpenhelemeh inang Caesarea town-eh irretj-alhek. Kwerel Cornelius rang ineh akarelhek, peltj kwerenh map-akert.
Peter wart Cornelius-henh warlel anetj-alhek. Cornelius-el iterl-arek, Peter rang kwel alker-arenyeh-athen, rang kwereng ularr kelkertel-ayeng arrernelhek.
Peter-elemeh renh arnpakemel ilek, ‘Peltj tjengenhay, itja lakenh! Kemerray, yeng-artek tjerrtj ntwarteh anem!’
Rang inenh ilek, ‘Arrantherr kel kaltj, tjerrtj Jew nwern kwenh yarn tjerrtj alethang mapel-ayel yatjarr anem, yatjarr apek angkerremel, nwern anetj-ilelhehetjeng. Nwern Moses-henh mpwareng-arengeh kangkwerremeng wart. Ngwerreh Altjerrel yengenh ilek, yeng itja alethang ineh mwekeny-irretjeh.
Lakenheng yeng kel petjek, Cornelius rang tjeng ntangkelhekarleng. Kelemeh yengenh ilang. Wenheh ntwang tjeng ntangkelhek?’
Cornelius-elemeh renh ilek, ‘Angwerreh-lkweremeh angwerrel yeng Altjerr-warn angketjam-lwer, artwang mantarr arlter amparrkey-akert tjengel-ayel irnetj-alhek.
Rang yengenh ilek, “Cornelius-ay! Altjerrel ngwenh awek, ntwang kwer-warn angkerleh. Rang ngwenh arek, ntwang tjerrtj anetj-anetj maney-kweny ineh kangkentj mernelhemel rnwanentj-arlk antherleh.
Ntwangemeh town Joppa-warn urrpey lanthang, Simon Peter ngwerl-alpetjeh. Rang lyet artwang Simon leather yenpeng mpwarenh-arenh kwerel-arleng anem. Simon leather yenpeng mpwarenh-arenh warl kwerenh kwatj alay iterel artelhem.” Lakenh angel-el yeng ilek.
Thang kwenh urrpey kel lanthek, ngwenh ngwerl-alpetjeh. Nwernemeh kangkem, ntwang kwenp petjekarleng nwerneh-warn. Nwern ngkweng arrwekel arraw-irrekarl, Altjerreng ularr thwen. Nwern ahentj-anem, angketj ngkwengenh awetjeh. Nthakenh Ngkartel ngwenh ilekarl-penh, nwernenh iletjeh?’
Peter rang angkek, ‘Thang kel alhengk-arem, Altjerr rang itja tjerrtj Jew nwernehant kangkem.
Rang tjerrtj ingkerrekeh kangkem, Jew mapeh kwen mapeh thwen, tjerrtj inehant inarl renh arratj nakemeng, arratj mernelhemeng, mer arrpanenh-areny ahelh ntjaperel.
Arrantherr kel kaltj, Altjerrel tjerrtj Jew map-warn nwerneh-warn angketj mwerr lanthek, nheng Altjerr rang ahentj-anek, rang tjerrtj Jew nwernehel-arleng peltj-irretjeh Jesu Christ-el-arleng, rang nwerneh ngwerleny mernelhetjenheng. Jesu Christ nhenh rang tjerrtj mapek Ngkart anem ahelh panpel.
Arrantherr kel kaltj, angketj angerr anek mer Judea ntjaperel. John-el-amparr mer Galilee-el rang tjerrtj map kaltj-anthemel kwatj-warn irrpelh-ilemel baptise-iletjam.
Kwereng Altjerrel Kwerrern Alngaltar renh Jesu Nazareth-areny-warn lanthek, renh twer-iletjek. Jesu rang mer arrpenh mapel mwerr mpwarerl-apek, rang tjerrtj inenharl mwerr-ilemel arrentj map-arlk tjerrtj ineheng arnpwetjam. Altjerr rang Jesu kwerel-ayeng anekarleng wart.’
‘Nwernarrp kwer kaltj, nwern arekarleng, rang twer angerrel mpwarerl-apekarl mer arrpanenhel town Jerusalem-el thwen. Tjerrtjel-anem renh ntwerlk-warn arrernemel irrernng atwek.
Altjerrel renh kemelh-ilek kweny atherr-penhel irrernng intentj-penh. Altjerrelemeh renh nwerneh mernek, nwern renh aretjek, rang iteth anemeng.
Tjerrtj ingkerrekel itja renh arek, tjerrtj urrpetjel war arek, nwernant. Altjerrel arrwekel kwet nwernenhant urrarekarl, nwern Jesu ngwerrm aretjek, nwern ilerl-apetjeh, “Jesu kwenh ngwerrm anem!” Jesu rang irrernngeng kemerrekarl-penh nwernemeh kwerel-ayeng mern-arlk arlkwek, kwatj antjwek thwen.
Jesu Christ-elemeh nwernenh ilek, nwern tjerrtj ingkerrekeh angketj mwerr renh kaltj-antherl-apetjeh. Nwern inenh ilerl-apetjeh, Altjerrel Jesu renh ngkernek, rant kwenh tjerrtj ingkerrek angaketjenh, iteth map irrernng map thwen. Rang tjerrtj mwerrant map kwer-warn angaketjenh, tjerrtj anetj map rang arnpwetjenh.
Altjerr-henh angketj angenh-angenh arrwekeleny mapel Jesu kwer-akert ilek, “Artwang rang ingkern petjetjenh. Tjerrtj ngwenh apek inarl artwang nhenh nakemarleng, Altjerrelemeh anetj inehenh wetjenh arreny kwerenhel-arleng, Altjerr rang ngwerleny anetjenheng ineh.’” Lakenh Peter-el Cornelius peltj kwerenh map-arlk ilek.
Peter rang inenh kaltj-anthetjamarleng, Kwerrern Alngaltar rang ineh-warn irrpek.
45-46 Nakenh-nakenh Jew urrpetj nheng inarl Peter-el-arleng petjekarl, inartek tjerrtj alethang map inenh awek, inang angketj arrpenhek-arrpenhel angkerleh, angketj lwereny map-kenhel. Inang awek, inang Altjerr-arlk kangkemel nakerleh. Inang anwerlkek, Altjerrel Kwerrern Alngaltar renh tjerrtj alethang map-warn lanthek.
Peter rang angkek,
‘Kwerrern Alngaltar rartek tjerrtj nhenh map-warn irrpek, rarl nwerneh-warn irrpentj-alhek-arteh. Lakenheng nwern kel inenh kwatj-warn irrpelh-ilemel baptise-iletjeh.’
Kaltj-anthenh-anthenh mapel nakenh-nakenh mer Judea ntjaper-areny mapel thwen awek, tjerrtj alethang mapel-arlk Altjerr-henh angketj inang awemel nakerleh.
Peter-emeh Jerusalem-warn angkep petj-alpek. Kwereng artwang Jew arrpenh map inarl nakenh-nakenh anemeng Peter-el-ayeng ilterrek.
Inang Peter renh mwekeny-irremel ilek, ‘Ntwartek tjerrtj kwen mapel-ayeng warlel anek, inehel-ayeng mern-arlk arlkwek. Lakenh kwenh anetj!’
Peter-el inenh angketj keth-ilemel ilek,
‘Yeng Joppa town-el anek. Arltang arrpenhel yeng Altjerr-warn angketjam-lwer, thang mantarr angerr-artek arek, alkereng anarnpetj-alherleh tjeng-warn-athek.
Thang mantarr kwenemeh arek, ker arrpenhek-arrpenh thang interleh arek, ahelhel nthwerl-apenh-apenh map arnerrenh-irrenh map thep alker-areny map thwen.
Thang awek, Ngkartelemeh yengenh kemelh-ilerleh, “Peter kemerray! Ker nyent atwemel arlkway!”
‘Yeng angkek, “Ngkartay, itjam lakenh! Thang itja ker anetj yanh map arlkwetjenh! Moses-el ngkwey nwernenh arnpakek, itja ker yanh-arteh map arlkwetjeh!”
‘Ngkartel yengenh weth ilek, “Thang ngwenh ilem, ker yanh map mwerr kwenh arlkwetjek. Ntwang tjweker-irretjal anetjeh!”
Lakenh urrpetj-ingar angketj thang awek. Kwereng Ngkartel mantarr-artek renh alker-warn angkep anginek.’
‘Kwer-penh artwang urrpetjemeh gate arrewel irnetj-alhek warleng kwet, mer yengarl anep-anemengel-ayeng. Artwang inenh Caesarea town kwereng lanthekarl, yengenh ngwerl-alpetjeh.
Kwerrern Alngaltar rang yengenh arteng-ilemel ilek, yeng ineh-arleng kwenp alhetjeh. Artwang nakenh-nakenh 6 Joppa-areny tjengel-arleng ilkwatherr alhek. Nwern Cornelius-henh warl-warn irretj-alhemel, nwern kwen irrpenhek.
Artwang Cornelius rang nwernenh ilek, “Angel kwenh warl tjengenh-warn petjekarl. Angel-el yengenh ilekarl, urrpey Joppa-warn lanthetjeh, artwang arreny Simon Peter ngwerl-alpetjeh.
Simon Peter rang arrantherrenh angketj tjengenh iletjenh. Ntwang angketj nhenh nakem apek, Altjerrel ngwenh arlaltj ngkwengenh map ingkerrek thwen anetjeng inetjenh, arrantherr iteth ngampekarl anetjenheng!’”
‘Yengemeh Cornelius map-warn angketjam-lwer, Kwerrern Alngaltar rang ineh-warn irrpek, rarl arrwekel nheng nwerneh-warn irrpetjamarl-arteh.
Yengemeh irlpangkek, Ngkart Jesu-el arrwekel nwernenh ilekarl, “John-el kwenh tjerrtj map kwatjel-ayeng baptise-ilek. Thangemeh arrantherrenh Kwerrern Alngaltarel-ayeng baptise-iletjenh, Kwerrern rang arrehantherrel-ayeng kwen kwet anetjenheng.”
Lakenheng thangemeh alhengk-arek, inang Ngkart Jesu renh nakemeng, nwernarl Ngkart Jesu renh nakem-arteh. Altjerrel Kwerrern Alngaltar renh ineh-warn lanthekarl, rang renh nwerneh-warn lanthekarl-arteh. Lakenheng yeng yarn Altjerreh irrpelth-irrek.’ Lakenh Peter-el inenh ilek.
Nakenh-nakenh mapel Peter renh awekarl-penh inang ntertemeh anek. Inang Altjerreh kangkek, lakenh angkemel, ’Arratj kwenh Altjerrel tjerrtj lwereny map ngwem, anetjeng kwer-warn-atheh twep-irretjeh, inang iteth ngampekarl anetjenheng.’
Arrwekel Jew map inang Stephen renh irrernng atwekarl-penh, inang nakenh-nakenh arrpenh map inenh atwetjeh alwernek. Nakenh-nakenh mapemeh Jerusalem-eng ater arrtjanewarrekarl. Inang mer Phoenicia-eh-atwetj mer Cyprus-eh-atwetj mer Antioch-eh-atwetj thwen ater alhekarl. Inang angketj mwerr Ngkart Jesu-akert ilerl-apek tjerrtj Jew mapehant.
Kwereng nakenh-nakenh urrpetj mer Cyprus-areny Cyrene town-areny thwen inang town Antioch-warn alhek. Inang tjerrtj Greek angkenh-angkenh map angketj mwerr Ngkart Jesu-akert kaltj-anthek.
22-24 Werlampareny inarl Jerusalem-el anetjamarl, inang angketj nhenh-penh awek. Inang artwang Barnabas renh ineh-warn lanthek town Antioch kwer-warn. Barnabas rartek artwang mwerr anek, nakentj angerr-akert, Kwerrern Alngaltarel renh twer-ilekarleng wart. Rang Antioch kwer irretj-alhemel, rang alhengk-arek, Altjerr rang Antioch-areny ineh kangkentj mernelhekarl. Barnabas rang arrken angerr awelhek. Rang inenh twer-ilemel tjep-tjep-ilek, inang Ngkart renh twerel kwet naketjek. Tjerrtj arrpenh mapel renh awemel, tjerrtj aningk Ngkart-warn twep-irrek.
Kwereng Barnabas rang mer Tarsus-warn alhek, Saul-ek palenthwetjeh.
Rang renh ngwenm aretj-alhek, rang anginek renh Antioch town-warn. Kwereng year nyentel ratherr Antioch werlampareny kaltj-anthetjart. Town Antioch kwerel-amparr nakenh-nakenh map inenh arreny Christian anthek.
Barnabas Saul ratherr Antioch-el anetjam-lwer, Altjerr-henh angketj angenh-angenh urrpetj inang Jerusalem-eng petjek.
28-30 Artwang nyent arreny Agabus-el werlamparenyeng ularr irnemel ilek, kwatj-kweny mer panpel anetjenh. Tjerrtj map-anem mernek-arlk kwatjek-arlk arrakelakel irretjenh. Kwerrern Alngaltarel renh-amparr ilekarl. Nakenh-nakenh map angkerrek, Judea-areny map-warn tjenkerr maney lanthetjeh. Kwereng inang tjenkerr maney renh Barnabas Saul kwer-atherr-amparr anthek, ratherr maney renh Judea-warn anginetjeh, Jerusalem werlampareny-henh arntarnt-arentj mapeh anthetjeh. Kelant kwatj-kweny rang anek ahelh ntjaperel, artwang Claudius Rome-areny rarl twernk angerr anetjam-lwer mer ntjapereh.
Arltang arrpenhel King Herod-elemeh nakenh-nakenh inenh atwetjek alwernek. Rang arrpenh map antwerrkemel atwek.
Rang atwenh-atwenh kwerenh map twernek, inang kaltj-anthenh-anthenh nyent arreny kwerenh James irrernng atwetjeh. Inang renh atwek. James rang John-kenh kekw anek.
Herod-elemeh angketj awek, tjerrtj Jew angerrepat map inarl nhenheh kangkekarl. Lakenh rang atwenh-atwenh kwerenh map ilek, Peter-emeh antwerrketjeh. Inang Peter renh-anem antwerrkek irlpangkentj angerr anetjam-lwer. Irlpangkentj nhenhel nheng Jew mapel kweteth arltang 8-lwer anyenem, mern arlwar-ilenh-ilenh-kweny itja kwenh inang arlkwetjart.
Inang Peter angemel tjayel-warn kwernek. Herod rang atwenh-atwenh 16 ilek, inang renh mantjel arntarnt-aretjeh, Peter rang ater arrtjanehetjeng. Kel arrwekel atwenh-atwenh 4 pelelek-amparr renh arntarnt-aretjeh, kwereng 4 pel arrpenh mapel renh arntarnt-aretjeh. Lakenh-artek arrpenhek-arrpenhel renh arntarnt-arek aherrkel kwenyel thwen. Herod rartek ahentj-anek, Peter renh court-el pawenhetjeh tjerrtj mapeng alngetherr. Mpank kwet, rang akarelhetjam irlpangkentj anekarl-penhekant.
Peter rang tjayelel kwet anek. Nakenh-nakenh inang Altjerr tjang-pawenhetjam kwer, Altjerrel renh arntarnt-aretjeh.
Kweny arrpenhelemeh Herod rang iterrek, ‘Ngwenth thang Peter renh pawenhetjenheng mapeng alngetherr.’ Kweny kwerel Peter rang ankwang intetjam tjayel kwenel. Rang atwenh-atwenh atherreng mpwepel intek. Peter-kenh mwerlt chain-el ayernekarl atwenh-atwenh nyent-henh mwerlt-warn. Peter-kenh mwerlt arrpenh chain-el ayernekarl atwenh-atwenh arrpenh-henh mwerlt-warn. Peter rang mpwepel intek, atwenh-atwenh atherram itepelant-atherr intek. Atwenh-atwenh atherr arrpenhel tjayeleh arrew arntarnt-aretjam.
Ngkart-henh angel-emeh tjayel kwenel irnetj-alhek. Parrtj rang tjayel kwenel parrtjek. Angel-el Peter renh rltwang tanthemel renh kemelh-ilemel ilek, ‘Parrp kemerray!’ Peter-henh chain ratherr Peter-henh iltjang atherreng rlwelherl-alhek.
Angel rang renh ilek, ‘Rnwanentj ngkwengenheh irrpang, pwet ngkwengenheh thwen.’ Kel Peter mantarr kwer irrpek. Kwereng angel-el renh ilek, ’Mantarr arrpenh inemel artelhang. Tjengel-ayeng anharrel petjang.’
Kelemeh Peter rang angel kwer-atherrel-ayeng anharrel alhek. Peter-anem iterrek, anengkerr rang aretjamarleh-athen.
Ratherr atwenh-atwenh arntarnt-arentj atherreng arraterl-alherrek, mpwep-angkwerr. Kwereng ratherr gate angerretj kweremeh irretj-alhek. Gate rang altjwer-irrek, ratherremeh keth-warn arratenhek. Angel rang kwek war Peter-el-ayeng alhek, kwereng rang ywerrerl-alhek.
Peter rang kel alhengk-aremel angkek, ‘Thang kwenh alhengk-arem, Altjerrel angel kwerenh lanthekarl, yengenh tjayeleng lthekalth-iletjeh. Herod tjerrtj Jew map-arlk thwen inang kwenh yengenh irrernng atwetjeh ahentj-anek.’
Kwereng Peter rang Mary-henh warl-warn alhek. Mary nhenh rartek John-henh mwek anek. John nheng kwerenh arreny arrpenh anek Mark. Mary-henh warlel nakenh-nakenh map anek, inang Altjerr Peter kwer tjang-pawenhetjam.
Peter-elemeh door rltar-rltar-atwek. Door rang martelhentj anek. Marl urrkapenh-apenh nyentemeh rang door-warn aretjeh petjek, arreny kwerenh Rhoda.
Rhoda rang Peter renh angkerleh awek, rang renh alhengk-awek. Rang angerr arrken awelhemel, rang angwerrek, Peter-eh door altjwer-iletjeh. Rang parrp angkep map-warn irrpenhek. Rang inenh ilek, ‘Peter nhengeyay door-el irnetj-alhek!’
Inang marl renh ilek, ‘Ntwang key ahert-irrek?’ Marl rang twer-irremel angkek, ‘Peter nhengeyay door-el irnetj-alhek!’ Inang angkek, ‘Angel kwerenh apekaw!’
Peter-elemeh iltjem-iltjemel inenh ntertelh-ilek. Rang inenh ilek, nthakenh angel-el renh tjayeleng lthekalth-ilek. ‘Arrantherr James peltj arrpenh map thwen iletjeh, yeng lyet tjayeleng arratekarleng.’ Rang inenh imperl-alhekemeh. Peter rang mer arrpenh-warnemeh alhek.
Kweny-rtwehemeh tjayel kwenel atwenh-atwenh map athek-irremel yarn iterrek. Inartek Peter-ek yarn palenthwek. ‘Nthakenhemeh rang arratek?’
Herod-el Peter-eh yarn palenthwek. Rang atwenh-atwenh kwerenh map pawenhek, inarl Peter renh arntarnt-aretjam. Rang inenh yarn pawenhemel, rang inenh atwenh-atwenh arrpenh map-warn lanthek, inang inenh irrernng atwetjeh. Kwereng Herod rang mer Judea-eng town Caesarea-warn alhek, kwerelemeh war anetjeh.
King Herod tjerrtj town Tyre-areny mapeh Sidon town-areny mapeh thwen arnkely kweteth anetjart. Tjerrtj inang athekerrek, Herod-elemeh mern inehenh perrehetj. Inang mern inehenh Herod-henh mereng payem-iletjart. Lakenheng inang urrpey lanthek Herod-kenh warl-warn. Urrpey inangemeh Herod-kenh warl arntarnt-arenh-arenh arek, kwerel-ayeng angkerrek. Artwang arreny kwerenh Blastus anek. Inang Blastus renh pawenhek, ‘Nwern kwenh Herod-ek angketjek ahentj-anem. Ntwang key angketj nhenh kwer-warn lanthem?’ Kel Blastus ineh kangkwerrek. Rantem angketj inehenh Herod-warn angek.
Arltang arrpenhelemeh inang petjek Herod-warn, angkerretjeh. King Herod-emeh petjek mantarr mparrkey-arrkey-akert, chair angerretj kwerenhel rang arrernelhek. Rang tjerrtj ineheng anngetherr angkek.
Tjerrtj map inang renh awek. Inang arlkemel ilek, ‘Herod rang itja artwang-artek angkem! Altjerr-artek kwenh rang angkem!’
Herod rang ntert anek, rang inenh itja perrek. Lakenheng Ngkart-kenh angel-el Herod renh irlkertemeh-ilek. Irnngang mapel-anem anert kwerenhel kwen inang arlkwetjam, kwereng rang ilwekemeh.
Nakenh-nakenh mapel Altjerr-henh angketj kaltj-antherl-apetjam mer arrpenh mapeh. Tjerrtj aningkel-anem Jesu renh nakek, inang kwer-warn twep-irrek.
Barnabas Saul ratherr kel tjenkerr maney nheng Jerusalem-areny werlamparenyeh angetjemel antherl-alhek. Tjenkerr maney nheng werlampareny Antioch-areny mapel arrwekel anthekarl. Kel ratherr artwang nyent ngwek Jerusalem-eng, arreny kwerenh John Mark. Kwereng inang pwert-anem Antioch town-warn angkep alpek.
Antioch town-el werlamparenyel-ayeng artwang Altjerr-henh angketj angenh-angenh map anetjart, kaltj-anthenh-anthenh map thwen. Arreny inehenh Barnabas, Simeon, arreny arrpenh kwerenh Rrpwerl, Lucius Cyrene town-areny, Manaen, rang nheng Herod Antipas-el-ayeng mangkek. Artwang arrpenh anek Saul.
Arltang nyentel artwang nhenh map alyelhemel Ngkart naketjam, kwer-warn angketjam. Inang Ngkartant iterl-aremel mern-kweny anetjam. Kwereng Kwerrern Alngaltarel inenh ilek, ‘Arrantherr Barnabas Saul renh-atherrenh urrarang, ratherr angketj mwerr mer mapel kaltj-antherl-apetjeh.’
Inang weth mern-kweny anek, Altjerr-warn angkemel. Kwereng inang iltjang inehenh Barnabas Saul kwer-atherr-henh kaperteh arrernek. Kwereng inang renh-atherrenh lanthekemeh.
Kwerrern Alngaltarelemeh Barnabas Saul renh-atherrenh town Seleucia-warn lanthek. Town nhenhel inang boat-eh ntjek, mer Cyprus-ampeny-warn alhetjeh-anngernt. Cyprus rartek mer island angerr anek kwatj alay mpwepel. Inang boat-el alhek kwatj alay-angkwerr, antekerr altwerl mer Cyprus-warn-athek.
Salamis town kwerel inang boat-eng anarnpek. Inang alhek church nyentam-nyent-warn, Altjerr-henh angketj kaltj-antherl-apetjeh. Tjerrtj Jew map inang church nhenh map-warn arrawerretjart. John Mark rang kwer-atherrel-ayeng tangetjel anek.
6-8 Inang town Salamis renh imperl-alhemel altwerl-atheh inang alhek mer island arrwengak-ampeny-warn, town Paphos-warn. Town Paphos kwerel artwang Jew nyent anetjart, rang arrwengkelth mpwaretjart. Rang urrtjerremel nakelhetjart, rang Altjerr-henh angketj angenh-angenh kwel anek. Arreny kwerenh Bar-Jesus. Arreny kwerenh arrpenh anek Elymas. Elymas rang peltj anek artwang Sergius Paulus-kenh. Sergius Paulus rang Rome-areny government-eh twernk angerr anek mer island Cyprus ntjaperek. Rang artwang inangkal anek. Sergius Paulus rang angketj awek, Barnabas Saul ratherr Cyprus-ampenyel anemeng. Rang kwer-atherr ntangkelhek, ratherr renh Altjerr-henh angketj kaltj-anthetjeh. Kel ratherr kwer-warn alhek, Altjerr-kenh angketj kaltj-anthetjam. Artwang nheng Elymas rang kwer-atherr arrngert angkek. Rang Sergius Paulus renh ilek, ‘Ntwang angketj nhenh naketjal anay! Mentj impang!’ Rang ahentj-kweny-irrek, peltj kwerenhel angketj Ngkart-akert awemel nakehetjeng.
Kwerrern Alngaltarelemeh Saul renh twer-ilek. Saul rang arreny Paul-anem. Paul-elemeh Elymas anngang aremel renh ilek,
‘Ntwartek arrentj-arteh anem! Ntwang tjerrtj mwerr mapeh kweteth ahentj-kweny-irreperrem! Ntwang urrtjerremel Altjerr-henh angketj perrpert-ilerl-apem!
Altjerrelemeh ngwenh atwetjenh pweng-ilemel! Kwek war ntwang pweng anetjenh. Kelant ntwang anngang alngampetjenh.’
Elymas rang kel pweng-anem anek. Rang tjerrtj arrpenh ngwek, renh tjey angerl-apetjeh.
Twernk Sergius Paulus-el renh nwerlkemel arek. Rang nwerlkek-antim, rang angketj Ngkart Jesu-akert awekarleng. Rang angkek, ‘Thang kwenh angketj nhenh arrwekeleng awetj-kweny!’ Rang kel Ngkart renh nakek-anem.
Paul Barnabas ratherremeh Perga kwereng Antioch town-warn anper-irrenhek. Antioch nhenh-artek mer Pisidia-ampenyel anek. Arltang angerr Saturday-el ratherr tjerrtj Jew map-kenh church-warnemeh alherrek. Ratherr church kwen irrpenhemel arrernelhetj-alhek.
Artwang arrpenhel angketj Moses-el arrernekarl read-em-ilek, kwereng rang angketj nheng Altjerr-henh angketj angenh-angenh mapel arrernekarl read-em-ilek. Kwereng church-ek-artweyel urrpey lanthek, Paul Barnabas renh-atherrenh ngwerl-alpetjek. Urrpey rantem renh-atherrenh pawenhek, ‘Artwang atherray! Mwerr key mpwel apek nwernenh angketj ilemel kaltj-anthetjeh?’
Paul rang kemerremel inenh iltjel war ilek. Rang inenh ilek, ‘Artwang Israel-areny mapay, arrantherr yengenh awerrerrang! Tjerrtj arrpenh mapel thwen, arrantherrarl Altjerr nakem!
Altjerr rang arrwekeleny nwehengkerr-henh map urrarek, arlaltj kwerenh map anetjek. Inang mer Egypt kwerel anetjam-lwer, Altjerr rang inenh twer-ilek, inang aningkam-aningk irrek. Kwereng Altjerrel Egypt-areny map kwatjel atwek, Altjerrel kwerenh mapant arratelh-ilek mer Egypt-eng.
Rang inenh rrkwal angerrel arntarnt-arentjek 40 years-eh-atwetj. Inang Altjerr kwer kwet wenng-angketjam, Altjerrel inenh arntarnt-aretjam kwet, rang inenh itja impek.
Altjerrel inenh mer Canaan-ampeny-warn angek. Mer Canaan kwerel tjerrtj mer 7 pel-areny anekarl. Altjerr rang tjerrtj Canaan-areny map atwemel ywerrelh-iletjam, rantem mer Canaan renh anthek arrwekeleny nwehengkerr-henh mapek.
Tjerrtj nwehengkerr-henh map mer Egypt-el 400 years-ek-atwetj anek. Kwereng inang mer Egypt-eng arratek. 50 years arrpenh-penh Altjerrel-anem mer nhenh arreny Canaan renh anthek ineh.’
‘Inang mer nhenhel anetjam-lwer, Altjerrel artwang alkwert map ineh nyentam-nyent urraretjart, ineh twernk anetjeh, aheleng-arlk inenh arntarnt-aretjeh. Kwereng Altjerrel Samuel renh-anem urrarek. Samuel rartek Altjerr-henh angketj angenh-angenh anek.
Kwereng nwehengkerr-henh mapel Altjerr renh pawenhek king-eh, ineh twernk angerr anetjeh. Kwereng Altjerrelemeh Saul urrarek, king ineh anetjeh. Saul-kenh angey rang arreny Kish anek. Kish rang Benjamin-kenh peltj ingkerneny mapeng petjek. Saul rang king-anem ineh anek 40 years-eh-atwetj.
Kwereng Altjerrelemeh Saul renh arnpwek, David-anem rang ngkernek, king ineh anetjeh. Altjerr angkek, “David rang kwenh tjeng war kangkwerrem, lakenh yeng angerr kwer kangkem.” David nhenh rang Jesse-henh lerekw anek.’
Paul-el inenh ilek, ‘Altjerrelemeh tjerrtj Israel-areny mapeh arrwekel kwet alhelek, rang artwang nyent ineh-warn lanthetjenh, inenh arntarnt-aretjek. Artwang rang David-kenh peltj ingkerneny mapeng petjetjenharl. Jesu rang kwenh artwang Arntarnt-arenh-arenh rang anem.
Jesu kwereng arrwekel John rek-amparr petjek. John rang tjerrtj Israel-areny map kaltj-anthek, inang anetjeng Altjerr-warn twep-irretjeh, rang inenh kwatj-warn irrpelh-ilemel baptise-iletjenheng.
John-el urrkapentj kwerenh mpwaretjam-lwer, rang tjerrtj map pawenhek, “Ngwenham yeng? Nthakenh arrantherr tjeng-penh iterl-arem? Thang arrantherrenh ilem, yeng itja Arntarnt-arenh-arenh nheng anem, kwerarl arrantherr akarelhem. Arntarnt-arenh-arenh rang ngwenth war arrehantherr-warn petjetjenh. Yeng ahelh-areny war anemeng, rang kwenh mwerr anem alkerengarl lanthek.’”
‘Peltj mapay, nwengkerr-artek Abraham-henh peltj ingkerneny mapeng petjekarl. Yengemeh awerrerrang! Tjerrtj arrpenh iter-penh mapay, arrantherr-arlk Altjerr nakem-antim. Arrantherremeh yengenh ingkerrekel awerrerrang! Altjerrel-artek nwengkerrenh ilek, rang ahentj, tjerrtj nwengkerrenh anetjeng inetjeh, nwengkerr iteth ngampekarl kwerel-ayeng anetjenheng.
Tjerrtj Jerusalem-areny map angerrepat inehenh thwen inang itja alhengk-arek, Jesu rang Christ anekarl, nheng Altjerrelarl ngkwey alhelekarl. Arltang angerr Saturday arrpanenhel inang Altjerr-henh angketj kweteth awetjartarl, nheng Altjerr-henh angketj angenh-angenh mapel ngkwey pip-warn arrernekarl. Angketj nhenh ingkern-anem arratemel keth-irrek, nheng tjerrtj Jerusalem-areny inang Jesu renh merrentj-arteh atwekarleng.
Inang Jesu renh pelkel ilpernek. Inang twernk Pilate renh pawenhek, rang Jesu renh irrernng kwet atwetjeh.
Angketj nhenh Altjerr-henh pipel-ayeng intem, “Urrkapenh-apenh Altjerr-kenh inang irrernng atwetjenharl.” Atwenh-atwenh mapel kwenh Jesu renh ntwerlk-warn arrernemel irrernng atwek, lakenh angketj nhenh kel arratemel keth-irrek. Kwereng inang renh ntwerlkeng anarnpelh-ilek. Inang renh inteyeh kwernek.
Altjerrel-anem Jesu renh irrernngeng kemelh-ilemel iteth-ilekarl.
Kwereng nakenh-nakenh aningkel renh irrernng-penh kemerrekarl arek. Nakenh-nakenh kwerenh map inarl arrwekel kwerel-ayeng itethel-ayeng-amparr nheng nthwerl-apetjart, mer Galilee-eng town Jerusalem-warn. Nakenh-nakenh nhenh mapelemeh lyet tjerrtj ingkerrek ilerl-apem, Jesu kwenh irrernngeng kemerrekarl.’
‘Nwern arrantherrenh lyet angketj mwerr renh ilem. Iterl-aray, Altjerrel nheng arrwekeleny nwehengkerr-henh map alhelekarl, rang kelant Christ renh lanthetjenh.
“Ntwang ler tjengenh,
yeng angey ngkwengenh-anem.’”
‘Altjerrel Jesu renh irrernngeng kemelh-ilek, mpwerrk kwerenh rang itja ntert-irretjeh impek. Nhenh angketj arrpenh Altjerr-henh pipel-ayeng intem,
“Thang ngwenh alhelem,
tharl arrwekel David nheng alhelekarl-arteh.”
Nhenh-atwetj Altjerr rang alhelek, renh irrernngeng kemelh-ilemel iteth-iletjek.’
‘Angketj arrpenh intem, David-el arrwekel pip-warn arrernekarl, “Altjerrel itja tjerrtj tjeperr mpwerrk kwerenh renh impetjenh, rarrp ntert-irretjeh.’”
‘David rang iteth anetjam, rang Altjerreh kangkwerrek. Kwereng rang ilwek, inang renh awenng-warn kwernek, angerrepat kwerenh mapel-ayeng. Awenngel mpwerrk kwerenhemeh ntert-irremel ywerrek.
Altjerrelemeh Jesu irrernngeng kemelh-ilek. Mpwerrk kwerenh itja ntert-irrek.’
‘Artwang peltj mapay! Thang arrantherrenh nhenh ilem, Jesu ilwekarleng, lakenh Altjerr tjey mpwarek arrehantherr, rang anetj arrehantherr-henh wetjeh, rang ngwerleny arrehantherr anetjenheng, atwetj-kweny.
Arrantherr Jesu renh nakemeng, kwereng arrantherr Altjerreng ularr arratj anetjek. Arrantherr apek Moses-henh mpwareng-arengehant kangkwerremeng war, arrantherremeh itja Altjerreng ularr arratj anem.
Arrantherremeh mantjel arelhetjeh, arrantherr itja tjerrtj arrpenh-arteh mernelhetjeh. Ineh-penh Altjerr-henh angketj angenh-angenh arrpenhel ilek, lakenh-hetj,
“Tjerrtj arrantherremeh arramp-wenh-wenh mapay!
Arrantherr kelant nwerlketjenh, ilwetjenh-anngernt.
Arrantherr aretjenh, thang arrpenh anthwerr mpwaretjenh.
Arrantherremeh nhenh yarn kwet iterl-aretjeh.
Arrpenhel apek arrantherrenh nhenh-penh ilekarleng.’”
Lakenh Paul-el werlampareny inenh aperremel ilek.
Paul Barnabas ratherr church kwereng arratentj-alhek, tjerrtj mapel renh-atherrenh ngwek, ‘Saturday arrpenhel nhenh-warn mpwelanth petjetjeh, nwernenh weth kaltj-anthetjeh.’
Kel werlampareny map church-eng arratek. Tjerrtj Jew arrpenh map tjerrtj Altjerr nakenh-nakenh arrpenh map thwen inang Paul Barnabas kwer-atherrel-ayeng alherl-apetjam. Ratherr inenh ilerl-apetjam, inang Altjerr renh twerel kwet naketjeh.
Tjerrtj Jew mapel tjerrtj aningk inenh aremel, inang Paul kwer-atherr may-irremel ahentj-kweny-irrek. Inang Paul renh iltetjam, angketj kwerenh ulpey-wemel.
Paul Barnabas ratherr anew-anewel kwet inenh ilek, ‘Altjerrel ilernenh ilek, ilern arrehantherr-amparr angketj mwerr Jesu-akert renh iletjeh. Arrantherr kwenh angketj kwereng ntjwem-irrekarl. Arrantherr itja ahentj-anem, iteth kwet Altjerrel-ayeng anetjeh. Lakenheng ilernarrp kel tjerrtj lwereny map-warnemeh alhetjeh, inehemeh Altjerr-henh angketj kaltj-anthemel iletjeh.
Ngkart rang ilernenh lakenh ilek, “Thang mpwelenhanth arrernek, tjerrtj lwereny mapeh parrtj anetjeh. Mpwelanth tjerrtj ingkerrek ahelh panpel iletjeh-anngernt, yeng ahentj-anem, tjerrtj inenh arntarnt-aretjeh, inang iteth kwet tjengel-ayeng anetjenh.’” Lakenh Paul-el inenh ilek.
Tjerrtj lwereny inang Paul-henh angketj awek. Inang Ngkart-henh angketj kangkemel nakek. Altjerrel arrwekel kwet tjerrtj inenh urrarekarl, inang kwerel-ayeng iteth ngampekarl anetjenheng. Inant renh kangkemel nakek.
Nakenh-nakenh mapel Ngkart-henh angketj tjerrtj ingkerrekemeh kaltj-antherl-apetjam mer arrpanenhel mer Pisidia-ampenyel.
Mer kwerel marl angerrepat urrpetj anek, inarl Altjerr nakenh-nakenh anek. Tjerrtj Jew mapelemeh marl inenh artwang angerrepat mer-areny map thwen rrwampey-ilek. Angerrepat inang Paul Barnabas kwer-atherr ngkwantj-irrek. Kwereng inang renh-atherrenh mer inehenheng arnpwek.
Paul Barnabas ratherremeh ingkang-henh rlwelhemel nmwernt-arlk lernerl-alhemel angkek, ‘Ilern lakenh mpwarem, arrantherrarl angketj Jesu-akert pal awekarleng. Arrantherr ilernenh iltekarleng, Ngkarteng arrantherr kel ntjwem-irrekarl!’ Kel ratherr town arrpenh-warn Iconium-warn alherrek.
Ngkart nakenh-nakenh map mer Pisidian Antioch-el inang arrken kwetarl anek, Kwerrern Alngaltar rang inehel-arleng anekarleng wart.
Kwereng Iconium town-el Paul Barnabas ratherr tjerrtj Jew map-kenh church-warn irrpek, angketj mwerr renh iletjeh-anngernt. Tjerrtj Jew mapel tjerrtj iter-penh mapel thwen renh-atherrenh awekarl-penh, tjerrtj aningkelemeh inang angketj Ngkart Jesu-akert nakek.
Tjerrtj Jew arrpenh mapel itja renh-atherrenh nakek. Inang tjerrtj iter-penh map rrwampey-iletj-alhek, kwereng tjerrtj iter-penh arrpenh map nakenh-nakenh mapeh ahentj-kweny anek.
Paul Barnabas ratherr town Iconium-el kwetemeh anek, ratherr tjerrtj map angketj Ngkart Jesu-akert anew-anewel kwet kaltj-antherl-apetjam. Ngkartel renh-atherrenh twer-ilek, ratherr twerel mpwaretjek. Ratherr tjerrtj irlkert map mwerr-ilek, kwerrern anetj map-arlk arnpwemel. Lakenh Ngkartel tjerrtj mapeh mernek, Paul kwer-atherr-henh angketj arratj anemeng.
Iconium-areny map apatemel anek. Tjerrtj arrpenh inang Jew mapant kangkwerremel nakek, Paul Barnabas kwer-atherr inang ahentj-kwenyarl anek. Tjerrtj arrpenh mapel renh-atherrenh nakek.
Kwereng tjerrtj iter-penh arrpenh map, tjerrtj Jew arrpenh map thwen angerrepat inehenhel-ayeng inang angkerrek, Paul renh-atherrenh irrernng atwetjeh, irntel iltewemel.
Paul Barnabas ratherr angketj kwereng awekarleng, ratherr Lycaonia-ampeny-warn ateremeh alherrek. Ratherr town angerr atherr-warn Lystra-warn Derbe-warn thwen alherrek.
Ratherremeh tjerrtj mapeh angketj mwerr renh kwet kaltj-antherl-apetjam, town kwer-atherrel-ayeng, mer kwek mapel thwen.
Town Lystra-el artwang arrpenh anek, rang arlamarr kwet anentjekarl kwer kwekeng-ntjel. Rang itja kwet nthwerl-apek.
Rang Paul awetjam, Paul rang tjerrtj map kaltj-anthetjam-lwer. Paul-el artwang renh aremel alhengk-arek, artwang rang angketj kwerenh nakerleh. Artwang rang nakentj-akert anemeng wart, lakenheng Paul rang kaltj anek, rang artwang renh mwerr-iletjeh.
Rang artwang arlamarr renh arlkemel ilek, ‘Kemerremel irnay!’ Artwang rang kel kemerremel irnek, nthwekemeh.
Tjerrtj mapel nhenh arekarl-penh, inang angketj Lycaonia-el untarel ilek, ‘Yay! Altjerr nwehengkerr-henh atherr kwenh tjerrtj-arteh irrek, kwenelakw nwehengkerr-warn ratherr petjek!’
Inang Barnabas Paul renh-atherrenh inang arreny altjerr-arrpantey anewek, Barnabas arreny Zeus, Paul arreny Hermes. Tjerrtj inang angketjart, Zeus rang altjerr kwel anek, Hermes rang Zeus-henh angketj ilenh-ilenh kwel anek. Lakenh inang Paul arreny Hermes anewek, rang angketj ilenh-ilenh mwerr anemeng wart.
Paul Barnabas ratherr nhenh-penh awek. Ratherr mantarr kwer-atherr-henh rlterrek, ahentj-kweny-irremel. Ratherr rlkwerr-warn tjerrtj aningk-warn arrtjanek. Ratherr inenh untarel ilek,
‘Artwang mapay, itja lakenh mpwaretjek! Ilern kwenh tjerrtj arrehantherr-arteh anem! Ilern-artek arrantherrenh angketj mwerr ilerl-apem. Altjerr-arrpantey arrekantherr-kenh mentj imperrerray! Arrantherr Altjerr ngwerrm-warn twep-irrerrerrang! Altjerr nhenh rarl alker ahelh thwen kwatj alay thwen arrmernekarl kwer-warn, thep thwen ker irrpenng thwen ker ingkerrek rang arrmernekarl kwer-warn.
Ngkweyeng-ntjel Altjerrel tjerrtj ingkerrek impek, inang altjerr-arrpantey inehenh naketjeh, inang ahentj-anekarleng wart.
Altjerr rang kangkentjel mernelhek arrekantherrek, arrehantherr kwatj alker-areny-arlk anthemel mern arrpenhek-arrpenh ingkerrek. Rang kweteth arrantherrenh wantem, arrantherrenh tjep-tjep mpwarem.’ Lakenh Paul ratherr inenh ilek.
Tjerrtj inang Paul-henh angketj awekarleng, inang ahentj-anek kwet Paul Barnabas kwer-atherr ker tjenkerr atwemel anthetjeh-anngernt. Ratherr kwet ahentj-kwenyarl anek. Mentjemeh inang pwelek renh atwetjal impek.
Kwereng tjerrtj Jew urrpetj inang Antioch town-eng Iconium town-eng thwen petjek. Inang tjerrtj map rrwampey-ilek. Mer-areny inang Jew nhenh ineh kangkwerrek. Inang Paul renh irntel iltewek. Kel inang iterl-aremel rang kwel irrernng intemeng wart, inang renh town-eng keth-warnemeh tjarr-angemel wek.
Kel nakenh-nakenh mapemeh kwer-warn petjemel arrawerrek. Paul rang kemerrek, rang inehel-arleng town-warn angkep alpek. Kwereng kweny-rtwehemeh Paul Barnabas ratherr Derbe town-warn alherrek.
Ratherr town Derbe kwerelemeh tjerrtj map angketj mwerr Jesu-akert kaltj-antherl-apetjam. Mapelemeh angketj renh nakek, inang nakenh-nakenh mapemeh irrek. Kwereng ratherr Lystra town-warn-amparr alperrek. Kwereng Iconium town-warn Antioch town-warn thwen ratherr angkep alperrek.
Ratherr nakenh-nakenh map twer-ilemel inenh tjep-tjep-ilek, inang Jesu twerel naketjeh kwet. Ratherr inenh ilek, ‘Nwengkerr kwenh rwekenth-kenth-warn irretjeh-amparr, Altjerr-henh mer-warn irrpetjeh-anngernt, iteth ngampekarl kwerel-ayeng anetjeh-anngernt.’
Paul Barnabas ratherr arntarnt-arentj urrpetj urrarek ngkernetjeh-anngernt, werlamparentj inehenh mapeh. Ratherr mern-kweny-amparr anek, Altjerrekant angketjam. Kwereng ratherr Ngkart renh pawenhek-amparr, rang arntarnt-arentj inenh kwet anyenetjeh. Kwereng ratherr inenh ngkernekemeh.
Paul ratherremeh mer Pisidia-ampeny kwer-angkwerr anper-alhek mer Pamphylia-ampeny-warn petj-alpek.
Town Perga kwerel ratherr mer-areny mapemeh Altjerr-henh angketj kaltj-antherl-apek. Kwereng ratherr Attalia town-warn anper-irrenhek.
Attalia kwerelemeh ratherr boat angerretj ntjemel town Antioch-warn angkep alperrek, kwatj alay-angkwerr. Antioch town nheng kwereng werlamparentjel renh-atherrenh nheng arrwekel Altjerreh kwer-atherr tjang-pawenhek, inenh lanthekarl, angketj mwerr kaltj-antherl-apetjeh. Ratherr kel-antey nhenh mpwarekarl.
Ratherr Antioch-el irretj-alhemel ratherr boat-eng anarnpetj-alhek, kwereng ratherr werlamparentj arrawelh-ilek. Ratherr inenh ilek, ‘Ilern kwenh angketj mwerr renh tjerrtj lwereny mapeh kaltj-antherl-apetjam. Altjerrel kwenh tjey altjwer-ilek tjerrtj lwereny mapek, inang Jesu renh naketjeh, nakenh-nakenh kwerenh map anetjeh-anngernt.’
Ratherr nakenh-nakenh mapel-ayeng kwetemeh anek, Antioch town-el.
Town Antioch-el werlamparentjel-ayeng nakenh-nakenh arrpenh map itja tjerrtj Jew anek. Artwang Jew urrpetj mer Judea-eng Antioch town-warn petjekarl, inang Jesu nakenh-nakenh anek. Inang artwang map werlamparenyel-ayeng inenh ilek, ‘Rrwey ngwenh apek werlamparenyel-ayeng nyent-irretjeh ahentj, rang artwang irretjeh-amparr Moses-el ilekarl-arteh. Renh artwang ilekarl-penhant, Altjerr rang renh anetjeng inetjenh, rang ngampekarl iteth anetjenheng kwerel-ayel. Rang apek artwang anetj-kwenh, Altjerr rang renh itja inetjenh.’
Angketj nhenh awemel Paul Barnabas ratherr inehel-ayeng ilterretjam. Kwereng Antioch-areny werlamparentjelemeh Paul Barnabas renh-atherrenh artwang urrpetj arrpenh thwen ilek, inang Jerusalem-warn alhetjeh. Inang inenh ilek, kaltj-anthenh-anthenh tjeperr mapel-ayeng Jerusalem werlamparentj-henh arntarnt-arentj mapel-ayeng thwen angketj nhenh-penh angkerretjeh.
Kel werlamparentjel artwang inenh lanthek. Paul map mer Phoenicia-ampenyel mer Samaria-ampenyel thwen anper alhek. Inang nakenh-nakenh arrpenh map inenh ilerl-apetjam, tjerrtj lwereny inang Altjerr kwer-warn twep-irrekarl-penh. Nakenh-nakenh inang angketj nhenh awemel kangkek.
Paul mapemeh Jerusalem kwerel anetj-alpek, kwereng werlamparentjel kaltj-anthenh-anthenhel arntarnt-arentjel thwen inang inenh kangkemel ngwek. Paul Barnabas ratherr inenh ilek, ratherr mwerr mpwarekarl mer mapel-ayeng, Altjerrel renh-atherrenh twer-ilekarleng wart.
Werlamparentjel-ayeng artwang urrpetj Pharisee anek. Inang kemerremel angkek, ‘Tjerrtj lwereny inarl Jesu renh nakem, inang artwang irretjeh-amparr Moses-henh mpwareng-areng-angkwerr. Kwereng inang mpwareng-areng Moses-kenh ingkerrekeh kangkwerretjeh.’
Inang kwet anthwerr angkerrek. Kwereng Peter-el kemerremel inenh ilek, ‘Artwang peltj mapay! Arrantherr kel kaltj, Altjerrel nheng yengenh ngwek, angketj mwerr renh tjerrtj lwereny map kaltj-antherl-apetjeh, inang Jesu renh naketjenheng.
Altjerr rang tjerrtj ingkerrek-henh iterrentjeh kaltj. Rang Kwerrern Alngaltar renh tjerrtj lwereny map-warn lanthek, rang arrwekel nwehengkerr-warn-amparr lanthekarl-arteh. Lakenh rang mernelhek, rang tjerrtj lwereny mapeh kangkem, rarl nwehengkerr kangkekarl-arteh.
Tjerrtj lwereny map inang Jesu renh nakekarleng, Altjerrel inenh arratj-ilek, anetj inehenh wemel. Lakenh-arteh Altjerrel nwengkerrenh arratj-ilek irrkatj-angkwerr, nwengkerr Jesu renh nakekarleng.
Iterl-aray, nwengkerr yarn Moses-henh mpwareng-arengeh arratj kangkwerrek! Angerrepat nwehengkerr-henh map-antim Moses-henh mpwareng-arengeh kangkwerretj-kweny anek, angketj rang ineh arnpwer anekarleng wart. Wenheham arrantherr nakenh-nakenh yanh map twernem, angketj kwer kangkwerretjeh? Wenhengarl arrantherr ineh arnpwer mpwarem? Altjerr rang arrehantherr ahel-irrehetj!
Ngkart Jesu-el kwenh nwengkerrenh anetjeng inek kangkentj kwerenhel-ayeng, nwengkerr ngampekarl iteth anetjenheng kwerel-ayeng. Rang kwenh tjerrtj lwereny map thwen anetjeng inek kangkentj kwerenhel-arleng, inang ngampekarl iteth anetjenheng.’ Lakenh Peter rang inenh ilek.
Kwereng Paul Barnabas ratherr inenh ilek, Altjerrel tjerrtj lwereny mapeng ularr twer angerr mpwarekarl kwer atherrel-arleng, mer mapel-ayeng. Angerrepat mapel renh-atherrenh ntertel awetjam.
Kwereng ratherr kel ntertemeh anetjam. James rang angkek, ‘Artwang peltj mapay, yengemeh awerrerrang!
Simon Peter rang nwengkerrenh ilek, Altjerr rang lwereny arrpenh urrarek, tjerrtj arlaltj kwerenh map-antim anetjeh. Lakenh Altjerr rang tjerrtj lwereny mapeh kangkentj mernelhek.
Altjerr-henh angketj angenh-angenh map inang ngkwey pip-warn arrernekarl, lakenh kwet anetjenharl. Altjerr-henh angketj nhenh intem pipel-ayeng,’
“‘Yeng Ngkart angkem.
Ngkwey David-henh peltj ingkern-penh mapeng king anek,
kwereng inang mentj-irrek,
atwenh-atwenh mapel inenh arnpwekarleng.
Kelant yeng petj-alpetjenh,
thang artwang nyent David-kenh peltj ingkerneny ngkernetjenh,
rang king angerr anetjenh,
tjerrtj nwehengkerr-henh map arntarnt-aretjenheng,
king David-el tjerrtj kwerenh map arntarnt-arekarl-arteh.
Kwereng tjerrtj lwereny mapemeh tjeng-warn twep-irretjenh,
tjerrtj nheng map thang arrwekel urrarekarl.”
Lakenh Ngkartel ilek.’
James angkek, ‘Lakenheng thang arrantherrenh ilem, nwengkerr itja tjerrtj lwereny mapeh arnpwer mpwaretjeh, inang Altjerr-warn twep-irretjeh-anngernt.
Nwengkerr angketj lakenhant pip-warn arrernetjeh ineh, inang itja mern ker thwen arlkwetjeh, altjerr-arrpanteyeh tjenkerr anthekarl-penh. Inang ker atwemeng, inang alhwang-amparr mentj impetjeh thelelhetjeh-amparr. Inang alhwang antjwetj-kwenh anetjeh, ker alhwakert arlkwetj-kwenh anetjeh. Inang anew arrpenh-henhel-ayeng intetjal anetjeh. Angketj urrpetj nhenh angerr anthwerr anem nwehengkerr.
Iterl-aray, ngkweyeng-ntjel tjerrtj Jew map nwengkerr mer arrpanenhel Moses-henh mpwareng-areng kaltj-antherl-apetjart lyeteh-atwetj. Saturday arlta arrpanenhel nwengkerr Moses-henh mpwareng-areng read-em-ilerl-apetjart church nwehengkerr-henhel-ayeng.’ Lakenh James-el inenh ilek.
Kwereng kaltj-anthenh-anthenh mapel werlamparentj-henh arntarnt-arentj mapel thwen werlamparentj thwen inang Judas Silas renh-atherrenh urrarek, Paul Barnabas kwer-atherrel-ayeng Antioch town-warn alhetjeh-anngernt. Judas arreny kwerenh arrpenh anek Barsabbas. Judas Silas ratherr-artek artwang twernk anek.
Inangemeh pip tanthek, pip nhenh inehel-arleng lanthek werlampareny Antioch-warn. Pip kwerel inang angketj lakenh arrernek:
‘Peltj mapay! Nwern kaltj-anthenh-anthenh tjeperr mapel thwen arntarnt-arentj mapel thwen, nwern kel angketj nhenh pip-warn arrernemel lanthem arrehantherr-warn, nwern arrehantherr kangkentj awelhem. Arrantherr-artek ingkerrek Jesu nakenh-nakenh anem, itja artwang Jew anem. Arrpenh map Antioch town-el anem, arrpenh map mer Syria-ampenyel anem, arrpenh map mer Cilicia-ampenyel anem.’
‘Nwern awek, artwang urrpetj werlampareny nhenheng arrehantherr-warn alhekarl, inang arrantherrenh perrpert-ilek. Nwern inenh itja arrehantherr-warn lanthekarl.
Nwernemeh angkerrekarl-penh, nwern iterrek, urrpey atherr arrpenh arrehantherr-warn lanthetjeh, Barnabas Paul kwer-atherrel-ayeng alhetjeh. Nwern-artek Barnabas Paul kwer-atherr angerr kangkentj anem.
Arrpenh mapel renh-atherrenh irrernng atwetjeh anek, ratherr angketj Ngkart Jesu Christ-kenh kaltj-anthemeng wart.
Nwernemeh Judas Silas renh-atherrenh kwer-atherrel-ayeng lanthem, ratherr arrantherrenh iletjenh, angketj nhenh pip nhenhel-ayeng intem, rang arratj kwet anem.
Kwerrern Alngaltarel nwernenh ilek, nwern itja arnpwer arrehantherr mpwaretjeh. Lakenheng nwern urrpetj-ingarant nhenh ilem:
Arrantherr mern ker thwen arlkwetj-kweny anetjeh, nheng altjerr-arrpanteyeh tjenkerr anthekarl-penheh. Arrantherr ker atwemeng, arrantherr alhwang-amparr mentj impang thelelhetjeh-amparr. Arrantherr alhwang antjwetj-kweny anetjeh, ker alhwakert arlkwetj-kwenh anetjeh. Arrantherr anew arrpenh-henhel-ayeng intetjarl anetjeh. Arrantherr angketj nhenheh kangkwerremeng, lakenh-artek arrehantherr mwerr anetjeh. Kel angketj lakenh war anem.’
Kwereng werlamparenyel artwang inenh lanthek, artwang inang Antioch town-warn alhek. Inang town kwer-warn irretj-alhemel, inang werlampareny arrawelh-ilek, pip renh inang ineh anthek.
Mapemeh pip kwer read-irrek. Angketj renh awemel, werlampareny inang kangkek, rang angketj mwerr anthwerr anemeng.
Judas Silas ratherr Altjerr-henh angketj angenh-angenh anek. Kwereng ratherremeh werlampareny angerr tjep-tjep-ilemel twer-ilek.
Ratherr kweteth Antioch-el anek. Kwereng werlamparenyel renh-atherrenh Jerusalem-warn angkep lanthek, mwerr kwet kwer-atherr inang kangkek.
34-35 Paul Barnabas ratherr Antioch-el antarl-irrek. Mer kwerel ratherr tjerrtj arrpenh mapel thwen Ngkart-henh angketj kaltj-antherl-apetjart.
Arltang arrpenhelemeh Paul-el Barnabas renh ilek, ‘Ntwang town nheng mapeh irlpangkem key? Town nheng mapel ilern arrwekel Ngkart-henh angketj kaltj-antherl-apetjam? Mpa, ilern town ineh-warn angkep alperretjek, nakenh-nakenh inenh angkep arerl-alpetjeh, inang apek mwerr kwet Ngkart Jesu nakerleh!’
Barnabas-emeh ahentj-anek, John Mark renh angetjeh kwer-atherrel-ayeng.
Ratherremeh Mark kwereng ilterrek. Ratherr yarn kwet arratj-ilemel, ratherr kel kalkemeh irrerl-anerrek. Barnabas-elemeh John Mark renh ngwerl-alhek. Ratherremeh boat-eh antjerl-alhek, mer Cyprus-warn alhetjeh kwatj alay-angkwerr.
Paul-elemeh Silas urrarek, kwerel-ayeng ilkwatherr alhetjeh-anngernt. Werlampareny inang kwer-atherr Ngkart renh tjang-pawenhek, Ngkartel renh-atherrenh arntarnt-aretjeh.
Kwereng ratherr mer Syria-angkwerr anper alherrek, mer Cilicia-angkwerr thwen, werlampareny inenh kaltj-antherl-apemel twer-ilek.
Paul Silas ratherr Derbe town-angkwerr anper alherrek. Kwereng ratherr Lystra town kwer-warn alhek. Town nhenh kwerel nakenh-nakenh nyent anek, arreny kwerenh Timothy. Timothy-henh mwek nakenh-nakenh anek, rang marl Jew anek. Timothy-henh angey artwang Greece-arenyarl anek, itja artwang Jew.
Nakenh-nakenh inarl Lystra-el anetjart, town Iconium-el thwen, inang Timothy kwer kangkek.
Lakenheng Paul-emeh ahentj-anek, Timothy renh angetjeh. Tjerrtj Jew ingkerrek kaltj anek, Timothy-henh angey Greece-areny anek. Lakenheng Paul-el Timothy renh artwang-ilek-amparr Moses-el ilekarl-arteh, tjerrtj Jew map mer arrpanenhel mwekeny-irrehetj kwer.
Inang town map-warn nthwerl-apetjam, inang nakenh-nakenh mapeh angketj lyeteny ilerl-apetjam, angketj kaltj-anthenh-anthenh mapel Jerusalem-areny werlampareny-henh arntarnt-arentj mapel thwen arrwekel pip-warn arrernekarl, tjerrtj lwereny map-warn lanthetjeh-anngernt, inarl Ngkart Jesu nakemarl map-warn. Inang nakenh-nakenh map ilek, inang angketj kwer kangkwerretjeh.
Angketj nhenhel werlampareny map inenh twer-ilek. Arlta arrpanenhel tjerrtj arrpenh map Altjerr-warn twep-irrek. Lakenh nakenh-nakenh inang wetham-weth aningk-irrek.
Paul inang ahentj-anek mer Asia-ampeny-warn alhetjeh, Altjerr-henh angketj kaltj-antherl-apetjeh. Kwerrern Alngaltar rang Paul inenh arnpakek. Lakenheng inang mer Phrygia-ampeny-warn mer Galatia-ampeny-warn thwen anper alhek.
Inang mer Mysia-ampenyek itwek-irrek. Kwereng inang ahentj-anek, mer Bithynia-ampeny-warn alhetjeh. Ngkart Jesu-henh Kwerrern rang inenh arnpakek.
Inang mer Mysia-ampeny kwer-angkwerr anper alhek town Troas-warn, kwatj alay iter-warn.
Kwenyel Paul-elemeh anengkerr arek. Rang artwang Macedonia-areny arek, renh ngwerleh, ‘Macedonia-warn petjang, nwerneh tangetjel anetjeh!’
Kwereng nwern iterl-arek, Altjerrel nwernenh ngwekarleng, tjerrtj Macedonia-areny mapeh angketj mwerr kaltj-antherl-apetjek. Boat-eh-amparr nwern palenthwek, mer Macedonia-warn alhetjeh-anngernt.
Town Troas kwerel nwern boat-warn antjek. Nwern mer Samothrace kwer-warn boat-el alhek, mer kwek kwatj alay mpwepel. Mer kwerel nwern intek. Kwereng arltang arrpenhel nwern boat-el alhek town Neapolis-warn; alay iterel town rang artelhek. Kwerel nwern boat-eng anarnpek.
Nwern ingkemeh alhek town Philippi-warn. Philippi rartek town angerr anek, mer Macedonia-ampenyel. Town nhenh kwerel tjerrtj Rome-eng petjekarl map anetjart. Town kwerel nwern arltang urrpetj anek.
Saturday arltang angerrel nwern town arreweng keth-warn alhek ulpay kwatj-akert-warn. Nwern iterl-arek, keth nhenhel tjerrtj Jew map inang arrawerretjenharl apek, Altjerr-warn angketjeh-anngernt. Nwern keth kwerel arrernelhemel marl mapel-ayengemeh angketjam.
Marl nyent arreny kwerenh Lydia rang anek. Rang Thyatira town-areny anek. Rang mantarr athethek payem-iletjart, kwereng rang mer arrpenh-warnemeh sell-em-iletjeh angetjart. Lydia rang Altjerreh kangkwerremel naketjart. Ngkartelemeh iterrentj kwerenh altjwer-ilek, rang Paul-henh angketj alhengk-aretjenheng. Rang Ngkart Jesu nakekemeh.
Kwereng Paul-elemeh renh kwatj-warn irrpelh-ilemel baptise-ilek, peltj kwerenh map inenh-arlk. Kwereng Lydia-el nwernenh ayakek, ‘Arrantherr itja alhetjeh. Tjengel-ayel petjewarrang, warl tjengenhelemeh intetjeh.’ Nwern kel kwerel-ayel alhek, kwerel-ayel anetjeh-amparr.
Arltang arrpenhelemeh nwern keth kwer-warn weth alhetjam, nheng tjerrtj Jew map arrawerretjartarl kwer-warn, Altjerr-warn angketjeh-anngernt. Nwern marl awenk nyentemeh aretj-alhek, rang kwerrern anetj-akert anek. Kwerrern anetj rang renh iletjart, nthakenh-nthakenh anetjenh tjerrtj arrpenh kwer. Tjerrtj inang ahentj-anek, kwereng kaltj-irretjeh, nthakenh-nthakenharl apek anetjenharl. Inang maney kwer anthetjart, nhenh-penh kaltj-irretjeh. Marl awenk rang urrkapenh-apenh war anek, lakenh rang maney angerr mpwaretjart twernk kwerenh mapeh.
Marl awenk rang Paul nwerneh ingkerneng alwernemel untarel ilerl-apetjam, ‘Artwang nhenh map-arteh Altjerr angerr-henh urrkapenh-apenh anem! Inang arrantherrenh ilem, nthakenh Altjerrel arrantherrenh anetjeng inetjenharl, arrantherr kwerel-ayeng ngampekarl iteth anetjenh!’
Marl awenk-henh twernk mapelemeh renh arek, rang mwerremeh irrekarl. Nthakenhemeh maney ineh rang mpwaretjenh? Kwereng inang Paul Silas kwer-atherr ahel-irrek. Inang renh-atherrenh antwerrkemel town mpwep-warn angek, keth nyent-warn.
Kwereng inang court-ek-artwey map ilek, ‘Artwang nhenh atherr-artek Jew anem. Ratherr tjerrtj ingkerrek rrwampey-ilem!
Ratherr nwernenh ilem, nwern mpwareng-areng inehenheh kangkwerretjeh kwel. Nwern ahentj-kweny anem, inehenh mpwareng-arengeh kangkwerretjeh. Nwern Rome-areny anem! Nwern mpwareng-areng arlaltj-akert anem, Rome-areny mpwareng-areng-akert.’
Tjerrtj arrpenh map arrawerrek, Paul renh-atherrenh antwerrketjeh. Kwereng court-ek-artwey mapel rrkwentj map ilek, Paul Silas kwer-atherreng mantarr kap-rlwetjeh, renh-atherrenh whip-el atwetjenheng.
Inang renh-atherrenh nyant atwek, kwereng inang renh-atherrenh tjayel-warnemeh kwernek. Inang tjayeleh-artwey renh ilek, renh-atherrenh mantjel arntarnt-aretjeh.
Lakenheng tjayeleh-artweyel renh-atherrenh tjayel kwen anthwerr-warn kwernek, rang ingkang kwer-atherr-henh arnang angerrarleh chain-el ayernek, ratherr alwerrehetjeng.
Kwereng kweny mpwepel Paul Silas ratherr Altjerr kwer-warn-atheh angketjam, arrkenel alyelhetjam kwer. Tjayel-areny arrpenh mapel renh-atherrenh awetjam.
Kwereng ahelh kwen-arlk rang angerr anthwerr arrewek, tjayel kwenel. Kwereng tjayel-henh door ingkerrekemeh altjwer-irrek, chain map ingkerrek rltwakelhek. Chain inang artwang tjayel-areny mapeng rlwelhek.
Tjayeleh-artwey rang karr-irrek, rang arek tjayel-henh door ingkerrek altjweremeh anerleh. Rang iterl-arek, tjayel-areny ingkerrek alwerrekarleh-athen. Lakenheng rang knife arlpentj inemel kwewaleny irrernng atwelhetjeh anek. Rang ater-irrek, twernk Rome-arenyel renh irrernng atwehetjeng, tjayel-areny map alwerrekarleh-athen.
Paul-elemeh renh arrantj-akemel ilek, ‘Nwern-arteh nhenh ngwerrm anem! Irrernng atwelhetjal anay!’
Tjayeleh-artwey rang urrkapenh-apenh kwerenh inenh pawenhek, ‘Rwang alep map angetjewarrang!’ Rang irrpenhek tjayel kwen-warn, Paul Silas kwer-atherreng ularr kelkertel-ayeng arrernelhek, ater arrewemel.
Rang kemerremel renh-atherrenh keth-warn arratelh-ilek. Kwereng rang renh-atherrenh pawenhek, ‘Twernk tjeyenh atherray! Nthakenham yeng mernelhetjeh Altjerreng ularr, Altjerr rang yengenh inetjeh, yeng ngampekarl iteth kwerel-ayeng anetjenheng?’
Ratherr renh ilek, ‘Ngkart Jesu renh nakay! Kwereng Altjerrel ngwenh inetjenh, kwerel-ayeng iteth ngampekarl anetjenh, peltj ngkwengenh map-arlk, urrkapenh-apenh ngkwengenh map thwen.’
Kwereng Paul ratherr renh Ngkart-henh angketj kaltj-anthek, tjerrtj arrpenh map-arlk inenh thwen, inarl warl kwerenhel anetjam.
Kweny nyentel kwet, tjayeleh-artweyel tjwen kwer-atherr-henh kwatjel lhewek. Kwereng Paul ratherr renh peltj kwerenh map-arlk urrkapenh-apenh kwerenh map thwen kwatj-warn irrpelh-ilemel baptise-ilek.
Tjayeleh-artwey rang peltj kwerenh map-arlk thwen inang pwert arrken awelhemel anek, inang nakenh-nakenh irrekarl-penh. Kwereng tjayeleh-artweyel renh-atherrenh warl kwerenh-warnemeh tjey-angek. Rang kwer-atherr mernemeh arlkwetjeh anthek.
Kweny-rtwehemeh court-ek-artwey inang rrkwentj urrpetj lanthek tjayel-warn, tjayeleh-artwey renh iletjeh, ‘Artwang nheng atherr kel arratelh-ilang!’
Tjayeleh-artwey rang Paul renh ilek, ‘Court-ek-artwey inang angketj lanthek, Silas mpwelenh arratelh-iletjeh. Mpwelanthemeh kwenp alherrang ater-irretjal!’
Paul-el rrkwentj inenh ilek, ‘Inang ilernenh whip-elemeh pelkel atwek tjerrtj mapeng anngetherr! Inang ilernenh court-warn-amparr angemer! Inang ilernenh tjayel-warn kwernek! Inang ilernenh itja arrwekel pawenhek, arratj apek ilern ilelhetjeh. Ilern kwenh Rome-areny pip-akert anem. Angketj pip atherrel-ayeng intem, ilern-kenh twernk kwenh Rome-areny Caesar-arl! Inang itja arratj mpwarek! Lyetemeh inang ahentj-anem, ilernenh anyenng-anyenngel arratelh-iletjeh kwel. Inenh iletjeh alpang, inang petjetjeh, alngetherr ilernenh tjayeleng arratelh-iletjeh!’
Rrkwentj inang twernk inehenh iletj-alpek. Twernk inang awek, Paul Silas ratherr pip anyenek angketj-akert, nheng Rome-areny Caesar-arl twernk kwer-atherr-henh anek. Inang ater-irrek, inang anketj-warn irrehetjengemeh.
Paul Silas ratherr tjayeleng arratemel-arteh ratherr marl Lydia-henh warl-warn-amparr alherrek, nakenh-nakenh map warl kwerel aretjek-amparr. Ratherremeh inenh ilek, inang kwet Jesu renh naketjeh. Kwereng ratherr kel alethemeh irrek.
Inang town Amphipolis Apollonia thweneng anper kwet alhek, Thessalonica town-warn inang alhek. Town nhenhel tjerrtj Jew map-henh church artelhek.
Paul-emeh Saturday arltang angerrel church-warn alhek. Rartek kweteth church arrpanenh-warn alhetjart arltang angerrel. Saturday arltang urrpetjelemeh rang Altjerr-henh angketj pipel-ayeng tjerrtj map kaltj-anthek.
Rang inenh keth-ilemel kaltj-anthek angketj pipel-ayeng intek Christ kwer-akert. Angketj pip nhenhel-ayeng intek, Christ rang irlkert angerr awelhemel ilwetjenh. Kwereng Christ rang irrernngeng iteth kemerretj-alpetjenh. Rang inenh ilek, ‘Jesu nhenh kwer-penh thang kaltj-anthem, rang kwenh Christ rang anem, Altjerrel ngkwey alhelekarl.’ Lakenh Paul-el ineh Altjerr-henh angketj keth-ilemel kaltj-anthek.
Tjerrtj Jew arrpenh mapel angketj kwerenh nakek. Artwang Greek angkenh-angkenh irlpareth mapel thwen nakek-antim. Marl angerrepat urrpetjel thwen. Inang Paul Silas kwer-atherr-warn nyent-irrek.
Kwereng tjerrtj Jew arrpenh mapemeh Paul kwer-atherr ahentj-kweny-irrek. Inang artwang anetj urrpetj ngwek, tjerrtj map rrwampey-iletjeh. Artwang anetj map inang tjerrtj ingkerrek arraw-ilemel rrwampey-ilerl-apek. Inang Jason-henh warl-warn alhek, Paul Silas renh-atherrenh antwerrketjeh. Inang ahentj-anek, Paul Silas thwen angetjetjeh keth-warn, tjerrtj maparl akarelhetjam-warn.
Inang Jason-henh warl ywarerl-alpek Paul Silas kwer-atherr, renh-atherrenh antwerrkerl-alpetjeh kwel. Jason renhant inang antwerrkek, nakenh-nakenh urrpetj arrpenh map thwen. Inang inenh town-ek-artwey map-warn tjarr-angek. Inang arrantj-akemel ilek, ‘Paul Silas thwen tjerrtj ingkerrek mer arrpenh mapel rrwampey-ilerl-apek! Kwereng ratherr nhenh-warnemeh petj-alherrek!
Jason nhenhel kwenh renh-atherrenh ngwek, mer kwerenhel anetjeh. Inang ingkerrekel nwernenh ilek, Jesu king angerr kwel anem. Lakenh inang twernk nwern-henh Caesar-ek irrpeltherrek!’ Lakenh inang arrantj-akemel ilek.
Town-ek-artwey mapel tjerrtj ingkerrekel thwen angketj nhenh awemel, inang rrwampey-irremel arrantj-akek.
Town-ek-artwey inang Jason nakenh-nakenh arrpenh inenh thwen fine anthek, inang maney anthemel alhetjenheng. Kel inang fine payem-ilek, kwereng town-ek-artwey mapel inenh mer-warn angkep lanthek.
Kweny nyent kwerel nakenh-nakenh mapel Paul Silas renh-atherrenh Berea town-warn lanthek. Ratherr Berea town-ek irretj-alhemel, ratherr tjerrtj Jew map-henh church-warn alherrek.
Berea town-areny inang arrkenel awek Paul-henh angketj Ngkart Jesu-akert. Inang irlpareth anek. Thessalonica town-areny map inang itja irlpareth anek. Berea-areny inang ahentj-anek, arratjekarl alhengk-aretjeh, Altjerr-henh angketj pipel-ayeng read-em-ilerleh. Paul-el apek inenh arratj kaltj-antherleh.
Jew mapel angketj nakek, Paul-elarl inenh kaltj-antherl-apetjam. Marl Greek angkenh-angkenh urrpetj inarl angerrepat anek inang nakek-antim, artwang Greek angkenh-angkenh mapel thwen. Inang ingkerrek nakenh-nakenhemeh irrek.
Tjerrtj Jew Thessalonica-areny mapel angketj awek, Paul-el mer Berea-el Altjerr-henh angketj kaltj-antherleh. Inang Berea-warn alhek, tjerrtj Berea-areny map rrwampey-iletjeh. Inang tjerrtj map ilek, Paul-elarl urrtjerremel war kaltj-antherleh. Inang tjerrtj inenh Paul-ek ahentj-kweny-irretjeh mpwarek.
Lakenheng nakenh-nakenh mapel Paul renh parrp lanthek kwatj alayeng iter-warn. Silas Timothy ratherr town Berea-el antarl-irrek.
Artwang urrpetj Paul-el-ayel ilkwatherr alhek. Kwatj alay iterel inang boat-el intjerl-alhek, kwereng inang boat-el alhek town Athens-warn. Town Athens-el irretj-alhemel inang Paul renh imperl-alhek. Paul rang inenh ilek, ‘Silas Timothy renh-atherrenh parrp angkep lanthetj-alpetjeh, ratherr petj-alherretjeh tjeng-warn. Yeng kwer-atherr mer nhenhel akarelhemarleng.’
Paul rang Silas Timothy kwer-atherr Athens town-el akarelhetjam. Rang town-angkwerr war nthwerl-apemel arerl-apetjam, rang arnang-penh pwert-penh map anthwerr arerl-apetjam, iltjel mpwarekarl. Tjerrtj inang arnang ineheng ularr kelkertel-ayeng arrernelhemel naketjart, altjerr kwel anemarleng. Paul rang rrwampey anthwerr awelhek.
Lakenheng rang church-warn alhetjart, tjerrtj Jew mapel-ayeng angkerretjeh, Greece-areny irlpareth mapel-ayeng thwen, inarl Altjerr renh arratj iterl-arek. Rang arlta arrpanenhel mer-areny mapel-ayeng angkerretjart town mpwep kwerel. Keth nyentel shop angerretj anek, kwer-warn inarl arrawerretjart angkerretjeh-arlk.
Rang kwerel anetjam-lwer, Paul rang inangkal angerr mapel-ayeng anek, inang angketj arrpenh lyeteny-penh angkerretjam, wenh-wenheh kaltj-irretjeh. Inang tjerrtj map nyent anewek Epicurea-areny map, arrpenh map inang anewek Stoic-areny map. Inang Paul pawenhek, ‘Ngwenham ntwang nakem?’ Inang Paul-henh angketj renh alhengk-aretj-kweny anek, Paul-el inenh angketj mwerr Jesu Christ-akert kaltj-antherleh. Rang inenh ilek, Jesu rang irrernngeng kemerrekarl-penh. Artwang urrpetj lakenh angkek, ‘Artwang nhenh-arteh ahert! Nthakenham rang nwengkerrenh ilem?’ Artwang urrpetj arrpenh kwenh lakenh kwereng angkek, ‘Rartek altjerr arrpenh lwereny map-kenh-penh kwel angkem.’
Artwang nhenh inang Paul renh Areopagus council-warn angek. Council inang kel arrawerrek-anem. Council-areny inang renh pawenhek, ‘Ntwang nwernenh ilang, angketj nheng ntwarl tjerrtj map kaltj-antherl-apetjam-penh.
Tjerrtj Athens-areny map tjerrtj inang Athens-warn yatjarr petjekarl map thwen inartek ahentj-anetjart angketj lyeteny inenh awetjeh, angketj kwerengemeh kweteth angkerremel.
Paul-emeh kemerremel Council inenh rang anngetherr ilek, ‘Artwang Athens-areny mapay! Thang arek, arrantherr altjerr map anthwerr nakerleh!
Town arrehantherr-henhel yeng nthwerl-apetjam, altjerr-arrpantey map thang arerl-apetjam, arrantherrarl inenh pwert-penh-arlk mpwarekarl. Pwert arrpenhel-ayeng thang arek, arrantherr angketj kwerarleh arrernekarl. Pwert rang irnem angketj lakenh-akert, “Nwern Altjerr renh nakem kwet, kwerarl nwern kaltj anetj-kwenh.” Altjerr renharl arrantherr nakem, kwer arrantherr kwen kwet anem, yeng ahentj-anem arrantherrenh kaltj-anthetjeh Altjerr nhenh kwer-akert.’
‘Altjerr nhenh rang alker ahelh thwen arrmernekarl, tjerrtj ker-arlk thwen rang inenh ingkerrek arrmernek. Rang Ngkart ingkerrekeh anem, alkerek-artwey ahelhek-artwey thwen. Rang itja church-el anem, church nheng tjerrtjelarl artekarl kwerel, itja kwenh.
Tjerrtjel yarn mpwarem wenh-wenh kwer, kwer-akertel renh naketjeh. Rang tjerrtj map iteth anthemel anyenem, ineh mern-arlk anthemel.
Ngkwey rang artwang nyent arrmernek. Artwang nyenteng tjerrtj aningk irrekemeh, mer arrpanenhel anetjek angketj arrpenhek-arrpenh inehenh-akert. Altjerrel inenh ahelh ntjaperel alperrtj-ilek. Rang arrwekel kwet iterrek, rang tjerrtj map nyentam-nyenteh mer inehenh anthetjeh-anngernt. Rang kaltj anek, arrpenh map ywerretjenharl, arrpenh map inang mer inehenhel ingkernemeh anetjenh.
Altjerr rang lakenh mpwarek, tjerrtj inang kwer palenthwetjeh, renh apek iterl-aretjenheng. Altjerr rang nwehengkerreng ntwarr-kwenh war anem.
Rang nwengkerrenh twer-ilem, arntarnt-arem, iteth anyenemel. Ahelh nhenhel nwengkerr kwerel-ayeng kweteth anerl-anem. Artwang inangkal nyentel arrantherrenh ilek, “Nwengkerr ingkerrek ler kwerenh anem, rang Angey anganentj nwehengkerr-henh anem.’”
‘Nwengkerr Altjerr-henh ler wart anem, nwengkerr alhwengkeltj iterl-aretjal anetjeh. Altjerr Angey rang itja altjerr-arrpantey nheng map-arteh anem, inarl pwerteng-arlk mpwarekarl, kalteng apek silver-eng apek. Rang itja ineh-arteh anem. Rant kwenh Altjerr iteth anem.
Tjerrtj mapel ngkweyeng-ntjel altjerr-arrpantey pwerteng-arlk mpwaremel naketjart. Altjerrel inenh impek, inang kwen wart anekarleng. Lyeteng rang tjerrtj map ilem, itja weth lakenh mpwaretjehemeh, inarl ngkweyeng-ntjel mpwaretjart-arteh. Altjerrel lyet ilem, tjerrtj ingkerrek ahelh ntjaperel inang kel anetjeng kwer-warnemeh twep-irretjeh.
Altjerr rang kaltj, arltang kwerel rang tjerrtj mwerr map angaketjenh tjerrtj anetj mapeng. Rang kel artwang nyent ngkernekarl, artwang rang arltang kwerel tjerrtj ingkerrek angaketjeh-anngernt. Nthakenh nwern kaltj anetjek, angketj nhenh arratj anemeng? Rang artwang ngkernekarl nheng irrernngeng kemelh-ilekarl. Lakenheng nwern kaltj anetjenheng, angketj nhenh arratj anem.’ Lakenh Paul-el inenh kaltj-anthetjam.
Inang renh awemel, Altjerrel kwel artwang nyent irrernngeng kemelh-ilekarl, arrpenh map inang atherrek. Arrpenh mapel Paul renh ilek, ‘Nwern ahentj, ntwang angketj nhenh-penh weth kaltj-anthetjeh. Arltang arrpenhelant.’
Kwereng Paul rang Council-eng alhekemeh.
Artwang urrpetjelemeh angketj kwerenh nakek, kwereng inang Paul-el-ayeng nyent-irrek. Artwang nyent anek Dionysius, rang Council-areny anek. Marl nyent arreny kwerenh Damaris rang angketj kwerenh nakek-antim, tjerrtj urrpetj arrpenh mapel thwen.
Kwereng Paul rang Athens town renh imperl-alhemel town Corinth-warn-atheh alhek. Mer Corinth kwerelemeh rang anetj-alpek.
Rang artwang Jew-emeh aretj-alhek, arreny kwerenh Aquila. Aquila rartek mer Pontus-el mangkekarl. Aquila rang ngwerreh-lkwer waremeh Corinth-warn petjekarl, anew kwerenh-akert arreny Priscilla-akert. Ratherr arrwekel mer Italy-ampenyel anetjart, Rome town-el. Twernk angerr Claudius-elemeh tjerrtj Jew map mer Rome-eng arnpwekarl. Lakenheng Aquila ratherr Corinth-warn arrwekel petj-alperrek. Paul rang Aquila kwer-atherr-henh warl-warn alhek.
Paul rang awek, Aquila ratherr tent mpwarenh-arenh anerleh. Paul rang tent mpwarenh-arenh ratherr-arteh anetjart. Lakenh rang kwer-atherrel-ayeng kwet-irretj-alhek. Paul rang kwer-atherrel-ayeng tent mpwaretjart.
Saturday arltang angerr arrpanenhel rang Jew map-kenh church-warn irrpetjart, tjerrtj Jew mapel-ayeng Greece-areny mapel-ayeng thwen angkerretjeh.
Arltang arrpenhel Silas Timothy ratherremeh mer Macedonia-eng petjek, Paul-el-ayeng yatjarr anetjeh. Kwereng Paul rang urrkapentj kwerenh impek. Rang kel arlta arrpanenhel tjerrtj Jew map kaltj-antherl-anek. Rang inenh angketj Jesu-akert ilerl-apetjam, Jesu rang Christ anemeng, nheng Altjerrelarl ngkwey alhelekarl.
Arltang arrpenhel tjerrtj Jew inang Paul-ek ngkwantj-irrek, renh arrkentj-ilemel. Lakenheng Paul-el nmwernt renh mantarr kwerenheng lernemel inenh ilek, ‘Altjerrel arrantherrenh kelant atwetjenh! Arrantherr merrentj anem, yeng itja merrentj anem. Lyeteng thang kel tjerrtj Greek angkenh-angkenh mapehemeh angketj mwerr renh kaltj-antherl-apetjeh.’
Artwang arreny Crispus rarl church-eh-artwey anekarl, rang peltj kwerenh mapel thwen urrkapenh-apenh kwerenh mapel thwen Ngkart renh nakek. Corinth-areny arrpenh mapel Paul-henh angketj renh awek, inang thwen Ngkart renh nakekarl. Kwereng Paul rang inenh kwatj-warn irrpelh-ilemel baptise-ilek.
Kweny arrpenhel Paul-el anengkerremeh arek. Rang awek, Ngkartel renh ilerleh, ‘Paul-ay! Ntwang itja ater-irretjeh! Kwenpel kwet tjerrtj map kaltj-anthay! Itja ntwang parrk-irretjeh!
Yeng ngkwengel-ayeng kwet anetjenh. Tjerrtjel ngwenh itja atwetjenh. Tjerrtj tjengenh map town nhenhel anem-antim.’ Lakenh Ngkartel renh ilek anengkerrel-ayeng.
Paul rang 18 months-eh-atwetj town Corinth kwerel anetjart. Rang tjerrtj map kaltj-anthetjartemeh Altjerr-henh angketj.
Artwang arreny Gallio twernk angerr anetjart Achaia-ampenyel mer ntjaperek. Arltang arrpenhel tjerrtj Jew angerrepat mapelemeh nyent-irremel Paul renh antwerrkewarrek. Inang renh court-warn angerrerrek.
Inang Gallio ilek, ‘Artwang nhenhel-artek tjerrtj inenh pal war kaltj-anthem! Rang inenh kaltj-anthem, inang Moses-henh mpwareng-areng mentj impetjeh. Rang inenh kaltj-anthem-antim, inang angketj arrpenh-angkwerr Altjerreng ularr kelkertel-ayeng arrernelhemel renh naketjeh.’
Paul rang angketjeh irrek, Gallio rang angkek, ‘Tjerrtj Jew mapay, nthakenh artwang nhenh anetj mernelhek? Arrantherr yengenh itja ilek. Lakenheng yeng arrehantherr kangkwerretj-kweny anetjeh.
Arrantherr arrwekeleny arrehantherr-henh map-henh arreny mapeng arrngel ilterrem, angketj arrehantherr-henheng arrngel thwen. Arrantherrarrp angketj nhenh arratj-ilerrerrang. Tjeng itja anem, angketj nhenh-penh angketjeh. Yengan mentj imperrerrang!’
Gallio rang tjerrtj inenh court-eng arnpwek.
Tjerrtj mer-areny inang artwang Sosthenes renh antwerrkemel ineheng anngetherr atwek. Sosthenes rartek church-eh-artwey anek. Gallio rang inenh kwenpel mentj aretjam.
Paul rang kwet nakenh-nakenh mapel-ayeng anetjamemeh mer Corinth-el. Kwereng rang Corinth-areny map imperl-alhek. Rang ahentj-anek Syria-ampeny-warn alhetjeh, kwatj alay-angkwerr. Priscilla Aquila thwen kwerel-ayeng pwert alhek. Inang town Cenchrea-el irretj-alhemel, Paul rang kapert kwerl kwerenh akelhek, Jew map-kenh mpwareng-areng-angkwerr. Kwereng inang boat-warn antjek, mer Syria-ampeny-warn kwatj alay-angkwerr alhetjeh.
Kwereng inang Ephesus town-warl alhek boat-el. Town kwerel inang boat-eng anarnpek. Priscilla Aquila thwen ratherr Ephesus kwerel kwetemeh anetj-alpek. Paul rang church-warn irrpek, kwereng rang tjerrtj Jew mapel-ayeng angkerrek.
Tjerrtj inang renh ayakek, inehel-arleng kwek war anetjeh-amparr. Rang itja ahentj-anek.
Alhetjeh-anngerntel rang inenh alhelerl-alhek, ‘Yeng arrehantherr-warn angkep petj-alpetjenh, Altjerr rang ahentj-anemeng wart.’ Rang boat-warn antjemel alhekemeh mer Ephesus-eng.
Rang kwatj alay-angkwerr boat-elemeh alhek Judea-ampeny-warn. Kwereng rang boat-eng anarnpek town Caesarea-el Judea-ampenyel. Kwereng rang Jerusalem-warn-amparr alhek, werlampareny inehel-arleng yatjarr anerl-alpetjeh. Kwereng rang town Antioch-warn angkep alpek.
Town Antioch-el rang kwetemeh anetjam. Kwereng rang mer Galatia-ampeny-warn mer Phrygia-ampeny-warn thwen alhek, nakenh-nakenh map twer-ilerl-apetjeh.
Apollos rang artwang Jew anek. Rartek town Alexandria kwerel mangkekarl. Rang artwang inangkal anek, Altjerr-henh angketjeh kaltj anthwerr anek. Rang Ephesus town-warn alhek.
Tjerrtj arrpenhel renh Ngkart-henh angketj arrwekel kaltj-anthek. Rang twer anthwerr angketjart. Rang arrpenh map angketj Jesu-akert kaltj-antherl-apetjart. Arratj anthwerr rang kaltj-anthetjart. Rang itja kaltj anek, Jesu-henh arrenyel-arleng tjerrtj inenh kwatj-warn irrpelh-ilemel baptise-iletjeh. Rang angketj John Kwatjeh Irrpelh-ilenh-ilenh-kenhekant kaltj anek.
Artwang Apollos nhenh rang church-el tjerrtj map anew-anewel kaltj-anthek. Priscilla-el Aquila thwenel renh awekarl-penh, ratherr renh mer kwer-atherr-henh-warn anginek, ratherremeh renh Altjerr-kenh angketj weth keth-ilemel kaltj-anthek.
Apollos rang ahentj-anek, anper alhetjeh mer Achaia-ampeny-warn. Kel nakenh-nakenh mapel nhenh awemel kwer kangkek. Inang pip kwer tanthek, rang kwerel-ayeng angetjeh Achaia-warn. Pip kwerel-ayeng angketj inehenh intek. Inang nakenh-nakenh Achaia-areny map pawenhek, nakenh-nakenh inang Apollos renh kangkemel inetjek. Apollos rang mer Achaia-el irretj-alhemel, nakenh-nakenh mer kwer-areny mapel renh ngwemel arntarnt-arek. Rang nakenh-nakenh inenh twer-ilemel kaltj-anthek. Inang kwenh Ngkart Jesu nakek, Altjerr ineh kangkentj mernelhekarleng wart.
Apollos rang Corinth town-el anetjamarleng, Paul rang Ephesus town kwer-warn-atheh tjey arrpenh irntang-angkwerr anper alhek. Rang Ephesus kwer-warn irretj-alhek, kwereng rang nakenh-nakenh urrpetj aretj-alhek.
Paul rang inenh pawenhek, ‘Arrantherr nheng Jesu renh nakekarleng, Kwerrern Alngaltar rang arrehantherr-warn irrpek key?’
Inang renh ilek, ‘Itjam, nwern Kwerrern Alngaltar kwer itjam kaltj. Wenham Kwerrern Alngaltar rang?’
Paul-el inenh weth pawenhek, ‘Ngwenhelam arrantherrenh kwatj-warn irrpelh-ilemel baptise-ilek?’
Inang renh ilek, ‘John Kwatjeh Irrpelh-ilenh-ilenh kwerenh kwertengerl mapel inang kwenh!’
Paul-elemeh inenh ilek, ‘John-el kwenh tjerrtj map ilek, inang anetjeng Altjerr-warn twep-irretj-alpetjek. Rang inenh kwatj-warn irrpelh-ilemel baptise-ilek. Rang inenh ilek, “Arrantherr kelant artwang renh naketjeh-anngernt, rarl tjengeng ingkern petjetjenharl.” John rang inenh ilek, Jesu renh naketjeh.’
Kwereng Paul rang nakenh-nakenh inenh Jesu-henh arrenyelemeh ilemel kwatj-warn irrpelh-ilemel baptise-ilek.
Kwereng rang iltjang kwerenh kapert-warn arrernek nyentam-nyenteh. Kwerrern Alngaltar rang ineh-warn irrpekemeh. Inang angketj arrpenh anthwerr angketjam. Kwereng inang Altjerr-henh angketjemeh iletjam, Kwerrern Alngaltarel-arleng.
Inang artwang 12 pel anek.
Town Ephesus kwerelemeh Paul rang tjerrtj Jew map inenh kaltj-anthetjart church inehenhel months urrpetjeh-atwetj. Rang inenh anew-anewel ilek, Altjerr rang tjerrtj kwerenh map-warn petjekarl, rang ineh Ngkart angerr anemeng.
Tjerrtj arrpenh map inang marnt kwetarl anek, inang ahentj-kweny-irrek angketj kwerenh naketjeh. Inang angketj Jesu-henh arramp-wetjam tjerrtj mapeng anngetherr. Lakenheng Paul rang ineheng ampakelhek. Rang Jesu nakenh-nakenh map-akert alhek kwerl nyent-warn, artwang Tyrannus-el kaltj-anthetjart-warn. Paul rang arltarrpanenhel kwerel tjerrtj map kaltj-anthetjart.
Lakenh rang kwerl kwerel year atherreh-atwetj tjerrtj map kaltj-anthetjart. Kel tjerrtj ingkerrekelemeh Ngkart-henh angketj awek, mer Asia kwer-ampenyel, tjerrtj Jew mapel tjerrtj angketj Greek angkenh-angkenh mapel thwen.
Altjerrelemeh Paul renh twer-ilek, rang twer angerr-akertel mpwaretjek.
Mantarr Paul irrpetjartarl-penh, arrpenhel mantarr kwer-akertel tjerrtj arrpenh irlkert mapeh ampek-arrernerl-apetjart. Tjerrtj irlkert inang mwerr-irremel kemerretjart. Tjerrtj kwerrern anetj-akert map, kwerrern anetj inang ineheng arratemel alhetjart.
Tjerrtj Jew urrpetj arrpenh mer arrpanenhel nthwerl-apetjam, kwerrern anetj map tjerrtjeng arnpwetjeh. Inang iterrek, kwerrern anetj inenh arnpwetjeh Jesu-henh arrenyel-ayel. Inang kwerrern anetj inenh lakenh ilek, ‘Paul rang angketj Jesu-akert kaltj-anthem, thang arrantherrenh ilem, Jesu nheng-henh arrenyel-arleng arratetjek!’
Artwang nyent arreny Sceva anek. Rang priest twernk angerr anek Jew mapek. Sceva kwerenh ler 7 pel anek. Arltang arrpenhel artwang 7 nhenh inang iterrek, kwerrern anetj inenh arnpwetjeh kwel. Inang kwerrern anetj ilek, ‘Paul rang angketj Jesu-akert kaltj-anthem, nwern ngwenh ilem, Jesu nheng-henh arrenyel-arleng arratetjek!’
Kwerrern anetj rang inenh angkep tjernek, ‘Jesu-ek yeng kaltj, Paul-ek thwen. Arrantherr ngwenharl?’
Kwereng artwang kwerrern anetj-akert rang kemerremel inenh nyant atwek, mantarr inehenh alterremel. Artwang 7 inang warleng ater arrtjanek keth-warn, mantarr-kwenh alhwang thelelherl-apemel ineheng.
Tjerrtj Ephesus-areny mapel angketj ineh-penh awek, tjerrtj Jew mapel tjerrtj Greek angkenh-angkenh mapel thwen, inang awemel ater-irrek. Inang Ngkart Jesu-henh arreny nakek, renh iterl-aremel rang twer anthwerr anemeng.
Nakenh-nakenh arrpenh map inang tjerrtj mapeng ularr ilelhetjam, inang anetj mpwaretjart-penh.
Tjerrtj aningkel mer mapel angketj Ngkart Jesu-akert awemel nakekemeh. Inang ilek, ‘Angketj Ngkart-kenh twer anthwerr anem!’
Kwereng Paul rang iterrek, Jerusalem-warnemeh alhetjek. Rang iterrek altwerl-amparr alhetjeh, mer Macedonia-ampeny-warn mer Achaia-ampeny-warn thwen-amparr. Rang inehel-arleng yatjarr anetjeh. Rang ilelhek, ‘Kelant Jerusalem-penh yeng alhetjenheng Rome town-warnemeh.’
Kwereng rang artwang Timothy Erastus thwen arrwekel lanthek mer Macedonia-ampeny-warn. Rang mer Asia-ampenyel antarl-irrek-amparr, kwek war anetjeh.
Ephesus town-elemeh mer-areny map inang ahentj-kweny-irrek Ngkart Jesu nakenh-nakenh mapeh.
Tjerrtj mer-areny mapel naketjart marl altjerr-arrpantey pwerteng mpwarekarl arreny kwerenh Artemis. Artemis kwer artelhek warl angerr. Inang warl-warn irrpetjart, kelkertel-ayeng arrernelhemel Artemis renh naketjart. Artwang silver mpwarenh-arenh anek, arreny kwerenh Demetrius. Rang warl-arrpantey map mpwaretjart silver-penh. Warl kwek nhenh map warl angerr Artemis-kenh-arteh anek. Rang inenh sell-em-iletjart, maney angerr mpwaretjart. Arrpenh mapel thwen lakenh warl-arrpantey kwek mpwaretjart, maney angerreh sell-em-iletjart.
Demetrius rang tjerrtj warl mpwarenh-arenh arrpenh map inenh arrawelh-ilek angkerretjeh. Demetrius rang angkek, ‘Artwang mapay! Arrantherr-artek kaltj, nwern kwenh maney angerr inem, warl-arrpantey inenh sell-em-ilekarl-penh.
Arrantherr kwenh kaltj, arrantherr arek awekarl thwen angketj artwang Paul kwer-akert, rang nheng tjerrtj map mer nhenhel-ayeng palekalek kaltj-antherl-apetjam, mer panpel Asia-ampenyel thwen. Paul rang inenh urrtjerremel iletjam, altjerr nwengkerrarl iltjel mpwarekarl inang itjarl altjerr kwel anemeng.
Paul-el apek tjerrtj map lakenh kwet kaltj-anthemeng, inang nwengkerrenh arramp-wehetjeng. Inang marl Artemis-kenh warl angerr arramp-wehetjeng-antim, kwer-warn irrpetjal anetjeh. Ngkweyeng-ntjel tjerrtj mapel Artemis renh kangkwerremel nakem kwet mer Asia-ampenyel ahelh panpel thwen. Lyeteng inang Artemis mentj impehetjeng, inang renh naketj-kweny anem, kwer-warn arrawerretj-kweny anehetjeng-arlk!’ Lakenh Demetrius-el inenh arteng-ilemel ilek.
Artwang silver mpwarenh-arenh inang angketj nhenh awemel ahel-irrek Paul kwer. Inang arlkemel ilerl-apetjam, ‘Artemis rang Ephesus-areny nwern-henh marl altjerr tjeperr anthwerr rang anem!’
Tjerrtj ingkerrek town kwerel arrtjanerl-apemel arlkerl-apetjam. Inang Paul-henh peltj atherr Gaius Aristarchus thwen antwerrkek. Artwang nhenh-atherr kel mer Macedonia-eng petjekarl Paul-el-ayeng. Inang tjerrtj ingkerrekemeh keth nyent-warn angkerrenh-irrenh-warn arrtjanewarretjam.
Paul rang ahentj-anek, tjerrtj aningk-warn alhetjeh, ineh angketjeh. Peltj kwerenh mapel renh yakek.
Mer-areny twernk urrpetj inang peltj Paul-eh anek, inang urrpey kwer-warn lanthek, renh yaketjeh.
Artwang aningk inartek palekalek anthwerr arlkerl-apetjam. Arrpenh map inang angwaremel arlkerl-apetjam!
Tjerrtj Jew mapelemeh artwang nyent arreny Alexander twernek, tjerrtj mapeng ularr irnemel angketjeh. Arrpenh map inang Alexander kwer arlketjam. Alexander rang iltjem-iltjemel kwerremel inenh ntert-iletjeh ahentj-anek, rang ineh-warn angketjenheng.
Tjerrtj mapelemeh alhengk-arek, Alexander rang artwang Jew anemeng. Inang kwet anthwerr arlketjam, ‘Artemis rang Ephesus-areny nwern-henh altjerr marl tjeperr anthwerr rang anem!’
Kwereng twernk nyentel tjerrtj map inenh ntertelh-ilek. Rang inenh ilek, ‘Artwang Ephesus-areny mapay! Tjerrtj ingkerrek inang kel kaltj anem, nwern altjerr Artemis-kenh warl anyenem. Nwern pwert anganentj inngerr kwerenh-akert nheng alkereng anyekarl arntarnt-arem.
Nhenh arratj wart anem, arrantherr ntert irretjeh. Itja alngernt-irretjeh.
Artwang urrpetj nhenh map inartek itja Artemis-kenh warleng anyenngel inek. Inang Artemis renh itja arramp-wek. Arrantherr pelkel inenh nhenh-warn angetjek.
Artwang Demetrius silver mpwarenh-arenh arrpenh map thwen inang ahentj-anem apek, artwang nhenh inenh ilpernetjeh, inang inenh court-warn angetjeh, court-ek-artwey rang inenh pawenhetjeh.
Arrantherr apek angketj arrpenh-akert anem, arrantherr inenh council-warn angetjeh, nwern angkerretjeh-amparr angketj kwereng.
Twernk rang inenh ilekarl-penh, rang inenh kel mer inehenh-warn lanthekemeh.
Imampwerl-penh tjerrtj Ephesus-areny map inang ngwerrekarlemeh anek. Paul rang nakenh-nakenh mapeh ntangkelhek. Rang inenh twer-ilek angketj kwerenhel. Kwereng rang inenh twap-antherl-alpek, mer Macedonia-warn alhetjeh-anngerntarl.
Rang Macedonia kwer-angkwerr anper-alhemel nakenh-nakenh mer-areny map inenh twer-ilemel angketj mwerrel ilerl-alhek. Kwereng rang mer Greece-warn alhek.
Rang mer Greece kwerel months urrpetjeh-atwetj anek.
Paul rang ahentj-anek, boat-el mer Syria-warn alhetjeh. Kwereng artwang arrpenhel renh ilek, tjerrtj Jew map twernelhekarl, renh irrernng atwetjeh. Lakenheng rang mer Macedonia-angkwerr angkep anper alpek.
Artwang nhenh map Paul-el-ayel pwert alhek. Sopater Pyrrhus-kenh ler, rang Berea town-areny anek. Aristarchus Secundus thwen artwang ratherr Thessalonica town-areny anek. Gaius rang Derbe town-areny anek. Timothy artwang Asia-areny atherr thwen Tychichus Trophimus anek-antim.
Artwang nhenh inang arrwekel boat-el alhek town Troas-warn. Town Troas kwerelemeh inang nwerneh akarelhek.
Nwern akarelhek-amparr irlpangkentj arreny Mern Arlwar-ilenh-ilenh-kweny anyenetjeh-anngernt, kwereng nwern Philippi town-el boat-ekemeh antjerl-alhek. Nwern boat kwerelemeh arltang 5 kwatj alay-angkwerr alhekarl-penh, nwern kel mer Troas kwerelemeh boat-eng anarnpek. Mer kwerelemeh nwern artwang nheng arrwekel-penh mapel-ayeng weth nyent-irrek, inarl nheng arrwekel alhekarl. Nwern arltang 7-eh-atwetj mer kwerel anek.
Nwern Sunday angwerr-angwerrel arrawerrek tjerrtj mer-areny mapel-ayeng, mern arltang angerrel arlkwetjeh-anngernt. Paul-el nwernenh kaltj-anthek-amparr kweny mpwepeh-atwetj, rang kweny-rtweh anper alhetjenheng.
Warl kern anthwerr kwerel nwern room nyentel arrawerrek. Rwang alngenth map ampetjam.
Artwang nyent arreny kwerenh Eutychus rang window iterel anetjam, room kern anthwerr kwerel. Paul rang kaltj-anthetjamarleng, Eutychus rang parrk-irremel ankwang awelhek. Rang ankwang angerr ahelh-warn anyek. Inang anarnpemel renh inek. Rang kel ilwekarl.
Paul rang kerneng anarnpetj-alhek, rang artwang kwerarleh ampek-welhek renh amel-rrkwemel. Rang inenh ilek, ‘Arrantherr itja ater-irretjek, rang iteth anem.’
Paul rang weth warl kern-warn angkep antjek, nwernehel-ayeng mern arlkwetjenheng. Paul-el nwernenh weth kaltj-anthek aherlkentjeh-atwetj. Kwereng Paul nwern alethemeh alhek.
Nakenh-nakenh mapel artwang nheng renh iteth angkep angek mer kwerenh-warn. Inang ingkerrek arrken anthwerr anek.
Nwern boat-ek antjemel, nwern kwatj alayel Assos town-warn alhek. Nwern Paul renh imperl-alhek ingkern. Paul rartek ahentj-anek, town Assos kwer-warn ingkang alhetjeh.
Arltang arrpenhel Paul nwern arerrek Assos town kwerel. Rang nwernehel-ayeng boat-ek antjek, nwern pwertemeh town Mitylene-warn alhek kwatj alay-angkwerr.
Nwern mer map-angkwerr anperam-anper alhek Miletus town-ek-atwetj, arltang arrpenhel mer Kios-warn, kwereng arltang arrpenhelemeh mer Samos-warn, kwereng arltang arrpenhel nwern town Miletus-warn alhek.
Paul rang ahentj-anek, Jerusalem-warn alhetjeh arltang Pentecost kwer. Lakenh rang ahentj-anek, Ephesus town-eng anper kwet alhetjeh, nakenh-nakenh mapel renh kwet ayakehetjeng mer Asia-ampenyel.
Paul-elemeh mer Miletus-eng urrpey lanthek Ephesus town-warn, werlampareny-henh arntarnt-arentj map-warn. Urrpey rang angketj inenh ilek, inang petjetjeh, Paul renh arerl-alpetjeh.
Arntarnt-arentj kel petjekarlengemeh, Paul rang ineh ilelhek, ‘Arrantherr kel yengenh ngkweyeng arek, yeng arrehantherrel-ayeng anetjamarleng Asia-ampenyel, yeng kweteth arratj mernelhek.
Thang itja Altjerr-henh angketj nyent apek arrehantherreng alengk-wek. Thang angketj ingkerrek ilerl-apek arrehantherr, kethel, church arrehantherr-henhel thwen mer arrehantherr-henhel apek.
Thang tjerrtj Jew map tjerrtj lwereny map thwen ilek, anetjeng Altjerr-warn twep-irretjeh, Ngkart Jesu renh nakemel.’
‘Lyet yeng Jerusalem-warn alhetjenh, Kwerrern Alngaltarel yengenh ilekarleng. Yeng apek nthakenh irretjenh Jerusalem-el? Nhenheh yeng itja kaltj anem.
Kwerrern Alngaltarel yengenh mer arrpanenhel nhenhant ilek, “Ntwang tjayel-warn irrpetjenh, ntwang imampwerl angerrel anetjenh.”
Yeng itja ater-irrem ilwetjeh apek. Yeng ahentj-anem, urrkapentj tjengenh arratj mpwarerl-apetjeh, Jesu-el yengenh lanthekarleng wart, thang angketj mwerr tjerrtj ingkerreny kaltj-antherl-apetjeh, Altjerr rang ineh kangkentj mernelhemeng.’
‘Yeng kel kaltj, arrantherr yengenh itja weth aretjenh. Thang arrantherrenh kel kaltj-anthek, Altjerr rang Ngkart tjerrtj ingkerrekeh anem.
Nhenhemeh thang twerel arrantherrenh arteng-ilemel ilem. Tjerrtj arrpenhel apek angketj Ngkart-kenh awemel Jesu naketj-kwenh anetjenh. Kwereng arltang ingkernel inang itja Ngkart-kenh anetjenh. Inang apek yengenh lakenh ilpernetjenh, “Artwang nhenhel itja nwernenh arratj ilek arrwekel.”
Itja. Thang kwenh arrantherrenh Altjerr-henh angketj ingkerrek kaltj-anthek, nthakenh arrantherr Altjerreng ularr arratj mernelhetjeh.
Arrantherrarrpemeh mantj arntarnt-arelhetjeh, arrantherr pal iterremel Ngkart Jesu-eng tjenelhehetj. Arrantherr werlampareny arratj arntarnt-arang, Kwerrern Alngaltarel arrantherrenh ngkernekarleng, inenh arntarnt-aretjeh. Altjerr-henh werlampareny kwet arntarnt-arang, yep-yep arntarnt-arenh-arenhel yep-yep kwerenh arntarnt-aremarl-arteh. Altjerrel kwenh werlampareny inek, Ler kwerenh anthemel, Ler rang ineh tjang-ilwetjeh-anngernt.
Yeng kwenh kaltj, yeng alpetjenharleng, tjerrtj anetj mapemeh arrehantherr-warn petjetjenh. Inang werlampareny pal kaltj-anthetjenh, tjerrtj arrpenh map pal iterretjenheng, tjey anetjel-arlk alhetjenheng. Tjerrtj anetj inang angwely arnwerel-artek anetjenh, yep-yep map nhwemel-artek.
Werlampareny arrehantherr-henheng urrpetj arrpenhel arrantherrenh pal kaltj-anthemel tjey-angetjenh. Inang ahentj-anetjenh, werlampareny inehemeh kangkwerretjenh.
Thang arrantherrenh lakenh ilentjekarl 3 years-eh-atwetj, angerr arnemel. Arrantherremeh karr anerrerrang!’
‘Thang lyet Altjerr renh tjang-pawenhem, rang arrantherrenh arntarnt-aretjeh. Rang arrehantherr kwet kangkentj mernelhetjeh, rang arrantherrenh twer-iletjeh angketj kwerenhel-ayeng. Kelant arrantherr tjerrtj kwerenh mapel-ayeng anetjenh, ineh-arteh arratj anem-arteh, Altjerrel arrehantherr ingkerrek mwerr anthetjenh, arrantherr ler kwerenh anemeng wart.
Yeng itja tjerrtj arrpenh-henh maneyeh apek rnwanentjeh apek ahentj-anek.
Arrantherr kel kaltj, yengarrp iltjang tjengenhel merneh rnwanentjeh thwen urrkapekarl. Yeng urrkapek, tjerrtj tjengel-ayel ilkwatherr anetjamarl map thwen wantetjeh.
Thang lakenh mernek, arrantherr arrpenh map arntarnt-aretjeh mern-arlk anthemel. Ngkart Jesu rang nheng ilekarl, ‘Altjerreng ularr nhenh mwerr anem, ayerrp-iletj-kweny anetjeh, arrantherr-atwetj arrpenh mapeh war anthetjeh. Kwereng Altjerrel arrantherrenh kwart-wentj-penharl arrken-iletjenhemeh.’”
Paul rang lakenh ilelhekarl-penh, rang arntarnt-arentj inehel-ayeng kelkertel-ayeng arrernelhek. Rang Altjerr ineh tjang-pawenhek.
Inang ingkerrek angerr arnek, inang renh amel-rrkwemel arrantjwek.
Rang ineh ilelhekarleng, inang renh itja weth aretjenharl, lakenh inang lharrp awelhemel arnek. Kwereng inang kwerel-ayeng boat-warn alhek, renh arteng-wetjeh.
Nwern inenh imperl-alhek Miletus town-el. Nwern boat-el antjerl-alhek, kwatj alay-angkwerr island Cos-warn alhek. Kwereng arltang arrpenhel nwern island Rhodes-warn alhek, kwereng nwern town Patara-warnemeh alhek.
Mer Cyprus renh nwern anperel arenhek, nwern Cyprus-eng antekerr-angkwerr alhek mer Syria-ampeny-warn-atheh. Nwern town Tyre-warn irretj-alhek. Town nhenh kwerel boat-eh-artwey map ahentj-anek, rnwanentj inehenh imperl-alhetjeh.
Nwern boat-eng anarnpek, kwereng nwern nakenh-nakenh town-areny map aretjeh alhek. Nwern inenh ngwerrm aretj-alhek. Inang nwernenh yakek, inehel-ayeng intetjeh arltang 7-eh-atwetj. Kwerrern Alngaltarel nakenh-nakenh inenh ilek, Paul rang town Jerusalem-el nakepakel-irretjenharl. Lakenheng inang arrkernelhek, Paul renh yaketjeh, Jerusalem-warn alhehetjeng.
Paul rang itja ineh kangkwerrek. Rang ahentj-anek, Jerusalem-warn alhetjeh kwet. Kel nwern alhek boat aretjeh, aleth alhetjeh-anngernt. Nakenh-nakenh inang nwernehel-arleng alhek boat-warn artwaretjeh, anew kwer thwen inehenh-akert. Nwern ingkerrekemeh kelkertel-ayeng arrernelhemel Altjerr-warn angkek, kwatj alay iterel, arnkarr kwerel.
Inang nwernenh twap-anthek. Kwereng nwern boat-ehemeh antjerl-alhek. Inang mer inehenh-warn angkep alpek.
Tyre town-eng-ntjel nwern town Ptolemais kwer-warn boat-el alhek. Ptolemais kwerel nwern boat-eng anarnpek. Nwern nakenh-nakenh arrpenh map aretj-alhemel, inehel-arleng kweny nyentel intek.
Kwereng arltang arrpenhel nwern Caesarea town-warn alhek, kweny urrpetj interl-alhetjeh. Artwang nheng Philip town kwerel anek. Philip rang angketj mwerr Jesu-akert kaltj-anthetjart. Renh kwenh Jerusalem-areny werlamparenyel arrwekel arrernekarl, artwang 6 arrpenh inenh thwen, mernel wantetjeh werlampareny. Nwern kwerel-arleng arltang urrpetj anek.
Philip-henh marl awenk atherram-atherr anek, arlweker-areny. Marl nhenh inang Altjerr-henh angketj angenh-angenh anek.
Nwern town Caesarea kwerel arltang urrpetj anek. Altjerr-henh angketj angenh-angenh arrpenh mer Judea-eng petjek, arreny kwerenh anek Agabus.
Agabus rang nwerneh-warn petjek. Rang Paul-henh belt kap-rlwemel rang iltjang ingkang thwen kwewaleny belt-el ayernelhek. Rang nwernenh ilek, ‘Kwerrern Alngaltar rartek lakenh ilem, “Artwang belt kwer-artwey angerrepat Jerusalem-areny inang lakenh-arteh renh ayernetjenh. Kwereng inang renh tjerrtj lwereny mapeh anthetjenh.’” Lakenh Agabus rang arrwekel war ilek, nthakenh Paul-eh anetjenharl.
Nwern nhenh awemel nwern mer-areny mapel thwen Paul renh yarn arnpakewarrek, Jerusalem-warn alhehetjeng.
Paul rang nwernenh pawenhek, ‘Wenhengarl arrantherr arnem? Arrantherr yengenh-artek ltarrp mpwarem! Arnpaketjal yengenh imperrerrang! Yeng ngampwerrp awelhem, inang apek ahentj-anem, yengenh Jerusalem-el tjayel-warn kwernetjeh, irrernng-arlk atwetjeh apek Ngkart Jesu-henh arrenyeng arrngel. Kel-antim.’
Nwern renh yarn kwet arnpakek. Nwern kel lakenhant angkek, ‘Kel alhang, Ngkart rang ngkweng ahentj-anemeng wart.’
Kwereng nwern rnwanentj blanket-arlk angemel Jerusalem-warnemeh alhek.
Nakenh-nakenh urrpetj Caesarea-areny nwernehel-ayel alhek-antim. Nwern Jerusalem-el irretj-alhemel, inang nwernenh artwang Mnason-kenh warl-warn tjey-angek, nwern warl kwerelemeh anek. Mnason rartek artwang Cyprus-areny anetjart arrwekel-penh, kwereng rang Jerusalem-warn anam-irrekarl. Rang Jesu nakenh-nakenh anek.
Nakenh-nakenh Jerusalem-areny mapel nwernenh aremel, inang nwernenh kangkentjel ngwek.
Arltang arrpenhel Paul nwern thwen James aretjeh alhek. Werlampareny-henh arntarnt-arentj map inang James-el-ayel anek-antim.
Paul rang inenh kangkemel ilek, ‘Thang tjerrtj lwereny mapeh angketj mwerr renh kaltj-antherl-apetjam mer mapel. Altjerr rang tjengel-ayeng twer angerr kwerenhel mpwarek, tjerrtj lwereny map Jesu-warn twepelh-iletjeh. Aningkel kwetemeh Jesu renh nakek.’
James mapel angketj nhenh awemel inang Altjerr renh kangkemel nakek. Kwereng inang Paul renh ilek, ‘Peltjay! Tjerrtj Jew aningkelemeh Jesu renh lyet nakem. Inang Moses-henh mpwareng-arengeh kwet kangkwerrem.
Inang awek, ntwang kwel mer mapel Jew map ilerl-apek, inang Moses-henh mpwareng-areng mentj impetjeh. Inang kwer rrwey inehenh itja artwang-iletjeh.
Tjerrtj nhenh mapel kwenh awetjenh ntwarl Jerusalem-warn petj-alpekarl. Inang ngkweng ahel-irrehetjeng, nthakenh nwern irretjenh?
Ntwang artwang nhenh inehel-arleng Altjerr-henh church angerretj-warn alhang. Arrantherr lhewelhetjeh-amparr Moses-henh mpwareng-areng-angkwerr. Kwereng arrantherr ngkart priest-eh ilelhewarrang. Kwereng ntwang Altjerreh tjenkerremeh anthang ngkweng artwang ineh thwen, arrantherr kapert kwerl akelhetjeh-anngernt. Lakenh ntwang tjerrtj mapeh mernelhetjenh, ntwang Moses-henh mpwareng-arengeh kangkwerremarl. Inang alhengk-aretjenh, angketj nhenh ngkweng-penh rrtjwerrentj war anem, inang pal awek.
Tjerrtj lwereny nheng map ntwang inenh arrwekel kaltj-anthekarl, nwern kel ineh-warn pip lanthekarl, nwern nheng inenh arnpakemel ilek, inang mern ker thwen arlkwetjal anetjeh, nheng altjerr-arrpanteyeh tjenkerr anthekarl-penheh. Inang ker atwemeng, inang alhwang-amparr mentj impetjeh thelelhetjeh-amparr. Inang alhwang antjwetj-kwenh anetjeh, ker alhwakert arlkwetj-kwenh anetjeh. Inang anew arrpenh-henhel-ayeng intetjal anetjeh.’ Lakenh James-el arntarnt-arenh-arenh mapel thwen nwernenh ilek.
Arltang arrpenhel Paul rang artwang atherram-atherr inenh ngwek. Inang lhewelhek Moses-henh mpwareng-areng-angkwerr. Kwereng rang artwang ineh-akert Altjerr-henh church angerretj-warn irrpenhek. Rang artwang priest inenh irlpangkelh-ilek, arltang 7-penh inang Altjerreh ker tjenkerremeh itemel anthetjeh.
Arltang 6-penh tjerrtj Jew Asia-areny urrpetjelemeh Paul renh Altjerr-henh church angerretjel arek. Inang tjerrtj arrpenh mapemeh rrwampey-ilek. Kwereng inang Paul renh antwerrkekemeh.
Inang arlkemel ilek, ‘Peltj mapay, ularr petjewarrang! Nhenh kwenh artwang rang, rarl mer arrpanenhel tjerrtj nwerneh tjel-angkem! Rang Altjerr-henh church angerretj nhenh Moses-henh mpwareng-areng thwen arramp-wem! Lyet rang tjerrtj lwereny map church angerretj nhenh-warn angetjekarleng, artwang Greece-arenyarl!’ Lakenh inang Paul-eh mwekeny-irremel arnkely-irrek.
Inartek arrwekel Paul Trophimus renh-atherrenh arekarl, ratherr town-el pwert nthwerl-aperleh. Artwang Trophimus rartek Ephesus town-areny anek. Inang iterrek, Paul-el kwel Trophimus renh church angerretj-henh yard-warn kwen angekarleh-athen, mpwareng-areng inehenh rltwakekarleh-athen.
Tjerrtj aningk inang angketj lakenh awemel church angerretj kwer-warn arlkemel arrtjanek, Paul renh antwerrketjeh. Inang renh church yard-eng keth-warn tjarr-angek. Arrpenh mapel gate map inenharl martek.
Tjerrtj inang Paul renh ngkwal irrernng atwek. Arrpenhel Rome-areny atwenh-atwenh map-henh twernk arteng-ilek, tjerrtj Jerusalem-areny map atwerremeng.
Twernk rang atwenh-atwenh kwerenh mapeh ntangkelhek, rang atwenh-atwenh ineh-akert aningk ineh-warn arrtjanek. Aningk inang twernk renh arek, atwenh-atwenh map-akert petjerleh, inang Paul renh atwetj-kwenhelemeh imperl-alhek.
Twernk rang Paul renh antwerrkek, atwenh-atwenh urrpetjemeh rang ilek, Paul renh chain atherrel ayernetjeh. Rang tjerrtj inenh pawenhek, ‘Ngwenham artwang nhenhan? Wenheng arrantherr renh atwek?’
Twernk rang inenh yarn pawenhek, inang ingkerrek arlketjamarleng angketj arrpenhek-arrpenhel. Lakenheng rang atwenh-atwenh kwerenh map ilek, Paul renh atwenh-atwenh map-henh warl-warn angetjek.
Inang warleh itwek-irrek, warl kern-warn antjetjeh, warl angerr irrpetjeh-anngernt. Tjerrtj map inang ahentj-anek, Paul renh irrernng atwetjeh. Lakenheng atwenh-atwenh inang renh tjwenemel angek.
Tjerrtj inang ingkern-angkwerr alwernemel arlkerl-apetjam, ‘Renh irrernng atwerrerrang! Renh irrernng atwerrerrang!’
Inang wart Paul renh atwenh-atwenh-henh warl-warn irrpelh-iletjeh anek, Paul rang twernk kwer angkek, ‘Twernkay, thang apek ngwenh pawenhemeram?’
Twernk rang renh pawenhek, ‘Ntwang angketj Greek angkenh-angkenh kwey?
Thang iterl-arek, ntwang kwel Egypt-areny nheng anemarleh-athen, rarl ngwerreh war tjerrtj map rwekenth-kenth-ilekarl-penh. Kwereng rang artwang atwenh-atwenh 4000-akert rrkwal-warn alhek. Artwang nhenh inang ingkerreny arrawey-akert anek. Ntwang artwang rang key?’
Paul rang ilelhek, ‘Yeng itja artwang rang anem. Yeng kwenh artwang Jew mer Tarsus-areny. Tarsus rang town angerr Cilicia-ampenyel. Ntwang apek yengenh impemer, tjerrtj yanh map-warn angketjeh-amparr?’
Twernk rang angkek, ‘Ntwarrp ilelhang.’ Paul-el tjerrtj map kwerremel ilek, inang ntert-amparr irretjeh. Inang kel ntert-irrekarlengemeh, Paul rang ineh Hebrew angketjel ilelhek.
‘Artwang peltj mapay, aywang map thwenay! Tjeng-amparr kangkwerrerrerrang!’
Rang inenh Hebrew angketjel ilekarleng angketj kwerenhel, angketj inehenhel-ayeng thwen, inang ntert-irrek. Paul rang ilelhek,
Thang arrwekel tjerrtj inenh irrernng atwetjeh alwernek, inarl Jesu nakenh-nakenh map anetjart. Thang inenh artwang marl thwen antwerrketjart, thang inenh tjayel-warn kwernetjart.
Priest twernk angerr rang tjeng kaltj anek, Council thwen. Inang tjeng-penh angkemer, arrantherrenh irlpangkelh-iletjeh. Inang kwenh pip tanthemel anthek tjeng, thang Damascus-warn angetjeh, angerrepat Damascus-areny map anthetjeh-anngernt, thang nakenh-nakenh map Jerusalem-warn angkep angetj-alpetjeh, angerrepat nhenh-areny mapel inenh atwetjeh-anngernt.’
‘Yeng Damascus kwer-warn angathemeh-irrek, arltang mpwepel parrtj angerrelemeh yengenh alkereng parrtjelh-ilek.
Yeng ahelheh nyerl-alhek. Thang angketj war awek, rang tjeng-warn angkerleh, “Saul-ay! Saul-ay! Wenhengam ntwang yengenh atwetjeh alwernem?”
‘Thang renh pawenhek, “Ngwenham ntwang, Ngkart key?”
Rang tjeng tjernemel ilelhek, “Yeng kwenh Jesu Nazareth-areny anem, ntwarl atwetjeh alwernem rang!”
Artwang inang tjengel-ayel alhekarl, inang parrtj renh arek, inang itja Jesu-henh angketj awek, rang tjeng-warn angkerleh.’
‘Thang Jesu renh pawenhek, “Ngkartay, nthakenhameh yeng irretjeh?’”
‘Rang yengenh ilek, “Kel kemerray! Damascus town-warn alhay. Town kwerelemeh artwang nyentel ngkweng iletjenh, nthakenh ntwang mpwaretjeh.”
Parrtj angerr rartek anngang tjengenh pweng-ilekarl, lakenheng artwang inarl tjengel-ayeng alhekarl mapelemeh yengenh iltjeng Damascus-warn tjey-angek.’
‘Damascus kwerel artwang Ananias rang anek, artwang irlpareth. Rang Moses-henh mpwareng-arengeh kangkwerretjart. Tjerrtj Jew map ingkerrek town kwer-areny inang Ananias kwereng angketj iletjart, “Rang artwang mwerr anthwerr.” Ananias rang tjeng-warn petjek.
Rang tjengel-ayeng iterel irnek. Rang yengenh ilek, “Saul-ay, peltj tjengenhay! Anngang ngkwengenh kel alngampang, yengemeh arang!” Thang renh anngang mwerrelemeh arek.’
‘Ananias-el yengenh ilek, “Altjerr nheng arrwekeleny nwern-henh mapel nakekarl, rang ngwenh urrarek, kwereng kaltj-irretjeh. Altjerr rang mernetjenh, nthakenh ntwang mpwaretjeh. Rang ngwenh urrarek-antim, ntwarrp artwang arratj anthwerr renh aretjeh awetjeh thwen.
Ntwang tjerrtj ingkerrek ilerl-apetjenh, ntwarl arekarl awekarl thwen.
Kel kemerray! Ngkart-warn ilelhang, thang ngwenh kwatj-warn irrpelh-ilemel baptise-iletjenheng, Altjerrel anetj ngkwengenh wetjenheng.’”
‘Kwer-penh yeng Jerusalem-warn angkep alpek. Arltang arrpenhelemeh yeng Altjerr-henh church angerretj-warn kwen irrpek, Altjerr-warn angketjeh-anngernt. Yeng kwer-warn angketjamarleng, thang anengkerr arek.
Ngkart rang yengenh ilek, “Kel Jerusalem-eng parrp alhay! Tjerrtj mer-areny inang angketj ngkwengenheh itja kangkwerretjenh, ntwang inenh angketj tjeng-penh ilerleh.’”
‘Thang renh ilek, “Ngkartay, inartek kaltj, yeng church nyentam-nyent inehenh-warn irrpetjart, nakenh-nakenh ngkwengenh map antwerrkemel inenh angetjart. Inang kaltj, thang nakenh-nakenh map tjayeleh kwernetjart, inenh atwetjart thwen.
Inang kaltj, thang arrwekel kwenpel arerl-anek, inang Stephen renh irrernng atwerleh. Stephen nheng rarl tjerrtj map angketj arratj iletjart Altjerr-penh. Yeng kangkek, inang renh irrernng atwerleh. Thang atwenh-atwenh map-henh rnwanentj arntarnt-arek.’”
‘Ngkartel yengenh ilek, “Kel alhay! Thang ngwenh lanthem tjerrtj lwereny map-warn, ntwarr mer arrpanenh-warn.’”
Inang kwet arlketjam, rnwanentj kern-penh inehenh rlwemel wetjam. Inang ahelh-arlk alker-warn wek.
Twernk angerrelemeh atwenh-atwenh kwerenh map ilek, Paul renh warleh inehenh-warn-amparr irrpelh-iletjeh. Kwereng rang atwenh-atwenh urrpetj ilek, Paul renh whip-el atwetjeh. Rang inenh ilek, Paul renh pawenhetjeh, ‘Wenhengam tjerrtj map ngkweng ahentj-kweny anem?’
Inang renh ayernek, renh whip-el atwetjeh-anngernt. Paul-el twernk kwek renh-amparr pawenhek, ‘Wenh kwereng arrantherr yengenh pelkel atwetjeh? Yeng anem Rome-areny pip-akert. Angketj pipel-ayeng intem, ilern-henh twernk kwenh Rome-areny Caesar-arl! Arrantherr-artek itja yengenh court-warn-amparr angek!’
Twernk kwekel renh awemel rang twernk angerr kwer-warnemeh alhek, renh arteng-iletjeh. ‘Ntwang yarn artwang nhenh whip-el atwem, rang ilelhek, rang kwel Rome-areny pip-akert anem.’
Twernk angerr rang Paul-warn petjemel renh pawenhek, ‘Tjeng ilelhay! Ntwam arratj Rome-areny pip-akert anem?’
Paul rang tjernek, ‘Yaw, yeng anem.’
Twernk angerr rang renh ilek, ‘Thang kwenh government renh maney angerr anthek, Rome-areny pip nheng inetjeh-anngernt.’
Paul rang ilelhek, ‘Yeng kwenh Rome-areny pip-akertarl, yeng ngwerrm-irrekarleng.’
Atwenh-atwenh inarl Paul renh atwetjeh anek, inang parrp kwereng tjenelhek. Twernk angerr rang ater-irrek, rang Paul renh chain-el ayernekarleng, Paul rang Rome-areny pip-akert anemeng wart.
Arltang arrpenhelemeh twernk angerr rang Council angerr priest twernk angerr map thwen inenh arrawelh-ilek. Rartek ahentj-anek, inenh awetjeh, wenheng inang Paul-eh ngkwantj-irrek. Rang atwenh-atwenh inenh ilek, Paul-eng chain rlwetjeh. Rang Paul ilek, ineheng ularr irnetjeh.
Paul-el Council inenh arnterr aremel ilek, ‘Peltj mapay, lyeteh-atwetj yeng Altjerreh arratj kwet kangkwerrentjekarl ilpernentj-kweny.’
Artwang urrpetj Paul-el-ayel iterel irnek. Priest twernk angerr anek, arreny kwerenh Ananias. Ananias rang inenh twernek, Paul renh arrakert atwetjeh.
Paul-el priest twernk renh ilek, ‘Artwang anetjay, Altjerrel ngwenh atwetjenh! Ntwang ahentj-anem, Moses-henh mpwareng-arengel-ayeng ntwang yeng ilpernetjeh. Ntwang artwang map twernem, yeng atwetjeharl! Lakenh ntwang mpwareng-areng kwer itja kangkwerrekarl!’
Artwang inang Paul renh ilek, ‘Ntwang nyerr-kwenyel key Altjerr-henh priest twernk angerr arramp-wemel ilek?’
Paul-el inenh ilek, ‘Peltj mapay! Yeng itja kaltj anek, rang priest twernk angerr anerleh. Angketj Altjerr-henh pipel-ayeng kwenh intem, “Ntwang itja twernk angerr kwer-warn angketj anetj angketjeh.’”
Paul rang alhengk-arek, ineheng arrpenh map artwang Sadducee map anerleh, arrpenh map artwang Pharisee-arl anerleh. Paul rang untarel ilelhek, ‘Artwang peltj mapay! Yeng kwenh Pharisee-antim anem, angey tjengenh rang Pharisee anekarleng. Thang nakem, Altjerr rang tjerrtj irrernng map kemelh-iletjenh. Lakenheng inang lyet yengenh court-warn angem, yengenh ilpernetjeh-anngernt.’
Kwereng artwang Sadducee map artwang Pharisee mapel-ayeng ilterretjam.
Sadducee mapel-artek tjerrtj map kaltj-anthetjart, tjerrtj irrernng map kwel itja kemerretj-alpetjenharl, angel alker-areny map kwerrern thwen itja kwel anem. Pharisee mapel tjerrtj map kaltj-anthetjart, tjerrtj irrernng map kemerretj-alpetjenharl, angel alker-areny map kwerrern map thwen arratj anthwerr anemeng.
Inang angerr anthwerr ilterretjam. Kwereng artwang Moses-henh mpwareng-areng kaltj-anthenh-anthenh arrpenh map inarl Pharisee-antim anekarl inang angkek, ‘Artwang nhenh itja merrentj. Kwerrernel apek angel-el apek arratj renh ilek!’
Inang ngkwal atwerrek. Rome-areny twernk angerr rang ater-irrek, inang Paul renh ampakemel atwehetj. Lakenheng rang atwenh-atwenh kwerenh map ilek, Paul renh warl inehenh-warn anginetjeh. Kel inang Paul renh warl kwen-warn irrpelh-ilek, renh arntarnt-aretjeh map-hetj.
Kweny-rtwehemeh artwang Jew inang arrawerrek angkerretjeh. Inang alhelerrek, ‘Nwern mern arlkwetj-kweny aney, antjwetj-kweny thwen, Paul renh irrernng atwetjeh-anngernt!’
Lakenh artwang Jew aningk 40 pel inang alhelerrek.
Kwereng inang priest twernk map-warn angerrepat map-warn thwen inenh iletj-alpek, ‘Nwern kwenh kel ilerrek, mern arlkwetj-kweny anetjeh, nwern Paul renh irrernng atwetjeh-anngernt.
Nwern ahentj-anem, arrantherrarl Council arrpenh mapel thwen urrpey lanthetjek atwenh-atwenh twernk angerr nheng-warn, angketj lakenh urrtjerremel iletjek, “Paul renh lanthang angerrepat Jew map-warn. Inang renh arratjekarl pawenhetjeh ahentj-anem.” Nwern kel renh irrernng atwetjenh, inang renh tjey-angkwerr angetjerleh.’ Lakenh inang twernk inenh pawenhek.
Paul-henh amarleyel angketj lakenh awek. Rang atwenh-atwenh-henh warl-warn irrpenhemel Paul renh arteng-ilemel ilek.
Paul-el twernk nyent ngwemel renh ilek, ‘Anthetj nhenh twernk angerr-warn angay. Rang twernk renh arteng-iletjeh.’
Kel twernk rang artwang renh twernk angerr-warn angek.
Twernk rang twernk angerr renh ilek, ‘Paul artwang nheng nwernan angwerreh antwerrkekarl, rartek yengenh ilek, artwang nhenh renh ngkweng-warn angetjetjeh. Rang ahentj-anem, angketj nhenh ngwenh iletjek.’
Twernk angerr rang artwang renh iltjeng ngwemel angek, ratherr atherrarrp angkerretjeh. Rang artwang renh pawenhek, ‘Wenham ntwang yeng iletjeh ahentj-anem?’
Anthetj rang twernk angerr renh ilek, ‘Tjerrtj Jew map-artek angkerrek, Paul renh irrernng atwetjeh. Ngwenth inang ngwenh pawenhetjenh, ntwang Paul renh Council ineh-warn lanthetjeh, inang renh weth arratjekart pawenhetjenheng. Angketj rang itja arratj anek, inang war urrtjerrek.
Ntwang ineh itja kangkwerretjeh. Artwang 40-eng aningk-lkwer tjey iterel inang kwer akarelhemel alengk-welhetjenh, renh irrernng atwetjeh-anngernt. Artwang nhenh inartek ilerrek, arlkwetj-kweny antjwetj-kweny-amparr anetjeh, inang Paul renh irrernng atwetjenheng. Inang akarelhek-amparr, ngkwengeng inang angketj awetjeh-amparr.’
Twernk angerr rang artwang renh ilek, ‘Ntwang tjerrtj arrpenh iletjal anetjeh, ntwarl tjeng-warn petjek.’ Kwereng rang artwang renh angkep lanthek.
Twernk angerr rang twernk kwek arrpenh atherr ngwek. Rang renh-atherrenh ilek, ‘Mpwel atwenh-atwenh 200 pel inetjeh, Paul renh arntarnt-aretjeh. Lyet kwenyel 9 o'clock-el Caesarea town-warn alhetjeh-anngernt. Mpwel atwenh-atwenh 70 pel arrpenh nanth-akert map inetjeh. Atwenh-atwenh 200 pel arrpenh irrtjart-akert map inetjeh.
Kwereng mpwel Paul renh nantheh tjwenemel atwenh-atwenh nhenh mapel-arleng lanthetjeh, twernk angerr Felix-warn angerrerretjeh.’
Twernk angerr rang pip tanthek, ratherr Felix renh anthetjenheng. Angketj nhenh pipel-ayeng intek, Felix renh arteng-iletjeh.
‘Felix twernk angerray! Yeng Claudius Lysias anem. Thang pip nhenh ngkweng-warn lanthem.’
‘Tjerrtj Jew mapel-artek artwang Paul nhenh antwerrkek. Inang renh irrernng atwetjeh anekarl. Thang awek, rang Rome-areny pip-akert anerleh. Lakenheng yeng atwenh-atwenh map-akert alhek, thang renh arntarnt-aretjeh.
Thang renh Council-warn anginek, inenh pawenhetjeh, “Wenheng arrantherr artwang nhenh renh ilpernetjeh?”
Inang tjeng-warn angkekarleng, thang alhengk-arek, inang mpwareng-areng inehenh-akertel war ahentj-anek, renh ilpernetjeh. Rome-areny mpwareng-areng-angkwerr rang itja merrentj anem. Nwern renh itja irrernng atwetjeh, itja tjayel-warn apek akwernetjeh.
Kelant thang awek, inang weth angkerrekarl, renh irrernng atwetjeh kwel. Lakenheng thang renh ngkweng-warnemeh parrp lanthek. Thang tjerrtj Jew angerrepat map ilek, inang renh ngkweng-warn-amparr angetjeh, renh ngkwengeng ularremeh ilpernetjeh-anngernt.’ Lakenh twernk angerr rang angketj pip-warn arrernek.
Kweny-rtweh atwenh-atwenh nheng mapel inarl ingkang petjekarl, inang Jerusalem-warn angkep alpek. Kwereng atwenh-atwenh nanth-akert mapelemeh Paul renh anper angerrerrek.
Inang Caesarea town-el irretj-alhek, kwereng inang pip nheng Felix kwer anthek, Paul thwen.
Felix rang pip nhenh read-em-ilekarl-penh, rang Paul renh pawenhek, ‘Mer nthenh-arenyam ntwang?’ Paul rang ilelhek, ‘Yeng kwenh Cilicia-areny anem.’
Felix-el renh ilek, ‘Tjerrtj Jew twernk map inang petjetjenheng, kwerengant thang ngwenh awetjenheng.’ Kwereng rang atwenh-atwenh kwerenh map ilek, inang Paul renh Herod-henh warl angerrel kwen anyenetjeh, inang kwerel renh arntarnt-aretjeh.
Arltang 5-penh Ananias-emeh Jerusalem-eng Caesarea town-warn alhek, twernk Felix-warn. Ananias rartek priest twernk angerr anek. Ananias kwerel-ayeng angerrepat urrpetj alhek. Inang artwang ilperrepwentj arreny kwerenh Tertullus inehel-arleng angek, Tertullus rang Paul renh Felix-eng ularr ilpernetjeh-anngernt.
Felix-elemeh atwenh-atwenh kwerenh map ilek, inang Paul renh warl kwen-warn angetjetjeh. Kwereng Tertullus rang kwet angketjam Felix-eng ularr. Rang ilek, ‘Felix-ay! Nwern-artek ngwerleny anek mer nyentam-nyentel, ntwang wart nwerneh twernk mwerr anekarleng.
Nwern ngkweng kangkem, ntwang nwernenh arratj arntarnt-arentjekarleng.
Yeng itja ahentj-anem kwet angkerl-apetjek, ngwenh parrk anthehetjeng. Yeng kwek war ahentj-anem angketjeh ngkweng-warn.’
‘Paul-artek artwang rrwampey-ilenh-ilenh anem. Rang tjerrtj Jew map mer arrpanenhel rrwampey-ilerl-apekarl. Kwereng inang ahel ilterrek. Rang twernk anem tjerrtj mapek, inarl artwang Nazareth-areny nakem.
Ngwerreh war rang church angerretj nwern-henheng mwekeny-irrek. Lakenheng nwern renh antwerrkekemeh.
7-8 Ntwarrpemeh renh pawenhang, ntwang kel alhengk-aretjenh, nwern renh arratj anthwerr ilpernekarl.’ Lakenh Tertullus-el urrtjerremel ilek Paul-penh.
Tjerrtj Jew inarl Tertullus-el-ayeng petjekarl, inang kwenh Tertullus rarteh urrtjerremel angkek.
Felix rang Paul renh kwerremel ilek, Paul rang ilelhetjeh. Paul rang renh ilek, ‘Twernk Felix-ay, ntwang kwenh year urrpetj nwerneh twernk anek. Ntwang kwenh nwerneh kaltj anem. Lakenh yeng ngkweng arratj ilelhem.
Yeng ngwerreh-lkwer war Jerusalem-warn petj-alpekarl, Altjerr-henh church angerretj-warn, kelkertel-ayeng arrernelhemel Altjerr naketjeh-anngernt, tjenkerr-arlkemeh kwer anthetjeh-anngernt. Yeng arratj ilelhem. Ntwang tjerrtj arrpenh ngwenh apek pawenhem, inang ngkweng angketj nyent kwet iletjenh.
Tjerrtj nhenh inang yengenh lyet ilpernem, inang kaltj, yeng church angerretjel tjerrtj arrpenhel-ayeng itja ilterrek apek. Thang itja tjerrtj mer-areny map rrwampey-ilek, church inehenhel apek, keth arrpenhel Jerusalem kwerel apek.
Inang yengenh lyet urrtjerremel war ilpernem ngkwengeng ularr.
Yeng ngkweng arratj ilelhem. Thang kelkertel-ayeng arrernelhemel Altjerr nakem, arrwekeleny nwern-kenh map inarl kelkertel-ayeng arrernelhemel renh nakekarl-arteh. Thang tjey Ngkart Jesu-kenh ingkentem, lakenheng twernk inang yengenh ilpernem, thang kwel tjey anetjel ingkentem. Yeng angketj Moses-kenheh kwet kangkwerrem, angketj Altjerr-henh angketj angenh-angenh map-henheh thwen ingkerrekeh.
Yeng Altjerreh akarelhem, inarl Altjerreh akarelhem-arteh, rang irrernngepat map kemelh-iletjenharleh, tjerrtj mwerr map tjerrtj anetj map thwen.
Lakenh yeng ahentj-anem, Altjerreng ularr tjerrtjeng ularr thwen ilpernentj-kwenh anetjeh.’
‘Yeng year urrpetj mer arrpenh mapel anerl-apetjart, thangemeh tjenkerr maney ineheng kwetjemel angetj-alpek. Yeng ahentj-anek, Jerusalem-warn angkep petj-alpetjeh, thang tjerrtj maney-kweny map ineh tjenkerr maney anthetjeh, Altjerreh thwen tjenkerr anthetjeh-anngernt. Lakenh yeng Jerusalem-warn angkep petj-alpek.
Tjerrtj Jew Asia-areny urrpetj church yard kwerel anek-antim. Inang tjerrtj inenh rrwampey-ilek. Inang nhenh-warn petjemer, yengenh ngkwengeng ularr ilpernemer. Itja kwet, inang itja nhenh-warn petjek.
Inang itja nhenhel anemarleng, tjerrtj Jew nhenh inang lyet irnemarl, inang ngwenh ilemer, nthakenh thang anetj mpwarekarl-penh kwel. Inang yengenh awek, yeng ilelhetjam Jew angerrepat mapeng ularr Jerusalem-el.
Inang nheng yengenh pawenhekarleng, thang inenh lakenhant ilek, “Thang Altjerr renh nakem, rarl tjerrtj irrernng map kemelh-iletjenharl! Lakenheng arrantherr yengenh lyet pawenhem!’” Lakenh Paul rang ilelhek Felix-eng ularr.
Felix rartek arrwekel-antey angketj Ngkart Jesu-akert awekarl. Rang inenh ilek, ‘Yeng ahentj, twernk atwenh-atwenh Lysias kwerenh angketj awetjeh-amparr. Kwerengant thang Paul-penh iletjeh, rang merrentj apek, itja apek.’ Kwereng Felix rang tjerrtj ingkerrek court-eng lanthek.
Felix-elemeh atwenh-atwenh twernk ilek, inang Paul renh atwenh-atwenh-henh warl kwenel akaretjeh. ‘Ntwang peltj kwerenh mapeh impang, inang kwerel-ayeng yatjarr anetjeh apek, inang mernel-arlk kerel kwatj thwen renh wantetjeh.’
Arltang urrpetj-penh Felix Caesarea-warn petj-alpek, anew kwerenh Drusilla-akert. Drusilla rartek marl Jew anek. Felix rang Paul ngwek, renh awek, Paul rang renh-atherrenh angketj Jesu Christ-akert ilek, ratherr Jesu renh nakemer.
Paul rang renh-atherrenh lakenh kaltj-anthek, ratherr Altjerreng ularr arratj mernelhetjeh. Rang renh-atherrenh ilek, ratherr mantj iterretjeh-amparr, anetj mpwarehetj. Rang renh-atherrenh ilek, arltang ingkernel Altjerrel tjerrtj ingkerrek angaketjenharl. Felix-el nhenh awemel rang ater-irrek. Rang Paul renh ilek, ‘Kel impay, aherrk arrpenhek. Thang apek ngwenh weth ntangketjenh. Kel alpangemeh.’
Felix rartek ahentj-anek, Paul-el renh maney anthetjeh, rang renh lthekalth-iletjeh-anngernt. Lakenheng rang Paul kwer kweteth ntangkelhetjart, ratherr angkerretjeh. Paul rang itja maney kwer anthek.
Felix rang ahentj-anek, tjerrtj Jew twernk map kwer kwet kangketjenheng, lakenheng rang Paul renh tjayeleh imperl-alhek. Rang itja renh lthekalth-ilek. Year atherr-penh Rome-areny twernk angerrel Felix renh lanthek, artwang arrpenh arreny Porcius Festus-emeh arrernek, twernk anetjeh.
Artwang Rome-areny arreny Festus petjek Caesarea-warn, twernk angerr anetjeh Jew mapek. Arltang urrpetj-penh Festus Caesarea town-eng Jerusalem-warn alhek.
Mer kwerelemeh, priest twernk mapel tjerrtj Jew angerrepat urrpetjel thwen renh angketj Paul-akert ilek.
Inang Festus renh pawenhek, rang Paul Jerusalem-warn angetjetjeh. Inang lakenh anyenng-anyenng war pawenhek, inartek ahentj-anekarleng, Paul renh tjeyel petjerleh renh irrernng atwetjeh.
Festus-el inenh ilek, ‘Paul rang Caesarea-el arrwekel tjeng akarelhem. Yeng arltang urrpetj-penh Caesarea-warn angkep alpetjenh.
Arrantherr ilem, rang artwang anetj kwel. Twernk urrpetj arrehantherr-henh tjengel-ayeng petjetjeh, renh tjengeng ularr ilpernetjenheng.’ Lakenh Festus-el inenh ilek.
Festus arltang 10-el Jerusalem-el inehel-arleng antarl-irrek. Kwereng rang Caesarea-warnemeh angkep alpek. Arltang arrpenhel rang court-warn irrpek, Paul renh ngwerl-alhemel.
Paul rang court-warnemeh irrpek. Tjerrtj Jew Jerusalem-eng petjekarl map inang court-warn irrpek-antim. Inang Paul kwer-warn arrawerrek, renh ilpernetjeh. Inang yarn renh ilpernek, angketj inehenh itja arratj anekarleng wart.
Paul rang ilelhek, ‘Yeng merrentj-kweny anem. Thang itja mpwareng-areng nwern-henh arrkentj-ilek, Altjerr-kenh church angerretj renh apek. Thang itja twernk Caesar renh apek arramp-wek.’
Festus rang ahentj-anek, tjerrtj Jew map kwer kangketjeh. Lakenheng rang Paul renh pawenhek, ‘Ntwang key tjengel-ayeng petjemer Jerusalem-warn, inang ngwenh Jerusalem kwerel ilpernetjeh, tjengeng ularr?’
Paul-el renh tjernemel ilek, ‘Itja, yeng ahentj-kweny. Nhenh yeng irnem ngkwengeng ularr. Ngwenh kwenh twernk angerr Caesar Rome-arenyel arrernek, twernk nhenhel anetjeh. Nhenhel ntwarrp yengenh pawenhetjeh! Ntwang kel kaltj anem, thang itja tjerrtj Jew map-henh mpwareng-areng arrkentj-ilek.
Yeng apek merrentj anemeng, yeng kel ineh anthelhemer, inarrp yengenh irrernng atwetjeh. Yeng itja merrentj anem. Lakenheng ntwang itja yengenh tjerrtj Jew map-warn lanthetjeh. Kel twernk Caesar-warnant yengenh lanthang! Yeng ahentj, rang yengenh pawenhetjeh!’ Lakenh Paul rang twernk renh ilek.
Kel arltang urrpetj-penh king Agrippa town Caesarea-warn alhek, tjey kwerenh-akert, arreny kwerenh Bernice-akert. Agrippa rang king arrpenh anek. Rang kaltj anek Jew map-kenh mpwareng-arengek. Ratherr petjek twernk Festus-warn, kwerel-ayeng yatjarr anerl-alpetjek.
Arltang arrpenhel Festus king Agrippa-el-ayeng angketj Paul-penh angkerrek. Rang renh ilek, ‘Twernk arrpenh Felix-el-artek artwang nyent tjayeleh imperl-alhek.
Yeng Jerusalem-el anetjamarleng, priest twernk map angerrepat map thwen inang tjeng-warn petjek. Inang Paul tjengeng ularr ilpernemel ilek, rang artwang merrentj anek kwel. Inang yengenh ilek, thang renh pawenhetjeh, renh irrernng atwetjeh-anngernt.’
‘Thang inenh ilek, mpwareng-areng Rome-areny-henh arrpenh anem, nwern itja tjerrtj renh pelkel irrernngant atwetjeh. Inang renh alngetherr pawenhetjeh-amparr court-el. Kwereng tjerrtj rang ilelhetjeh-amparr. Ilelhekarlengant war thang renh merrentj apek iletjenh.
Ngwerreh war tjerrtj Jew inang tjengel-ayeng nhenh-warn petjewarrek. Arltang arrpenhel yeng Paul-ehemeh ntangkelhek, thang angketj kwerenh awetjenheng.
Tjerrtj Jew map inang kemerremel renh ilpernek. Yeng kel pal war iterrek, artwang rang anetj anthwerr mpwarekarleh-athen, lakenheng inang renh court-el ngkernewarrek ilpernetjeh. Thang alhengk-arekemeh, inang renh pelkel ilpernek.
Inartek ilerrek Altjerr inehenh-penh, inang artwang irrernng-penh angkerrek, arreny kwerenh Jesu-penh. Paul rang ilek, artwang Jesu rang iteth kwel anerleh.’
‘Yengemeh yarn iterrek. Thang Paul renh pawenhek, “Ntwang key tjengel-ayeng petjemer, inang ngwenh Jerusalem kwerel court-el pawenhetjeh?”
Paul rang angkek, “Itja! Yeng ahentj-anem, twernk angerr Caesar-elant yengenh pawenhetjeh.” Lakenheng thang renh tjayelel kwet anyenem, thangemeh renh twernk Caesar-warn town Rome-warn lanthetjeh-anngernt.’ Lakenh Festus-el king Agrippa renh ilek.
King Agrippa rang Festus renh ilek, ‘Yeng-artek ahentj-anem, artwang angketj kwerenh awetjeh-amparr.’
Festus-el renh ilek, ‘Ntwang kel renh ngwenthant awetjenheng.’
Arltang arrpenh kwerelemeh king Agrippa tjey kwerenh Bernice thwen ratherr Festus-henh warl angerr-warn irrpek, rnwanentj amparrkey anthwerr ratherr irrpekarl-akert. Atwenh-atwenh twernk map angerrepat mer-areny map thwen inang kwer-warn arrawerretj-alhek. Kwereng Festus rang atwenh-atwenh nyent ilek, Paul renh ngwerl-alpetjeh. Kel rang Paul renh ngwek.
Festus rang angkek, ‘King Agrippay! Twernk map thwenay! Arrantherr key artwang nhenh arem? Tjerrtj Jew ingkerrekel artwang nhenh renh inang angerr ilpernek, Jerusalem-el town nhenh Caesarea-el thwen! Inang yengenh ilek, thang renh irrernng atwetjeh kwel.
Thang inenh pawenhek, wenheng inang renh ilpernek. Inang ilek, rang anetj mpwarek. Angketj inehenh itja arratj anek. Thang itja renh pelkel irrernng atwetjenh. Rang angkekarleng, “Caesar-elant yengenh pawenhetjeh”, lakenheng thang renh Caesar kwer-warn lanthetjenh, town Rome-warn.
Nthakenhameh thang angketj pip-warn arrernetjenh Paul kwer-akert? Thang yarn iterl-arem. King Agrippay, lakenh kwereng yeng ngkweng ntangkelhek, arrpenh mapeh thwen, arrantherr renh mantj anthwerrel pawenhetjeh. Yeng ahentj-anem, ntwang angketj arratj yengenh iletjeh artwang Paul-akert, thang pip kwer tanthetjenheng, Caesar kwer-warn lanthetjeh-anngernt.
Caesar-el alhengk-aretjeh, Paul renh wenh-penh inang renh ilpernemeng.’ Lakenh Festus rang king Agrippa ilek.
King Agrippa-elemeh Paul renh ilek, ‘Ntwang ilelhay!’
Paul rang iltjang kwerremel tjerrtj inenh ntertelh-ilek. Kwereng rang ilelhekemeh.
2-3 ‘King Agrippay! Yeng kangkem, ngkwengeng ularr ilelhetjeh. Ntwang kwenh kaltj tjerrtj Jew nwern-henh mpwareng-arengeh, nthakenh nwern arrwekel angkerretjart thweneh. Tjerrtj nhenh mapel kwenh yengenh pelkel ilpernem. Inang ilek, thang mpwareng-areng nwern-henh arrkentj-ilek kwel. Yeng lyet ngkweng-warn ilelhem, yengenh mantjel awang.
Tjerrtj Jew ingkerrek tjeng kaltj, yeng arratj kwet mernelhentjekarl kwer kwekeng-ntjel. Yeng lakenh mernelhek mer tjengenhel town Jerusalem-el thwen.
Kel yeng nhenhel irnem court-eng ularr, thang iterl-arem Altjerrelarl mpwaretjenh, nthakenh rang arrwekeleny nwern-henh mapek alhelek ngkwey. Rang inenh lakenh-atwetj alhelek, rang irrernngepat map kemelh-ilemel iteth-iletjenh.
Ngkweyeng-ntjel peltj map 12 pel aningkam-aningk Israel-areny map kweteth Altjerr nakentj-alhek, kelkertel-ayeng arrernelhemel. Nwernemeh lyet renh-antim nakem, nthakenharl Altjerr ngkwey alhelek arrwekeleny nwern-henh map. Jew nhenh mapel yengenh pelkel ilpernek. Thang nakem, Altjerr rang mpwaretjenh, rarl alhelekarl-penh.
Wenhengam arrantherr ulpey-wem, Altjerr rang arrwetj-penh map iteth-ilemel kemelh-iletjenh?’
‘Arrwekel thang Jesu Nazareth-areny-henh nakenh-nakenh map alwernemel atwerl-apetjart. Yeng iterrek, lakenh mwerr kwel anek.
Yeng artwang atwenh-atwenh anetjart mer Jerusalem-el. Priest twernk mapel yengenh ilek, Jesu Christ nakenh-nakenh map antwerrketjeh kwet. Thang inenh antwerrkemel tjayel-warn kwernetjart. Council map angkerrekarleng, inenh apek irrernng atwetjeh, yeng lakenheh kangketjart.
Yeng nakenh-nakenh mapeh palenthwerl-apetjart, church map-angkwerr, thang inenh nakepakel-iletjeh-anngernt. Thang nakenh-nakenh arrpenh map twernetjart, Jesu-henh arreny arramp-wetjeh. Yeng town arrpenh map-arlk-warn alhetjart, inenh antwerrkemel angetj-alpetjeh.’
‘Arrpenh-ingar thang lakenh mpwarek. Yeng Damascus town kwer-warn tjeyel alhetjam. Arrwekel priest twernk mapel-artek yeng ilekarl, thang Jesu nakenh-nakenh map Damascus kwerel antwerrkemel angetj-alpetjeh.
King-ay, yeng arltang mpwepel alhep-alhetjam, thang arek parrtj angerrelemeh alkereng parrtjelh-ilentj-alherleh. Uternel-arteh parrtjelh-ilek angerr anthwerr. Parrtj rang yengenh, artwang ilkwatherr tjengel-ayeng alhetjamarl map thwen parrtjelh-ilek.
Nwern ingkerrek ahelh-warn nyek. Thang awek, rang Hebrew angketjel tjeng-warn angkerleh, “Saul-ay, Saul-ay! Wenhengam ntwang yengenh atwetjek alwernem? Ntwang ahentj-anem, tjengel-ayeng atwerretjeh! Lakenh ntwang ngkwewaleny war atwelhem!”
Thang renh pawenhek, “Ngwenham ntwang? Ngkart angerr key?’”
‘Ngkart tjeng tjernemel ilelhek, “Yeng kwenh Jesu, ntwarl atwetjeh alwernem rang!
Kel kemerremel irnang! Yeng-artek ngkweng mernelhem, thang ngwenh urrarem, tjengemeh ntwang urrkapetjeh, ntwang tjerrtj map iletjeh, ntwarl yengenh arekarl-penh. Kelant ntwang inenh angketj arrpenh iletjenh, angketj nheng thang ngwenh iletjenh.
Thang ngwenh tjerrtj arlaltj ngkwengenh map-warn tjerrtj lwereny map-warn thwen lanthem. Inang ngwenh atwehetjeng apek, thang ngwenh ineheng arntarnt-aretjenh.
Thang ngwenh lanthem, ntwang inenh angketj tjengenh iletjeh, anetj inehenheng ntjwem-irretjeh, arrentj-henh angketjeng-arlk. Inang anetjeng Altjerr-warn tweperretjek, Altjerrel anetj inehenh wetjenheng. Rang inenh atwetj-kweny anetjenh, ngwerleny mernelhetjenh ineh. Inang yengenh nakemarleng apek, Altjerrel inenh tjerrtj arlaltj tjengenh mapel-ayeng nyentelh-iletjenheng, inenharl Altjerrel arrwekel arratj-ilekarl.’”
‘King Agrippay! Yeng kwenh Ngkartekant kangkwerrek, rang yengenh ilekarleng.
Thang tjerrtj map kaltj-antherl-apek town Damascus kwerel-amparr, kwereng mer Jerusalem-elemeh mer Judea ntjaperelemeh thwen, tjerrtj lwereny map thwen. Thang inenh ilek, inang anetj inehenh impemel Altjerr-warn twep-irretjeh. Inang arratj mernelhetjeh, arrpenh mapel alhengk-aretjenheng, inang kel twep-irrekarl.
Lakenheng tjerrtj Jew urrpetj inang yengenh Altjerr-henh church angerretjel antwerrkek. Inang arrkernelhek, yengenh irrernng atwetjeh.
Itja. Ngkweyeng-ntjel Altjerrelemeh yengenh arntarnt-arentjek. Lyet thang tjerrtj ingkerrek angketj Christ-akert ilem, twernk mapeng anngetherr tjerrtj anetj-anetj mapeng anngetherr thwen. Angketj tjengenh rang arratj anem. Altjerr-henh angketj angenh-angenh ngkweyeny mapel Moses-el thwen lakenh inang ilentjekarl.
Inang ngkwey ilentjekarl, Christ rang nakepakel-irremel ilwetjenharl. Kwereng Christ rek-amparr arrwekel irrernngeng kemerretjenh. Kwereng rang tjerrtj arlatj kwerenh mapeh tjerrtj lwereny mapeh thwen ineh angketj nhenh iletjenh, “Altjerr-henh parrtj kel petjekarl.’”
Paul rang angketjamarleng, Festus rang arlkemel renh ilek, ‘Paul-ay, ntwartek ahert! Ntwang angerr kaltj-irremel perrpert-ilelhek!’
Christ kwenh tjerrtjeng alngetherr ilwek, kwereng rang iteth-irremel kemerrek. Angketj nhenh itja arlweperr anem. King nhenh kwenh angketj nhenhek kaltj. Lakenheng yeng kwer-warn anew-anew kwet angkem.’
Paul-elemeh king Agrippa renh pawenhek, ‘Ntwang Altjerr-henh angketj angenh-angenh map-henh angketj nakem key? Yeng kaltj, ntwang angketj inehenh nakem.’
King Agrippa-elemeh Paul renh ilek, ‘Ntwang key iterl-aremam, thang kwek war awekarl-penh, thang kel Christ renh naketjenharl? Itja apek.’
Paul-el renh ilek, ‘Ntwang key kwek war apek angerr apek kaltj-irrekarl, kel-antim. Thang Altjerr tjang-pawenhem ngkweng tjerrtj mapek-arlk, inarl yengenh lyet awem, arrantherr Christ nakenh-nakenh anetjeh yeng-arteh, lakenh-hetj chain-kweny anetjeh.’
Kel inang angketj renh impekemeh. King Agrippa twernk Festus Bernice thwen inang kemerrek, tjerrtj inehel-arleng anetjamarl map inang kemerrek-antim.
Kwereng twernk inarrpemeh room kwereng arratenhemel angkerrenhek, ‘Artwang nhenh itjam merrentj. Nwern renh itja pelkel atwem. Nwern itja renh tjayelel kwet anyenetjeh.’
King Agrippa-elemeh Festus renh ilek, ‘Rang arrwekel nheng nwernenh pawenhek, rang Caesar aretjeh, renh kwel Caesar-elant pawenhetjenheng. Kel nwern renh Caesar-warn lanthetjehemeh!’
Twernk Festus rang iterrek, Paul renh mer Rome-warn lanthetjeh, twernk angerr Caesar-warn. Lakenh rang Paul renh tjayel-areny urrpetj arrpenh thwen atwenh-atwenh twernk nyent-warn lanthek, rang inenh Rome town-warn angetjeh. Atwenh-atwenh twernk Rome-areny kwerenh arreny Julius anek.
Nwern boat angerr nyent-warn antjek. Boat nhenh town Adramyttium-eng petjekarl, mer Asia-ampeny-warn alhetjeh-anngernt. Nwern boat kwer-warn antjemel nwern alhek-antem kwatj alay-angkwerr, mer Asia-ampeny-warn. Artwang Macedonia-areny arreny Aristarchus rarl Thessalonica town-el anetjart, rang nwernehel-arleng alhek-antim.
Arltang arrpenhel nwern kel town Sidon-eh irretj-alhek. Julius rang kangkentj anek Paul-ek. Rang Paul renh ilek, peltj kwerenh map-warn inenh arerl-alpetjeh. Paul rang boat kwereng anarnpemel-arteh alhek peltj kwerenh map-warn. Inang kwer mern-arlk anthek. Kwereng rang petj-alpek boat-warn mern-arlk-akert.
Nwern weth kwatj-warn irremel boat-el alhek, irlkang angerrel nwernenh atwentjek, lakenh nwern mer island Cyprus-eng rtwang war alhetjam, tak-ampenyel.
Kwereng nwern mer Cilicia-ampenyeng mer Pamphylia-ampenyeng antekerrel kwet alhetjam. Nwern town Myra kwer irretj-alhek. Myra rartek Lycia-ampenyel artelhek. Nwern boat-eng anarnpetj-alhek town kwerel.
Twernk Julius rang boat angerr arrpenh arek, town Alexandria-eng petjekarl. Boat nhenh rang mer Italy-warn alhetjeh anetjam. Lakenheng Julius rang nwernenh ilek, boat nhenh kwer-warn antjetjeh.
Kwereng nwern boat angerrel kwatj-angkwerr alhekemeh. Nwern arltang urrpetj mantj alhetjam town Cnidus-warn. Nwern atjernp kwet alhek, yarn Cnidus-warn itwek-irrek, irlkang angerrel wernetjam-lwer. Kwereng nwern antekerr-atheh alhek, mer island Crete-ampeny-warn-atheh, tak-angkwerr alhetjeh. Nwern town Salmone-warn-atheh itwek-irremel anper alhek, antekerr-atheh kwet.
Kwereng nwern altwerl-athehemeh alhetjam, Crete kwereng antekerr-ampenyel alhetjeh. Nwern-artek Crete kwereng rtwang war alhetjam, atjernp kwet. Irlkang angerr kwet wernetjam. Nwern mer Fair Havens-el irretj-alhek. Mer Fair Havens rartek Lasea town-eng rtwang war anek.
Nwern kwerel anetjamarleng, nwern iterrek, ‘Ay! Nwern atjernp kwet petjek. Lyetemeh kel alhwerrpemeh anem, tjerrtj Israel-areny mapel kel arltang irlpangkentj anyenek. Nwern apek anper alhem, irlkang angerrel apek boat renh rltwakehetj!’ Paul-elemeh artwang inenh ilek,
‘Artwang mapay! Yeng kaltj, nwengkerr apek anper alhemeng, nwengkerr imampwerl-warn irretjenh. Boat rang rltwakelhetjenh. Nwengkerr rnwanentj ingkerrek parlp-iletjenh, nwengkerr ingkerrek ilwetjenh.’
Twernk Julius rang Paul-eh itjarl kangkwerrek. Rang boat angenh-angenh boat-ek-artwey thwen kwer-atherrant kangkwerrek.
Mer Fair Havens rang itja tak mwerr anek boat-ek, nheng alhwerrpel irnetjeh. Lakenh boat-el anetjam map ahentj-anek, town Phoenix-warn anper alhetjeh. Phoenix kwerel tak mwerr anek. Phoenix rang nwerneheng altwerl anek, mer Crete-ampenyel. Boat-el anetjam map ahentj-anek, town Phoenix kwerel alhwerrpel anetjeh.
Arltang nyent kwerel irlkang kwek antekerreng wernetjam. Inang iterrek, ‘Nwengkerr war arrkernelhey, Phoenix kwer-warn anper irretjeh.’ Inang boat rlwek, kwatj alay iter-angkwerr kwet alhetjam, Crete-eng antekerr-ampenyel.
Irlkang angerrel boat renh altwerl antekerr-atheh angetjam. Nwern boat renh impek, rarrp antekerr-atheh alhetjeh.
Irlkang rang nwernenh mer island kwek tak-ampeny kwer-warn-atheh angek, arreny kwerenh Cauda-warn. Nwern boat kwek kerneh tjwenek, boat nheng boat angerrel tjarr-angetjam. Urrkapentj angerr anthwerr anek nwerneh.
Inang boat kwek renh boat kern-warn ayernek. Kwereng inang rope map boat angerr kweneng-ampeny arrernek, boat rope mapel ayernek twer-ilemel, irlkel nwernenh kwet angetjam-lwer. Nwern ater-irrek, boat rang lhereh kwatj kweneng mwernelhehetjeng mer Syrtis iterel. Inang kalikew sail renh rlwemel kwen-ilek, boat renh atjernpelh-iletjenheng.
Irlkang rang angerr kwet wernetjam. Lakenheng arltang arrpenhel inang boat-eng rnwanentj kwatj-warn wek, mern wheat-akert-arlk thwen.
Kwereng arltang urrpetj-penh inang boat-henh sail-arlk ropes-arlk kwatj-warn wek.
Arltang urrpetjeh-atwetj nwernemeh aherrk renh kwerraly map thwen itja arek, irlkang rang angerr kwet wernetjam. Nwern iterrek, nwern ingkerreny ilwetjenharl.
Nwern arleng-alentj mern-kweny anek angayelemeh. Paul-elemeh artwang inenh irlpangkelh-ilemel ilek, ‘Arrantherr kangkwerremer tjeng. Nwengkerr apek mer Crete-el kwet anemer, boat rang mwerr kwet anemer, rnwanentj ingkerrekemeh mwerr kwet intemer.
Arrantherr itja ater-irremel kwerrern-kweny-irretjeh. Arrantherr itja ilwetjenh. Boat rant tjep-akelhetjenh.
Altjerr rang tjeng-artwey anem, thang renhant nakem. Kwenyel rang tjeng-warn angel lanthek.
Angel rang yengenh ilek, “Paul-ay, itja ntwang ater-irretjeh. Altjerr rang ahentj-anem, ntwang twernk angerr Caesar-eng ularr ilelhetjeh. Altjerr rang kangkentj anemeng wart, rang artwang ingkerrek kwatjeng arntarnt-aretjenh ngkwengel-arleng.”
Arrantherr itja ater-irretjeh. Thang Altjerr renh nakem. Angketj kwerenh arratj anem. Rang nwengkerrenh kwatjeng arntarnt-aretjenh.
Boat nhenh rang nwehengkerr-akert mer arrpenhel mwernelhetj-alhetjenh.’ Lakenh Paul-el inenh ilek.
Nwern arltang 14 kweny 14-eh-atwetj kwatj alay kwerel anek, irlkang rang boat renh kwet angerl-apetjamarleng altwerl-atheh. Kwatj alay arreny kwerenh Adriatic. Kweny mpwepel boat-henh urrkapenh-apenh map iterrek, nwern itwekemeh irrek ahelh kwer-warn-atheh.
Inang rope iron thwen kwentj atherr kwatj-warn wek, aretjeh kwatj rang apek kwen angerr anehetj. Inang rope renh kwatjeng angkep tjarr-inek. Inang arek kwatj rang 37 metres kwen angerr anerleh. Kwereng inang rope weth kwatj-warn wek. Inang arek kwatj rang 27 metres kwen angerr anerleh.
Boat-henh urrkapenh-apenh map ater-irrek, boat pwertel apek atwehetjeng. Lakenheng inang anchor 4 pel kwatjeh wek boat-eng ingkern-ampeny, boat renh atjernpelh-iletjeh. Kwereng inang aherlkentjeh akarelhek, keth aretjenheng. Inang Altjerr renh pawenhek, ‘Parrp parrtj mpwaretjeh, nwern keth aretjenheng!’
Kwereng boat-henh urrkapenh-apenh inang iterrek, boat angerr imperl-alhemel alwerretjeh. Inang boat kwek inemel kwatj-warn anarnpelh-ilek, arrpenh mapek urrtjerremel ilek, inang kwel anchor arrpenh boat-eng wek.
Paul-elemeh inenh aremel, rang twernk Julius atwenh-atwenh map thwen ilek, ‘Artwang nhenh map apek boat-eng alwerretjenh, Altjerrel arrantherrenh itja arntarnt-aretjenh, arrantherr kwatjel-ayel ilwetjenh. Inang boat-el kwet anetjeh!’
Atwenh-atwenh mapelemeh rope renh akek, rope rarl boat kwek renh antwerrketjam. Boat kwek rang kwatj-warn nyek.
Aherlkentj mpank anek. Paul rang artwang ingkerrek inenh arlkwetjeh ilek. Rang inenh ilek, ‘Arrantherr kwenh arltang 14-eh-atwetj ater-ater war anek. Arrantherr mern itja arlkwek.
Kel mern arlkwerrerrang, arrantherr ingkerrek ilwehetjeng.’
Inang renh arekarl-penh inang twerelemeh mern arlkwek.
Artwang nwern 276 pel boat kwerel anek.
Inang ingkerrekel kel mernemeh arlkwek. Boat rang mern wheat angerr-akert anekarleng wart, inang mern wheat yakwethel-ayel inemel alay-warn taly-wek.
Aherrk rang lyet-atheh arratetjamarleng, boat-henh urrkapenh-apenh inang arnkarr arek. Inang itja mer alhengk-arek. Inang arnkarr mwerr renh keth aremel, inang ahentj-anek, boat renh arnkarr-warn-atheh antjelh-iletjeh.
Lakenheng inang anchor map-henh rope akek, anchor map kwatj-warn mentj taly-wek. Inang boat turn-em-ilek, rang arnkarr-warn-athek arratj kwet alhetjeh. Kwereng inang kalikew sail rlwang kern-ilek, irlkel boat renh arnkarr-warn-atheh angetjenheng.
Kel kwatj kweneng lher theltj anek. Boat rlwangel lher renh atwek, rang kel mwernelhekemeh lher kwerel. Kwereng kwatj angerrel boat ingkern-ampeny ngkweltj-ilek.
Atwenh-atwenh mapemeh iterrek, inang tjayel-areny ingkerrek irrernng atwetjeh, inang pwerlperremel alwerrehetjeng kwel inehetj.
Twernk Julius rang ahentj-anek, Paul renh iteth anyenetjeh. Lakenheng rang atwenh-atwenh kwerenh map arnpakek. Rang arrpenh map ilek, inarl kaltj anek pwerlperretjek, inang kwatj-angkwerr arnkarr-warn-atheh alhetjeh.
Kwen map rang ilek, inang arnang rltwakekarl kwerel-ayeng antjenhetjeh arnkarr-warn-atheh. Kel nwern mwerr kwet arnkarr kwer-warn irretj-alhek.
Nwern ingkerreny arnkarrelemeh anetjam, mer kwer-areny mapel nwernenh ilek, mer arreny kwerenh Malta anek. Mer Malta rang island anek, kwatj alay mpwepel.
Mer-areny inang nwerneh kangkentj anthwerr mernelhek. Inang nwerneh rwang itek nywatey-lwer, kwatjel anhetjam-lwer.
Paul-elemeh rwang irrweltj map akwetjemel rwangeh arrernek. Amwang rwangeng arratemel renh iltjang nhwek.
Mer-areny mapel Paul renh arek, amwang iltjang kwerenheng arlparernerleh, inang lakenhemeh iterrek, ‘Artwang rang lyet itja kwatjel ilwek, rang lyet kel amwang nhenh-penhemeh ilwetjenh! Lakenhan rang merrentj apek anem!’
Paul rang amwang renh rwang-warn taly-wek. Rang itja irlkert-irrek.
Mer-areny mapel renh kwet aretjam. Inang aretjam, mpwerrk kwerenh wangketjeh apek, rarrp irrernng ilwerl-alhetjeh apek. Inang renh kweteth aretjam, Paul rang mwerr kwet anek. Inang lakenh iterremel angkerrek, ‘Artwang nhenh-artek altjerr apek anem!’
Artwang Publius rang mer kwer twernk angerr anek. Farm nyent kwerenh anek, nwerneheng rtwang war. Publius rang nwernenh warl kwerenh-warn anginek, yatjarr kwerel-ayeng anerl-alpetjeh. Nwern arltang urrpetj kwerel-ayeng anerl-alpek.
Nwern awek, Publius-kenh angey irlkert angerr intetjam ampeltjey-penh. Paul kwer-warn alhemel rang Altjerr tjang-pawenhek kwer. Kwereng rang iltjang kwerenh artwang irlkertarleh arrernek. Publius-kenh angey rang mwerr-irrekemeh.
Tjerrtj irlkert inang angketj nhenh-penh awekarleng, inang Paul-warn petjewarrek mer arrpanenheng. Paul-elemeh inenh ingkerrek mwerr-ilek.
Tjerrtj inang nwernenh angerr nakek. Atay urrpetj nwern mer kwerel anekarl-penh nwern boat arrpenh-warn ntjetjeh irremeng, inang nwernenh mern-arlk ker-arlk rnwanentj-arlk angerr anthek, boat-el arlkwetjenheng.
Malta kwerel boat angerr arrpenh anek, alhwerrpelarl arrwekel kwet petjekarl. Boat rang Alexandria town-eng petjekarl. Altjerr-arrpantey atherram arnang-penh mpwarekarl inang boat-eng arrwekel-ampenyel arrernekarl. Altjerr-arrpantey-henh arreny kwer-atherr-henh Castor, arrpenh-henh Pollux. Alhwerrpel nwern Malta kwerel 3 months-ek-atwetj anekarl-penh kel nwern boat nhenh kwer ntjemel, kwatj alayel-anem kwet alhek.
Kwereng nwern mer renh imperl-alhemel, boat-warn antjemel alhek ayerrer-athek. Nwern Rhegium town-el irretj-alhek, kweny nyent interl-alhek kwerel. Arltang arrpenhelemeh irlkang antekerreng wernek. Nwern mer renh imperl-alhek, arltang nyentel kwatj alay-angkwerr alhekarl-penh, kel arltang arrpenhelemeh nwern mer Puteoli-el irretj-alhek. Nwern boat-eng anarnpemel alhekemeh.
Town kwerel nwern nakenh-nakenh urrpetj arek. Inang nwernenh yakek, inehel-arleng week nyent anerl-alhetjeh. Kwereng nwern Rome town-warn ingkang tjeyek-irrenhek.
Nakenh-nakenh Rome-areny mapel awek, nwern petjerleh. Inang nwerneh-warn arnekarner petjek. Inang nwernenh mer Appius-el Warl Angerr Urrpetjel thwen aretj-alhek. Paul rang inenh aremel arrken awelhek. Kwereng rang Altjerr kwer-warn kangkemel angkek, ‘Mwerr ntwang nhenh map angetjek!’
Nwern Rome-eh irretj-alhemel, twernk Julius-el Paul renh impek, rarrp warlel anetjeh. Rang atwenh-atwenh nyent ilek, renh akaretjeh.
Arltang urrpetj-penh Paul rang angketj lanthek tjerrtj Jew angerrepat map-warn, inenh ngwerl-alpetjeh. Inang kel kwer-warn arrawerrek. Paul ineheng ularr ilelhek, ‘Artwang peltj mapay! Yeng tjerrtj tjengenh mapeh anetj mpwaretjal anek. Thang itja arrwekeleny nwehengkerr-henh map-henh mpwareng-areng arrkentj-ilek. Jerusalem-el tjerrtj mapel yengenh antwerrkemel twernk Rome-arenyek anthek.
Rome-areny twernkel yengenh pawenhekarl-penh, rang alhengk-arek, yeng artwang pelkeny anerleh. Rang ahentj-anek, yengenh tjayeleng arratelh-iletjeh.
Tjerrtj Jew twernk map inang yengenh ilpernek kwet. Lakenheng yeng angkek, “Yeng kel ahentj-anem, twernk Caesar-elant yengenh pawenhetjeh!” Yeng itja ahentj-anem, Caesar-eng ularr tjerrtj nwerneh-artwey map ilpernetjeh apek.
Nhenheng arrngel thang arrantherrenh ngwek: yeng arrehantherreng ularr ilelhem. Yeng kwenh lyet chain-akert anem, inang yengenh ayernekarl, thang Altjerr-henh alhelentj renh nakekarleng. Alhelentj nheng Altjerrel tjerrtj Israel-areny map-warn Arntarnt-arenh-arenh lanthetjenh.’ Lakenh Paul rang ineh ilelhek.
Angerrepat inang Paul renh ilek, ‘Tjerrtj Judea-areny mapel itja pip nwerneh-warn lanthek angketj ngkweng-penh. Tjerrtj Jew Judea-eng petjekarl mapel itja ngwenh ilpernek.
Nwern ahentj-anem, ngwenh awetjeh. Nwern-arteh awek, tjerrtj map tjerrtj Jesu nakenh-nakenh mapek inang ahentj-kweny anerleh, mer arrpanenhel.’ Lakenh inang Paul renh ilek.
Inang ilerrek, arltang arrpenhel weth arrawerretjeh, Paul renh awetjeh. Arltang kwerel inang Paul-warn petjek, arrpenh map-arlk petjek. Paul rang inenh ilek, kweny-rtweheng-ntjel angwerr-angwerreh-atwetj. Rang inenh ilek, Altjerr rang tjerrtj ingkerrekeh Ngkart angerr anemeng. Rang inenh kaltj-anthek Moses-henh mpwareng-areng-penh, Altjerr-henh angketj angenh-angenh map-henh angketj-penh thwen, inarl angketj Jesu-penh ilekarl.
Arrpenh mapel Paul nakek, arrpenh mapel itjarl.
Inang ilterrekemeh. Paul-elemeh arek, Jew arrpenh map kwer kangkwerretj-kweny anek, inangemeh alpetjeh anek, lakenh rang inenh ilek, ‘Kwerrern Alngaltarel lakenh ilek Altjerr-henh angketj angenh-angenh Isaiah-el-arleng, rang nheng angerrepat arrehantherr-henh ilekarl,’
“‘Tjerrtj nhenh map-warn inenh ilerl-alhang,
‘Arrantherr angketj Altjerr-kenh kweteth awerl-anem,
kel angketj nhenh awekarl-penh arrantherr kwet iterl-aretj-kweny anem.
Arrantherr kweteth arerl-anem,
nthakenharl Altjerrel mpwarem,
arrantherr kwet iterl-aretj-kwenyarl,
wenharl rang arrantherrenh kaltj-anthetjeh ahentj-anem.
inang marnt anemeng wart,
Inang irlpang-akertarl,
kenh inang awemel iterl-aretj-kwenyarl.
Inang anngangarl martelhek,
inarl ahentj-kweny anem aretjeh,
nthakenh Altjerrel mpwaremeng.
Inang apek arratj awemel kangkwerremeng,
nthakenharl Altjerrel inenh ilemeng,
kel inang aremel iterl-aretjenheng,
wenh apek Altjerr rang mpwarerleh.
Lakenh mpwaremel inang apek
twep-irretjenheng tjeng-warn,
thangemeh inenh mwerr-iletjenheng.’”’
Paul-el inenh ilek, ‘Arrantherr kaltj anetjeh angketj Altjerr-kenh, nheng Altjerr ahentj-anem, tjerrtj map inetjenh, inang ngampekarl iteth anetjenheng kwerel-ayel. Kel thang angketj nhenh tjerrtj lwereny mapemeh iletjenh. Inang kwenh angketj nhenheh kangkwerretjenh!’
Kwereng tjerrtj Jew map inang alpekemeh.
Paul rang year atherr kwet anek, warl nyent rang rent-em-ilemel anek. Rang tjerrtj ingkerrekeh peltj mernelhetjart, inarl kwer-warn yatjarr petjetjart.
Paul rang inenh anew-anewel kwet kaltj-anthetjart, Altjerr rang tjerrtj kwerenh map-warn petjekarl, rang ineh Ngkart angerr anemeng. Rang inenh kaltj-anthetjart angketj Ngkart Jesu Christ-akert. Nyentel apek renh itja perrek.
Paul, Silas, Timothy nwern pip nhenh arrehantherr-warn lanthem, arrantherr werlampareny Thessalonica town-el anem map-warn. Arrantherr Altjerr Angey-henh anem, Ngkart Jesu Christ-henh thwen. Nwern Altjerr tjang-pawenhem, rang arrehantherr nyerrkentj kwet mernelhetjeh, arrantherr ater-kwenh ngwerleny anetjenheng.
2-3 Nwern Altjerr-warn angkemarl-lwer, nwern kweteth arrehantherr iterremel irlpangkem. Nwern Altjerr renh ilem, arrantherr renh nakemeng, arrantherr kwenp kwet urrkapetjam kwer, parrk-kweny. Arrantherr tjerrtj arrpenh mapeh tangetjel anekarleng, arrantherr ineh nyerrkentj mernelhekarleng. Arrantherrem anew-anew tjwempelhem Ngkart Jesu Christ rang petj-alpetjeh-atwetj. Lakenh nwern renh ilem.
Peltj mapay, Altjerr arrehantherr nyerrkem. Nwern kaltj, rang arrantherrenh urrarekarl, peltj kwerenh anetjeh.
Arrantherrem angketj mwerr nakek, arrantherr mpatj nwern-henhel ingkern-angkwerr petjewarrek, Ngkart-henh mpatjel. Arrpenh mapel nheng arrantherrenh atwetjeh alwernek, arrantherrenh nakepakel-ilek. Kenh Kwerrern Alngaltarel arrantherrenh twer-ilemel tjep-tjep-ilek. Arrantherr angketj mwerr renh arrken awelhemel nakek.
Lakenh arrantherr kwenp mernelhek, nakenh-nakenh arrpenh mapel arrantherrenh aremel, inang thwen Ngkart-kenh angketj twerel naketjenheng. Nakenh-nakenh nhenh map mer Macedonia-ampenyel mer Achaia ampenyel thwen anem.
Arrantherrem tjerrtj map kaltj-anthekarl-penh, inangem tjerrtj arrpenh map mer arrpanenhel kaltj-antherl-apek. Mer-areny mapel Ngkart-henh angketj awek mer ingkerrek Macedonia-ampenyel Achaia-ampenyel thwen. Tjerrtj mer arrpanenh-areny inang kaltj, arrantherr Altjerr renh nakemeng. Nwernehem itja anem, weth inenh arrehantherr-penh iletjeh.
Tjerrtj nhenh inang ilem, arrantherr nwernenh nyerrkemel ngwek. Inang ilem, arrantherr altjerr-arrpantey pwert-penh mpwarekarl map mentj impekarl, Altjerr iteth kwerem urrkapetjeh-anngerntarl. Altjerr kwenh ngwerrm anem.
Inang ilem, arrantherr kel tjwempelhem Altjerr-henh lerehekw, alkereng petj-alpetjehemeh. Lerekw rang petj-alpetjenh, renharl kemelh-ilek irrernng-penh. Lerekw-kenh arreny Jesu anem. Arltang ingkernel rang nwengkerrenh lthekalth-ilemel anginetjenh, nwern kwerel-ayel anetjenheng. Altjerrel nwengkerrenh atwehetjeng.
Peltj mapay, arrantherr kel kaltj, nwern arrantherrenh itja pelkel kaltj-anthek. Arrantherr irlpareth kaltj-irrekarl.
Arrantherr irlpangkem key, nwern mer Philippi-warn-amparr alhek, inang nheng nwernenh mer kwerel arramp-wemel atwekarl? Kwereng nwern arrehantherr-warnem petjek. Map arrpenh nwerneh ngkwantj-irrek mer Philippi-el. Inang nwernenh ulpey-wek. Altjerrel nwernenh twer-ilek, nwern arrehantherr angketj mwerr kwerenh anew-anewel kwet kaltj-anthetjek.
Nwern arrantherrenh arratj kwet kaltj-anthek. Itja urrtjerremel kaltj-anthek. Nwern itja ahentj-anek, maneyeh war arrantherrenh kaltj-anthetjeh. Nwern ahentj-anek, tjerrtj mapel Altjerr renhant naketjek, itja nwernenh. Nwern war kaltj-anthenh-anthenh anem. Altjerr-kenh mpatj tjetjeny-iletjeh.
4-5 Altjerrel nwernenh arrkernek, kwer-penh rang ilek, nwern arratj anemeng. Kwereng rang nwernenh ngkernek, angketj mwerr renh kaltj-anthetjek. Nwern ahentj-anem, Altjerr rant nwerneh nkwerelhetjeh. Itja tjerrtj arrpwek nwerneh nkwerelhetjeh. Arrantherr kaltj, nwern itja arrantherrenh urrtjerremel ilek. Nwern arrantherrenh ilek arratj. Altjerr rang kaltj, nwern itja maneyeh war arrantherrenh kaltj-anthek.
Nwern itja ahentj-anek, arrantherr nwernenh naketjek, tjerrtj arrpenh mapel apek.
Nwern arrehantherr-warn alhek, Christ-el nwernenh lanthekarl. Nwern kaltj-anthenh-anthenh tjeperr kwerenh anemeng wart, nwerneh-athek anek, arrantherrenh nkeyel merneh-arlk pawenhetjeh. Nwern-atwetj arrantherrenh itja kwenh pawenhek.
Nwern mantj-mantj arrehantherrel-ayeng urrkapek. Mwek ngwenhel apek kwer kwek inehenh mantj-mantj-ilemeng, lakenh-arteh nwern mantj-mantj arrehantherrel-ayeng anek.
Nwern arrehantherr angerr nyerrkekarl, nwernem arrantherrenh angketj mwerr renh kaltj-anthentjek. Nwern arrken awelhek. Nwern ahentj-anek, nyent kwet arrehantherrel-ayeng anetjek, peltj anetjek.
Peltj mapay, arrantherr irlpangkem, nwern kweteth urrkapentjek. Aherrk arrpanenhel nwern mern nwern-henh aretjeh urrkapek, nwern arrehantherrel-ayeng kaltj-anthetjam-lwer. Lakenh nwern Altjerr-henh angketj mwerr itja pelkel kaltj-anthentjek, nwern itja arrehantherr merneh nkek.
Nwern anekarl arrehantherrel-arleng, arrantherr arek, nwern arratj kwet mernelhek. Altjerrel thwen alkereng arek.
Arrantherr kaltj, nwern arrantherrenh arntarnt-arekarl, angey ngwenhel apek ler kwerenh arntarnt-arem-arteh.
Nwern arrantherrenh alngwelng-ilemel tjep-tjep-ilek. Nwern arrantherrenh twer-ilek, arrantherr arratj mernelhetjeh. Lakenh Altjerr rang arrken awelhetjenh arrehantherr. Iterl-arang, Altjerrel arrantherrenh urrarekarl, mer alker-alker kwerenhel kwetant anetjeh-anngernt.
Nwern Altjerr-warn angkemarleng, nwern renh nyerrkentjel arrehantherr-penh ilem. Arrantherr nheng angketj nwerneheng awekarleng, arrantherr alhengk-aremel nakek, nhenh Altjerr-henh angketj arratj anemeng. Itja tjerrtj-henh angketj. Arrantherr angketj nhenheh kwet kangkwerremeng, kwerrern arrehantherr-henh twer-irretjenh.
Peltj mapay, mer-areny mapel arrantherrenh nakepakel-ilemel arnpakem-arteh. Mer arrpanenhel Judea-ampenyelek-amparr lakenh anek. Tjerrtj Judea-areny mapel werlampareny inenh atwemel nakepakel-ilek. Arrantherr werlampareny Judea-areny map-arteh tjey irrkatj nhengel-antey anem.
15-16 Ngkwey arrwekeleny mapel Altjerr-henh angketj angenh-angenh map-amparr irrernng atwek. Lakenh Judea-areny mapel Ngkart Jesu renh irrernng atwek. Inang nwernenh alwernek-antim, nwernenh atwetjeh. Lakenheng Altjerr ahel-irrem ineh. Inang arrkernelhem, nwernenh arnpaketjeh, nwern tjerrtj kwen map kaltj-anthehetj, nheng Altjerr ahentj, inenh anetj inehenheng lthekalth-iletjeh, inang iteth ngampekarl anetjenheng. Lakenh tjerrtj Judea-areny map anetjam-anetj-ilelhek. Altjerrel inenh atwemel alharlkwetjenh.
Lakenh nwern kwet ahentj-anek, arrehantherr-warn alhetjek. Yeng Paul atherr-ingar alhetjeh arrkernelhek. Kenh arrentjel nwernenh kwet arnpakek.
19-20 Ngkart Jesu rang petj-alpemeng, nwern ahentj-anem, arrehantherr-akert kwereng ularr irnetjeh. Wenheh? Arrantherr mernelhemeng, nwern arrehantherrel-ayeng irlpareth urrkapekarleng. Lakenh arrantherr nwernenh arrken-ilem, nwern arrehantherr-penh nakelhem.
1-2 Kel arleng-alentj nwern anek town Athens-el, nwern yarn iterrek arrehantherr. Silas ilern iterremel angkek, “Mwerr key ilern antarl anetjekan? Timothy-ant apek alhetjek Thessalonica-warn.” Timothy rang Altjerr-henh urrkapenh-apenh anek, rang tjerrtj map angketj mwerr Christ-penh kaltj-anthenh-anthenh anek. Timothy-em ilern lanthek, arrantherrenh twer-ilemel kaltj-anthetjeh tjep-tjep-iletjeh thwen. Ilern arrpenh mapel-ayel town Athens-el antarl anek.
Arrpenh mapel arrantherrenh nakepakel-ilem, arrantherr Christ nakemeng wart. Nwernem itja ahentj-anek, arrantherr Christ-eng ampakelhetjeh. Arrantherr kel kaltj anem, nwernenh arrpenh mapel atwetjeh alwernetjenh.
Nwern nheng arrehantherrel-arleng anekarleng, nwern nheng arrantherrenh arteng-ilekarl-penh, nhenh lakenh arratjemeh irrek. Nwernenh kwenh inang atwetjeh alwernek. Arrantherr kel kaltj anem, nthakenh nwerneh anek.
Lakenheng nwern arrehantherr yarn iterrek, ampakelhehetjeng arrantherr. Nwern lakenh angkerrek, “Inang apek Altjerr twerel kwet nakem? Itja apek. Nwern apek inenh pelkel kaltj-anthehetj. Arrentjel apek inenh arrkernehetj, inang Altjerreng ampakelhehetj.” Lakenh ilern Timothy renh arrehantherr-warn lanthek, arrantherrenh arerl-alpetjeh. Arrantherr apek Christ renh twerel kwet nakemeng.
Ilern tjwempelhetjam Timothy-ek, rang angketj-akert petj-alpetjek. Angwerrehem Timothy rang petj-alpemel ilernenh iletj-alpek, “Peltj nakenh-nakenh map Thessalonia-areny map Christ renh kwet nakemeng. Inang-antem arrpenh mapek nyerrkentj mernelhem. Inang nwerneh kwet iterremel irlpangkem, nwernenh aretjeh.” Lakenh Timothy-el ilernenh iletj-alpek. Ilernarl iterretjam-artek arrantherrenh aretjeh.
Nwern angketj nhenh awekarl, nwernem nyerrkentj awelhek. Peltj mapay, lyet nwern anem nakepakel, kenh nwern kwet nkwerelhem arrehantherr.
Arrantherr Ngkart renh twerel kwet nakemeng, lakenheng nwern arrken awelhem.
Nwern iterl-arem, Altjerrel arrantherrenh arntarnt-arem. Lakenh rang nwernenh arrken awelhetjeh mpwarem. Nwern kweteth nyerrkemel renh nakem, arrantherr kwer kangkwerrekarleng.
Nwernem Altjerr renh kweteth pawenhem, arrantherrenh weth aretjeh, arrantherrenh kaltj-anthetjenheng. Nwern ahentj-anem, arrantherrem wetham-weth kaltj-irremel twer-irretjeh.
Nwern Altjerr Angey pawenhem, Ngkart Jesu thwen, nwern arrehantherr-warn alhetjeh, arrehantherrel-ayeng yatjarr anetj-alpetjeh.
Nwern Ngkart renh pawenhem, rang arrantherrenh kaltj-anthemel twer-iletjeh, arrantherr ularrek ularr nyerrkentj mernelhetjek, tjerrtj arrpenh mapek nyerrkentj mernelhetjek, nwernarl arrehantherr nyerrkem-arteh.
Nwern pawenhem, rang iterleng-iterl arrehantherr-henh twer-ilem, arrantherr arratj anetj-kweny anetjeh. Nwern iterrem arltang ingkern-penh, nheng Ngkart rang angkep petj-alpetjenh angel kwerenh map-akert. Nwern pawenhem Ngkart Jesu, rang arrantherrenh ngkernetjenh tjerrtj arratj anetj-kweny Altjerr Angeyeng ularr.
1-2 Peltj mapay, nwern nheng arrwekel arrantherrenh kaltj-anthekarl, nthakenh arrantherr Altjerreng ularr arratj mernelhetjeh. Lakenh Ngkart Jesu-el nwernenh ilek. Arrantherr arratj kangkwerremel kaltj-irrek. Altjerr rang arrehantherr nkwerelhek. Nwern weth arrantherrenh ilem: arratj mernelhetjeh, nwernarl arrantherrenh arrwekel kaltj-anthekarl-penh.
Altjerr ahentj-anem, arrantherr tjerrtj arratj anetjeh, anetj-kweny. Lakenheng arrantherr itja anetj mpwaretjeh, arrpenh-henh anewel-ayeng intemel.
4-5 Arrantherr anew arrehantherr-henh-akertant anetjeh. Arratj kirrentj anetjek. Arrantherrem itja arrpenh-henh mpwerrkek ahentj-anetjeh. Lakenh tjerrtj Altjerreh kaltj-kweny map arrpenh-henh mpwerrkek ahentj-anem, anetj-ilelhemel. Arrantherr alherrentj anetj impetjeh.
Altjerrel ngkwey inenh ilek, “Itja arrpenh-henh anew anyenngel inetjeh.” Nakenh-nakenh nyent apek inekwel alpekarleng, arrpenhel itja anew kwerenh ingkern anyenngel inetjeh. Tjerrtj ngwenh apek mernelhem lakenh, Ngkartel inenh atwetjenh. Nwern arrantherrenh arrwekel kwet lakenh arteng-ilemel ilek.
Altjerrel nwengkerrenh urrarek, arratj mernelhetjeh. Rang itja ahentj, nwern anetj mpwaretjeh mpwerrk nwern-henhel-ayeng, pal mernelhetjeh apek.
Tjerrtj ngwenh apek inang kangkwerrentj-kwenh anem, inang itja tjerrtjeng ntjwem-irrem, inang Altjerreng-atwetj ntjwem-irrem. Altjerr rarl Kwerrern Alngaltar kwerenh arrehantherr-warn anthekarl.
Nwern kaltj, arrantherr peltj nakenh-nakenh ingkerrekeh nyerrkemeng, mer ntjaper Macedonia-ampenyel. Peltj mapay, nwern ahentj, arrantherr wetham-weth nyerrkentj mernelhetjeh.
Arrantherr kwenp anetjeh, arratj mernelhetjeh, itja tjerrtj arrpenh twernerl-apetjeh. Arrantherr urrkapetjek, mern arrehantherr-henheh thwen mantarreh-arlk thwen aretjek, nwernarl arrantherrenh ilekarl-arteh. Lakenh arratj anem.
Kwereng tjerrtj kwen mapel aretjenheng, arrantherr tjerrtj irlpareth anemeng. Arrantherr itja kweteth tjerrtj arrpenh nkeyel pawenhetjeh.
Peltj mapay, nwern ahentj-anem, arrantherrenh kaltj-anthetjeh tjerrtj nakenh-nakenh-penh, inarl arrwekel ilwekarl-penh. Ngkart Jesu-ek kwen map inang ltarrp angerr-lkwer arnem peltj arlaltj inehenh parlp-ilekarl-penh, inang iterl-arem, inang itja weth arerretjenh. Arrantherr itja angerr arnetjeh.
Nwern kel kaltj, Jesu rang ilwekarl, kwereng Altjerrel renh irrernngeng iteth-ilekarl. Lakenheng nwern kaltj, Altjerrel Jesu renh angkep lanthetjenharl, rang tjerrtj inenh kwerel-arleng angetjetjenh, inarl ilwekarl Jesu renh nakemel.
Angketj nwern awek Ngkart Jesu-eng, rarrp nwernenh ilerleh, nwernemeh arrantherrenh angketj nhenh renh ilem. Jesu rarl petj-alpetjenhel, nwengkerr tjerrtj iteth kwet anemarl map nthakenh irretjenh? Nwengkerr itja nakenh-nakenh ilwekarl mapeh arrwekel irretjenh.
Lakenheh-amparr anetjenh. Angel alker-areny twernk rang arlketjenh. Angel arrpenhel Altjerr-henh trumpet angkelh-iletjenh. Kwereng Ngkart Jesu Christ alkereng anarnpetj-alhetjenh. Kwereng tjerrtj Christ renh nakenh-nakenh ilwekarl map inek-amparr iteth-irremel kemerretjenh.
Kwer-penh Altjerrel nwengkerrenh iteth anemarl map thwen arrwetj-penh nheng map thwen angkert-warn tjwenemel antjelh-iletjenh. Nwengkerr ingkerrek Ngkart kwerel-arleng nyent-irremel pwertemeh anetjenh. Nwengkerrem kwetant Ngkart kwerel-ayeng anetjenh.
Arrantherr angketj nhenh twerelh-ilemel ilerretjeh, arrantherr anew-anew anetjenheng, arrantherr iterl-aretjenheng, “Yew, nakenh-nakenh ilwekarl map inang iteth-irremel kemerretjenh, nwern iteth anemarl mapel-ayeng nyent-irretjenh, nheng Jesu petj-alpetjenh-lwer.”
Peltj mapay, arrwekel arrantherr yengenh pawenhetjart, “Ilwengar Ngkart Jesu rang petj-alpetjenh?” Thang nheng arrantherrenh arrwekel kaltj-anthek. Arrantherr kwenh kaltj, Ngkart Jesu-arl petj-alpetjenhek. Yeng itja-anem ahentj-anem, angketj nheng tharl arrwekel kaltj-anthek pip-warn tanthemel arrernetjeh. Angketj arrpenh thang lyet arrernetjenh.
Arltang ingkernel tjerrtj Altjerr iterl-aretj-kweny map kwenh pal anetjenh. Thang arrantherrenh ilem angketj anyenngalth-penh. Anyenngalth alhem mer arrpenh-warn kwenyel, lakenh-arteh rang anetjenh. Mer-areny map ankwang pal intetjenh, kwer karelhetj-kweny. Lakenh-arteh Ngkart rang petj-alpetjenh.
Tjerrtj Altjerreh kaltj-kwenh map itja athek-irrem Ngkart Jesu rang petj-alpetjenhek. Inang pal iterl-aremel ilelhetjenh lakenh, “Nwern kwenh mwerr anetjeh. Ngkartel itja kwenh nwernenh atwetjenh!” Ngkart rang petj-alpetjenhel, lakenh-arteh anetjenh. Kwereng Ngkart Jesu rang petj-alpetjenh, tjerrtj inenh ywerrelh-iletjeh-anngernt. Marl-penh iterray. Marl kwer apek arltang kweny apek anemeng, kwer rang intetjeh-anngernt. Rang yarn angkem, “Mpankaw!” Lakenh-arteh tjerrtj yarn Ngkart-warn angketjenh, “Mpankaw! Itja nwernenh atwetjeh!” Inang yarn Ngkarteng alwerretjenh, Ngkart rang petj-alpemarleng.
4-8 Peltj mapay, arrantherr itja kwen map-arteh mernelhetjeh, inarl Altjerr iterl-aretj-kwenyarl anem. Inang kwenh ngwemerntel anem iterrentj marnterlpel-akert. Nwengkerr itja ineh-arteh anetjeh. Nwengkerr parrtjel anem, lakenh nwengkerr karr anetjeh iterrentj arratj-akert, Jesu rang petj-alpetjenheh. Lakenh rang nwengkerrenh itja anwerlkelh-iletjenheng, nheng anyenngalthel tjerrtj anwerlkelh-ilemeng-arteh. Tjerrtj apek ankwang intetjeh ahentj, rang kel kwenyel ankwang intem. Tjerrtj apek terangk-irretjeh ahentj-anem, rang kel kwenyel terangk-irrem. Nwengkerr itja lakenh-arteh. Nwengkerrem iterrentj arratj-akert anem. Lakenheng nwengkerr arntarnt-arelhetjeh, kweteth Altjerr renh nakemel, tjerrtj arrpenheh nyerrkentj mernelhemel. Nwengkerr kwenp kwet tjwempelhem kwer, Ngkartel nwengkerrenh inerl-alpetjeh-atwetj.
Altjerrel arrantherrenh urrarek, rang arrantherrenh Ngkart Jesu Christ-el-arleng iteth kwetant inerl-alpetjenheng, kwerel-ayeng kwet anetjeh-anngernt. Rang itja iterrek, arrantherrenh atwetjeh.
Nwengkerr ilwetjeh apek, nwengkerr iteth anetjeh apek, Ngkart Jesu petj-alpetjeh-atwetj. Nwengkerr itja kaltj. Iterl-aray, nwengkerr ingkerrek Ngkart Jesu-el-ayeng arrawerretjeh, kwerel-ayeng kwet anetj-alpetjenh.
Angketj nhenhel twer-ilelhemel alngwelng-ilelhewarrang. Yeng kaltj, arrantherr lyet lakenh mpwarem.
Peltj mapay, mantjel awerrerrang angketj nhenh. Arrantherr arratj iterremel mernelhetjeh ngkart mapek. Inang arrantherrenh arntarnt-arem, arrehantherr angerr urrkapem thwen. Inang arrantherrenh ilem, itja anetj mpwaretjeh, arrantherr arratjant mpwaretjeh.
Arrantherr ineh angerr nyerrketjeh, urrkapentj inehenheng. Ineh urnpart-kweny anetjeh. Arrantherr ingkerrek ularrek ularr peltj mernelhetjeh.
Peltj mapay, angketj arrpenh nhenh arrantherr awetjeh. Tjerrtj inarl itja ahentj-anem urrkapetjeh, nkeyant war inang nthwerl-apem. Arrantherr ilpengwerr-ngwerr ineh angketjeh, inang urrkapetjek, mern inehenh inang aretjenheng. Arrpenh map ateralth anem. Inenh anew-anew-iletjeh. Arrpenh map theltj anem. Inenh twer-ilemel iletjeh, inang arntarnt-arelhetjeh. Tjerrtj ingkerrek arrantherr mantj-mantj-iletjeh.
Artwang nyentel apek anetj mpwarem arrpenhek. Artwang arrpenh rang apek kepenh atweketj, arrantherr renh arnpaketjeh. Arrantherr ularrek ularr tjerrtj arrpenh mapeh thwen nyerrkentj mernelhetjeh.
Kweteth Altjerr-warn angkerrerrang. Itja angwerretjeh.
Arrantherr apek rwekenth-kenth anemeng, arrantherr arrken apek anemeng, nyerrkentjel Altjerr renh pawenherrerrang. Altjerr ahentj-anem, arrantherr lakenh mernelhetjeh, arrantherr Jesu Christ-henh anemeng wart.
Arrantherr itja Kwerrern Alngaltareng ntjwem-irretjeh. Kwerrern Alngaltar apek angkemeng arrehantherr-warn, arrantherr kwer kangkwerretjeh, itja ulpey-wetjeh.
Arrpenhel apek ilemeng, “Kwerrern Alngaltarel yengenh ilek.” Mantjel awerrerrang angketj kwerenh. Kwerrern Alngaltar rang arrantherrenh arratj ilemeng, arrantherr itja ulpey-wetjeh. Arratj kwet kangkwerretjeh.
Arrantherr angketj arrpenh map-henh mantjel awetjeh-amparr, angketj pal apek anehetjeng. Angketj arratjehant arrantherr kangkwerretjeh.
Angketj anetj arrantherr impetjehant.
Altjerr rang ngwerleny anem. Thang Altjerr renh pawenhem, rang arrantherrenh mwerr anthwerr-iletjeh. Thang renh pawenhem-antim, rang kwerrern, mpwerrk arrehantherr-henh mwerr anyenetjenheng, Ngkart Jesu Christ rang petj-alpetjeh-atwetj.
Altjerr rang arrantherrenh itja impem. Rang kwenh arrantherrenh arratj-ilem, mwerr anyenem.
Peltj mapay, nwerneh Altjerr tjang-pawenherrerrang.
Arrantherr peltj ingkerrek merl-rrkwetjeh, inarl nakenh-nakenh anemeng. Tjey-arteh mernelhetjeh.
Ngkart Jesu-el nwengkerrenh aremeng wart, thang arrantherrenh ilem, arrantherr pip nhenh werlamparenyek read-irremel iletjeh.
Thang Ngkart Jesu Christ renh pawenhem, rang arrehantherr nyerrkentj kwet mernelhetjeh.
Paul Silas Timothy nwern pip nhenh lanthem werlampareny map-warn, Thessalonica town-el anemarl map-warn. Arrantherr kwenh Altjerr Angey-henh peltj arlaltj anem, Ngkart Jesu Christ-henh thwen.
Nwern Altjerr Angey Ngkart Jesu Christ thwen renh-atherrenh pawenhem, ratherr arrehantherr nyerrkentj kwet mernelhetjeh, ratherr arrantherrenh alngwelng-ilemel anyenetjeh, arrantherr ater-kwenh ngwerleny anetjenheng.
Peltj mapay, nwern Altjerr kwerel-arleng angkemarleng, nwern kweteth arrehantherr iterrem, nwern renh nyerrkemel ilem, arrantherr renh twer anthwerrel nakemeng, arrantherr wetham-weth nyerrkentj mernelhemeng tjerrtj arrpenhek-arrpenhek werlamparenyel-ayeng.
Lakenh nwern arrantherrenh nakerl-apem, nwern Altjerr-henh werlampareny arrpenh map-warn alhemeng mer arrpanenhel. Nwern inenh ilem, arrantherr Christ twerel kwet nakemeng, arrpenh mapel arrantherrenh atwetjeh alwernemeng, nakepakel-ilemeng. Arrantherr Christ renh itja impek.
5-6 Arrpenh mapel arrantherrenh nakepakel-ilek, kenh arrantherr kwenp kwet Christ nakekarl. Lyet-antey Altjerrel arrantherrenh twer-ilem, kelant arrantherr mwerr anthwerr anetjenh, rang arrantherrenh mer kwerenh-warn irrpelh-iletjenh. Altjerr rang tjerrtj ingkerrekeh arratj mpwarem. Tjerrtj inarl arrantherrenh alwernemeng nakepakel-ilemel, rantem kwenh tjerrtj inenh angkep nakepakel-antim mpwaretjenh.
Rang mwerr mpwaretjenh arrehantherr rwekenth-kenth-ketj nwerneh thwen. Rang lakenh mpwaretjenh, Ngkart Jesu rang petj-alpemeng angel alker-areny kwerenh map-akert, rwang alngenth-akert.
Ngkart Jesu-el tjerrtj map inenh atwetjenh, inarl Altjerreh kwen anemeng, inang angketj mwerr kwerenheh itja kangkwerrekarleng.
9-10 Inang itja kwet irrpetjenh Ngkart-henh mer alker-warn. Arltang kwerel rang inenh kwereng kwetant alharlkwetjenh, rang petjemeng twer angerr-akert. Kwereng Jesu-kenh nakenh-nakenh map anetj-alpetjenh kwerel-ayeng. Inang renh naketj-alpetjenh lakenh angkemel, “Jesu rang mwerr anthwerr.” Arrantherrem tjerrtj inehel-arleng anetjenh, arrantherr angketj nwern-henh nakekarleng wart.
Altjerr Ngkart Jesu Christ thwen arrehantherr nyerrkentj mernelhek. Nwern Altjerr renh tjang-pawenhem tjerrtj kwen mapek, inang twep-irretjenheng Altjerr-warn. Inang apek arrantherrenh aremeng, arrantherr mwerr mpwarerleh, inang arrehantherr nkwerelhetjenh. Kwereng inangemeh Ngkart Jesu renh naketjenheng. Kwereng Altjerr rang arrantherrenh naketjenh.
Peltj mapay, nwern angketj nheng arrehantherr ilek, Ngkart Jesu Christ-arl angkep petj-alpetjenh. Nwern arrantherrenh kel ilek, Altjerrel nwernenh arraw-iletjenh, Jesu Christ-warn arnekarner alhetjeh. Angketj arrpenh nhenhemeh awerrerrang!
Tjerrtj arrpenh mapel apek arrantherrenh pal ilemeng, Ngkart Jesu Christ petj-alpekarl kwel. Inang apek arrantherrenh iletjenh, Kwerrern Alngaltarel inenh kwel ilekarl. Itja, angketj nhenh urrtjerrentj. Arrpenh apek pal angkemel ilelhem, “Thang awek, Paul lakenh angkerleh, ‘Ngkart Jesu-an kel petj-alpek ahern nhenh-warn.’” Itja, angketj nhenh urrtjerrentj anem. Arrpenhel-anem apek angkemel ilem, “Paul mapel kwenh nhenh pip-warn arrernek, ‘Jesu-an kel petj-alpek ahern nhenh-warn.’” Itja, angketj nhenh urrtjerrentj anem. Lakenh arrantherr awem apek, arrantherr itja athek-irretjeh, itja rrwampey awelhetjeh.
Arrantherr itja angketj urrtjerrentj inehenh naketjeh. Nwern itja lakenh ilek.
Thang arrantherrenh ilem, nthakenhemeh arrwekel nwerneh anetjenh, nheng Ngkart Jesu rang petj-alpetjenheng. Arrwekel tjerrtj map-artek Altjerrek irrpeltherretjenh, kwereng artwang Altjerreh Irrpeltherrenh-irrenh nhengem rang petjetjenh. Artwang renh Altjerrel mernetjenh. Ingkern Ngkart Jesu rang petj-alpemeng, kwereng artwang renhem rang atwemel ywerrelh-iletjenh.
Artwang Altjerreh Irrpeltherrenh-irrenh rang Altjerr-henh amek-amek-warn irrpetjenh, rarrp twernk angerr ngkernelhemel arrernelhetjenh. Rang lakenh ilelhetjenh, “Tjerrtj mapel kwenh ahern-areny war naketjart, altjerr-arrpantey map apek. Yeng nhenh mapeng angerr. Yeng Altjerr alker-arenyeng angerr anem. Yengant Altjerr anem tjerrtj ingkerrekeh. Tjerrtj ingkerrekel arrantherr yengenh naketjeh.” Rang lakenh urrtjerremel ilelhetjenh.
Arrantherr angketj nhenh irlpangkem key, thang nheng arrantherrenh arrwekel ilekarl, yeng arrehantherrel-ayel anetjam-lwer?
6-7 Nwengkerr artwang nheng kwer itja kaltj. Lyet rang arrweperel kwet urrkapem, perrenh-irrenhel renh perremeng wart. Perrenh-irrenh nhenh rang artwang Altjerreh Irrpeltherrenh-irrenh renh perretjenh, artwang rang itja angerr anetj mpwaretjeh arrtjelh-iletjenh. Arrantherr kaltj perrenh-irrenh nheng kwer. Altjerrel arltang urraretjenh, arltang kwerel artwang Altjerreh Irrpeltherrenh-irrenh rang kethem ngwerrm-irretjenh. Arltang kwerel Altjerrel perrenh-irrenh renhek-amparr tjeyeng arnangelh-iletjenh.
8-12 Artwang Altjerreh Irrpeltherrenh-irrenh rangem keth-irretjenh, arrwekel-amparr nwengkerr renh alhengk-aretjeh. Rang twer angerr-akertel mpwaretjenh, tjerrtj map urrtjerremel iletjenh. Rang anetj angerr anthwerr mpwaretjenh. Rang tjerrtj inenh arrtjelh-iletjenh. Tjerrtj mapel kwenpel renh kangkwerremel naketjenh. Inang Altjerr-henh angketjeh kangkwerremer, Altjerr renhant nakemer, rang inenh anetj inehenheng lthekalth-iletjenheng. Itja kwet, inang kwenh ahentj-kweny anetjenh. Inang Altjerreng ntjwem-irretjenharl, anetj mpwaremel. Ineh mampwerl angerr anetjenh. Inang tjey anetj urraretjenh, Altjerrel inenh perrpert-ilemeng wart.
Arltang ingkernel Jesu rang petj-alpetjenh, alker-alker anthwerr. Rang artwang nheng renh rwang-artek ilwernemel ywerrelh-iletjenh. Kwer-penh Altjerrel tjerrtj anetj mernelhekarl-penh map inenhem arnpwetjenh rwang anganentj-warn.
Peltj mapay, Ngkart rang kwenh arrehantherr nyerrkek. Nwernehem anem, Altjerr-warn kweteth nyerrkemel angketjeh, arreny arrehantherr-henh ilemel. Ngkwey rang arrantherrenh urrarekarl, arlaltj kwerenh anetjeh. Arrantherr angketj arratj renh nakekarl, kwereng rangem arrantherrenh ngwek, anetjeng lthekalth-ilek, arrantherr arratjemeh anetjenheng. Kwerrern Alngaltarel arrantherrenh mwerr-ilentjem.
Rang nwernenh lanthek, angketj mwerr arrantherrenh iletjeh. Nwern arrantherrenh angketj nhenh ilek. Angketj nhenhel-ayeng, Altjerrel arrantherrenh antangkek, arrantherr Ngkart Jesu Christ-arteh anetjeh, arrantherr kwerel-ayeng anetj-alpetjenheng mer alker-alker kwerenhel.
Lakenh arrantherr angketj kwer itja angwerretjeh, angketj nheng nwernarl arrantherrenh kaltj-anthekarleh. Angketj arrpenh thweneh nwern pipeh arrernekarl thweneh, nwern arrehantherr-warn lanthekarleh. Arratj arrantherr awemel kangkwerretjeh, arrpenhel arrantherrenh perrpert-ilehetj!
16-17 Altjerr Angey rang nwehengkerr nyerrkem. Rang nwengkerrenh anew-anew-ilem, Jesu-ek kwenp tjwempelhetjeh. Nwern Jesu Christ Altjerr Angey thwen tjang-pawenhem, ratherr arrantherrenh tjep-tjep-iletjenh, arrantherrenh twer-iletjenh, arrantherr mwerr kwet mernelhetjeh, arrantherr arrpenh mapek wenh-wenh mwerr mpwaretjeh, wenh-wenh mwerr angketjeh.
Peltj mapay, angketj nhenh thwen nwern arrantherrenh iletjek. Arrantherremeh nwerneh Altjerr renh tjang-pawenherrerray, nwern alhemeng, angketj Ngkart-henh ilerl-apetjeh. Pawenherrerray, arrpenhel nwernenh itja arnpaketjenheng. Lakenh pawenherrerray, tjerrtj mapel mer arrpenhek-arrpenhel angketj renh nyerrkentjel awetjenheng, arrantherr angketj renh nyerrkentjel awekarl-arteh.
Lakenh kwet pawenherrerray, Altjerrel nwernenh tjerrtj anetj mapeng arntarnt-aretjenheng. Inang nwernenh atwetjeh alwernehetj. Tjerrtj anetj mapel kwenh Altjerr renh itja nakem.
Ngkart rang rtwang anentjem kwerenh mapel-arleng, rang arrantherrenh itja kwet mentj impetjenh. Rang arrantherrenh kwet twer-iletjenh. Rang arrantherrenh arrentjeng kweteth arntarnt-aretjenh.
Nwern kaltj, Ngkartel arrantherrenh twer-ilek, arrantherr angketj nwern-henheh kweteth kangkwerrem. Nwern apek arrantherrenh weth pawenhetjenh, kelant. Nwern iterl-arem, arrantherr nwerneh kangkwerretjenh.
Nwern Ngkart renh tjang-pawenhem, rang arrantherrenh twer-iletjeh, arrantherr rwekenth-kenth-lwer anew-anew anetjenheng, rarl anew-anew anem-arteh. Nwern renh pawenhem, arrantherr arrpenh mapeh nyerrkentj mernelhetjenheng, Altjerr rarl nyerrkentj mernelhem-arteh.
Peltj mapay, nwern arrantherrenh nhenh ilem, Ngkart Jesu kwenh ahentj-irrem. Arrantherr peltj apek nyentam-nyent aremeng werlampareny arrehantherr-henheng, inang itja urrkapemeng, ankey war nthwerl-apemeng, inang angketj nhengeh itja kangkwerremeng, nwernarl arrantherrenh kaltj-anthekarleh, arrantherr tjerrtj inenh mentj impetjekemeh, inarrp anetjeh.
Nwern itja arrpenh-henh mern ankeyel war arlkwerl-anek. Nwern kweteth kwenp mern arlaltjeh urrkapentjek. Nwern itja arrehantherr arnpwer mpwarek.
Nwerneh-athek kel anek, mern arrehantherr-henh ankeyel arlkwetjeh. Nwern ahentj-anek, arrantherrenh tjey arratj renh mernetjeh, arrantherr tjey kwerel alhetjenheng. Lakenh nwern itja ankeyel arrantherrenh pawenhek.
Nwern nheng arrehantherrel-ayel anekarleng, nwern arrantherrenh lakenh ilek: “Tjerrtj ngwenh apek itja ahentj-anem urrkapetjeh, rang kel mern-kweny anetjeh!”
Lyet nwern awek, urrpetj arrpenh arrehantherreng kwenp anerl-anem urrkapentj-kweny. Inang war anerl-anemel angkerlant-anem, urrkapentjek palenthwetj-kweny.
Tjerrtj nhenh inenh nwern ilem, “Ngkart Jesu Christ kwer iterretjek! Itja angketj-akertant nthwerl-apetjeh. Kel atjernp-irrerrang, mern arlaltjeh urrkapetjeh!”
Peltj mapay, arrantherr-artek kweteth arratj mernelhetjeh, itja impelhetjek.
Peltj arrpenh apek itja kangkwerremeng, angketj nhenh nwernarl arrehantherr pip nhenh-warn arrernekarleh, arrantherr peltj kwereng arelhetjeh. Arrantherr itja kwerel-ayeng rlkwatherr anetjeh, rangem nyent wart arelhemarleng, rangem iterrem twep-irretjeh, pipek kangkwerremel, werlampareny-warn petj-alpetjeh.
Kel arrantherr kwer mantj iterretjeh, rang Altjerr-kenh-antim. Arrantherr kwer itja anetj mernelhetjeh, renh mantjel arteng-ilemel iletjeh, rang peltj anemarleng wart.
Nwern Ngkart renh tjang-pawenhem, rang kweteth arrantherrenh alngwelng-ilemel anyenetjeh, arrantherr ater-kwenh ngwerleny anetjenheng. Ngkartel kweteth tjerrtj alngwelng-ilem. Nwern renh tjang-pawenhem, rang arrehantherrel-arleng kweteth rlkwatherr anetjeh.
Yeng Paul, thang pip nhenh tanthem, yengarl arrehantherr iterrem. Tjerrtj arrpenhel angketj nhenh tanthekarl pip-warn nhenhek-atwetj. Kel thangemeh arreny tjengenh arrernem iltjang tjengenhelemeh pip nhenh-warn, arrantherr read-irremel kaltj anetjenheng, thang pip nhenh arrehantherr-warn lanthekarl.
Lakenh nwern Ngkart renh tjang-pawenhem: Ngkart Jesu Christ arrehantherr ingkerrekeh nyerrkentj kwet mernelhetjeh.
Yeng Paul, angketj nhenh thang pip-warn arrernem, lanthetjeh-anngernt. Altjerr Jesu Christ thwen ratherr yengenh urrarekarl, kaltj-anthenh-anthenh tjeperr Jesu Christ kwerenh anetjeh. Nwengkerr Jesu Christ kwer tjwempelhem, rang angkep petj-alpetjenh, nwengkerrenh inerl-alpetjeh. Altjerrel kwenh nwengkerrenh anetjeng lthekalth-ilem.
Timothy-ay, thang pip nhenh ngkweng-warn lanthem. Ntwang kwenh ler tjengenh-arteh anem, ilak-atherrel renh nakemeng.
Thang Altjerr Angey Jesu Christ thwen ngkweng tjang-pawenhem, ratherr ngkweng nyerrkentj mernelhetjeh, ratherr ngwenh mantj arntarnt-aretjeh, ntwang ngwerleny anetjenheng, ater-kweny.
Thang ngwenh ilem, Ephesus town-el kwet-irretjeh. Yeng nheng mer Macedonia-ampeny-warn alhetjeh anekarl, thang ngwenh nhenh arrwekel ilek. Artwang Ephesus-areny urrpetjel tjerrtj map pal kaltj-antherl-anem. Ntwang inenh perretjeh.
Inartek tjerrtj map kweteth ilem angketj anengkerr arekarl-penh, angketj tjerrtj irrernngepat map-penh thwen. Kwereng tjerrtj map werrem angketj nhenheng arrngel. Ntwang inenh perretjeh. Altjerr-henh angketjengant kaltj-irray! Altjerr-henh angketjelant nakentj nwehengkerr-henh twer-ilem, nwengkerr arratj urrkapetjek kwer.
Yeng ahentj, nakenh-nakenh inang ularrek ularr nyerrkentj mernelhetjenheng. Nthakenh inang nyerrkentj mernelhetjeh? Inang iterrentj arratj anyenetjeh-amparr, inang kaltj-irretjeh-amparr mwerreh anetjeh thwen, inang Altjerr arratj naketjeh-amparr. Nakenh-nakenh ngwenh apek inang nyerrkentj mernelhem ularrek ularr, inang mernelhem, inang arratj kaltj-irrekarl Altjerr-henh angketjeng. Lakenh ntwang tjerrtj inenh kaltj-anthetjeh.
Pal kaltj-anthenh-anthenh inang Altjerr-henh angketjeng ntjwem-irrek. Inang lhwerrkertemeh angkerl-apem.
Inang ahentj-anem, tjerrtj map Altjerr-henh mpwareng-areng kaltj-anthetjek kwel. Inang kaltj-kwenh war angkerl-apem, inang mpwareng-areng nheng itja arratj iterl-arem.
Tjerrtj arrpenh inang arratj kaltj-irrekarl mpwareng-arengek, inang mwerr mernelhem. Lakenh nwengkerr inenh aremeng, nwengkerr kaltjel wart alhengk-arem, mpwareng-areng rang mwerr anem.
tjerrtj anetj mpwarenh-arenh mapeh-arlk, inarl marlel-ayeng anetj mpwarem apek, kwer mapel-ayeng apek; artwang ineh, inarl artwang arrpwekel-ayeng apek anetj mpwarem; marl ineh, inarl marl arrpwekel-ayeng apek anetj mpwarem; nheng tjerrtj inang tjerrtj arrpenh map antwerrkemel maneyeh sell-em-iletjam mapeh thwen; tjerrtj urrtjerremarl mapeh-arlk; nheng tjerrtj court-el urrtjerremel angkenh mapeh-arlk. Tjerrtj anetj ingkerrek inarl kaltj-anthentj nwehengkerr-henheh kwen anemarl mapeh-arlk.
Ngwenh-henh angketj arratj anem? Altjerr-henh angketj kwenh arratj anem, alker-arenyarl. Altjerrel yengenh ngkernek, angketj mwerr renh arratj kwet kaltj-anthetjek.
Yeng nyerrkem Ngkart Jesu Christ-ek, nheng rarl yengenh twer-ilek kwer urrkapetjeh. Rang arrwekel kaltj anek, yeng irlpareth anetjenharl. Rang iterrentj tjengenh keth arek. Rarrp angkek, “Paul-el yengenh kangkwerremel awetjenharl.” Lakenheng kwenh rang yengenh ngkernek, urrkapenh-apenh kwerenh anetjeh.
Arrwekel yeng Ngkart Jesu kwer ahentj-kweny anetjart, kwer-penh anetj angketjart. Thang nakenh-nakenh inenh atwetjeh alwernetjart, ineh ngkwantj-irretjart. Yeng kwer kwen kwet anek, itja renh nakek. Ngkart rang tjeng lharrp-irremel mantj-mantj mernelhek, yeng palekalek anekarleng wart.
Ngkartem tjeng nyerrkentj kwet mernelhek. Rang yengenh kaltj-anthek, renhemeh naketjeh, tjerrtj arrpenh mapeh nyerrketjeh thwen.
Timothy-ay, yeng ahentj-anem, ngenh angketj arratj iletjeh. Ingkerrekel angketj renh arratj alhengk-aretjeh. Mer ahelh nhenhel anetj angerr anem, tjerrtj ingkerrek anetj-akert anem. Lakenheng Ngkart Jesu ahelh nhenh-warn petjek, tjerrtj anetj inehenheng lthekalth-iletjenheng. Arrwekel yeng tjerrtj anetj arrpenh mapeng anetj-lkwer anek.
Kwereng Altjerr tjeng-amparr ltarrp-irrek, rang itja yengenh atwek, yeng anetj anthwerr mernelhekarleng-artany. Jesu Christ tjeng-warn angkek, thang renh naketjenheng, kwereng yeng kwetant iteth anetjenheng. Lakenh rang mantj-mantj tjeng mernelhek, tjerrtj ingkerrekel nhenh iterl-aretjeh. Kwereng tjerrtj ingkerneny map-arlk lakenh inang renh naketjenheng, kwereng kwetant iteth anetjenheng.
Altjerr renh nwengkerr kwet naketjeh.
Altjerr rang nyentant anem, rang king kweteth anetjenh, rang ilwetj-kwenh anem.
Nwengkerr renh yarn arem.
Altjerr renh nwengkerrem kwetant nyerrkemel naketjeh, renh ilemel rang mwerr anthwerr anemeng.
Nwengkerr renh arreny alker-alker anewetjeh. Arratj anetjeh.
Timothy-ay, ler tjengenhay, ntwang angketj tjengenh mantj awetjeh. Pal kaltj-anthenh-anthenh map anew-anewel ilang, inenh arratj-ilemel. Irlpangkang, Altjerr-henh angketj angenh-angenhel arrwekel ngwenh ilek, ntwang lakenh kwenh mpwaretjeh. Ntwang angketj kwerenheh kangkwerrem apek, ntwang pal kaltj-anthenh-anthenh inenh anew-anewel arratj-iletjeh, inarl pal kaltj-anthemeng. Atwenh-atwenh map aray, inang anew-anew kwenh alhem atwerretjeh, lakenh-arteh ntwang anew-anewel inenh iletjeh.
Ntwang Altjerr renh kwet naketjeh. Iterleng-iterl mwerr kwet anyenetjeh, itja impetjeh. Kwer kangkwerretjeh, itja anetj mernelhetjeh. Artwang urrpetj arrpenhel inang anetj-ilelhek, inang angketj arratjeh kaltj anekarleng-artany. Inang iterrentj atherr-akert anek, inang itja iterrentj arratjeh kangkwerrem, iterrentj anetj arrpenheh inang kangkwerrem. Lyet inang Altjerr renh itja weth arratj nakem, inang renh impek.
Nhenh ineheng atherr anem, Hymenaeus Alexander thwen. Artwang nhenh atherr Ngkarteng ntjwem-irrek, ratherr Ngkart arramp-wek. Artwang nhenh atherr thang arrentjek impek, rangem renh-atherr atwemel kaltj-anthetjenheng. Ratherr kaltj-irretjenheng, itja Altjerreh irrpelth-irretjek.
Timothy-ay, yeng ahentj, arrantherrenh angketj tjeperr nhenh iletjeh-amparr. Arrantherr Altjerr renh tjang-pawenhetjek tjerrtj ingkerrekeh. Arrantherr nyerrkemel angketjek Altjerrek, rarl inenh mpwarekarl, rarl inenh arrernek ahelh nhenh-warn. Arrantherr lakenh tjerrtj ineh Altjerr renh tjang-pawenhetjeh: Altjerr rang tjerrtj ineh tangetjel anetjenheng, rang inenh wenh-wenh anthetjenheng, rang inenh twer-iletjeh.
Arrantherr Altjerr renh tjang-pawenhetjeh government angerr mapek, artwang angerr mapeh, aywang mapeh, merek-artwey mapeh, kwertengerl inehenheh thwen. Arrantherr Ngkart tjang-pawenhetjeh lakenh, rang ineh tangetjel anetjenheng, inang arratj mpwaretjenheng, nwengkerr ngwerleny mampwerl-kweny anetjenheng, nwengkerr Altjerreh arratj kwet iterremel anetjenheng, arrpenh mapeh arratj mernelhemel.
3-4 Nwengkerr apek renh lakenh pawenhem, Altjerr rang nyerrkem. Altjerr rang Lthekalth-ilenh-ilenh nwehengkerr-henh anem. Rang ahentj, tjerrtj ingkerrek arnang anetjeng lthekalth-iletjeh, inang peltj arlaltj kwerenh anetjenheng. Rang ahentj, tjerrtj ingkerrek kaltj-anthentj arratjek kaltj anetjek.
Kaltj-anthentj arratj rang lakenh anem tjerrtj ingkerrekeh.
Altjerr nyent war anem. Altjerr arrpenh itja anem.
Arrngert angkenh-angkenh nyentel war nwengkerrenh Altjerreh peltj-ilek,
rang artwang nyent Jesu Christ anem.
Jesu Christ rang mpwerrk kwerenh mentj anthelhek, inang renh irrernng atwetjeh.
Inang renh ntwerlkel-ayeng tanthemel arrernek.
Lakenh Altjerrel Jesu Christ-el-ayeng tjerrtj nakenh-nakenh ingkerrek anetj inehenheng lthekalth-ilek.
Inang ilwehetjeng, rang-atwetj ilwek anetj inehenheng arrngel.
Jesu Christ rang ilwekarl, Altjerrel tjerrtj ingkerrekeh keth mernek,
rang ahentj-anekarl, inenh anetj inehenheng lthekalth-iletjeh.
Lakenheng Altjerrel yengenh urrarek, angketj ilenh-ilenh kwerenh anetjeh, urrpey alhetjeh tjerrtj Altjerreh kwen map-warn. Rang yeng lanthek tjerrtj kwen map-warn, inenh angketj arratj renh kaltj-anthetjeh, inang Christ renh naketjenheng. Yeng nhenh arratj ilelhem, yeng itja urrtjerrem!
Werlampareny inang mer mapel pipeh arrawerrem, yengem ahentj-anem, artwang inang arratj mernelhemel Altjerr-warn angketjeh. Inang iltjang kern-ilelhemel Altjerr-warn angketjeh, ahel-kwenh anetjeh.
9-10 Yeng ahentj, marl inang kirrentj mernelhetjeh, arratj Altjerr nakemel. Inang tjerrtj arrpenh mapeh tangetjel anetjeh, inenh arntarnt-aremel. Inang itja antheparr mpwarelhetjeh, mantarr arrpenh anthwerreh irrpemel. Inang arnang gold amwerlt-kenh ahentj-kenh-arlk itja irrpetjeh. Nheng inang lakenh-arteh apek mwerr mpwarelhemeng, inang apek pip-warn alhem, artwang mapel kwel inenh aretjenheng antheparr kwel, lakenh-hetj. Inang itja lakenh mernelhetjeh. Inang arratj mernelhetjeh, inang Altjerr renh nakemeng wart.
Kaltj-anthenh-anthenhel werlampareny Altjerr-henh angketj kaltj-anthem-lwer, marl inang ntertel awemel kaltj-irretjeh. Inang kaltj-anthentj ingkerrekeh kangkwerretjeh.
Thang marl map perrem, inang werlamparentj itja kaltj-anthetjeh, inang itja artwang mapek apek twernk anetjeh. Inang Altjerr-henh angketj ntertel awetjeh.
Thang ngwenh ilem, wenheng yeng ahentj-anem, marl inenh ntertelh-iletjeh. Angketj nhenh awerrerrang kaltj-irremel. Altjerrel kwenh artwang Adam-ek-amparr mpwarek, kwerengant marl renhemeh mpwarek.
Arrentj rang marl renh urrtjerremel ilek. Marl rek-amparr arrentjek kangkwerrek, rek-amparr kwaleny anetj-ilelhek. Lakenh kwerengemeh thang marl map ntertelh-ilem, inang apek artwang kaltj-anthehetjeng, inang apek artwang mapeh twernk anehetjeng.
Marl map ineh kwer ngwerrm-irretjeh. Inang apek Altjerr renh kwet naketjeh, tjerrtj arrpenheh kwet nyerrkentj mernelhetjeh, Altjerrel marl inenh anetjeng lthekalth-iletjenheng.
Angketj arratj nhenhem thang ilem: tjerrtj ngwenh apek arntarnt-arenh-arenh anetjeh ahentj-irremeng, kel mwerr, rang urrkapentj mwerreh ahentj-anem.
Nthakenh werlamparenyel arntarnt-arenh-arenh urraretjeh? Wenh-arteh arntarnt-arenh-arenh ngwenh apek rang anem? Nhenh itja mwerr anem, arrpenhel apek ilemeng, rang anetj-akert anem kwel. Arntarnt-arenh-arenh rang anew nyentant anyenetjeh. Rang iterleng-iterl mwerr-akert anetjeh, itja alherrentj anetjeh kangkwerremel. Rang angketj anetj angketjal anetjeh. Rang kirrentj anetjeh. Alethang apek petjem, rang tjerrtj renh ngwetjeh mer kwerenh-warn, ankwang intetjeh apek. Rang kwenh kaltj, nthakenh tjerrtj map kaltj-anthetjeh-anngernt.
Rang ngkwarl angerr antjwetjal anetjeh. Rang itja atwenh-atwenh anetjeh, itja iltenh-iltenh anetjeh. Rang ngwerleny anetjeh, itja parrp ahel-irretjeh. Rang itja maneyeh-arlk alherretjeh.
4-5 Rang arlaltj kwerenh mapeh-amparr tjey arratjel tjey-angetjeh, inenh mantjel arntarnt-aremel. Rang ler kwerenh map kaltj-anthetjeh, arratj kwer kangkwerretjeh. Werlamparenyel renh arem, rang arlaltj kwerenh map arratj kaltj-antherleh. Iterl-arang, rang apek arlaltj kwerenh itja tjey arratjel tjey-angemeng, nthakenham rang Altjerr-henh werlampareny tjey arratjel tjey-angetjenh? Itja apek. Werlampareny kwer rang arratj urrkapetjeh.
Tjerrtj arrpenh map inarl Altjerr-henh angketjeh kwen anem, inang angkem apek artwang nheng rang mwerr anemeng, lakenh mwerr. Itjeng apek, inang ingkern renh arramp-wehetj, arrentjel renh antwerrkehetj. Artwang rang mwerr kwet anem, kaltj anthwerr anem, arratj mernelhemel, kel mwerr, arrantherr renh ngkernetjehem, arntarnt-arenh-arenh anetjeh.
Werlamparentj mer arrpanenhel inang artwang nyentam-nyent ineh urraretjeh, urrkapenh-apenh werlamparentjek anetjek, nyent apek urrpetj apek. Werlamparentjel artwang-amparr urraretjeh, ngwenh apek urrkapenh-apenh anetjeh. Artwang nhenh rang irlpareth anetjeh, rang itja urrtjerrenh-irrenh anetjeh, rang itja ngkwarl antjwenh-antjwenh anetjeh, rang itja maneyeh-arlk angerr alherretjeh.
Rang angketj mwerr renh arratj iterl-aretjeh, angketj mwerr nheng Altjerrel nwerneh mernek Jesu Christ-el-arleng. Rang nyerr-kweny kwet anetjeh, iterrentj arratj-akert, kweteth arratj mernelhetjeh.
Arrantherr renh itja parrp ngkernetjeh, urrkapenh-apenh werlamparentjek anetjeh. Arrantherr renh arrkernemel aretjeh-amparr, rang apek arratj mernelhemeng. Kwer-penh arrantherr renh ngkernetjehemeh, werlamparentj-henh urrkapenh-apenh anetjeh.
Werlamparentjek inang marl renh urraretjeh, urrkapenh-apenh werlamparentjek anetjek, nyent apek urrpetj apek. Rang apek urrkapenh-apenh arrpenh-henh anew anem. Marl rang irlpareth-antim anetjeh, itja lhwerrkert angketjeh. Rang iterleng-iterl mwerr-akert anetjeh, rang kirrentj mernelhetjeh. Rang itja ngkwarl antjwenh-antjwenh anetjeh. Tjerrtj ingkerrekel arem, rang arratj mernelherleh, anew kwerenheh tangetjel anerleh.
Artwang rarl werlamparentj-kenh urrkapenh-apenh anem, rang anew nyent-akertant anetjeh. Rang ler arlaltj kwerenh map arratj arntarnt-aretjeh.
Rang apek urrkapenh-apenh mwerr anem, werlamparentjel renh naketjenheng. Rang twer-irremel anew-anewel Jesu Christ renh naketjenheng. Rang nyerr-kwenyel angketj mwerr arrpenh mapek iletjek.
14-15 Timothy-ay, yeng ahentj-anem, ngkweng-warn ngwenth war yatjarr alhetjeh. Arrpenh mapel apek yengenh yakehetjeng, thang pip nhenh ngkweng-warn arrwekel kwet tanthemel lanthem. Pip nhenhel-ayeng thang ngwenh arteng-ilemel ilem, nthakenh nakenh-nakenh map werlamparentjeng ularr mernelhetjeh. Werlampareny kwenh Altjerr-henh peltj map anem, inang Altjerr iteth renh nakem. Inang Altjerr-henh angketj arratj anyenemel arntarnt-arem. Arrpenhel apek angketj ulpert-ilehetj.
Altjerrel angketj tjeperr kwerenh lyetant keth-ilek. Ngkweyeng-ntjel rang angketj nhenh arltwentjekarl. Angketj lakenh rang intem:
Christ rartek ahelh nhenhel ngwerrm-irrek,
rang tjerrtj mpwerrk kwerenh mernelhek.
Kwerrern Alngaltarel mernek,
Christ rang kwenh arratj anemeng.
Angel alker-areny mapel renh arek.
Kwertengerl kwerenh mapel tjerrtj mapeh kwer-penh
kaltj-antherl-apek mer arrpanenhel.
Tjerrtj mapelem renh nakem ahelh panpel.
Altjerr Angeyel renh mer alker-alker-warn angkep anginek.
Kwerrern Alngaltarel nwengkerrenh keth anthwerr ilem: kelant nakenh-nakenh arrpenh map Altjerr-henh angketjeng ampakelhetjenh. Inem itja weth Ngkart renh naketjenh. Inang angketj arrentj-kenh naketjenh. Inang kwerrern urrtjalth mapeh kangkwerretjenh.
Tjerrtj urrtjalth mapel arrentj-henh angketj renh kaltj-anthem, arrentjel iterrentj inehenh angart-wekarleng wart. Inang nyerr-kwenyel kaltj-anthem.
4-5 Altjerrel ingkerreny mwerr arrmernekarl. Mern ker inang mwerr anem, Altjerrel inenh arrmernekarleng. Nwengkerr Altjerr renh nyerrkentjel pawenhetjeh-amparr, rang mern ker nwerneh anthekarleng, kwereng nwengkerr mern ker thwen arlkwetjenhengemeh.
Timothy-ay, ntwang werlampareny kaltj-anthentj tjengenh nhenheh irlpangkelh-ilang. Ntwang lakenh kaltj-anthenh-anthenh mwerr anthwerr mernelhetjeh. Ntwang mernelhem, ntwang Jesu Christ renh arratj nakentj-alhekarleng, ntwang mangketjam-lwer. Ntwang nheng nwerneh kangkwerrek, nwern ngwenh kaltj-anthetjamarleh.
Tjerrtj-henh angketj anetj-anetj ingkerrek anengkerr-arlk thwen ntwang itja alwernetjeh, mentj impang. Tjeperr war anem, Altjerreng ularr arratj mernelhetjeh. Lakenh arrantherr athek-irretjeh, wetham-weth Ngkart-henh angketjeng kaltj-irretjeh, arratj mernelhetjenheng, Altjerrekant iterremel.
8-9 Yeng ahentj-anem, angketj nhenh ngkweng iletjeh, angketj mwerr anthwerr. Nwengkerr ingkerrek angketj nhenheh kangkwerretjeh. Tjerrtj arrpenh inang lakenh angkem, “Mpwerrk twer kwet anyenetjeh, nhenh kel tjeperr anem”. Lakenh kwenh mwerr. Kenh tjeperr anthwerr rang anem, kwerrern nwehengkerr-henh twer-irretjeh, nwengkerr Altjerreng ularr arratj kwet mernelhetjeh. Altjerrel nwengkerrenh kwart-wetjenh, ahelh nhenhel mer alkerel thwen.
Nwengkerr kweteth athek-irrem, kwerrern nwehengkerr-henh twer-iletjeh, nwengkerr iteth ngampekarl inetjenheng. Nwengkerr anew-anew tjwempelhem, iteth nhenh inetjeh. Iteth nheng Altjerrel alhelekarl, nwengkerr renh nakemeng wart. Altjerr rang iteth anem. Rang ahentj, tjerrtj ingkerrek anetjeng lthekalth-iletjeh, inang ilwehetj. Rang kwenh nakenh-nakenh map anetjeng lthekalth-ilem, inang iteth ngampekarl inetjenheng.
Werlampareny ngkwengenh kaltj-anthentj nhenh tjengenh kwet kaltj-anthang. Inenh ilang, angketj nhenhek kwet kangkwerretjeh.
Arrpenh mapel apek ngwenh ilemeng, “Nwern itja ngkweng kangkwerretjenh, ntwang war artwang ntwat anemeng.” Lakenh apek inang ngwenh ilemeng, ntwang itja ineh kangkwerretjeh. Inang ngkweng arratj kangkwerretjeh. Tjerrtj ingkerrekeh arratj angkemel mernelhang. Tjerrtj ineh arratj nyerrkemel inenh arntarnt-arang. Tjey arratj iterl-arang. Arratj mernelhetjeh. Nakenh-nakenh arrpenh mapel ngwenh aremeng, inang twer-irremel ngkwengeng angkepel alhetjenh.
Arrantherr town Ephesus-el pipek arrawerremeng, yeng ahentj, ntwang Altjerr-henh angketj ineheng anngetherr read-em-ilang. Ntwang angketj inenh kaltj-anthang kweteth, yeng ngkweng-warn petjetjeh-atwetj.
Nhengeh irlpangkang, arrwekel nhengarl arntarnt-arenh-arenh mapel iltjang inehenh kapert ngkwengarleh arrernek, inang Ngkart Jesu renh ngkweng tjang-pawenhekarleng wart. Artwang Altjerr-henh angketj angenh-angenhel Altjerr-henh angketj ngkweng ilek, Altjerrelem Kwerrern kwerenh ngkweng-warn weth irrpelh-ilek, ntwang inangkal anetjenheng. Lakenh ntwang urrkapentj angerr mpwaretjeh-anngernt. Ntwang nhenheh itja angwerretjeh.
Mantj iterrang, tharl ngwenh ilekarleh. Arratj kangkwerrang. Kwer-penh werlamparentjel inang aretjenh, ntwang Christ renh anew-anewel nakemeng.
Awelhentj anetjeng arntarnt-arelhang, ntwang tjey anetj-warn irrehetj. Mantj arelhang, ntwang arratj anthwerr inenh kaltj-anthetjeh. Kwenpel kaltj-anthang. Kwereng Altjerrel ngwenh arnang anetjeng arntarnt-aretjenh. Tjerrtj inang ngkweng kangkwerrekarl, Altjerrel inenh arntarnt-aretjenh-antim.
Artwang aywang angerrepatel apek anetj mpwarem, ntwang renh mantjel iletjeh. Ntwang angerrepat ineh-warn irlpwengerr-ngerr angketjeh, angey-arteh. Ntwang artwang kwerrk mapeh lakenh angketjeh, tjey-arteh apek kekw-arteh apek mernelhetjeh.
Ntwang arelh ampwang mapeh mantj mernelhetjeh, ntwarl matj ngkwengenheh mernelhem-arteh. Ntwang marl awenk mapel-arleng kirrentj anetjeh, ntwarl tjey ngkwengenh mapeh kirrentj anem-arteh. Itja anetjeh iterretjeh.
Ntwang werlampareny inenh lakenh iletjeh marl inpert map-penh. Marl inpert ineh peltj anetj-kwenh apek, inenh werlamparenyel arntarnt-aretjeh. Nhenh urrkapentj werlampareny-kenh anem.
Inpert arrpenh ineharl peltj apek anemeng, peltjant-areyel inang arntarnt-arerretjeh. Peltj nhenh inang irlpangketjeh, inang kwenh inpert inenh kepenh nyerrkentjel arntarnt-aretjeh, inpert mapel inenh mangkelh-ilekarleng. Lakenh inang mernelhetjeh, inang nakenh-nakenh anemeng wart. Lakenh inang arratj mpwaremeng, Altjerr rang nhenhek nkwerelhetjenh.
Inpert arrpenh apek peltj-kwenh anem, inang kel nyent-arenyarl anem, Altjerr rant apek peltj ineh anem. Lakenheng inpert inang kweteth Altjerr renh pawenhem, rang inenh arntarnt-aretjeh.
Inpert arrpenh apek arrkenehant palenthwem, rang anetj mpwaretjeh iterremel, kwer mwerr anetj-kwenyarl Ngkarteng ularr, rang tjey anetjel kwet alhem, kwerrern kwerenh arrwetj-arteh nthwerl-apem.
Ntwang angketj nhenh werlamparenyeh iletjeh, inang arratj mernelhetjenheng. Arrpenhel apek inenh ilpernehetj.
Arrpenh mapel peltj inehenh itja arratj arntarnt-arerl-anem, inang kel Ngkart-kenh mpwareng-arengeng ampakelhek, inang itja nakenh-nakenh arratj anem. Inang kwenh tjerrtj nakenh-nakenh-kwenh mapeng anetj-lkwer anem. Tjerrtj nakenh-nakenh-kwenh mapel inang peltj inehenh arratj arntarnt-arem.
9-10 Arrantherr inpert nhenh map-henh arreny pip-warn arrernetjeh, nheng werlamparentjel inenh arntarnt-aretjenheng. Mpank arreny inehenh arrernetjeh-anngernt, arrantherr inenh aretjeh-amparr mantjel. Nheng inang apek arelh ampwang anthwerr anem, 60 years-warn-athekant angerrepat anthwerr. Nheng marl apek angerrepat anetj-kweny, arreny inehenh itja pipeh arrernetjeh, mpank. Rlkwemern rarl anew nyent anyenekarl, rang itja mpweny arrpenhel-arleng alhekarl-penh. Arrpenh mapel ilem, rang arrpenh mapek nyerrkentj kwet mernelhekarl. Rang kwer kwerenh arratj mangkelh-ilekarl. Alethang apek petjem, rang tjerrtj renh wantemel arntarnt-arem. Nakenh-nakenh arrpenh apek iltjelay-irrem, rang renh arntarnt-arem. Rang tjerrtj anketj-warn irrekarleh mantj-mantj mernelhekarl. Rang tjerrtj arrpenheh tangetjel kwet anekarl. Inpert nhenh mapant arreny inehenh pip-warn arrernetjeh, nheng werlamparentjel inenh arntarnt-aretjenheng.
Inang lakenheh kaltj-irrehetj, nkey nthwerl-apehetj, angketj-akert warl arrpenh-warn alhenh-alhenh irrehetj, lhwerrkert angkerl-apenh-apenh irrehetj.
Lakenheng yeng ahentj, inpert awenk mapel anew inetjeh, anewartelemeh ratherr kwer apek mangkelh-iletjenheng. Inang apek anew inetj-kweny kwet anem arlwekerel apek anemeng, ingkern inang apek anetj mpwarehetj. Kenh tjerrtj inarl nwehengkerr ahentj-kweny anem mapel marl inenh arehetj, inang anetj mernelhemeng. Inang nwengkerrenh arramp-wetjenh ingkern.
Inpert awenk urrpetj arrpenh kel Ngkarteng ntjwem-irrek, arrentjek kangkwerretjek. Lakenh-hetj thang inpert awenk map arteng-ilemel ilem.
Marl nyent nakenh-nakenh ngwenheh apek peltj kwerenh inpert apek anem, marl rang renh arntarnt-aretjeh. Rang itja iterretjeh, werlamparenyel kwel inpert renh arntarnt-aretjeh. Marl rang apek peltj inpert kwerenh mantj arntarnt-arem, kwereng inpert arrpenh inenh werlamparenyelarl arntarnt-aretjeh. Kenh marl nakenh-nakenhel apek inpert peltj kwerenh imperl-alhem, werlamparenyel renh arntarnt-aretjeh, kwereng werlamparenyeh maney kwek apek anem, nthakenh inang inpert ingkerrek arntarnt-aretjenh? Urrkapentj angerr anem werlamparentj-kenh, inang inpert map arntarnt-aretjeh, ineharl peltj itja anemeng.
Timothy-ay, yeng ahentj, ngwenh weth arntarnt-arenh-arenh map-penh iletjeh. Werlamparentj inang nyerrkentjel kwart-wetjek arntarnt-arenh-arenh nyentam-nyent, maney anthemel, inarl arntarnt-arenh-arenh mwerr urrkapemeng ineh. Inang ineh arratj alhengk-aremel nyerrketjeh. Arntarnt-arenh-arenh map inang werlampareny kaltj-anthem apek, nhenh urrkapentj tjeperr. Inenh werlamparenyel weth anthetjeh.
Altjerr-henh angketj nhenh pipel-ayeng intem, “Pwelek-arlk rarl urrkapem, round-irremel mern wheat ingkel rlpwerrketjeh, rang wheat-el urrkapemeng, ntwang itja arrakert kwerenh martetjeh. Rang mentj arlkwey, urrkapentj kwerenh-penh wart.” Angketj arrpenh pipel-arleng intem, “Artwang angerrel ngwenhel apek tjerrtj urrkapenh-apenh kwerenh arratj kwet kwart-wetjeh urrkapentj-penh.” Lakenh arntarnt-arenh-arenh inarl urrkapentj mwerr mpwarem werlamparenyek, werlamparenyel inenh tjenkerr kwart-wemel anthetjeh-antim.
Tjerrtj nyentelant arntarnt-arenh-arenh nyent apek ilpernem, arrantherr itja kwer kangkwerretjeh. Tjerrtj atherrel apek urrpetjel apek arntarnt-arenh-arenh renh ilpernem, arrantherr kangkwerretjeharl ineh.
Arntarnt-arenh-arenh nyent rang apek anetj kwet mernelhem, arrantherr kel werlamparentjeng anngetherr renh ilemel iltetjeh, tjerrtj ingkerrekel nhenh awemel, inang itja lakenh-arteh mpwaretjenh.
Altjerreng ularr Jesu Christ-eng ularr angel alker-areny Altjerrel urrarekarl mapeng ularr, thang ngwenh nhenh ilem. Ntwang angketj tjengenh ingkerrekeh arratj kwet kangkwerremel anyenetjeh. Ntwang arratj kwet mernelhetjeh tjerrtj ingkerrekeh, peltj mapek apek, alethang mapek apek, tjerrtj mwerr mapek apek, tjerrtj anetj-anetj mapek apek.
Timothy-ay, ntwang apek ahentj-anem, tjerrtj nyent urraretjeh werlamparenyel-ayeng urrkapetjeh-anngernt, ntwang iltjang ngkwengenh tjerrtj kapert kwerenh-warn itja parrp arrernetjeh, renh ngkernetjeh-anngernt. Ntwang arrwek renh aretjeh-amparr. Rang apek anetj mernelhem, rang arrantherrenh-arlkem anetj mernelhetjeh arrtjelh-ilehetjeng. Ntwang anetjeng arntarnt-arelhang.
Ntwang anert kweteth irlkert-irremel anem kwatjant war antjwerl-anemel. Timothy, ntwang apek anert ngkwengenh anetj awelhemeng, kwatj kwek antjwang ngkwarl wayen kwek-akert, ntwanem anert ngkwengenh mwerr awelhetjenheng.
Tjerrtj arrpenh map anetj mernelhem apek, tjerrtj arrpenhel renh keth arem. Tjerrtj arrpenh map anetj mernelhem, tjerrtj arrpenh mapel inenh aretj-kwenyarl. Kelant inang awemel arem.
Tjerrtj arrpenh map mwerr mernelhem apek, tjerrtj mapel inenh keth arem. Tjerrtj arrpenh map mwerr mernelhem apek, tjerrtj arrpenh mapel inenh aretj-kwenyarl. Kel arrpenh-ingar Altjerrel nhenh keth-iletjenh, arrpenh mapel awemel aretjenheng.
Timothy-ay, thang urrkapenh-apenh map kaltj-anthem. Urrkapenh-apenh mapay, arrantherr twernk arrehantherr-henheh itja tjel-angketjeh. Arrantherr inenh arratj alhengk-aretjeh. Arrantherr apek lakenh mwerr mernelhem, tjerrtj kwen mapel nhenh-penh awemeng, inang itja Altjerr-henh arreny arramp-wetjenh. Inang Altjerr-henh angketj inenh itja arramp-wetjenh, angketj nheng nwernarl werlampareny kaltj-anthekarl-penh.
Twernk arrehantherr-henh rang apek nakenh-nakenh anemeng, arrantherr itja kwer arnkely-irretjeh. Arrantherr kwer irlpareth-atetj urrkapetjeh, twernk rang peltj anemeng wart. Lakenh Christ rang arrehantherr nkwerelhetjenh. Timothy, ntwang werlampareny ngkwengenh lakenheh kaltj-anthang, inenh arratj-ilemel.
Tjerrtj arrpenh mapel pal kaltj-anthem, angketj arratjeh inang itja kangkwerrem, nheng Ngkart Jesu Christ-el nwernenh arratj kwet kaltj-anthekarleh.
4-5 Inang iterl-arelhem, inang kwel kaltj Altjerr-henh angketjeh, inang itja arratj iterl-arem. Inartek nakelhem war. Inang pal iterrem. Inang ahentj-anem arrpenh mapel-ayeng ilterretjeh, angketj wenh-wenheh-penh angkerremel. Ilterrekarl-penh inang tjerrtj arrpenh mapeh arnkely-irrem, ilpernerrem. Inang palekalek-ilelhem, angketj arratj Ngkart Jesu-penheh angwerremel. Inem iterrem, werlampareny kaltj-anthekarl-penh, werlamparenyel inenh tjenkerr angerr kwart-wemel anthetjenharl kwel. Itja kwenh!
Tjerrtj rarl Christ nakem apek, rang kaltj, rang alker-warn irrpetjenh. Rang athek-irrem, Altjerr-henh angketjeh kangkwerretjeh. Rang itja athek-irrem wenh-wenh apek ahelh-arenyek. Arrpenh map nwern apek maney-akert rnwanentj-akert anem, arrpenh map nwern apek maney-kweny anem. Kel mwerr. Mwerr anay, arrken war, ntwang maney kwek apek anyenemeng.
Tjerrtj inang nheng kwer kwek ngwerrm-irrek ahelh nhenhel, rnwanentj-kweny. Kwereng inang itja rnwanentj inehenh angetjenh, inang ilwemeng.
Lakenheng nwengkerr apek mern-akert anem, rnwanentj-akert anem, nwengkerr kel kwer-akert kwenp anetjeh, itja weth arlweletjeh rnwanentj apek maney apek.
Tjerrtj inarl maneyeh-arlk angerr ahentj-anem, inang rwengkeh irrem, inang urrtjerrem atwerrem-arlk thwen. Inang anetj-ilelhem. Inang kel Altjerreng ntjwem alhem. Arrpenh-ingar ineh-warn mampwerl angerr petjetjenh.
Timothy-ay, ntwang yengenh mantjel awang. Anetj yanh map-arteh mpwaretjal anang. Athek-irrang, Ngkart-henh tjey arratjel kwet alhetjeh. Ngkart Jesu renh arratj iterl-aremel nakang, kwereng ntjwem-irretjal anang. Itja parrk-irretjeh. Ntwang tjerrtj arrpenh ineh nyerrkang, ineh mantj-mantj mernelhemel.
Ntwang Jesu Christ nakem. Lakenheng arrentjel-arlk alherrentj anetjel thwen ngwenh arrkernem. Lakenheng ntwang athek-irretjeh, kweteth Altjerreng ularr arratj anetjeh. Itja Altjerr renh impetjeh. Lakenh ntwang apek mernelhem, ntwang iteth ngampekarl inetjenh. Lakenheh Altjerrel ngwenh urrarek, kwerel-ayel kwet anetjeh. Irlpangkay, nheng ntwang werlamparenyek alngetherr ilelhekarleng, ntwang Altjerr renh nakemeng.
13-14 Lakenh thang ngwenh pawenhem, ntwang yengenh alheletjeh, kaltj-anthentj ingkerrek tjengenheh ntwang arratj kangkwerretjeh, angketj nhenh tharl pip nhenh-warn tanthemarl. Ntwang Altjerreng ularr alhelang, Jesu Christ-eng ularr thwen. Altjerr rang kwenh ingkerrek iteth anthem. Jesu Christ rang alngetherr ilelhek, nheng rang irnetjam twernk angerr Rome-areny Pontius Pilate-eng ularr. Lakenheng ntwang kangkwerremel anetjeh, Ngkart Jesu Christ rang petj-alpetjeh-atwetj.
Altjerr rarrp arrwekel iterrek, rang Jesu Christ renh ahelh nhenh-warn angkep lanthetj-alpetjenharl.
Altjerr nhenh rang twernk angerr nyentant anem, nyerrkentj anthwerr.
rang ingkerrekeh-artwey anem,
rang king ingkerrekeh King anem,
rang twernk ingkerrekeh Twernk anem.
Altjerr rang itja ilwetjenh.
Rang parrtj-akert anem.
Parrtj kwer-warn tjerrtj yarn itwek-irrem.
Renh tjerrtjel itja arek,
inang renh yarn arem.
Rang Ngkart anem ngampekarl kwet.
Alker-alker Ngkart rang anem, twer angerr-akert.
Lakenheng tjerrtj mapel renh naketjehant.
Arratjant anetjek.
Timothy-ay, nakenh-nakenh arrpenh map inarl maney angerr-akert anem, ntwang inenh arteng-ilemel ilang, inang tjwenelhetjal anetjeh maney angerr-akert. Inang iterl-aretjeh, maneyel rnwanentj inehenhel thwen itja inenh mwerr mpwaretjenh. Maney rnwanentj inang ahelh nhenhek war anem. Inang Altjerr kwerant tjwempelhetjeh, rang inenh kwart-wetjenheng. Rang nwengkerrenh mern-arlk angerr mantarr-arlk angerr anthemel kwart-wem, nwengkerr arrken anetjenheng.
Inenh ilang, inang tjerrtj arrpenh mapeh tangetjel anetjeh. Inang ineh nyerrkentj mernelhetjeh, angayel inenh mernel wantetjeh, inang apek mern-kweny anemeng, rnwanentj apek anthetjeh maney apek.
Timothy-ay, angketj ingkerrek tharl ngwenh kaltj-anthekarl-penh, inenh mantjel anyenang. Pal kaltj-anthenh-anthenh inang urrtjerremel ilelhem, inang kaltj kwel. Ineh kangkwerretjal anang. Angketj anetj ingkerrek mentj impang.
Urrpetj arrpenh angketj pelkeny inehenheh kangkwerrekarl-penh, inang Ngkart kweretj ntjwem-irrek.
Thang Ngkart renh tjang-pawenhem arrehantherr, rang arrantherrenh mantjel kwet arntarnt-aretjeh, rang nyerrkentj arrehantherr mernelhetjeh.
Angketj nhenhemeh thang pip-warn ingkerrek arrernekarl, arrantherr read-irretjeh.
Timothy-ay, yengaw Paul. Thang pip nhenh ngkweng-warn lanthem. Jesu Christ-el yengenh lanthek, kaltj-anthenh-anthenh tjeperr kwerenh anetjeh. Nhenhek Altjerr arrwekel yengenh urrarek. Urrkapentj tjengenh anem, tjerrtj map Altjerr-henh alhelentj-penh kaltj-antherl-apetjeh, inang apek Jesu Christ-el-ayel nyent-irremeng, inang iteth ngampekarl inetjenheng.
Timothy-ay, ntwang kwenh ler tjengenh-arteh anem! Yeng kwenh ngkweng nyerrkem! Thang Altjerr Angey Ngkart Jesu Christ thwen ngkweng tjang-pawenhem, ratherr ngkweng nyerrkentj mernelhetjeh, ratherr ngwenh mantj-mantj-ilemel arntarnt-aretjeh, ntwang ngwerleny anetjenheng ater-kwenh.
Yeng Altjerr-warn angkemeng, thang renh arreny ngkwengenheh kweteth irlpangkelh-ilemel ilem. Thang renh kweteth nakem iterleng-iterl arratj-akertel, nyerr-kwenyel. Arrwekeleny tjengenh mapel lakenh-antim renh nakek. Thang Altjerr renh ngkweng kweteth tjang-pawenhem, rang ngwenh arntarnt-aretjeh. Aherrkel kwenyel thwen thang renh tjang-pawenhem ngkweng.
Yeng irlpangkem, ntwang tjeng arnekarleng, yeng nheng alhekarleng. Yengem irrar-irrem, ngwenh weth aretjeh, yeng arrken awelhetjenheng.
Thang iterl-arem, ntwang Altjerr nakemarl. Yeng menh-menh ngkwengenheh matj ngkwengenheh thwen irlpangkem. Menh-menh ngkwengenhel matj ngkwengenhel thwen kwenh Altjerr renh nakekarl. Arreny kwer-atherr-henh Lois Eunice thwen. Thangem iterl-arem, ntwang Altjerr renh irlparethel nakemeng, menh-menh ngkwengenhel matj ngkwengenhel-artek thwen.
Thang nheng iltjang tjengenh kapert ngkwengenharleh arrernekarleng, Altjerrel Kwerrern kwerenhel-ayeng ngwenh twer-ilek, ngwenh inangkal nheng anthek, ntwang werlampareny twerel kaltj-anthetjek. Ntwang itja inangkal Altjerrelarl ngkweng anthekarleh angwerretjeh. Kwerrern kwer kwet kangkwerrang. Kwerrern ngkwengel-ayel ampem rwang-artek. Kwerrern mantjel anyenang, rang twer-irretjeh rwang angerr-arteh anetjeh, ntwang inangkal-akert kwet anetjenheng.
Altjerr ahentj, nwengkerr angketj kwerenh anew-anewel ilerl-apetjeh. Itja nwengkerr tjerrtj arrpenheng ater-irretjeh apek. Lakenh rang Kwerrern kwerenh nwengkerrenh anthem, nwengkerrenh twer-iletjeh-atwetj, nwengkerr inangkalel wenh-wenh mpwaretjeh. Kwerrernel nwengkerrenh kweteth kaltj-antherl-anem, tjerrtj arrpenheh nyerrkentj mernelhetjeh. Kwerrern rang nwehengkerr tangetjel anem, alherrentj anetjeng arntarnt-arelhetjeh.
Lakenheng ntwang itja nyerr-irretjeh, tjerrtj map Ngkart-penh kaltj-anthetjeh. Ntwang itja tjeng nyerr-irretjeh, yengarl tjayelel anemeng wart. Yeng itja anetj mernelhek Altjerreng ularr! Ntwang yeng-arteh kwenp urrkapetjeh, tjerrtj arrpenhel apek ngwenh nakepakel-ilemeng. Anew-anew yeng-arteh anay, Altjerr-henh angketj kwenpel kaltj-anthang, Altjerrel ngwenh twer-ilekarleng wart.
Altjerr rang kwenh nwengkerrenh arnang anetjeng lthekalth-ilek, nwengkerr arratj mernelhetjenheng. Rang nwengkerrenh urrarek lthekalth-iletjeh, rang nyerrkentj anemeng wart. Itja nwengkerr tjerrtj arratj mernelhekarleng. Ngkwey kwet ahelh nhenh itjeng-amparr rang nwengkerrenh urrarek, Ngkart Jesu Christ-el-arleng anetjeh.
Lyet Altjerrel nhenh mernek Jesu Christ-el-arleng, nwengkerr keth aretjenheng, rang Lthekalth-ilenh-ilenh nwehengkerr-henh anem. Rang nwengkerrenh lthekalth-ilem anetjeng, nwengkerr ilwehetjeng. Jesu Christ rang kel ahelh nhenh-warn petjek. Rang ilwek, kwereng rang iteth-irremel kemerrek. Rang angketj mwerr Altjerr-henh ilek, nwengkerr keth alhengk-aretjenheng, tjerrtj inarl angketj mwerr nhenh apek nakemeng, inang kel iteth kwetant anetjenheng. Inang itja kwetant ilwem.
Altjerrel yengenh ngkernek, kaltj-anthenh-anthenh tjeperr kwerenh anetjek. Rang yengenh lanthek, urrpey alhetjeh tjerrtj kwen map-warn, angketj mwerr nhenh kaltj-antherl-apetjeh.
Lakenheng yengem lyet nakepakel-irrem. Yeng Christ kwer kaltj. Thang Christ renh anew-anewel kwet nakem, yeng itja nyerr-irrem kwereng arrngel. Yeng kaltj, rarl yengenh kwet anyenetjenh, yeng tjey anetj-warn irrehetjeng, rang petj-alpetjeh-atwetj. Rang petj-alpemarleng rang yengenh mer alker-warn anginem, rarl alhelekarl wart. Lakenheng yeng anem nyerr-kwenh.
Ntwang tjerrtj map kaltj-anthem, ntwang itja angwerretjeh angketj ineh, tharl ngwenh kaltj-anthekarleh. Kaltj-anthang angketj nyent renh, tharl nheng ngwenh ilek. Ntwang itja angwerretjeh, Christ renh kwet naketjeh, ntwang tjerrtj mapeh nyerrkentj mernelhetjeh, ntwang Jesu Christ-el-ayeng nyent-irrekarl anemeng.
Thang ngkweng angketj mwerr renh kaltj-anthek. Ntwang angketj nhenh arratj anyenang, angart-wetjal. Kwerrern Alngaltar rang nwehengkerrel-ayeng kwenel anem, rang ngkweng tangetjel anem, ntwang angketj mwerr renh arntarnt-aretjek.
Ntwang awek, nakenh-nakenh mer Asia-areny map petjetj-kweny inang ntjwem alhek tjengeng. Artwang arrpenh atherr-arlk nheng Phygelus Hermogenes thwen ratherr thwen tjengeng ntjwem-antim alhek.
16-17 Artwang nyent war yatjarr tjeng-warn petjek, arreny kwerenh Onesiphorus. Rang tjeng-warn petjek, yeng tjayelel anetjamarleh. Arrpenh map inang tjengeng nyerr-irrek, yatjarr tjeng-warn petjehetjeng. Arrwekel Onesiphorus rang town Rome nhenh-warn petjek, town kwerel rang mer arrpanenhel tjeng palenthwerl-apek. Rang yengenh arratj aretj-alhek tjayel kweneh. Rang yengenh kwetethemeh arerlentj-angetjart tjep-tjep-ilemel. Lakenh kweremeh thang Ngkart tjang-pawenhem, rang mantj-mantj mernelhetjeh Onesiphorus kwer, kwerenh mapeh-arlk.
Timothy ntwang ler tjengenh-artek anem. Ntwang twer mernelhang, kwenp Jesu Christ kwer urrkapang. Rang kwenh ngwenh twer-iletjenh, rang kwenh nwehengkerr nyerrkentj anemeng wart.
Ntwang kel angketj tjengenh awek, thang ngwenh tjerrtj mapeng anngetherr kaltj-anthek. Ntwang angketj nhenh artwang irlpareth map ilang, inang arrpenh map kaltj-anthetjenheng.
Ntwang angketj mwerr kaltj-anthemeng tjerrtj mapek, inang apek ngwenh nakepakel-ilem, nheng inarl yengenh arrwekel nakepakel-ilekarl-arteh. Lakenh kel mwerr, ntwang kwenp urrkapetjeh. Thang ngkweng angketj atwenh-atwenh-kenh ilem. Atwenh-atwenh irlpareth rang twernk kwerenhek kwenp urrkapem, kwer kangkwerremel. Lakenh-arteh ntwang kwenp urrkapetjeh Jesu Christ kwer. Ntwang apek nakepakel-irrem, kwenp arrkernelhay. Lakenh nwern kwenp urrkapem.
Yeng ahentj ngwenh iletjeh angketj urrpetj, ntwang iterleng-iterl arratj anyenetjenheng. Thang ngwenh ilem angketj atwenh-atwenh mwerr-penh. Atwenh-atwenh mwerr ngwenh apek rang imperl-alhetj-kwenh anem, urrkapentj arrpenh-arlk apek mpwaretjeh, itja. Rang iterrentj nyent-akertant anem. Rang kangkwerrem twernk kwerenhehant, rang twernk kwerenh nyerrketjeh mpwaretjeh. Lakenh ntwang atwenh-atwenh mwerr-arteh mernelhetjeh. Ntwang Jesu Christ ingkentemel alhetjeh, kwerant kangkwerremel.
Thang ilem angketj arrpenh nhenh. Tjerrtj arrpenh map apek arrtjanetjek race angerrel, inang kel mpwareng-arengeh-amparr aretjeh, nthakenh inang arrtjanetjeh, medal mwerr angerr inetjeh-anngernt. Arrtjanenh-anenh mapel race-kenh mpwareng-areng arratj kangkwerremel aretjeh-amparr, lakenh-arteh ntwang Christ-kenh mpwareng-areng aremel tjey arratjel alhetjenheng. Kelant rang ngwenh kwart-wetjenh.
Angketj arrpenh thang ilem mern lyapelh-ilenh-ilenh map-penh. Artwang nheng urrkapem, anngang lyapelh-ilem. Kwer-penh rang akarelhem, atherrk mangketjeh-amparr. Atherrk kwerenhek-amparr mangkem. Rang urrkapentj angerr mpwarem. Nheng mern ampeng-irrerleh, nheng rek-amparr mern renh kem. Arrpenh map kenh mpank karelhem, mern ineh anthetjeh-anngernt. Lyapelh-ilenh-ilenhel rek-amparr mern inetjenharl. Ntwang lakenh-arteh urrkapetjeh Jesu Christ-ek, rang ngwenh kwart-wetjenheng.
Angketj urrpetj thang ngkweng ilek. Angketj ineh kwet iterrang, Ngkart rangem ngkweng keth-iletjenh.
Timothy-ay, Jesu Christ kwer kwet iterrang, kwer angwerretjal anang. Rang anem king David-henh peltj. King David rang ngkwey twernk angerr anek. Altjerrel Jesu Christ renh arrwetj-penh iteth-ilemel kemelh-ilek. Timothy-ay, nhenh angketj tjeperr tjengenh anem, thang tjerrtj map lakenh kaltj-anthekarleng.
Inang yengenh nakepakel-ilem, yengenh chain-el ayernek-arlk, tjerrtj merrentj-arteh. Lakenheng yeng nthwetj-kweny anem, angketj mwerr kaltj-antherl-apehetj. Kel mwerr. Angketj mwerr nhenh ngwenhel apek yarn chain-el ayernem. Angketj nhenh arlperrtj-irrem mer arrpanenh-warn, tjerrtjel kwet tjerrtj arrpenh map kaltj-antherl-apem.
Lakenh yeng kwenp anem nakepakel-lwer. Yeng karelhem, Altjerrel tjerrtj urrarekarl kwerenh map rek-amparr anetjeng mwerr-iletjenheng. Arltang kwerel inang Jesu Christ-warn nyent-irremel anetjenh, rang inenh mer mwerr kwerenh-warn irrpelh-iletjenh. Inang kwetant iteth anetjenh mer alker-alker kwerel.
Angketj nhenh arratj anthwerr anem.
Nwengkerr apek tjey arratjel alhekarl-penh, Christ-ek kwet kangkwerremeng, nwengkerr ilwekarl-penh,
nwengkerr kemerretjenh-antim Christ kwerel-ayeng kwetemeh anetj-alpetjenh.
Nwengkerr nakepakel anem,
nwengkerr kwenp alhetjeh, itja renh impetjeh.
Nwengkerr apek twerel kwet nakem nakepakel-lwer,
nwengkerrem mer alker-alker kwerel nyent-irrekarl anetjenh Christ kwerel-ayeng.
Rang twernk angerr anem.
Nwengkerr apek Christ renh mentjel arem,
nwengkerr mer renh parlp-iletjenh.
rang itja nwehengkerr ntjwem-irrem.
Rang nwehengkerr palenthwem kwet.
Rang itja nwehengkerr ngwerrem.
Christ rang itja wart alhelentj kwerenheh angwerrem.
Timothy-ay, ntwang kwet irlpangkelh-ilemel kaltj-antherl-anang angketj nhenh map nheng werlampareny ngkwengenheh, mer Ephesus kwerel. Inang itja pelkel ilterretjeh angketj urrtjerrentj-penh. Iterl-aray, Altjerrel kweteth nwengkerrenh arem! Inang apek ahel kwet ilterrem, arrpenh mapel awehetj. Inang apek awem arrpenh map ahel ilterrerleh, atwerrerleh thwen, inang kwetant ntjwem alhehetjeng.
Ntwang arrkernelhang, kaltj-anthenh-anthenh arratj anetjeh, Altjerrel ngwenh irlpareth iletjenheng. Angketj mwerr renh arratj kwet kaltj-anthang. Ntwang apek angketj arrpenh kaltj-anthehetj, ingkern ntwang nyerr anthwerr awelhehetj, nheng ntwang pal kaltj-anthekarl-penh.
Tjerrtj arrpenh apek angketj anetj pelkel angkemeng, kel awetj-kweny inenh impayantay. Tjerrtj inang angketj anetj awem apek, inang Altjerr-kenh angketjeng ntjwememeh alherl-apetjenh, angketj anetjehemeh inang kangkwerrerl-apetjenh.
Kaltj-anthentj anetj tjwen angerr-arteh anem. Tjwen nheng rang angerram-angerr-irremel, lakenh-arteh tjerrtj inenh anetj-ilem. Artwang atherr Hymenaeus Philetus thwen angketj kwer-atherr-henh anetj-anetj lakenh-arteh anek, angketj arrwengkelth-arteh.
Ratherr angketj arratj renh kel impek. Arrwekel ratherr kaltj anek, kwereng ratherr Ngkarteng ntjwem-irrek. Ratherr nakenh-nakenh map lakenh ilem, “Altjerrel kel tjerrtj arrwetj-penh map kwel kemelh-ilekarl. Tjerrtj nwern ahelhel kwet anemarl map, nwern apek ilwemeng, Ngkartel itja nwernenh kemelh-iletjenh kwet, itjarl!” Lakenh ratherr nakenh-nakenh arrpenh map perrpert-ilem.
Ngkart-henh map inarl angketj arratj renh iterl-arem, inang renh itja impem. Inang pwert angerr-artek anem, lterrk kweteth, arrpenhel pwert renh anamelh-iletj-kweny. Lakenh arrpenhel tjerrtj inenh itja arnpakem. Ngkartel pwert angerr-arteh kwerarleh angketj atherr arrernek. Nhenh anem angketj arrwekel rang: “Ngkart rang kaltj werlampareny arlaltj kwerenh mapeh.” Angketj nhenh arrpenh anem: “Tjerrtj ngwenh apek inarl ilelhemarl, inang Ngkart-henh nakenh-nakenh anemeng, inang anetjeng twep-irretjeh.”
Thang angketj nhenh arrpenhemeh ilem. Tjerrtj ngwenh apek rang warl angerrel anem rnwanentj angerr-akert. Warl angerretj kwenel tjerrtj nhenhel mern arlkwenh-arlkwenh tjampet-arlk aningk anyenem, arrpenhem pwert gold silver-penh mpwarekarl, mparrkey-arrkey. Arrpenh inang arnang-penh ahelh nthwerrng-penh thwen mpwarekarl. Wenh-wenh gold-penh-arlk silver-penh-arlk rnwanentj nhenh map tjeperr anem, kenh wenh-wenh arnang-penh-arlk ahelh anthwerrng-penh-arlk rnwanentj nhenh map anetj-lkwer war anem.
Tjerrtj inarl angketj anetj-anetj ingkerrek impemeng, Ngkart rang ineh nyerrkem, rang inenh anyenetjenh, tjerrtj warlek-artweyel mern arlkwenh-arlkwenh tjampet thwen-arlk gold-arteh anyenem. Inang tjeperr kwer anetjenh. Ngkartel inenh urrarem, inang urrkapentj tjeperr kwer urrkapetjeh. Lakenheng nwern anetjeng impelhetjeh, Ngkarteng ularr arratj mernelhemel anetjeh, kwer urrkapentj mwerr mpwaretjenheng.
Ntwang apek ntwat-antim anemeng, ntwang itja alherrentj anetjeh kangkwerretjeh. Anetj lakenh-arteh mpwaretjal anang. Artwang ntwat marl awenk thwen mpwenyel inerretjeh ahentj-anem. Timothy-ay, lakenh kwenh anetj! Ntwang yengenh awem key? Athek-irrang, Ngkart-henh tjey arratjel kwet alhep-alhang. Ngkart Jesu renh arratj nyerrkemel nakang. Ntwang tjerrtj arrpenh map ineh nyerrkang, ineh ngwerleny mernelhemel. Tjerrtj arrpenh inang Ngkart nakem iterleng-iterl mwerr-akert, inang arratj anthwerr anem kwereng ularr, ntwang inehel-arleng arratj mernelhetjeh.
Arrpenh map angketj anetjeng arrngel werremeng, ineheng tjenelhay. Angketj anetj ingkerrekeh ntwang itja kangkwerretjeh, mentj impang. Angketj anetj inehenhel ngwenh apek perrpert-ilehetj.
Ngkart-henh urrkapenh-apenh rang arrpenh mapeh itja anetj angketjeh, itja inenh iltetjeh-arlk. Rang ineh mantj-mantj anetjeh, inenh mantjel kaltj-anthetjeh.
25-26 Tjerrtj arrpenh map kwer irrpeltherrem apek, rang inenh mantjel kaltj-anthetjeh, ahel-irretjal anetjeh. Altjerrel apek inenh twepelh-iletjenh. Arrentjel kel inenh tjey anetj-warn ngwek, kwer kangkwerretjeh. Altjerrel apek iterleng-iterl inehenh arratj-ilemel lthekalth-iletjenheng arrentj kwerehetj. Inang angketj arratj kwer kangkwerretjenheng.
Timothy-ay, angketj tjengenh nhenh iterl-arang, parlp-iletjal: Jesu Christ rang ahelh nhenh-warn angkep petj-alpetjeh-anngernt, tjerrtj map ntjwem-irretjenh Ngkart-hetj. Tjerrtj ingkerrekeh rwekenth-kenth angerr anetjenh.
Tjerrtj map arrpenh mapek itja nyerrkentj mernelhetjenh. Inang ineh-arenyant nyerrkentj mernelhetjenh. Inang maneyeh-arlk angerr ahentj-anetjenh. Inang tjwenelhetjenh, inang tjerrtj arrpenh mapeh pwer anetjenh. Inang anetj angketjenh, tjerrtj arrpenh map iltemel. Inang ineh-artwey mapeh kangkwerretj-kweny anetjenh, ineheng kikart alhemel. Inang wenh-wenh apek inem tjerrtj arrpenheng, kwereng inang nyerrkentj-kweny anetjenh tjerrtj ineh, inang arnkely kwet anetjenh ineh. Inang Altjerreh pwer anetjenh, kweteth anetj mpwaremel.
Inang itja tjerrtj arrpenheh nyerrkentj mernelhetjenh, inang inenh mentjel aretjenh. Inang peltj-irretj-kweny anetjenh atwerrekarl-penh, arnkely kwet anerl-anetjenh. Inang tjel-angkerl-apetjeh tjerrtj arrpenh mapeh. Inang kweteth alherrentj anetj inehenheh kangkwerretjenh, anetj mpwaremel. Inang arrpenh map kweteth atwerl-apetjenh. Inang itja ahentj-anetjenh, wenh-wenh mwerr mpwaretjeh.
Inang tjeyekw apek kwer-artwey apek pelkel anthetjenh, arrpenh mapel inenh atwetjeh. Inang iterrentj-kwenyel mpwaretjenh wenheh apek inarl ahentj-anemeng. Inang nakelhetjenh mwerr kwel anemeng, inang pwer anemel angketjenh. Inang Ngkarteh iterretj-kweny anetjenh. Inang kweteth arrken-irrerl-apetjenh.
6-7 Tjerrtj nhenh map-artek warl nyenteng warl arrpenh-warn yatjarr alhem, marl mapeh angketj anetj ilerl-apetjeh. Inang marl iterrentj atheltj-akert map perrpert-ilem, marl inarl nyerr-irrem anetj mpwarekarl-penh arrwekel. Marl nhenh inang awelhentj anetj inehenheh kwet kangkwerrem. Inang ahentj-anem angketj anetj awetjeh. Inang angketj arratj kwer ahentj-kweny anem.
Ngkwey artwang Egypt-areny atherr arreny Jannes Jambres thwen anek, ratherr arrpenh map urrtjerremel ilerl-apetjart. Ratherr twernk angerr Pharaoh renh ayakerl-anerrek, Moses kwer kangkwerrehetj. Lyet pal kaltj-anthenh-anthenh nheng map tharl ngkweng ilekarl-penh, inang arrpenh mapek urrtjerrem. Inang angketj arratjeh tjweker-irrem. Inang angketj anetj kaltj-antherl-apem artwang nheng-atherr-artek, Jannes, Jambres thwen inang urrtjerremel ilerl-apetjart. Iterleng-iterl inehenh perrpert-irrekarl. Inang angketj mwerr Ngkart Jesu-penh itja arratj kaltj-anthem, inang itja arratj Altjerr nakem. Ngkartel inenh arnpwekarl.
Ingkerrekel lyet keth arem, pal kaltj-anthenh-anthenh inang Ngkartek irrpelth-irrem. Ingkerrekel angketj inehenh itja naketjeh.
Timothy-ay, ntwang kel angketj kwer kaltj anem, angketj nheng tharl tjerrtj map kaltj-anthentjek-artek. Ntwang nakentj tjengenhek kaltj. Ntwang arek, yeng arratj mernelhekarl, yeng Ngkartekant urrkapekarl, kwerant kangkwerrek. Ntwang arek, rwekenth-kenth-lwer thang itja urrkapentj tjengenh impek, yeng kweteth urrkaperl-anek, Altjerr-henh angketj kaltj-antherl-apetjeh. Ntwang yengenh arek, yeng tjerrtjeh nyerrkemeng, ineh mantj-mantj mernelhemeng.
Ntwang kaltj, aningk-ingar inang yengenh atwetjeh alwernekarl, rwekenth-kenth-ilekarl, mer urrpetj nhengel. Mer nhenh mapel town Antioch-el, town Iconium-el, town Lystra-el thwen. Kwer-penh yengenh inang atwekemeh. Yeng irlkertemeh irrek. Ngkartel yengenh kweteth arntarnt-arentjek.
Tjerrtj ngwenhel apek Jesu arratj nakem, inang ahentj-anem arratj mernelhetjeh. Inenh tjerrtjel atwetjeh alwernem, rwekenth-kenth-ilemel.
Ahelh nhenhel tjerrtj anetj map inarl nakelhem, inang anetj mernelhetjenh, arrpenh map urrtjerremel ilerl-apem. Arrpenh mapel inenh urrtjerremel ilem-antim. Inang anetjam-anetj mernelhem.
14-15 Timothy-ay, ntwang lakenh kwet tjey arratjel alhep-alhang. Ntwang ineh kaltj anem, inarl ngwenh arrwekel angketj mwerr Jesu-penh kaltj-anthekarleh. Ntwang kaltj anem, inehenh angketj arratj anem. Ntwang kwenh angketj mwerr nhenh nakek. Ntwang kwenh kwer kwekeng-ntjel kaltj-irrentjek Altjerr-henh angketjeh, nheng Altjerrelarl angketj angenh-angenh map inenh ilek, inarl pip-warn arrernetjenharl. Pip nhenheh tjerrtj ngwenh apek read-irremeng, inang kaltj anetjeh, tjerrtj ngwenh apek rarl ahentj-anem, Ngkartel renh anetj kwerenheng lthekalth-iletjeh, rang anetj mpwarekarl-penh twep-irretjeh, rang iterl-aretjeh Jesu Christ rang ntwerlkel nwehengkerr ilwekarleng. Lakenhengemeh ntwang kwet ingkentetjeh tjey arratj nhenh, ntwarl kaltj-irrek Altjerr-kenh pipeng.
Ngkweyeng-ntjel Altjerrel angketj angenh-angenh kwerenh map ilentjek, angketj kwerenh pip-warn arrernetjeh. Altjerrel inenh pew-ilemel twer-ilek, inang pip-warn arratj arrernetjeh. Angketj Altjerr-henh nhenhel-arleng nwengkerr tjerrtj kwenpel kaltj-anthem. Nwengkerr kaltj-anthem, nthakenh inang Altjerreng ularr arratj mernelhetjeh. Wenh apek arratj anem, wenheng apek anetj anem. Angketj nhenhel-ayeng nwengkerr inenh arteng-ilem, arnang anetj mpwarehetj.
Lakenh Altjerr-henh urrkapenh-apenhel angketj nhenhel-ayeng tjerrtj ingkerrek kaltj-anthem, inang tjerrtj arrpenh mapeh tangetjel anetjeh, wenh mwerr mpwaretjeh-anngernt Altjerrek.
Thang ngwenh irlpangkelh-ilemel ilem: Jesu Christ rang angkep petj-alpetjenh, twernk angerr anetjeh-anngernt. Rang tjerrtj mwerr map tjerrtj anetj mapeng angaketjenh. Rang tjerrtj iteth map tjerrtj irrernng map thwen inenh ingkerrek pawenhetjenh, nthakenh inang mernelhek ahelh nhenhel.
Timothy-ay, nhenh iterl-aremel, thang ngwenh ilem Altjerreng ularr Jesu Christ-eng ularr:
Ntwang Altjerr-henh angketj kwet kaltj-anthang. Ngwenhel apek ngwenh kangkwerremel awem, kel mwerr. Inang apek ngkweng kangkwerretj-kwenh anemeng, kwenpel kwet kaltj-anthang. Ntwang apek tjerrtj arem anetj mpwarerleh, renh arteng-ilemel arnpakang lakenh, “Ntwang kwenh tjey anetjel alhem.” Ntwang renh ilang, rang arratj mernelhetjeh. Nakenh-nakenh ngwenh apek palekalek-irremeng, inenh arratj-ilemel ilang. Tjerrtj ngwenh apek nyerr-irremeng, renh ilay, rang itja nyerr-irretjeh. Tjerrtj atjernpel kwet kaltj-anthang.
3-4 Lakenh kwenh anetjenh. Arrpenhel pal kaltj-anthemeng, tjerrtj inang renh nyerrkemel awem. Inang ahentj-anetjenh, angketj anetj-anetj awetjeh. Inang pal kaltj-anthenh-anthenh map urraretjenh, ineh kangkwerretjenheng. Kwereng inang itja weth ahentj-anetjenh, kaltj-anthenh-anthenh arratj renh awetjeh. Inang angketj mwerreng ntjwem-irretjenh. Inang angketj palekalekehant war kangkwerretjenh.
Timothy-ay, ntwang itja ineh-arteh anetjeh. Iterleng-iterl arratj kwet anyenang. Ntwang imampwerl apek awelhemeng, rwekenth-kenth apek anemeng, ntwang kwenp kwet urrkapetjeh, Jesu renh kwet alwernetjek. Tjerrtj kwen inenh kwet kaltj-anthang angketj mwerr Jesu Christ-penh. Urrkapentj nheng Altjerrel arrwekel ngkweng anthekarl, ntwang renh mangkelh-ilang.
Timothy-ay, thang ngwenh arteng-ilem, ngwenth war yeng ilwemarleng. Lyet-antey yeng mpwerrk tjengenh tjenkerr anthelhem Altjerr-warn, arrwekeleny ngkart priest mapel Altjerr-warn ker tjenkerr anthetjart-artek. Lakenh ntwang kaltj anetjenheng.
Yeng-artek kweteth Altjerrek arratj urrkapentjek. Yeng kweteth kwer kangkwerrek. Thang urrkapentj kwerenh mangkelh-ilek, rang yengenh ilek mpwaretjeh. Thang renh kwet nakek, itja renh impek.
Yeng karelhem, Ngkart rang angkep petj-alpetjenh, tjerrtj map ngkernetjenh, angaketjeh-anngernt. Rang kwenh Angakenh-akenh arratj anthwerr rang anem. Rang tjerrtj kwerenh map arrwekel alhelekarl wart, iteth ngampekarl ineh anthetjenh, inarl renh nakemeng, arratj mernelhemeng, kwenp kwer akarelhemel. Yeng kaltj, arltang kwerel rang yengenh arratj anewetjenh, yeng Altjerr-henh mer mwerr-warn irrpetjenh, Altjerrel-ayengem iteth kwetant anetjeh. Lakenheng yeng kwenp karelhem, Ngkartel yengenh kwart-wetjeh-atwetj. Tjerrtj ngwenh apek inarl Ngkarteh tjwempelhemeng, rang inenh lakenh-arteh kwart-wetjenh-antim.
9-11 Artwang Demas nheng ilern urrkapetjart Ngkartek. Artwang Demas-artek ahelh-arenyeh war nyerrkek. Rang yengenh mentj imperl-alhek, rang Thessalonica town-warn alhek. Artwang arrpenh nheng Crescens mer Galatia-warn alhek. Artwang Titus mer Dalmatia-warn alhek. Luke nyent war tjengel-ayeng anem mer Rome-el. Timothy-ay, parrp tjeng-warn petjang! John Mark renh thwen ngwerrm-ilemel tjeng-warn angetjang. Yengem ahentj-irrem, John Mark-el-arleng ilern pwert urrkapetjenheng.
Thang artwang nheng Tychichus renh lanthem ngkweng-warn pip nhenh-akert, town Ephesus-warn.
Artwang nheng Alexander arreny anem, rartek iron mpwarenh-arenh anem, rartek yengenh nakepakel-ilek. Altjerrelem renh arek, rang renhemeh kepenh nakepakel-iletjenh.
Rang angketj nwern-henheh irrpeltherrek. Timothy-ay, ntwang kwereng arelhay!
Inang yengenh nheng court-el ngkernemel ilpernetjam-lwer, itja tjerrtj nyent apek arrngert angkek tjeng. Peltj tjengenh ingkerrek inang tjengeng ater alhek. Lakenheng yeng ineh lharrp awelhek. Yeng itja ahentj-anem, Altjerrel inenh atwetjeh.
Ngkart rang kwenh tjengel-ayel anek. Rang yengenh twer-ilek, tjerrtj kwen map ingkerrekeh angketj mwerr renh iletjeh, inang awetjenheng. Ngkartel yengenh arntarnt-arek, inang yengenh atwetjeh anek.
Tjerrtj inang apek yengenh irrernng atwemeng, kel mwerr. Ngkart rang yengenh arntarnt-aremarleng wart. Yeng kaltj, arrpenh mapel apek yengenh anetj-ilemeng, rang yengenh kwet anyenetjenh. Rang yengenh mer mwerr kwerenh-warn anginetjenh, mer alkerel yeng kwet anetj-alpetjenh. Mer kwerel rang twernk angerr anem. Tjerrtj aningkel Ngkart renh kwet naketjenh. Lakenh kwenh anetjenh.
Timothy-ay, thang arrweketj Priscilla anew kwerenh Aquila thwen renh-atherr-arlk nyerrkentjel alhengk-arem, artwang Onesiphorus-kenh peltj map thwen.
Artwang nheng Erastus Corinth town-el antarl-irrek. Artwang arrpenh nheng Trophimus thang Miletus town-el impetj-alhek, rang irlkert anekarleng.
Timothy-ay, ntwang lhwerrp irrehetjeng-athath parrp petjang. Artwang nhenh map Eubulus, Pudens, Linus, marl Claudia thwen, inang ngwenh nyerrkentj-akertel alhengk-arem, peltj arrpenh mapel thwen inang town Rome-el anemarl mapel thwen.
Timothy-ay, thang Ngkart tjang-pawenhem ngkweng lakenh: “Ngkartay, Timothy-el-arleng rlkwatherr anang, kwerrern kwerenh twer-ilemel. Kwer nyerrkentj anang, nakenh-nakenh arrpenh mapel-arleng thwen.”
Yeng arreny anem Paul, Altjerr-henh urrkapenh-apenh. Ngkwey Jesu Christ-el yengenh lanthek angketj mwerr-akert. Rang yengenh lanthekarl tjerrtj urrarekarl map-warn, thang inenh angketj nhenh kaltj-anthetjek, tjerrtj inem iterl-aremel alhengk-aretjenheng angketj nhenh arratj anemeng, inang Altjerr renh twerel naketjenheng, inang Altjerr-henh angketj-akert arratj mernelhetjenheng.
Altjerrel arrwekel lakenh alhelek ahelh nhenh-kwenhel-amparr, tjerrtj-kwenhel-arlk, rang alhelek, “Ngwenhel apek yengenh arratj iterl-aremel nakem, tjerrtj nhenh inang iteth ngampekarl anetjenh tjengel-arleng.” Angketj nhenh Altjerr-henh alhelentj anek, anganentj. Altjerr rang itja urrtjerrem. Tjerrtj nhenh inang kwenp tjwempelhem, inang iteth kwetant anetjenh.
Ngkwey Altjerr rang kwaleny ilelhek, “Kelant thangemeh angketj tjengenh tjerrtj map-warn arlpaw-iletjenh.” Lyetemeh Altjerrel angketj nhenh tjeng-angkwerr lanthek, thang tjerrtj mapeh angketj nhenh arlpaw-ilemel iletjeh.
Titus-ay, thang pip nhenh ngkweng-warn lanthem, Altjerr-henh angketj-akert. Ntwang kwenh ler tjengenh-arteh anem, ilakemeh Ngkart renh nakem.
Thang Altjerr Angey Jesu Christ thwen ngkweng tjang-pawenhem, ratherr ngkweng nyerrkentj mernelhetjeh, ntwang ngwerleny anetjenheng, ater-kwenh. Jesu Christ rang arrngert-angkenh-angkenh nwehengkerr-henh anem.
Titus-ay, nheng ilak anek mer Crete-ampenyel, ilak urrkapentj angerr mpwarekarl mer arrpanenhel werlampareny mapeh. Urrkapentj rang mpank kwet anem. Lakenheng thang ngwenh imperl-alhek, ntwang urrkapentj nhenh mangkelh-iletjeh, Crete ntjaper kwerel. Thang nheng ngwenh ilek, werlampareny arrpenhek-arrpenh arntarnt-arenh-arenh map urraremel ngkernetjeh. Merarrpanenhel. Iterl-aray thang ngwenh arrwekel ilekarl, nthakenhel ntwang urraremel arntarnt-arenh-arenh map ngkernetjeh.
Arrwekel ntwang artwang inenh urraretjeh-amparr. Nthakenh ntwang urraretjeh? Thang ngwenh ilem. Arrantherr inenh aretjeh-amparr, inang apek arratj anem. Arntarnt-arenh-arenh inang mwerr anetjeh rwekenth-kenth-kweny, inang anew nyent-akertant anetjeh. Nthakenh-nthakenh ler inehenh map anek? Tjey arratjel key inang ler inehenh mangkelh-ilemel angetjek? Ler inehenh irlpareth anetjeh Altjerr nakemel, inang ineh-artweyeh kangkwerremel anetjeh. Tjerrtj arrpenh map inang angkerrehetj, “Kwer kwerenh kwenh rang mangkelh-ilek ahert war!” Itja lakenh.
Arntarnt-arenh-arenh inang arratj kwet mernelhetjeh, rwekenth-kenth-kweny anetjeh, inang Altjerr-henh werlampareny arntarnt-aremeng wart. Inang itja ahel-irrenh-irrenh apek anetjeh. Inang itja tjwenelhetjeh, inang mantj-mantj mernelhetjeh. Inang itja ngkwarl-areny anetjeh. Inang itja atwenh-atwenh anetjeh. Inang itja maneyek-arlk arrernketjeh. Inang itja rwengkel rnwanentj-arlk arrpenh-henh inetjeh.
Alethang apek petjemeng, tjerrtj nhenh inang alethang kwer peltj-irremel mernelhetjeh. Inang renh wantemel arntarnt-aretjeh. Tjerrtj nhenh inang ahentj-anetjeh, wenh-wenh mwerr mpwaretjeh. Inang iterleng-iterl mwerr-akert anetjeh, inang mantj-irretjeh, alherrentj anetjeh itja kangkwerretjeh. Inang angketj anetj angketjal anetjeh, inang arratjant kwet mernelhetjeh.
Ngwenh apek arntarnt-arenh-arenh anetjeh ahentj-anem, inang irlpareth anetjeh, kwenpel kaltj-anthetjeh. Inang kaltj-anthentj arratj-akert anetjeh, nheng ilak arrwekel kaltj-anthekarl. Kwereng arntarnt-arenh-arenh inang werlamparenyeh tangetjel anetjeh, tjerrtj inenh tjep-tjep-ilemel. Arrpenh map apek irrpeltherremeng, arntarnt-arenh-arenhel inenh twerel arratj-iletjeh.
Mer Crete-el tjerrtj arrpenh map inang arlkwer anthwerr anem, kangkwerretj-kweny anem. Inang kweteth angketj pelkel ilem tjerrtj arrpenh mapeh, urrtjerremel war. Arrpenh map mer Judea-eng petjekarl inang angketj anetj ilerl-apem. Inang werlampareny pal kaltj-antherl-apem, mpwareng-areng inehenh-angkwerr.
Artwang inangkal Crete-areny nyent, rang arrpenh-ingar lakenh angkek,
“Tjerrtj Crete-areny map kweteth urrtjerrem.
Inang kwet alngernt-irrentj-akert anem, anetj anthwerr,
inang itja ahentj urrkapetjeh,
inang angwerrtjel arlkwerl-anem!”
Titus-ay, angketj nhenh arratj anthwerr anem. Lakenh ntwang inenh arratj-ilemel iletjeh. Ntwang inenh arnpaketjeh, inang pal kaltj-anthehetj. Ntwang angketj arratjant iletjeh Jesu Christ-kenh, inang renh arratj iterl-aremel naketjenheng.
Inang angketj ngkweyeny Judea-areny map-kenh mentj awetjek, angketj urrtjerrentj. Kenh tjerrtj arrpenh map inang ntjwem-irrekarl angketj mwerreng. Inang kaltj-anthem, nakenh-nakenh inang anew inerrentj-kweny anetjeh, anew ngwenh apek mentj impetjeh. Inang lakenh ilem, nakenh-nakenh ngwenhel apek kwel mern ker-arlk arrpenh map arlkwetj-kweny anetjeh. Titus, ntwang inenh thwen arnpakang, angketj anetj-anetjeh kangkwerretj-kweny anetjeh, mentj impetjeh.
Tjerrtj ngwenh apek tjey arratjel alhem Ngkarteng ingkern-angkwerr, iterrentj inehenh mwerr, ulpert-kwenh. Inang iterl-arem, ahelh nhenhel ingkerrek mwerr, Altjerr-henh arrmernentj ingkerrek mwerr anem. Inang ker-arlk mern-arlk wenh-wenh apek kwenpel arlkwem. Kenh tjerrtj iterrentj anetj-akert anem, inang tjey palel alhem, itja arratj nakem. Inang mern-arlk ker-arlk pal kwet iterl-arem. Inang tjerrtj inenh lakenh perremel ilem, “Arrantherr ker mern thwen yanh arlkwetjal anerrerrang! Mern ker thwen arrpenhant arlkwerrerray!” Tjerrtj inang iterl-arem, ahelh-areny ingkerrek ulpert kwel anem. Inang Judea-areny map-kenh mpwareng-areng anyenem kwet. Inang iterrem, lakenh inang kwel arratj anem Altjerreng ularr. Inang iterrentj inehenheh anetj-ilelhek. Inang Jesu-kenh angketj mwerrehant kangkwerretjeh.
Tjerrtj nhenh inang urrtjerremel ilelhem, inang kwel Altjerreh kaltj. Inang mernelhem, inang Altjerreng ntjwem-irrekarl wart. Inang anetj kwet mpwaretjeh anem. Inang renh awetj-kwenh anem, inang yarn wenh-wenh mwerr mpwarem kwer. Lakenheng Altjerr rang ineheng ntjwem-irrem.
Titus-ay, ntwang werlamparentj Altjerr-henh angketjelant war arratjel kaltj-antherl-apetjeh, inang tjey arratjel wart alherl-apetjenheng.
Artwang aywang map ilang, inang itja ngkwarl angerr antjwerl-anetjeh. Inang irlpareth anetjeh, iterleng-iterl arratj-akert anetjeh, itja alherrentj anetjeh kangkwerremel. Inang angketj anetj angketjal anetjeh. Inenh ilang, inang kwenpel kwet Ngkart naketjeh, ntjwem-irretj-kwenyarl. Itja renh impetjeh. Inang kweteth tjerrtjeh nyerrkentj mernelhetjeh.
Arelh ampwang map ilang, inang arratj kwet Altjerreng ularr mernelhetjeh, kweteth kwer iterremel. Inang itja tjel-angketjeh tjerrtj arrpenheh. Inang itja arrernketjeh, ngkwarl angerr antjwerl-anetjeh. Inang wenh-wenh mwerr kaltj-anthetjeh.
Inang marl awenk map kaltj-anthetjek, anew inehenheh kwer inehenheh thwen nyerrkemel anetjeh.
Marl awenk inang iterleng-iterl mwerr-akert anetjeh, angketj anetjeh angketjal anetjeh. Inang mantj-irretjeh, alherrentj anetj inehenheh kangkwerretjal anetjeh. Inang anew inehenhehant anetjeh. Inang mer-arlk inehenh arratj arntarnt-aretjeh, tjerrtj arrpenheh nyerrkentj mernelhetjeh, inang anew inehenheh kangkwerretjeh. Marl inang lakenh apek mwerr mernelhem, tjerrtj Altjerrek kwen mapel inenh aremel angketjenh, “Altjerr-henh nakenh-nakenh map mwerr kwenh! Altjerr-henh angketj mwerr apek nwerneh thwen anem.”
Ntwang anthetj map iletjeh, inang iterleng-iterl mwerr-akert anetjeh, angketj anetj angketjal anetjeh. Inang mantj-irretjeh, alherrentj anetj inehenheh kangkwerretjal anetjeh.
Ntwang arratj mernelhang, arrpenh mapel inang ngwenh aretjenheng, ntwartehemeh inang arratj mernelhetjenheng. Ntwang werlamparentj ngkwengenh kaltj-anthemarleng, ntwang arratj kirrentj mernelhetjek. Itja arrken angketjeh.
Ntwang arratjant kaltj-antherl-anetjeh, inang keth ngwenh kangkwerremel awetjenheng. Tjerrtj irrpeltherrenh-irrenh mapel inang angketj ngkwengenh awem, inang yarn ngwenh arramp-wetjenh. Inang ngkwengeng nyerr-irretjenh.
Thang ngwenh ilem urrkapenh-apenh map-penh. Urrkapenh-apenh map ntwang ilang, inang kweteth twernk inehenheh kangkwerretjeh, nheng inang inenh ilem urrkapetjeh. Inang irlpareth anetjeh. Itja lhwerrkert tjernemel angketjeh.
Inang twernk inehenh-henh rnwanentj mantjel arntarnt-aretjeh. Inang rnwanentj anyenngel inetjal anetjeh. Inang urrkapentj inehenh mantjel mpwaretjeh. Kwereng tjerrtj kwen mapel urrkapenh-apenh inenh arem, inang alhengk-aretjenhengemeh, kaltj-anthentj nheng rang arratj anthwerr anem, nwengkerr kaltj-anthekarl Altjerr-penh. Inang inenh aretjenh, inang ahentj-irretjenh kaltj-irretjehemeh.
Kaltj-anthentj nhenh intem: Altjerr rang kwenh nyerrkentj kwerenh mernelhekarl, tjerrtj ingkerrekel keth alhengk-aretjeh, Altjerr rang ahentj-irrem, tjerrtj inenh anetj inehenheng lthekalth-iletjeh. Rang tjey mwerr kwerenh arrernek, inang kwerel alhetjenheng kwer-warn.
Nwengkerr kwenp tjwempelhem, Jesu Christ rang petj-alpetjeh-atwetj, alker-alker anthwerr. Rang Altjerr angerr nwehengkerr-henh anem. Rang nwengkerrenh anetjeng lthekalth-ilek, nwengkerr kwerel-ayeng iteth kwet anetjenheng.
Jesu rang kwaleny anthelhek, rang ntwerlkel ilwek. Rang ilwemeng, rang nwengkerrenh anetj nwehengkerr-henheng lthekalth-ilek, Altjerrel nwengkerrenh anetj-akert atwehetj. Rang nwengkerrenh anetjeng lthekalth-ilek, nwengkerrem tjerrtj arlaltj kwerenh anetjenheng, arratj anthwerr anetj-kwenh. Nwengkerr kweteth athek-irretjeh, arratj mernelhetjeh.
Titus-ay, angketj nhenh ingkerrek ntwang kaltj-antherl-apetjek werlampareny map. Ineh ilpwengerr-ngerr angkang, inang arratj kwet kangkwerretjek. Arrpenh apek pal angkemeng, ntwang renh anetjeng arnpakang. Ntwang arrpenh map tjep-tjep-ilang. Ntwang twerel kwet iletjeh, itja nyerr-irretjeh. Inang itja ngkweng pwer anemel angketjenh.
Ntwang werlampareny kweteth irlpangkelh-ilang, ineh-athek anem, twernk inehenheh kangkwerretjeh, government mapeh-arlk, merek-artweyeh-arlk. Inang irlpareth awemel anetjeh. Inang athek-irretjeh, arratj mernelhemel anetjeh, wenh-wenh mwerr mpwaretjeh.
Inang itja tjel-angketjeh tjerrtj arrpenh-warn. Inang ngwerleny anetjeh, rrwampey awelhentj-kwenh. Inang tjerrtj ingkerrekeh mantj mernelhetjeh. Inang tjerrtj ingkerrekeng ularr nakelhetj-kweny anetjeh.
Arrwekel nwengkerr palekalek anetjart, kangkwerretj-kweny. Tjerrtj arrpenhel nwengkerrenh urrtjerremel ilek, nwengkerrenh tjey anetj-angkwerr alhetjeh mpwarek. Nwengkerr arrernker-irretjart anetjehant. Maney angerreh apek, marl arrpenheh apek, artwang arrpenheh apek, mantarr arrpenh-henheh apek. Nwengkerr anetj mpwaretjartarleng tjerrtj arrpenheh, tjelk kwerrern urrengerr tjwemat mpwaretjart. Nwengkerr arnkely tjerrtj arrpenheh anetjart. Nwengkerr ahentj-kweny anetjart tjerrtj arrpenheh-arlk. Arrpenh map inang nwehengkerr ahentj-kweny anetjart. Nwengkerr tjey anetjelarl anetjart alhengk-aretj-kweny Ngkart.
Altjerrel nwengkerrenh atwemer, nwengkerr anetj mpwarekarl. Rang-atwetj nwengkerrenh anetj nwehengkerr-henheng lthekalth-ilek. Nthakenh? Thang nhenh keth-iletjeh. Arrwekel rang nwehengkerr nyerrkemel ltarrp-irrek, nwengkerrenh mantj-mantj-ilek.
5-7 Altjerrel Kwerrern Alngaltar renh nwehengkerr-warn lanthek, kwatj alker-penhel-arteh nwehengkerr-henh ulpert rrpwaremel lhewek. Lakenh Altjerrel nwengkerrenh anetjeng lthekalth-ilek, nwengkerr arratj anetjenheng kwereng ularr, kwereng kweteth iteth anetjeh-anngernt kwerel-ayeng. Nhenh rang mpwarek Jesu Christ-el-arleng, nwengkerr kwer arlatj kwerenh anetjenheng. Nwengkerr anew-anew tjwempelhem, iteth ngampekarl anetjeh-anngernt wart, nheng Altjerrelarl nwengkerrenh alhelek.
Titus-ay, angketj nhenh tharl piparleh arrernekarl arratj anthwerrarl.
Yeng ahentj, ntwang angketj nhenh twerel kaltj-anthetjeh. Nakenh-nakenh ingkerrekel kangkwerremel awerrerretjek. Inang athek-irretjeh, irlpareth anetjeh tjerrtj arrpenh mapeh. Lakenh mwerr tjerrtj ingkerrekeh.
Kenh tjerrtj arrpenh map palekalek kwet anem. Inang ahel ilterrem angketjeng arrngel. Inang werrem irrernngepat anekarl map-kenh arrenyeng arrngel. Inang werrem Judea-areny map-kenh mpwareng-arengeng arrngel. Ineheng tjenelhang, inarrp werretjeh. Angketj inehenh anetj. Inang tjerrtj arrpenh map perrpert-ilem war.
Tjerrtj ngwenhel apek werlampareny lakenh rrwampey-ilem, angketj urrtjerremel ilem, ntwang renh arnpaketjehant, rang intert anetjenheng. Ntwang apek renh atherr-ingar yarn arnpakemeng, kel renh lanthay, alhetjehant.
Titus, ntwang kaltj anem tjerrtj lakenh mapek. Inang kel perrpert-ilelhekarl-penh anem, inang anetj kwet mernelhem. Tjerrtj ingkerrekel inenh arem, inarl tjey anetjel kwet alhep-alhem.
Thang artwang arreny Artemas ngkweng-warn mer Crete-warn lanthetjenh. Itjeng apek, thang artwang arrpenh lanthetjenh, arreny Tychichus. Artwang nhenh rang apek ngkweng-warn petjemeng, ntwang tjeng-warn parrp petjang, Nicopolis town-warn. Yeng kel iterrekarl wart, Nicopolis kwerel kwet lhwerrpel wart anetjenheng.
Artwang inangkal nheng arreny Zenas, parrp-artek tjeng-warn lanthang. Artwang arrpenh arreny Apollos thwen. Itja ntwang angwerretjek, renh-atherr wantetjek. Mern ker kwer-atherr kwart-wang, ratherr tjeyel petjetjenheng. Nheng ratherr apek ngkweltj-kwenh anemeng, kel renh-atherr ngkweltjel apek kwart-wang-antim.
Werlampareny ingkerrek kaltj-irretjeh, tjerrtj mapeh athek-irremel mwerr mpwaretjeh. Lakenh inang itja palekalek anerl-anetjenheng, angayel apek, mantarr-kweny apek.
Tjerrtj inarl tjengel-arleng lyet anem, inang ngwenh alhengk-arem nyerrkentj-akertel. Ntwang peltj ineh angketj mwerr tjeng-penh angketjek. Thang inenh alhengk-arem. Thang Altjerr tjang-pawenhem, rang arrantherrenh mantjel kwet arntarnt-aretjeh. Kel.
Philemon-ay, yeng Paul peltj tjengenh Timothy thwen ilern pip nhenh tanthem, ngkweng-warn lanthetjeh-anngernt. Ntwang kwenh ilern-henh peltj arlaltj anem, Altjerr-henh urrkapenh-apenh kwenh ntwang, arrpatj. Yeng lyet tjayelel anem. Thang tjerrtj map angketj Jesu Christ-kenh kaltj-anthekarl-penh, lakenheng yeng inang tjayel-warn kwernek.
Pip nhenh ilern marl Apphia-warn, artwang Archippus-warn thwen lanthem. Archippus rartek nwehengkerrel-ayel arrwekel urrkapek. Ilern werlampareny-warneh-arlk thwen lanthem, inarl kweteth warl ngkwengenhel arrawerrem.
Thang Altjerr Angey Ngkart Jesu Christ thwen renh-atherr arrehantherr tjang-pawenhem, ratherr arrehantherr nyerrkentj mernelhetjeh, arrantherr ngwerlenyemeh ater-kwenh anetjenheng.
Thang Altjerr renh pawenhem, ntwang werlamparenyel-ayeng rnwanentj-arlk apek maney-arlk apek ularrek ularr antherremeng, inerremeng apek, arrantherr alhengk-aretjek, Christ-el kwenh arrantherrenh kwart-wek, ingkerrek alker-areny anthemel.
Peltj tjengenh, ntwang tjerrtj nakenh-nakenh kwenh tjep-tjep-ilekarleng, ineh nyerrkentj mernelhemel. Lakenh ntwang yeng thwen tjep-tjep-ilekarleng.
8-9 Christ-el yengenh ngkernek, kaltj-anthenh-anthenh angerrem anetjek werlamparentj arrpenhek-arrpenhek. Lakenheng thang ngwenh pawenhemeng, ntwang tjeng kangkwerretjeh. Thang ngwenh lyet pawenhem war, ntwang nyerrkentj anemeng wart. Iterl-arang, yeng lyet tjayelel anem. Thang angketj Jesu Christ-kenh kaltj-anthekarl, lakenheng inang yengenh tjayel-warn kwernek. Iterl-arang, yeng aywang-antim anem.
Philemon-ay, thang ngwenh pawenhem artwang Onesimus nhengek, rang ngkweng arrwekel urrkapetjartek. Rang yengenh tjayel nhenhel aretj-alhek, thang renh angketj mwerrek kaltj-anthek, kwereng rang angketj renh nakek. Rang ler tjengenh-arteh kwenh anem.
Arrwekel nheng rang ngkwengeng alwerrek, rang urrkapenh-apenh irlpareth-kwenh anek. Lyetemeh rang irlpareth anthwerr anem.
Thang renh ngkweng-warn angkep lanthem. Yeng kaltj, rang urrkapenh-apenh ngkwengenh kwet anem. Yeng ltarrp-irrem, rang leratj tjengenh-arteh anemeng wart.
Thang ngwenh pawenhem artwang Onesimus-ek, rang keth ngkwengenhel anetjeh-anngernt, rangem yeng tjayelel-ayeng arntarnt-aretjenheng. Iterl-arang, yeng tjayelel anemarleng angketj mwerr kaltj-anthekarl-penh.
Yeng ahentj-irrem, rang tjengel-arleng rlkwatherr anetjek. Thang ngwenh war pawenhem. Yengemeh ahentj-irrem, lakenh apek ntwang angketjeh, “Mwerr kwenh ntwang renh anyenetjeh rlkwatherr ngkwengel-ayeng!” Ntwang apek Onesimus renh lthwelth-ilemeng tjeng, kel mwerr, thang renh anyenetjek. Itjeng apek, itja kwetarl.
Lakenh apek Altjerr arrwekel iterrek: Onesimus-el ngwenh kwek war imperl-alhek, rang angketj mwerr tjengeng kaltj-irretjeh-amparr. Kwereng ntwang renh kwetant anyenetjenheng.
Rang itja urrkapenh-apenh ngkwengenh-arteh war anetjenh, rang peltj ngkwengenh anthwerr anetjenh. Rang peltj tjeng anem. Rang ngkweng peltj-antim anetjenh, mpwelanth Ngkart Jesu nakemeng wart.
Ntwang tjeng nyerrkemeng, yengenh peltj apek ilemel, ntwang Onesimus kwer nyerrketjeh-antim.
Wenh apek rang ngkwengeng anyenngel inerl-alhek, anetj mpwarek apek, thang ngwenh maney tjengenhemeh anthem ngwenh urrparemel.
Yeng Paul anem. Thang angketj nhenh pip-warn tanthem iltjang tjengenhel. Maney tjengenhelemeh nhenh thang arratj mpwarem. Yeng arratj angkem, yeng itja urrtjerrem. Ntwang itja angwerretjeh: thang kwenh ngwenh Altjerr-kenh angketj mwerr kaltj-anthekarl. Ntwang iterremarlant apek, ntwang yeng kwart-wetjeh apek.
Peltj tjengenhay, ntwang Ngkart Jesu Christ-kenh anem. Tjeng kangkwerrang, yengenh tjep-tjep mpwaremel.
Thang pip nhenh ngkweng-warn lanthem. Yeng kaltj, ntwang tjeng kangkwerretjenh. Yeng kaltj, ntwang wenh-wenh tjeng mpwaretjenh.
Thang ngwenh weth pawenhem arnang nyentehemeh. Arrantherr kel Altjerr renh tjeng tjang-pawenhekarleng, yeng arrehantherr-warn angkep alpetjeh-anngernt. Yeng kwenp tjwempelhem, Altjerrel yengenh tjayeleng arratelh-iletjeh. Arrwekel tjeng mer mpwarang, yeng arratemel tjayeleng, yeng mer kwerel anetj-alpetjenheng.
Artwang Epaphras tjengel-ayeng nhenh anem, rang Jesu Christ-kenh nakenh-nakenh arrpatj anemeng wart, rang ngkweng nyerrkem, ntwang nakenh-nakenh anemeng.
Peltj nhenh map urrkapenh-apenh tjengenh anem, arreny Mark, Aristarchus, Demas, Luke thwen. Inang thwen ngkweng nyerrkem.
Thang Ngkart Jesu Christ pawenhem, rang arrehantherr kwet nyerrkentj mernelhetjeh.
Yeng James anem, yeng Altjerrek Ngkart Jesu Christ-ek thwen urrkapenh-apenh anem. Thang pip nhenh lanthem arrehantherr-warn, arrantherr nakenh-nakenh anemarl-warn, arrantherr irrarnp-irrekarl mer arrpanenh-warn. Arrantherr ngkwey Judea-eng petjek, lyet arrantherr alethang anem mer arrpanenhel. Thang angketj mwerr nhenh arrehantherr-warn lanthem.
3-4 Wenheng? Arrantherr nhenhek kaltj anetjenheng, lakenh Altjerrel nakentj arrehantherr-henh twer-ilem. Lakenh Altjerrel arrantherrenh kaltj-anthem, kwenp anetjeh, arrantherr Altjerr renh twerel kwet naketjenheng.
Wenheham Altjerr rang ahentj-anem, arrantherr mwerr mernelhetjeh? Nakenh-nakenh ngwenh apek palekalek-irremeng, inang kel Altjerr pawenhetjeh, rang inenh kel kaltj-anthemel arratj-iletjenh. Altjerrel inenh itja ilpernetjenh, rang nyerrkentj wart anemeng.
Tjerrtjel apek Altjerr renh pawenhemeng, rang renh nakentj-akertel pawenhetjeh. Rang itja lakenh iterretjeh, “Thang war renh pawenhetjeh.”
7-8 Tjerrtj inarl kern war pawenhemeng, inartek iterrentj atherr-akert anem, palekalek war. Inang itja twerel Altjerr nakem. Altjerr rang ineh itja kangkwerretjenh.
Tjerrtj nakenh-nakenh ngwenh apek anemarl maney-kweny apek, mern-kweny apek, rnwanentj-kweny apek, inang arrken anetjeh, inang Altjerr-henh peltj wart anemeng. Inang arrken anetjeh, Altjerr rang ineh ltarrp-irremel inenh kwet arntarnt-aretjenh.
Kenh peltj nakenh-nakenh inang maney rnwanentj thwen angerr-akert anem, inang arrken anetjeh, Altjerrel wart inenh apek kwen-iletjenh. Tjerrtj maney angerr-akert map inang kel anteth-arteh ywerrenhetjenh.
Aherrk arratemeng, aretharr rang altwerleng angkemeng, anteth inang antjerrk-irremel ahelh-warn nyem. Inang itja weth anteth-akert anem. Lakenh-arteh anetjenh tjerrtj maney angerr-akerteh. Inehenh urrkapentj ywerretjenh. Inang itja kwet maney-arlk rnwanentj-arlk inehenh antwerrketjenh.
Arrentjel apek tjerrtj arrpenhel-arlk apek tjerrtj inenh arrtjelh-ilemarleng, anetj mpwaretjeh. Tjerrtj inarl itja ineh kangkwerremeng, inang Altjerr kwerant kangkwerremeng, Altjerr ineh arrken anem. Altjerrel inenh alhelem, rang inenh kwart-wem, iteth ngampekarl anthetjenh. Tjerrtj ngwenh apek inarl Altjerr kwer nyerrkemeng, rang inenh lakenh kwart-wetjenh.
Tjerrtj arrpenhel apek tjerrtj nyent ngwenh apek arrtjelh-ilemarleng, anetj mpwaretjeh, tjerrtj nheng arrtjelh-ilekarl-penh rang itja lakenh angketjek, “Altjerrelant kwenh yengenh arrtjelh-ilem, thang anetj mpwaretjeh.” Arrantherr itja Altjerr renh ilpernetjeh. Altjerr rang itja tjerrtj lakenh arrtjelh-ilem, anetj mpwaretjeh. Tjerrtjel kwenh Altjerr renh itja arrtjelh-ilem, anetj mpwaretjeh.
14-15 Tjerrtj inarrp-artek alherrentj anetj inehenheh kangkwerrem. Tjerrtj alherrentj anetj inehenheh kangkwerremarleng, inang kel anetj mpwarem. Inang kel anetj kwet mernelhemeng, inang apek itja tweperremeng, anetj inehenh mangkem. Kelant inang ilwetjenh.
Tjerrtj mapay, tjerrtj arrpenhel apek arrantherrenh urrtjerremel ilem lakenh, “Altjerrel kwenh yengenh arrtjelh-ilem, thang anetj mpwaretjeh!”, arrantherr kwer itja kangkwerretjek.
Angey alker-arenyel kwenh wenh-wenh ingkerrek nwehengkerr anthem. Lakenh kwenh mwerr anthwerr anem. Parrtj alker-areny rang arrmernekarl, nwern anem parrtj kwerenhel kwet. Anyentj-arlk inang ingkerrek angart-welhem, kenh Angey alker-areny rang itjarl angart-welhem. Rang irrkatj kwet anem.
Angey rang ahentj-anek wart, kel nwengkerrenh urraremel inek, tjerrtj kwerenh anetjeh. Nheng kwer kwekeng-ntjel mangkem-arteh, lakenh-arteh rang nwengkerrenh mangkelh-ilem angketj kwerenhel-arleng. Lakenh nwengkerr kwerenh nakenh-nakenh arrwekeleny map anem, tjeperr kwer.
Peltj nyerrkentj tjengenh mapay, arrantherr-artek angketj atjernpel awetjeh-amparr, angketj arratj apek anemeng, pal apek anehetjeng. Arrantherr iterretjeh-amparr. Pal-pal angketjal anay, angketj mwerr arratjant angketjeh, atjernp angketjeh. Ahel-irretj-kweny anetjeh.
Tjerrtj ngwenh apek rarl parrp ahel-irrem, rang itja arratj mernelhem Altjerreng ularr.
Arrantherr anetj impetjeh, anetjeh iterretjal anerrerrang. Mwerrehant athek-irretjeh. Arrantherr Altjerr-henh angketjehant irlpareth kangkwerretjek. Altjerrel kel angketj nhenh iterrentj arrehantherr-henh-warn kwernek. Angketj nhenhel-ayeng Altjerrel arrantherrenh arntarnt-arem anetjeng.
Arrantherr Altjerr-henh angketjeh kangkwerretjeh. Arrantherr angketj itja war awerl-anetjeh. Arrantherr apek angketj renh war awerl-anemeng, arrantherr-artek perrpert-ilelhem war.
Tjerrtj ngwenh apek rang Altjerr-henh angketj awerl-anem, rang angketj kwer itja kangkwerrem, kel rang tjerrtj rarteh anetjenh, rarl inngerr kwerenh kwatjel tjwerr-arelhemarl-arteh.
Rang arelhem kwatj kwerel, inngerr kwerenh alhwang-akert apek anem. Rangemeh alhem kwatj kwerel inngerr lhewelhentj-kweny. Rang angwerrem, inngerr kwerenh lhewelhetjeh. Tjerrtj inang Altjerr-henh angketj war awerl-anem, inang itja angketj kwer kangwerrem, inang tjerrtj rartek anetjenh.
Tjerrtj inarl Altjerr-henh angketjeh irlpareth kaltj-irrem, kweteth kangkwerremel angwerretj-kweny, inenh Altjerrel kwart-wem. Inang angketj nhenheh kangkwerremeng apek, inang itja weth ahentj-irretjenh, alherrentj anetj inehenheh kangkwerretjenh.
Tjerrtj ngwenh apek athek-irrem, Altjerr Angeyeng ularr irlpareth anetjeh, inartek lhampeh inperteh thwen tangetjel anetjek, inenh arntarnt-aremel. Lhamp inpert thwen inarl apek rwekenth-kwenth anemarleng. Tjerrtj irlpareth nheng inang itja ahelh-arenyeh angerr athek-irretjeh. Inang alherrentj anetj inehenh impetjehant.
Peltj mapay! Arrantherr kwenh Ngkart Jesu Christ renh nakem, rang alker-alker anemeng, arrpenh anthwerr. Arrantherrem itja peltj arlaltj arrehantherr-henhehant nyerrketjeh. Arrantherr tjerrtj ingkerrekeh nyerrkentj kwet mernelhetjeh, tjerrtj mwerreh apek, tjerrtj anetj-anetjeh apek.
Lakenh-arteh anem. Arrantherr pipeh arrawerremel anemeng, artwang maney angerr-akert apek irrpentjemeng, rnwanentj mwerr anthwerr-akert irrpentjemeng. Kwereng artwang maney-kwenyem irrpetjemarleng mantarr anetj-anetj-akert apek.
Arrantherrem artwang mantarr mparrkey-akert-warn lakenh angkem, “Keth mwerr nhenhel arrernelhang.” Kenh artwang rnwanentj anetj-anetj-akert-warn arrantherr angkem apek, “Ntwarr alenhel arrernelhay.” Arrantherr apek kwer angkem, “Yanhel ntwang irnang.”
Arrantherr apek lakenh angkem, arrantherrem pal iterremel mernelhem. Arrantherr iterrem, tjerrtj maney angerr-akert rang kwel angerr anemeng, kenh tjerrtj maney-kweny rang kwekarl. Arrantherrem angketj lakenh angkemarleng, arrantherr war anetj-ilelhem.
Peltj mapay, tjerrtj arrpenh mapem iterrem, “Altjerrel kwenh maney angerr-akert mapant urrarem, inarl renh nakemeng.” Itja inenhant. Altjerrel kwenh tjerrtj maney-kweny rnwanentj-kweny map urrarem, inarl renh nakemeng. Rang tjerrtj nhenh inenh alhelem, inang kelant mer kwerenh-warn irrpetjenharl. Mer rarl nheng arrwekel kwet mpwarekarl kwer-warn, tjerrtj kwer nyerrkemarl mapeh.
Arrantherr tjerrtj maney-kweny map mentjel arem ahentj-kweny-irremel. Arrantherr kel kaltj, tjerrtj maney angerr-akert inang kwenh arrantherrenh nakepakel-ilem! Inang anthwerrem arrantherrenh ilpernemel court-warn angem.
Inangemeh kwenh Ngkart arrehantherr-henheh arreny-arlk anetj mpwarem arramp-wem-arlk.
Mpwareng-areng nhenh Altjerr-henh pipel-ayeng intem, “Ntwang tjerrtj arrpenheh nyerrketjeh, ntwarl ngkewarleny nyerrkem-arteh.” Lakenh kwenh Altjerr-henh mpwareng-areng tjeperr anem. Arrantherr mpwareng-areng nhenheh kangkwerremel anetjeh, arrantherremeh arratj mernelhetjenh.
Arrantherr apek arlaltj arrehantherr-henhehant nyerrkemeng, kenh tjerrtj arrpenheh-arlk ahentj-kweny-irremel mentjel arrantherr arem, arrantherr lakenh mpwareng-areng Altjerr-kenheh itja arratj kangkwerrem, arrantherr tjerrtj arrpenheh itja nyerrkem. Arrantherr kwenh Altjerreng ularr anetj-akert anem, arrantherremeh rrwernelhem.
Tjerrtj nyentel apek Altjerr-henh mpwareng-areng urrpetjehant kangkwerremeng, nyent mentj impemel, rang rrwernelhem. Tjerrtj arrpenhel mpwareng-areng mentjel arem ingkerreny, kangkwerretj-kwenyel, ratherr atherrel-antey rrwernelhem Altjerreng ularr.
Altjerr rarl nwengkerrenh ilem, “Ntwang itja tjerrtj arrpenh-henh anewel-arleng intetjeh.” Tjerrtj ngwenh apek lakenh ilelhem, “Yeng kel mwerr, yeng itja tjerrtj arrpenh-henh anewel-arleng intek.” Wenheham rang tjerrtj arrpenh irrernng atwek? Altjerrel renh iletjenh, “Ntwang mpwareng-areng nyenteh kangkwerrek, mpwareng-areng arrpenheh ntwang itja kangkwerrek. Ntwang tjerrtj arrpenh irrernng atwek! Lakenh mpwareng-areng tjengenh ntwang ltwakek! Ntwang rrwernelhem kwet.”
Altjerrel kwenh arrantherrenh pawenhetjenh, “Arrantherr key Jesu Christ-eh arratj kangkwerrekarl, arrpenh mapeh nyerrkemeng?” Arrantherr “Yew” tjernemel angkemeng, kwereng rang arrantherreng anetj arrehantherr-henheng lthekalth-iletjenheng. Kwereng arrantherr athek-irretjenh, arratj kwet mernelhemel anetjeh.
Tjerrtj ngwenhel apek tjerrtj arrpenh arntarnt-aretj-kweny anek, kelant Altjerrel lharrp-kwenyel tjerrtj renh atwetjenh. Altjerr ahentj-anem, arrantherr mantj-mantj mernelhetjeh tjerrtj arrpenheh-arlk, inenh arntarnt-aremel. Arrantherr tjerrtj arrpenhek apek mantj-mantj mernelhemeng, rang arrantherrenh itja atwetjenh. Rang arrehantherr mantj-mantj mernelhetjenh.
Peltj mapay, tjerrtj ngwenh apek lakenh ilelhem, “Yeng nakenh-nakenh anem.” Rang itja mantj-mantj mernelhekarl tjerrtj arrpenh ineh. Tjerrtj rartek Altjerr renh itja arratj nakek. Lakenheng rang Altjerreng ularr rrwernelhem, Altjerrel renh itja anetj kwerenheng lthekalth-iletjenh.
Yeng ahentj, angketj kwek war arrehantherr iletjeh. Peltj arrehantherr-henh ngwenh apek mantarr-kweny mern-kweny apek anem.
Kwereng ntwang renh ilem, “Mantarr mwerreh irrpang, mern arlkwetjeh-anngernt!” Ntwang kwer rnwanentj mern itja anthek. Lakenh ntwang war urrtjerrem! Angketj ngkwengenh kwenh irlkang-arteh pelkel war. Ntwang renh arntarnt-aremer.
Lakenh tjerrtj ngwenh apek angkem, “Thang Altjerr renh nakemarl wart”, kenh rang itja Altjerreh kangkwerrem, rang itja kwet arratj Altjerr renh nakem. Tjerrtj rang war urrtjerrem. Rang war nakentj-kweny tjwenelhem.
Thang tjerrtj renh ilem, “Ntwang Altjerr renh nakemarleng, kel mwerr. Thang renh nakem, yeng mpwareng-areng kwerenhek kangkwerrem. Yeng nakentj tjengenh lakenh mernelhem. Ntwang Altjerr renh naketjeh, kwer kangkwerretjeh-antim. Tjerrtj ngwenhel apek Altjerr renh arratj nakem, inang kel Altjerreh kangkwerrem.”
Tjerrtj ngwenh apek lakenh ilelhem, “Thang iterl-arem Altjerr nyentant war.” Thang renh tjernem, “Arratj kwenh lakenh! Kenh arrentjel-arlk kwenh iterl-arem Altjerr renh, rang nyent anem. Inang kwenh arrewemel kweretj ater-irrem. Inang Altjerr renh iterl-arem, inang kenh itja kwer kangkwerrem.”
Ntwam arrwekeleny Abraham nheng iterl-arem? Wenheng Altjerrel Abraham renh ilek, ‘Ntwang arratj anem tjengeng ularr.’? Rang ler kwerenh Isaac renh ker itenh-itenhel-ayel arrernek, renh atwetjeh-anngernt. Tjenkerr Altjerreh anthetjeh-anngernt. Lakenh kwereng Altjerr kwer nyerrkemel angkek.
Arrantherr angketj nhenheh irlpangkemel alhengk-aretjeh, Abraham rang kwenh Altjerreh nakenh-nakenh anek. Rang ler kwerenh tjenkerr anthetjeh anek Altjerreh, rang kwenh Altjerreh lakenh kangkwerrek. Ratherr pwert anem, renh naketjeh, kwer kangkwerretjeh thwen. Abraham rang lakenh mernelhek, nakentj kwerenh arratj anek.
Lakenh Altjerr-henh angketj pipel-ayeng intem, ‘Abraham-el Altjerr renh nakek. Altjerrel renh ilek, “Thang ngwenh alhengk-arem, ntwang artwang arratj anek.” ’ Angketj nhenh thang arrantherrenh irlpangkelh-ilem. Arrwekeleny map inang kaltj anek, Abraham rang Altjerr-henh peltj wart anetjart.
Nthakenhameh nwengkerr mernelhetjeh, Altjerr rang nwehengkerr nkwerelhetjeh-anngernt? Nwengkerr renh itja naketjehant. Nwengkerr kwer kangkwerretjeh thwen. Angketj ratherr-artek nyent kwet anem. Lakenh nwengkerr anetjeh Abraham-arteh, Abraham-henh ingkelarr alhetjeh.
Arrantherr marl arrwekeleny iterl-arem arreny Rahab key? Rang arrwekel marl anetj anek. Kenh artwang ratherrarl mer renh aretjeh alherrekarleng, marl rang nheng renh-atherr ngwek, kwerel-ayeng anetjeh. Marlel renh-atherr arntarnt-arek. Kwer-penh rang renh-atherr angkep lanthekarl. Lakenh marl rang mpwarekarleng, Altjerr Rahab kwer nkwerelhek, rang arratj mernelhekarl.
Tjerrtj ngwenh apek ilelhem, “Thang Altjerr renh nakem”, rang kenh itja Altjerreh kangkwerrem, rang irrernng-arteh anem, nakentj-kweny.
Peltj mapay, arrantherr itja athek-irretjeh, kaltj-anthenh-anthenh anetjeh. Inang Altjerr-henh angketj kaltj-anthem, tjeperr anthwerr. Arrantherr iterretjeh-amparr. Iterl-aray, kelant Altjerrel kaltj-anthenh-anthenh map angerr pawenhetjenh, kenh tjerrtj arrpenh map kern war pawenhetjenh. Lakenh-hetj.
Nwengkerr ingkerrek arrpenh-ingar anetj mpwarem. Tjerrtj ngwenh apek arratj kwet angkem, inartek arratj anthwerr anem, inartek aleny thwen mpwerrk thwen arratj anyenem.
Iterl-arang, artwang ngwenh apek kaltj nanthek, rang nantheh antjem, rang reins-el turn-emelemeng, nanth rang kel kwer kangkwerrem. Rang nanth renh reins-el turn-emelem ingerr apek alhetjeh, nanth rang kel ingerr alhem. Altwerl apek, rang kel altwerl alhem. Iron kwek arreny bit, rartek nanth renh turn-emelerl-apem. Bit rang kwek anthwerr arrakertel anem!
Boat iterl-arang. Boat rang kwenh angerretj anthwerr anem. Renh irlkang twerel war aleth alhetjeh pewem. Boat-ek-artwey rang boat renh turn-emelerl-apem steering wheel-el. Steering wheel-warn arnang petjem, arnang arrpenh kwekeng petjem, arreny rudder. Rudder rang ingkern-ampeny kwen anthwerr anem kwatjel-ayeng. Rudder rang kwenh boat angerretj turn-emelerl-apem. Rudder rang kwek anthwerr anem!
Tjerrtj-henh alenyemeh iterl-arang! Aleny kwenh kwek war anem. Kwerel tjerrtj angerr anthwerr nakelhemel tjwenelhem. Nhenh iterl-arang. Rwang alngenth kwekel kwenh rwang angerr anthwerr anthelem.
Aleny rang kel lakenh-arteh anem. Arrakert kwenel rang kwek anem. Kwerel tjerrtj angketj anetj angerr anthwerr angkem. Aleny rangem tjerrtj-henh mpwerrk kwerrern thwen anetj-ilem. Tjerrtj rang rwekenth-kenth kweteth anem. Arrentj rarrp kwenh aleny renh anetj angketjeh twernem.
Nwenth wenh-wenheh apek iterrang, thepeh-arlk kwatj kwen-arenyeh-arlk. Tjerrtjel kel inenh kangkwerretjeh kaltj-anthem.
Nwengkerr aleny nwehengkerr-henh arratj kwet anyenem key? Nwengkerr key itja anetj angketjeh? Itja kwet, nwengkerr anetj kwet angkem aleny nwehengkerr-henhel-ayeng! Amwangel tjerrtj nhwem-artek, arrwengkelth amwa-kenh tjerrtjek irrpem, tjerrtj irlkert-ilem, lakenh-artek kwenh anem, nwern kwet anetj angkem tjerrtj arrpenheh.
9-10 Aleny nyent kwereng angketj mwerr angketj anetj thwen arratem. Aleny nwehengkerr-henhel nwengkerr Ngkart Angey renh nakem. Aleny nyent kwerel nwengkerr tjerrtj arrpenh iltem, arramp-wem apek. Tjerrtj renh Altjerrelarl rarteh arrmernekarl. Peltj mapay, nwengkerr itja lakenh angketjeh.
11-12 Kwatj well-areny iterl-arang. Well nyentel anyenem kwatj mwerr, antjwenh-antjwenh. Well arrpenhel anyenem kwatj ilewerr apek, itja antjwetjek. Kwatj mwerr kwatj ilewerr thwen itja well nyenteng arratem, itja kwenh. Peltj mapay, arnang tjwerrk mangkemeng, alangkw tjwerrk thwen ratherr itja pwert mangkem. Mern tjwerrkant mangkem! Lakenh-arteh aleny nwern-kenhel-ayeng nwern itja anetj angketjeh! Angketj mwerrant angketjeh!
Arrantherr iterl-arem, arrantherr iterrentj mwerr-akert apek anemeng. Kwereng arrantherr arratj mernelhang, mwerr urrkapetjek tjerrtj arrpenh mapek, tjwenelhetjal anetjeh.
Arrantherr apek tjerrtj arrpenheh ahentj-kweny anemeng, arrantherr ngkewarlenyant nyerrkelhem, arrantherr itja nakelhetjeh, arrantherr iterrentj mwerr-akert kwel anemarleng. Arrantherr itja urrtjerremel ilelhetjeh.
Tjerrtj inang tjerrtj arrpenheh ahentj-kweny anemeng, Altjerrel inenh itja kwenh lakenhek kaltj-anthek. Arrentj rant kwenh lakenh kaltj-anthem.
Arrantherr apek tjerrtj arrpenheh ahentj-kweny anemeng, ngkewarlenyant nyerrkelhemeng, arrantherr ingkerrek rrwernelhem lakenh angkemarlan.
Tjerrtj inarl iterrentj alker-areny-akert anem, inang kel arratj mernelhem. Inang tjerrtj ahangerr map twepelh-ilem, inang arratj ngwerleny anetjenheng.
Wenheng arrantherr atwerremel ilterrem thwen? Thang arrantherrenh ilem. Alherrentj anetj kwerrern mwerr thwen mpwerrk arrehantherrel-ayeng ratherr atwerremeng wart. Ratherr nyentam-nyentel arrehantherrel-ayeng kwenel atwerremeng. Lakenh arrantherr alherrentj anetjehemeh kangkwerrem.
Arrantherr rnwanentjeh-arlk alherrem, arnang arrpenh-henh-arlkeh ahentj-irrem. Arrantherrem tjerrtj arrpenh mapeh nkey inkem rnwanentj inehenheh. Lakenh arrantherr ahel-irrem atwerrem thwen. Arrantherr arrpenh irrernng apek atwem. Arrehantherrem rnwanentj itja intem, arrantherr Altjerr renh itja pawenhekarleng wart.
Arrantherr anetjeh pawenhekarleng wart, arrantherr-artek maneyek war pawenhek, arrantherr arrken-irretjeh-anngernt. Lakenheng Altjerrel arrantherrenh itja kwet anthem.
Arrantherr-artek Altjerreng ntjwem kwet alhem, arrantherr renh itja nakem. Arrantherr kaltj anemer, tjerrtj inarl ahelh nhenh-arenyeh rnwanentjeh-arlk angerr nyerrkemeng, inang itja Altjerr-henh peltj anem. Tjerrtj inarl Altjerreh ahentj-kweny mapeh kangkwerrem, inangemeh itja Altjerr-henh peltj anem. Lakenheng arrantherr ahelh nhenh-arenyek rnwanentjek thwen angerr nyerrkemeng, Altjerr kel arrehantherr ahel kwet anem.
Angketj Altjerr-henh pipel-arleng intem, “Kwerrern nheng Altjerrel tjerrtjeh arrwekel anthekarl, kwerrern nhenh rartek kweteth wenh-wenh ahelh-arenyek alherrem.” Altjerr ahentj-anem, kwerrern nwehengkerr-henh kwerant kangkwerretjeh.
Altjerrelem nwengkerrenh twer-ilem, nwengkerr nyerrkentj mernelhetjeh. Angketj arrpenh Altjerr-henh pipel-ayeng intem, “Tjerrtj rarl Altjerreng ularr nakelhem, renh Altjerrel arnpwetjenh. Tjerrtj rarl itja tjwenelhem, kwer Altjerr rang nyerrkentj mernelhetjenh.”
Lakenheng arrantherr itja Altjerreng ularr tjwenelhetjeh. Arrantherr kwerant war kangkwerretjeh. Arrentj-ketj lterrk irnerrerrang, kwereng arrentj rang arrehantherreng ater alhetjenh.
Altjerr-warn kwet angkay. Kwereng rang arrehantherr-warn itwek-irretjenh. Tjerrtj anetj-akert mapay, anetj arrehantherr-henh mentj impay, mwerrehant athek-irray! Altjerrehant war kangkwerretjeh! Itja iterrentj atherr-akert anetjeh.
Arrantherr lharrp arnetjeh. Arrantherr itja atherretjeh, intert anetjeh. Arrantherr itja arrken anetjeh.
Arrantherr itja Altjerreng ularr tjwenelhetjeh, kwereng rang arrantherrenh tjwenetjenh.
Peltj mapay! Arrantherr itja arrpenheh tjel-angketjeh. Arrantherr apek arrpenheh tjel-angkemeng, kwer-penh apek angkemeng, rang tjerrtj anetj anemeng. Lakenh angkemel arrantherr Altjerr-henh mpwareng-arengeh irrpeltherrem. Arrantherr Altjerr kwer irrpeltherrem, arrantherr itja mpwareng-areng kwerenhek kangkwerrem.
Altjerr kwerant anem, mpwareng-areng kwerenh ngkernetjeh, arltang ingkernel tjerrtj pawenhetjeh thwen. Altjerr kwerant anem, tjerrtj nyent lthekalth-iletjeh apek, tjerrtj arrpenh atwetjeh apek. Nwehengkerr-athek itja anem. Lakenheng arrantherr itja peltj arrpenheh tjel-angketjeh.
Arrpenh lakenh angkem, “Lyet apek ngwenth apek yeng kel town ntwarr alenh-warn alhetjenh, kwereng yeng mer kwerelem kwet anetjenh. Thangem rnwanentj wenh-wenh angemel sell-em-iletjenh, lakenh maney angerr mpwaretjeh.” Yengemeh awerrerrang! Artwang nhenhel-artek itja Altjerr renh pawenhek, nthakenh rang mpwaretjek. Rang iterrentj arlaltj kwerenh-akertant angkek.
Ngwenth arrantherr nthakenh irretjenh? Arrantherr kwenh itja kaltj, wenh-arteh arrehantherr anetjenh. Arrantherr kwenh rwang kwert-arteh anem. Kwert renh irlkel angem, arrantherr lakenh-arteh ywerretjenh.
Arrantherr lakenh angketjeh, “Ngkart rang ahentj-anem apek, yeng iteth kwet anetjeh, ngwenth thang lakenh mpwaretjeh.”
Arrantherr nakelhemel tjwenelhekarleng, arrantherremeh rrwernelhehetjeng Altjerreng ularr. Lakenh kwenh anetj anem.
Arrantherr kaltj apek anemeng, wenh apek arratj mpwaretjeh, arrantherrem itja arratj mpwarem, lakenh arrantherr rrwernelhem Altjerreng ularr.
Arrehantherreng urrpetj apek maney arwenth-akert anemeng, thang arrantherrenhant war ilem, arrantherr angketj nhenh awetjeh. Arrantherr iterremel arnetjehant. Arrantherr rwekenth-kenth angerr-warn irrpetjenh ngwenth war.
Lakenh-arteh arrehantherr anetjenh. Rnwanentj arrehantherr-henh inang altjwer-altjwer irretjenh. Interrkel rnwanentj arrehantherr-henh arlkwetjenh.
Artwang arrpenh map farm arrehantherr-henhel urrkapekarl-penh, mern anngang kwetjemel, arrantherremeh ineh maney itja anthek. Urrkapenh-apenh inem arrantherrenh yarn pawenhek inarl urrkapekarl-penh, inang yarn iterrek. Inang arnemel angkek Ngkart-warn. Ngkartel inenh awek. Rang twer angerr-akert anem.
Maney angerr-akert mapay, arrantherr kwenh ahelh nhenhel warl mwerr anthwerrel anek, rnwanentj angerr-akert. Arrantherr kwenh anetj-warn irrek. Arrantherr ker angerr atwemel arlkwetjart, mern thwen. Lwerenh-penh arrantherr tjerrtj anter angerr anek. Kelant Altjerrel arrantherrenh atwetjenh, station-arenyel pwelek anter angerr-akert atwemarl-arteh.
Arrantherr tjerrtj arratj inenh ilpernemel atwekarleng wart. Inang itja arrehantherr ngkwantj-irrek.
Peltj mapay, arrantherr kwenp alkwernewarrang, Ngkart rang petj-alpetjeh-atwetj. Arrantherr artwang ineh iterrang, inarl mern anngang ahern kwen-warn kwernem. Inang inenh kwernekarl-penh, inang alkwernem, kwatj alker-penhel-amparr anhetjeh. Kwatj-penh mern anngang lyapemel angerremeh irrem. Anteth arratem, kwer-penh mern ngwerrm-irrem. Mpank arletj-lwer, inang kwenp-amparr alkwernem. Uternel ampemarl-lwer, kwereng mern inang ampengemeh anem. Artwang inang alhem kwetjetjehemeh.
Arrantherr ineh-arteh kwenp kwet alkwernetjeh, arratj iterremel anetjeh. Itja alngarelhetjeh. Ngkart rang kwenh ngwenth war petj-alpetjenh.
Peltj mapay, arrantherr itja lhwerrkert angketjeh tjerrtj arrpenh mapeh. Arrantherr lhwerrkert angkem, Altjerrel arrantherrenh atwetjenh. Altjerr rang ngwenth war tjerrtj map nyentam-nyent pawenhetjenh, nthakenh inang mernelhekarl-arteh.
Peltj mapay, arrantherr iterl-arem key, angerrepat arrwekeleny map inang Altjerr-henh angketj kaltj-anthetjart? Tjerrtj arrpenh map ineh arratj kangkwerretjart. Tjerrtj arrpenh mapel angerrepat inenh nakepakel-iletjart. Angerrepat inang kwenpel kwet tjerrtj inenh kaltj-anthetjart. Arrpenh mapel arrantherrenh nakepakel-ilemeng apek, arrantherr twer anerrerrang, angerrepat ineh-arteh.
Nwengkerr tjerrtj inenh naketjeh, inarl kwenp Altjerreh tjwempelhetjam rwekenth-kenth-lwer. Aywang nheng Job-ek iterrewarrang. Job kwer rwekenth-kenth angerr anek, Altjerr-warn rang kwenp angketjart. Arrantherr kaltj, rang rnwanentj kwerenh parlp-ilek warl-arlk ker pwelek-arlk mern-arlk arlaltj kwerenh map-arlk ingkerreny rang parlp-ilek. Mer kwerenh ingkerreny arrentjel ulpert mpwarek. Kwer-penh arrentjel Job renhemeh tjwen apapeth mpwarek. Job rang twerel kwet Altjerr renh nakek, rang itja Altjerr renh ilpernek. Rwekenth-kenth-penh Altjerr kwer ltarrp-irrek, renh kwart-wek. Ngkart kwenh nyerrkentj anthwerr anem, rang nwehengkerr lakenh-arteh mantj-mantj mernelhem.
Peltj mapay, thang arrantherrenh angketj twerel ilem, arrantherr mantj-irretjeh. Arrantherr itja tjerrtj arrpenheh lakenh alheletjeh, “Altjerrel kwenh yengenh aremeng, thang ngkweng awakem apek!” Ngkweltj apek. Itja lakenh rrtjwerremel alheletjeh. Arratjant war angketjeh, Altjerrel arrantherrenh atwehetjeng. Tjerrtjel apek arrantherrenh pawenhemeng, arrantherr tjernemel “Yaw” apek angketjeh, “Itja” apek. Lakenhant war angketjeh.
Ntwang apek rwekenth-kenth awelhem, parrk apek, irlkert apek, Altjerr renh pawenhang. Ntwang apek arrken anem, alyelhemel Altjerr nakang.
Ntwang apek irlkert awelhem, urrpey werlampareny-warn lanthang, angerrepat urrpetj ngwetjeh, arntarnt-arenh-arenh apek. Inenh ilang, Altjerr renh ngkweng tjang-pawenhetjeh, olive anterel ngwenh pernetjeh, Ngkart-henh arreny anewemel. Lakenh.
Tjerrtj ngwenhel apek inarl Altjerr renh nakentj-akertel tjang-pawenhem tjerrtj arrpenheh, Altjerrel kel inenh awetjenh. Altjerrel tjerrtj irlkert renh mwerr-iletjenh. Tjerrtj nhenhel apek ngkwey anetj mpwarekarl, Altjerrel anetj kwerenh wem-antim.
Arrantherrem ularrek ularrel anetj arrehantherr-henh ilelhetjeh. Arrantherr Altjerr renh pawenhetjeh, rang wart arrantherrenh mwerr-iletjenh.
Lakenh intem: tjerrtj ngwenh apek rang anentjekarl arratj mernelhemel Altjerreng ularr, rang lhwerrkert angketj-kweny, rang anetj mpwaretj-kweny, rang arratj irlpareth anthwerr anem, rang awenh-awenh, rang nyerrkemel mernelhem arrpenh mapeh, artwang nhenhel Altjerr renh tjang-pawenhem arrpenheh apek, Altjerr rang kwer kangkwerrem.
Arrwekeleny Elijah-ek iterrewarrang. Ngkwey rang Altjerr-henh angketj angenh-angenh anek. Elijah rang nwehengkerr-arteh anek, tjerrtj ahelh-areny. Rang twerel kwet Altjerr pawenhek, kwatj arnpaketjeh. Altjerrel renh awekarl-penh, kwatj-kweny anek year urrpetjek-atwetj wart.
Kwereng rang Altjerr renh angkep pawenhek kwatj anthetjeh. Kwereng kwatjelem anhek, mern atherrkemeh lyapek mer arrpenenhel. Lakenh Altjerr rang tjerrtj arratjeh kangkwerrem.
19-20 Peltj mapay! Tjerrtj nakenh-nakenh ngwenhel apek Altjerr-henh angketj impekarl, ntjwem-irrekarl, renh twepelh-ilang, rang Altjerr-warn angkep twep-irretjeh. Mwerr kwenh lakenhan. Rang apek ngkweng kangkwerremeng, ntwang renh Altjerr-warn twepelh-ilek. Altjerrel anetj kwerenh ingkerrek kel wetjenh. Altjerr rang renh inem, rarl kwerel-ayeng iteth kwet anetjenh.
