Tuꞌun xaꞌa Jesús ya ta̱a ta Lucas
Tata Teófilo, xa kuaꞌa ni naꞌa ta̱a ya i̱kan Jesús xiꞌin yo.
Tá íyo ya si̱naꞌa na xi̱ndikun sata ra, na xi̱ni xiꞌin nuu ndiꞌi ya i̱kan ra, saa íyo ya ta̱a na, chi ndaꞌa na xi̱ndikun sata ra si̱ndoo ndiꞌi ra chiñu ya sinaꞌa na. Tá íyo ndiꞌi ya i̱kan ra ñuu ivi yóꞌó, saa íyo ya ta̱a na xaꞌa ra.
Tasaa tu yeꞌe va, kuekuee ndi̱nduku ndiꞌi i xaꞌa ya, ndá kuꞌva ndi̱xiyo ndiꞌi ya i̱kan ra kivi nuú; yakan kua tíꞌvi i tutu yóꞌó xaa nuu un ya kundaa ini un xaꞌa ndiꞌi ya i̱kan ra kivi nuu iin saa nda kivi ndi̱xiꞌi ra xiꞌin kivi ndi̱taku ra.
Tíꞌvi i ya xaa ya nuu un ya kuchiñu un kundaa vaꞌa ka ini un xaꞌa yasi̱naꞌa na yóꞌo̱ yandaa ku yasi̱naꞌa na yóꞌo̱ ―káchi taLucas xiꞌin taTeófilo.
Iin ángel Ndioxi káꞌan ra ndá kuꞌva kaku taJuan tasíkuchi naꞌa
Tiempo ku̱u ra rey Herodes chiñu nuu naJudea, ta ndi̱xiyo iin sutu náni Zacarías, xi̱ndikaa ra xiꞌin iin tiꞌvi sutu nanáni Abías. Ta yásiꞌi taZacarías ku yánáni Elizabet. Seꞌe sikua raAarón ku yá. RaAarón ku ra ndi̱xiyo sutu nuú nuu ndiꞌi sutu xinaꞌa.
Ta vaꞌa ku chi ndi̱xiyo taZacarías xiꞌin yásiꞌi ra ka̱ñuꞌu ku chi na Ndioxi; tá íyo yandi̱kaꞌan ra, saa íyo ya i̱kan na. Xaꞌa ya ikan kua köo ndi̱niꞌi ndá ka naꞌa kaꞌan kini na xaꞌa taZacarías xiꞌin yásiꞌi ra.
Ta nda iin seꞌe na köo ndi̱xiyo, saa xa ku̱naꞌnu ni na. Köo ndi̱kuvi koo seꞌe na, chi yánuma ku yáElizabet siꞌi ra.
Saa iin ichi ti̱ndaa kivi xachiñu tiꞌvi ndasutu nda ítaꞌan xiꞌin taZacarías, ti̱ndaa kivi xachiñu nda nuu Ndioxi.
Sundi tixin ndiꞌi nda ikan ta indaa kulu va ku raxíniñuꞌu kiꞌvi choꞌma, saachi saa costumbre nañuu na. Ta köo xíni nda unku nda kiꞌvi choꞌma, saa chi̱kaa nda suerte, ta mi sata taZacarías ndi̱kava ya kiꞌvi ra choꞌma ra nuu Ndioxi cuarto yií ya ndíkaa maꞌñu ini veꞌe ñuꞌu kaꞌnu.
Tá ki̱xaá ra chóꞌma ra, tasaa ki̱xaá ndiꞌi nañuu káꞌan na xiꞌin Ndioxi; ndíta na keꞌe káꞌan na xiꞌin ra.
Ta mii tiempo ikan ndi̱tuvi iin ángel Ndioxi ndíchi ya iin ñaꞌñu kuáꞌá xiin tun mesa nuu ndíkaa ra chóꞌma ra.
Tá xi̱ni ra ángel ikan, ta ndi̱ndiꞌvi ku chi ra, ndi̱kanda ka vi ini ra.
Saa ndi̱kaꞌan ángel ikan xiꞌin ra:
―Ku ïꞌvi un tata Zacarías, saachi xi̱ni soꞌo Ndioxi yandi̱kaꞌan un xiꞌin ra. Ta vitin kaku seꞌe yásiꞌi un. Juan koo kivi raloꞌo ikan chinuu un.
Saachi chee ni koo raloꞌo ikan nuu Ndioxi. Ni köꞌo ra ndixi ni vinu köꞌo ra, nditaxi ndiꞌi ra mii ra ndaꞌa Ndioxi. Nda kivi ná kaku ra ta koo ndee Tachi Ndioxi xiꞌin ra.
Ta kuaꞌa ni naIsrael sindiko koo ra ichi Ndioxi.
Chi suvi ra kunuu kuꞌun nuu ra kee kixi nuu Ndioxi, ta koo ndee Tachi Ndioxi xiꞌin ra, taꞌan yandi̱xiyo xiꞌin raElías ra ndi̱kaꞌan ndoso tuꞌun Ndioxi xinaꞌa, taꞌan ya ikan ku ya koo xiꞌin ra. Saa kuu mii ra ichi kaꞌan ra xiꞌin naꞌa ya ndikundoo vaꞌa na xiꞌin iva na tin seꞌe na. Tasaa ndiꞌi na iku ni ta nduvaꞌa na ikan na yavaꞌa. Taloꞌo seꞌe un ku ra chindee na koo nduvi na, kixaá na kaka na ichi iva yo xiꞌin ndiꞌi nima na ―káchi ángel xiꞌin ra.
Tasaa ndi̱ndakan tuꞌun taZacarías ikan ángel Ndioxi, káchi ra saa:
―¿Ta unkua ikan i kundaa ini i an ya ndixa ku ya kaku seꞌe yásiꞌi i? Xa yata ni va nde ―káchi ra.
Saa ndi̱kuiin ángel ikan káchi ra saa:
―Yeꞌe ku ranáni Gabriel ta ndiꞌi saa kivi ndíchi i nuu Ndioxi; íyo tuꞌva i kaka i chiñu nuu ra. Suvi ra ti̱ꞌvi yeꞌe vaxi i kaꞌan i tuꞌun vaꞌa xiꞌin un.
Sundi yóꞌo̱ ta köo ndi̱kandixa un yeꞌe. Xaꞌa yaköo ndi̱kandixa un yandi̱kaꞌan i xiꞌin un, ta vitin kindoo meꞌme un. Saachi vaxi tiempo ta xinu yandi̱kaꞌan i xiꞌin un. Vitin ta küchiñu un kaꞌan un, nda ná tindaa kivi kaku raloꞌo seꞌe un saa kuchiñu kaꞌan un ―káchi ángel xiꞌin ra.
Tasaa ndóo ndiꞌi nañuu ndátun ñaꞌa na keta ra ta köo ra kéta, saa ki̱xaá ndíꞌi va ini na xaꞌa ra.
Sundi tá ke̱ta ra, ta ni köo ndi̱kuvi ka kaꞌan ra xiꞌin na. Saa ku̱ndaa ini na íyo ñaꞌa si̱tuvi Ndioxi nuu ra ini cuarto yií ikan, saachi köo ndi̱kuchiñu ka ra kaꞌan ra xiꞌin na. Ndá seña íkan ndaꞌa ra nuu na, köo ndi̱kuvi ka kaꞌan ra, ki̱ndoo meꞌme ra.
Saa tá ndi̱xinu kivi xa̱chiñu ra veꞌe ñuꞌu, ta ke̱e ra ndi̱kiꞌin ra kua̱nuꞌu ra veꞌe ra.
Tasaa ndi̱kee seꞌe yáElizabet siꞌi ra, ta ni köo ndi̱kee mii yá. Uꞌun yoó köo mii yá ndi̱keta. Saa ki̱xaá yá ndíkani ini yá, káchi yá saa:
“Ndioxi ku ra i̱kan yayóꞌó xiꞌin yo ya ná kündasi nuu ka naꞌa kuni na yoo”, káchi yá.
Káꞌan ángel Ndioxi ndá kuꞌva kaku Jesús
Tá ndi̱xinu iñu yoó ñúꞌu seꞌe yáElizabet ta ti̱ꞌvi Ndioxi ra ángel Gabriel kuaꞌan ra iin ñuu náni Nazaret ya ndíkaa estado Galilea.
Kuaꞌan ra koto ra iin yákuaan loꞌo yá náni María. Ta nda iin taa täꞌan kusun xiꞌin yá. Xa íyo nduvi ndiꞌi ya tindaꞌa iin ra náni José xiꞌin yá. Ta raJosé ku seꞌe sikua tarey David.
―¡Kuaꞌa un yáloꞌo, vaxi i chindee i yóꞌo̱, chi Ndioxi íyo ra xiꞌin un; kúsini ni ra xíni ra yóꞌo̱, saa yóꞌo̱ kusini ni ka yóꞌo̱ nuu ndiꞌi kuu náñaꞌa! ―kachi ángel xiꞌin yá.
Saa tá xi̱ni yá ángel Ndioxi ta iin ndi̱kanda ini yá xaꞌa tuꞌun yandíkaꞌan ra xiꞌin yá, ñaa ki̱xaá xíka ku chi ini yá xaꞌa yandi̱kaꞌan ra.
Tasaa ndi̱kaꞌan ra xiꞌin yá:
―Ku ïꞌvi un xaꞌa yandi̱kaꞌan i xiꞌin un, saachi Ndioxi ta kúni ra ikan ra yavaꞌa xiꞌin un.
Vitin kee seꞌe un, ta kaku iin seꞌe un, taa loꞌo koo ra kaku. Ta chinuu un kivi ra kunani ra Jesús.
Chi seꞌe Ndioxi koo ra; ndee ni taa kuu mii ra. Saa kaꞌan na xiꞌin ra: Seꞌe Ndioxi takaꞌnu kachi na xiꞌin ra. Chi mii iva yo Ndioxi ndasa kaꞌnu ni seꞌe un, ta nduu ra rey tá ndi̱xiyo xii sikua ra taDavid saa koo ra.
Kuniꞌi ra ichi kaꞌnda chiñu ra nuu ndiꞌi naIsrael. Nda iin kivi ndïꞌi xaꞌa chiñu ya kuu mii ra ―káchi ángel xiꞌin yá.
Tasaa ndi̱ndakan tuꞌun ñaꞌa yá:
―¿Ndá kuꞌva koo yañaa? Ta nda iin taa täꞌan tindaa yeꞌe ―káchi yá.
Saa ndi̱kuiin ra, káchi ra saa:
―Käka ini un chi mii Tachi Ndioxi ku ya kixi, ta tá káa vikó saa koo ndee ra ya kixi ndikasi yóꞌo̱, ta ñaa kee mii seꞌe un. Xaꞌa yayóꞌó kua kunani ra Seꞌe Ndioxi, chi rayii koo ra.
Koo tu seꞌe yáElizabet taꞌan va un, vani xa yata ni yá ta koo seꞌe yá. Köo ndi̱kuvi koo seꞌe yá yachi, ta ndi̱kaꞌan na xaꞌa yá, yánuma, káchi na. Sundi vitin kaku iin seꞌe yá. Xa íyo iñu yoó ñúꞌu ya.
Yayóꞌó kúni kachi ya: Nda iin ya köo ndichi nuu Ndioxi ―káchi ángel xiꞌin yá.
Tasaa ndi̱kaꞌan yá xiꞌin ra:
―Mozo ku i nuu iva yo, ta vaꞌa ná ikan ra ya kúni mii ra xiꞌin i, tá íyo yandi̱kaꞌan un xiꞌin i saa ná koo ya ikan ra ―káchi yá xiꞌin ángel ikan.
Saa ndi̱ko koo ra kua̱nuꞌu ra.
Saa ku̱u ta iin kivi ke̱e yáMaría xínu yá kuaꞌan yá iin ñuu nuu íyo ni iku ya ndíkaa estado Judea.
Tá ndi̱xaa yá ñuu ikan, saa ndi̱xaa yá veꞌe taZacarías, saa chi̱ndee ñaꞌa yáElizabet.
Tá xi̱ni soꞌo yáElizabet chi̱ndee yáMaría ta ndikun ndi̱kanda raloꞌo seꞌe yá tixin yá, tasaa ndu̱ndee yá xiꞌin Tachi Ndioxi.
Saa ndu̱ndee ni tachi yá ndi̱kaꞌan yá xiꞌin yáMaría:
―¡Ndioxi ta̱xi ra yavaꞌa ndaꞌa un, ta kusini ni ka yóꞌo̱ nuu ndiꞌi náñaꞌa ná íyo ñuu ivi yóꞌó; saa tu seꞌe un ta̱xi ra yavaꞌa ndaꞌa ya!
Ta ndee ni koo seꞌe un chi ra ikan ku ra kaꞌnda chiñu nuu ndiꞌi yo ñuu ivi yóꞌó, xaꞌa yañaa kua ni̱nu̱ ni kúni i nuu un, chi ndee ni koo seꞌe un.
Saachi tá xi̱ni soꞌo i chi̱ndee un ta ku̱sini ka vi seꞌe i ndikun ndi̱kanda ya tixin i.
¡Ta yóꞌo̱ kúsini ni un chi ka̱ndixa un tuꞌun yandi̱kaꞌan Ndioxi xiꞌin un, ta vitin ndátun un sixinu ra yandi̱kaꞌan ra xiꞌin un! ―káchi yáElizabet xiꞌin yáMaría.
Saa ki̱xaá káꞌan yáMaría, káchi yá saa:
Kúsini ni yavaꞌa i xíni ya iva yo Ndioxi.
Saa tu nima va i, saachi síkaku ra yoo.
Ndi̱kaxin ra yeꞌe, vani ndaꞌvi ni i, ta ndi̱kaxin ra yeꞌe,
chi tiempo vitin xiꞌin ndiꞌi saa ka tiempo ya vaxi ta chinuu vaꞌa naꞌa tuꞌun i, kachi na saa: “Kúsini yá xaꞌa ya i̱kan Ndioxi yavaꞌa xiꞌin yá”, kachi na xaꞌa i.
Chi Ndioxi rachee, rayii ku ra i̱kan yachee ni xiꞌin i.
Ndiꞌi saa tiempo kíxaá kaꞌnu ini ra xaꞌa na ivi nakáñuꞌu ñaꞌa,
íkan ra yavaꞌa xiꞌin na íyo tiempo vitin, tin ndiꞌi saa ka tiempo yavaxi kundaꞌvi ini ra kuni ñaꞌa ra.
chi naꞌa nandíkani ini ndee ni na túvi na ta ndi̱saka nuu ndiꞌi ra yandíkani ini na.
Xiꞌin ndee ra si̱ndikava ndaa ra nanaꞌnu, nakúu mii chiñu ndee.
Ta nandaꞌvi nani̱nu̱ kúni nda̱niꞌi ra na, si̱ndikuita ra tuꞌun na.
Nandaꞌvi, naxíꞌi soko ta ta̱xi ra yavaꞌa ndaꞌa na,
ta nakuika si̱ndiko koo yuchi ra na kuaꞌan na.
Ku̱ndaꞌvi ini ra xi̱ni ra yo nakúu israel.
Köo ndi̱ndoso ini ra ikan ra yandi̱kaꞌan ra xiꞌin xii sikua yo nayata.
Tá íyo yandi̱kaꞌan Ndioxi xiꞌin xii sikua yo taAbraham,
saa íyo ya i̱kan ra xiꞌin yo nakúu seꞌe sikua raAbraham.
Nda iin kivi ndïndoso ini ra xaꞌa yo ―káchi yáMaría.
Saa ndi̱ndoo yá xiꞌin yáElizabet tá kuꞌva uni yoó, ta sindiꞌi saa ndi̱ko koo yá kua̱nuꞌu yá veꞌe yá.
Yaku̱u nuu ka̱ku taJuan, tasíkuchi naꞌa
Saa ku̱u ti̱ndaa kivi ta ka̱ku seꞌe yáElizabet; taa loꞌo ku ra ka̱ku.
Saa ku̱ndaa ini naveꞌe yá xiꞌin naxíni taꞌan xiꞌin yá, ku̱ndaa ini na xaꞌa ya i̱kan Ndioxi xiꞌin yá ka̱ku seꞌe yá. Ta kúsini ka vi na tá ku̱ndaa ini na ka̱ku seꞌe yá, saa tu mii va yá, ku chi kúsini yá.
Saa ku̱u tá ti̱ndaa una kivi ka̱ku ra loꞌo seꞌe yá. Ta ndi̱kunuu tuni Ndioxi ra, chi saa íyo costumbre naIsrael ñuu na. Tá chi̱nuu na tuni Ndioxi ra saa ki̱xaá káꞌan naveꞌe ra chinuu na kivi ra kunani ra tá náni iva ra, káchi na.
Sundi siꞌí ra ta köo ndi̱xiin yá kunani ra tá kuꞌva náni iva ra. Saa ndi̱kaꞌan yá:
Saa ndi̱kaꞌan na xiꞌin yá:
―¿Ndachu kua kúni un kunani seꞌe un Juan, ta nda iin naveꞌe yo köo náni saa? ―káchi na xiꞌin yá.
Ñaa ki̱xaá xíka ndaꞌa na nuu iva ra, káꞌan na xiꞌin ra ndá kuꞌva kunani taloꞌo, káchi na.
Saa ndu̱ku ra iin tabla nuu na. Ta ta̱xi na nu ndaꞌa ra, ñaa ta̱a ra nuu nu, ta yata̱a ra ikan káchi ya saa: “Juan kunani ra”, káchi ya. Saa tá xi̱ni na yata̱a ra ta ndi̱kanda ku chi ini na.
Tá ta̱a soꞌva ra, tasaa ki̱xaa tuꞌun ra xa̱á ra káꞌan ra. Ta káꞌan ka vi ra yavaꞌa xaꞌa Ndioxi.
Saa tá xi̱ni naxíni taꞌan xiꞌin ra ya ki̱xaá ra káꞌan ra ta ndi̱kanda ka vi ini na ndóo na. Xa̱ta ndiꞌi na tuꞌun xaꞌa yando̱ꞌo ra. Ndiꞌi saa ñuu ya ñúꞌu iku estado Judea ku̱ndaa ini na xaꞌa yando̱ꞌo ra.
Ta ndiꞌi naku̱ndaa ini yando̱ꞌo ra ndi̱ndakan tuꞌun taꞌan na, káchi na saa:
―¿Ndá chiñu kua kuu mii taloꞌo yóꞌó nuu Ndioxi ná kuchee ra? ―káchi na, chi tixin raloꞌo ikan si̱naꞌa Ndioxi ndee ra nuu na.
Yaa yaxíta taZacarías
Tasaa íyo ndee Tachi Ndioxi xiꞌin taZacarías iva raloꞌo Juan, saa ki̱xaá ra káꞌan ra xaꞌa Ndioxi, káchi ra saa:
Ndixaꞌvi ni Ndioxi rachíndee yoo naIsrael nandi̱kaxin ra,
saachi vaxi ra sikaku ra yoo.
Ti̱ꞌvi ra tachee vaxi ra sikaku ra yoo nakúu seꞌe sikua taDavid, taxa̱chiñu nuu Ndioxi.
Tá íyo yandi̱kaꞌan ra tixin ndandi̱kaꞌan ndoso tuꞌun ra xinaꞌa, saa íyo ya i̱kan ra chi yandi̱kaꞌan nda ikan, káchi ya saa:
Sikaku ra yoo nuu naꞌa nasáa ini xíni yoo tin sikaku ra yoo nuu ndiꞌi nakúndasi nuu xíni yoo.
Saachi ndi̱kaꞌán ini ra xaꞌa yandi̱kaꞌan ra xiꞌin xii sikua yo, ta ku̱ndaꞌvi ini ra xi̱ni ra yoo,
Chi yandi̱kaꞌan ra xiꞌin xii sikua yo taAbraham ta yandinuu ku ya:
Sikaku ra yoo nuu ndiꞌi nasáa ini xíni yoo, ta ni ku ïꞌvi yo kuni yo na,
saa kuchiñu xachiñu yo nuu ra.
Ta kuyati yo nuu ra, ndundaa ini yo, nduvaꞌa ini yo ndiꞌi saa kivi ya koo yo ñuu ivi yóꞌó ―káchi taZacarías.
Ta sindiꞌi ndi̱kaꞌan ra xiꞌin taloꞌo seꞌe ra, káchi ra saa:
Yóꞌo̱ raloꞌo, ra chee koo un kaꞌan ndoso un tuꞌun Ndioxi,
saachi kunuu un kuꞌun un kaꞌan un xiꞌin naꞌa ya ndasa vii na ichi kuaꞌan na, saa koo nduvi na ndikitaꞌan na xiꞌin yo ndikiꞌin yo ratiꞌvi Ndioxi kixi.
Saa sinaꞌa un na ndá kuꞌva kuu xakaꞌnu ini Ndioxi xaꞌa kuachi ndiꞌi yo ta ndá kuꞌva kuu chindee ra yoo.
Saachi kúndaꞌvi ni ini iva yo xíni ra yoo,
yakan tiꞌvi ra seꞌe ra, rakee kixi nuu ndivi, ta tá káa nuu túvi inka kivi saa kuu ná kixi ra.
Kixi ra chindee ra naꞌa na köo xíni xaꞌa ra, chi tá káa nuu naá saa káa nuu íyo na ya köo xíni na xaꞌa ra, ta kixi ra sindiyeꞌe ra nuu na ya ná küꞌun na ndaya;
tasaa ndasa vii ra ichi väꞌa nuu kuaꞌan yo, kixi ra sindiko koo ra yoo kuꞌun yo ichi vaꞌa nuu köo na íyo kuachi xiꞌin Ndioxi ―káchi taZacarías xiꞌin raloꞌo seꞌe ra.
Saa xáꞌnu ka raloꞌo Juan ndúndee ka ra xiꞌin ndee Ndioxi, ta xíka ra iku yuyu. Ndiꞌi saa kivi ndi̱xika ra iku yuyu nda kivi tá si̱naꞌa ra mii ra nuu nañuu ra, naIsrael.
Kivi ka̱ku Jesús
(Mt. 1:18-25)
Tiempo ku̱u mii rarey Augusto chiñu nuu ndiꞌi na ivi ta xa̱ꞌnda ra chiñu ya kuꞌun ndiꞌi na ndikaꞌi kivi na.
Tasaa kuaꞌan ndiꞌi na kaꞌi kivi na ñuu nuu ka̱ku nayata xii na.
Ta xaꞌa ya ikan kua ke̱e taJosé ñuu Nazaret yandíkaa estado Galilea. Ta ndi̱kiꞌin ra kuaꞌan ra kaꞌi kivi ra ñuu Belén yandíkaa estado Judea, nuu ka̱ku tarey David, xii sikua ra.
Ke̱e ra kuaꞌan ra xiꞌin yáMaría kaꞌi kivi na; ta xa íyo nduvi ndiꞌi ya tindaꞌa na xiꞌin taꞌan na ta xa ñúꞌu va seꞌe yá.
Tá ndóo na ñuu Belén ikan saa ti̱ndaa kivi kaku seꞌe yá.
Ta köo ndi̱niꞌi na nuu kusun na, ndá nuu kíxi kiti ndi̱xaꞌan na ndi̱kixi na, ikan ka̱ku yaloꞌo seꞌe yá yanuú, taa loꞌo ku ra ka̱ku, saa su̱vi yá ra xiꞌin iin tikoto ta chi̱nduꞌu yá ra kíxi ra nuu ñúꞌu ñaꞌa xíxi kiti, chi köo ndi̱niꞌi na nuu kusun na.
Na ángel Ndioxi xiꞌin napaxto
Ta mii kivi ka̱ku Jesús ndóo napaxto yati ñuu Belén, ndóo na iku ndáa na levo sana na, ta ikan kíxi na xiꞌin ri.
Saa ku̱u ta ndi̱tuvi iin ángel Ndioxi, ta ndi̱yeꞌe ni yayeꞌe Ndioxi nuu ndóo na. Ñaa ndi̱ndiꞌvi ku chi na.
Saa ndi̱kaꞌan ángel ikan xiꞌin na: “Ku ïꞌvi ndo chi yavaꞌa vaxi i ndituꞌun i xiꞌin ndo, ya kusini ni ndiꞌi ku na ñuu ivi kua vaxi i kaꞌan i xaꞌa xiꞌin ndo.
Kivi vitin ka̱ku iin rasikaku ndóꞌo̱ ñuu David, ta rayóꞌó ku Cristo. [Cristo kúni kachi ya randi̱kaxin Ndioxi.] Rayóꞌó ku ravaxi kaꞌnda chiñu nuu nañuu ivi.
Tá ná nditaꞌan ndo ra, ta soꞌva káa ra nditaꞌan ndo: Súvi ra tikoto ndíkaa ra ini iin itun nuu ñúꞌu ñaꞌa xíxi kiti”, káchi ángel xiꞌin ndapaxto ikan.
Tasaa kama ku chi ndi̱tuvi kuaꞌa ka ángel Ndioxi nuu ndivi, ndi̱kitaꞌan na xiꞌin ángel nandi̱kaꞌan xiꞌin ndapaxto ikan. Ñaa ki̱xaá na káꞌan na yavaꞌa xaꞌa Ndioxi, káchi na saa:
¡Ná kunuu ka yatoꞌo Ndioxi, ra íyo nuu ndivi!
Ta ná koo vaꞌa ini nañuu ivi na íkan ra yavaꞌa xiꞌin ―káchi na.
Tasaa tá ndi̱ko koo na ángel ikan kuaꞌan na nuu ndivi, saa ki̱xaá káꞌan ndapaxto ikan xiꞌin taꞌan nda:
―Ná koꞌyo ñuu Belén koto yo yaxi̱ni soꞌo yo ndi̱kaꞌan ángel Ndioxi xiꞌin yo ―káchi nda.
Saa tá ndiꞌi xi̱ni nda raloꞌo ikan, ta ki̱xaá ndítuꞌun ndiꞌi nda yandi̱kaꞌan ángel Ndioxi xiꞌin nda xaꞌa ra.
Ta ndiꞌi na xíni soꞌo tuꞌun káꞌan ndapaxto ikan ndi̱kanda ini na ndóo na.
Saa xíni soꞌo ndiꞌi yáMaría yakáꞌan nda, ta chívaꞌa ndiꞌi yá ya nima yá, ta xíka ka vi ini yá xaꞌa yakáꞌan nda xaꞌa raloꞌo seꞌe yá.
Tasaa ndi̱ko koo nda kua̱nuꞌu nda iku nuu ndóo kiti sana nda, káꞌan nda yavaꞌa xaꞌa Ndioxi kuaꞌan nda. Ta kúsini ka vi nda kuaꞌan nda xaꞌa yaxi̱ni soꞌo nda ndi̱kaꞌan ángel Ndioxi xiꞌin nda, saachi tá íyo yandi̱kaꞌan ángel ikan xiꞌin nda, saa íyo yaxi̱ni nda.
TaJosé xiꞌin yáMaría kuaꞌan na xayii na raloꞌo seꞌe na veꞌe ñuꞌu kaꞌnu ñuu Jerusalén
Ta ndi̱xinu una kivi ka̱ku taloꞌo ikan, tasaa chi̱nuu na tuni Ndioxi ra saachi saa íyo yandi̱kaꞌan Ndioxi xinaꞌa. Ta chi̱nuu na kivi ra, náni ra Jesús, tá íyo yandi̱kaꞌan ángel Ndioxi xiꞌin yáMaría tá täꞌan kuñuꞌu seꞌe yá, saa íyo ya i̱kan na.
Tasaa ndi̱xinu kivi ya xi̱nduꞌu yáMaría ki̱xaa yií yá tá kuꞌva káꞌan yandi̱kaꞌan Ndioxi xiꞌin raMoisés ta̱a ra. Tá ndi̱xinu kivi yá ta ke̱e na kuaꞌan na xiꞌin raloꞌo seꞌe na veꞌe ñuꞌu kaꞌnu ya íin ñuu Jerusalén. Kuaꞌan na taxi na ra ndaꞌa Ndioxi
tá káchi tuꞌun ra yata̱a taMoisés xinaꞌa: “Ndiꞌi seꞌe taa nuú na, ta nduxa taxi na nda ndaꞌa Ndioxi.”
Saa ndiꞌi iva siꞌí ndavali ta xíniñuꞌu na taxi na uvi ndiuu an uvi sata ndaꞌa Ndioxi, káchi yata̱a taMoisés xinaꞌa.
Ta xaꞌa yayóꞌó kua, ke̱e raJosé xiꞌin yáMaría kuaꞌan na veꞌe ñuꞌu kaꞌnu xiꞌin raloꞌo Jesús ya xaa nduvi na yata̱a taMoisés.
Ta tiempo ikan íyo iin ra náni Simeón ñuu Jerusalén, ta vaꞌa ni taa kúu mii ra, káñuꞌu ni ra Ndioxi, ta íyo Tachi Ndioxi xiꞌin ra. Saa ndátun ra taa, ratiꞌvi Ndioxi rakixi sikaku naIsrael.
Ta xa yachi ndi̱kaꞌan Tachi Ndioxi xiꞌin ra:
―Küvi yachi un, nda ná kuni un taa tasikaku naIsrael, saa kuvi un ―káchi Tachi Ndioxi xiꞌin ra.
Ta mi kivi ndi̱xaa taJosé tin yáMaría xiꞌin taloꞌo Jesús veꞌe ñuꞌu ya xaa nduvi na yakáꞌan yata̱a raMoisés. Mi kivi ikan si̱kaꞌán Tachi Ndioxi ini taSimeón ndi̱xaꞌan ra veꞌe ñuꞌu.
Saa ndi̱kiꞌin taSimeón ikan taloꞌo Jesús ndi̱kunumi ndaa ñaꞌa ra. Ta ki̱xaá ra káꞌan ra yavaꞌa xaꞌa Ndioxi, káchi ra saa:
Tata, yóꞌo̱ ku takaꞌnu, yóꞌo̱ ku tachee nuu ndiꞌi nañuu ivi yóꞌó.
chi xa ki̱xaa nduvi un yandi̱kaꞌan un xiꞌin i.
Xa xi̱ni i taa rati̱ꞌvi un vaxi ñuu ivi yóꞌó, ravaxi sikaku na ivi.
Ikan un yavaꞌa xaꞌa ndiꞌi na ivi, chi ti̱ꞌvi un tayóꞌó vaxi ra ya kuni ñaꞌa na.
Ta raloꞌo yóꞌó, tá káa ñu̱ꞌu̱ yéꞌe saa káa ra, chi sinaꞌa ra ichi un nuu ndiꞌi nañuu naköo kúu Israel.
Ta rayóꞌó ku ra ndasa kaꞌnu ni kivi seꞌe un, naIsrael ―káchi raSimeón ikan.
Tasaa ndi̱kanda ini taJosé xiꞌin yáMaría yakáꞌan taSimeón xaꞌa raloꞌo seꞌe na.
Saa ndi̱kaꞌan ra tuꞌun yóꞌó xiꞌin na:
―Ndioxi ná chikaa ka yavaꞌa ndóꞌo̱, ta ná chindee ka ra ndóꞌo̱ ―káchi ra xiꞌin na.
Tasaa ndi̱kaꞌan ka ra xiꞌin yáMaría siꞌí taloꞌo Jesús, káchi ra saa:
―Ndioxi ndi̱kaxin ra taloꞌo seꞌe un yóꞌó ya ka̱ku ra, ta kuaꞌa ni naIsrael sikaku ra. Ta inka naxïin ndikiꞌin vaꞌa ñaꞌa ndiꞌi xaꞌa na, saachi ra yóꞌó kúu ra koo iin seña sinaꞌa Ndioxi nuu nañuu ivi ya kuni na kúꞌvi ni ini Ndioxi xíni ra na, ta kuaꞌa ni na kuäꞌa kandixa ñaꞌa; xanduvaꞌa ni na xiꞌin ra,
saa ndituvi yandíkani ini na. Ta yóꞌo̱ tindaa iin kivi ta ndoꞌo ni ini un, kusuchi ni ini un. Tá kundoꞌo naꞌa natáꞌnda xiꞌin ichi, saa kundoꞌo un, saachi kusuchi ni ini un xaꞌa seꞌe un ―káchi ra xiꞌin yá.
Ta kivi ikan íyo iin yánáni Ana ini veꞌe ñuꞌu kaꞌnu ikan. Yákáꞌan ndoso tuꞌun Ndioxi ku yá, seꞌe raFanuel ku yá. Xii sikua yá ku raAser. Ta loꞌo ni yá ti̱ndaꞌa yá. Ta ndi̱xiyo yá xiꞌin yii yá uxa kuiya, tasaa ndi̱xiꞌi ra.
Ñaa ki̱ndoo yá íyo kuaán yá nda kivi ku̱u mii yá kumi xiko kuiya. Saa ku̱chee ni yá. Ta nda iin kivi köo ndi̱keta yá veꞌe ñuꞌu. Nduvi niuu ndíkaa yá veꞌe ñuꞌu, sava xíxi suꞌun yá ta káꞌan yá xiꞌin Ndioxi.
Tasaa ki̱xaa yá nuu íin yáMaría xiꞌin taJosé ndóo na xiꞌin taloꞌo Jesús. Ñaa ki̱xaá yá káꞌan yá xiꞌin Ndioxi, táxi yá ndixaꞌvi ndaꞌa ra xaꞌa ya ti̱ꞌvi ra taloꞌo Jesús, vaxi ra ñuu ivi. Tasaa ndi̱tuꞌun yá xaꞌa ra xiꞌin ndiꞌi nandátun tixin Ndioxi ya tiꞌvi ra tasikaku naIsrael.
Ndi̱ko koo na kua̱nuꞌu na ñuu Nazaret
Sindiꞌi tá ki̱xaa nduvi ndiꞌi na yandi̱kaꞌan Ndioxi yata̱a raMoisés, tasaa ndi̱ko koo na kua̱nuꞌu na ñuu Nazaret yandíkaa estado Galilea.
Kivi ndi̱ndoo Jesús veꞌe ñuꞌu kaꞌnu ñuu Jerusalén
Saa kúu ndiꞌi kuiya xáꞌan taJosé xiꞌin yáMaría viko pascua<sup>a</sup> ñuu Jerusalén, saachi saa ini ndiꞌi nañuu na.
Saa ke̱e na kuaꞌan na, ta kuaꞌan tu taloꞌo Jesús va xiꞌin na, ndi̱xinu ra uxi uvi kuiya ra. Kuaꞌan ra xiꞌin naveꞌe ra viko pascua ñuu Jerusalén.
Tá ndi̱ꞌi viko ikan, ta ndi̱ko koo na kua̱nuꞌu na ñuu Nazaret, ta köo ndi̱xini na ndi̱ndoo raloꞌo Jesús ñuu Jerusalén.
Kuaꞌan va ra xiꞌin na, ndá ndíkaa ra tañu nataꞌan na kuaꞌan ra, káꞌán na. Saa ku̱u tá ndi̱xinu nii kivi xíka na kuaꞌan na, ñaa ki̱xaá na ndúku na ra tañu nataꞌan na tin naxíni taꞌan xiꞌin na.
Ta köo ra ndi̱niꞌi na, ñaa ndi̱ko koo tuku na kuaꞌan na nduku na ra nda ñuu Jerusalén.
Ta nda kivi uni ndi̱taꞌan na ra veꞌe ñuꞌu kaꞌnu, índuꞌu koo ra maꞌñu ndamaestro ndasínaꞌa ley Ndioxi yata̱a raMoisés, xíni soꞌo ra yakáꞌan nda ta ndákan tuꞌun ñaꞌa ra.
Ta ndiꞌi na ndi̱kanda ini xaꞌa yakáꞌan ra, saachi xíni ku chi ra. Saa káꞌan na:
―¿Ndachu vaꞌa xíni ni raloꞌo yóꞌó ta loꞌo ni ra? ―káchi na.
Tasaa ki̱xaa iva siꞌí ra nuu índuꞌu ra, ndi̱kanda ini na xiꞌin ra. Ñaa ndi̱kaꞌan siꞌí ra xiꞌin ra:
―¿Ndachu i̱kan un saa xiꞌin nde? Tata un tin yeꞌe ndúku ka vi nde yóꞌo̱, ta nda̱ñuꞌu un nuu nde, ndíꞌi ka vi ini nde xaꞌa un ―káchi yá xiꞌin ra.
Saa ndi̱kuiin ra, káchi ra saa:
―¿Ndachu ndúku vi tu ndo yeꞌe? ¿An köo xíni ndo su chiñu Tata i xíniñuꞌu i ikan i? ―káchi ra xiꞌin na.
Ta ni köo ndi̱kundaa ini na unkua kúni kachi yandi̱kaꞌan ra xiꞌin na.
Sundi siꞌí ra ta chívaꞌa ndiꞌi yá tuꞌun ikan nima yá. Ñaa ke̱e ra ñuu Jerusalén, ndi̱kiꞌin ra kua̱nuꞌu ra xiꞌin iva siꞌí ra nda ñuu Nazaret. Ta ndiꞌi saa kivi xíni soꞌo ndiꞌi ra yakáꞌan iva siꞌí ra xiꞌin ra.
Saa xáꞌnu ka ra, kuiya ta kuiya xáꞌnu sukun ka ra. Ta iin iin kuiya ndúndichi ka ra. Kúsini ka vi Ndioxi xiꞌin ra, ta ndiꞌi na vaꞌa ka vi káꞌan na xaꞌa ra.
xiꞌin na ya ná xavii na ichi xaꞌa Ndioxi
(Mt. 3:1-12; Mr. 1:1-8; Jn. 1:19-28)
Ndi̱xinu xaꞌun kuiya kúu mii tarey Tiberio chiñu nuu ndiꞌi nañuu yandíkundaa ñuu Roma. Saa xa̱ꞌnda chiñu ra nuu gobernador ndiꞌi ñuu ikan. Ta suvi tiempo ikan ku̱u mii raPoncio Pilato gobernador nuu nañuu yañúꞌu Judea, ta raHerodes ku̱u gobernador nuu nañuu yañúꞌu Galilea. Inka raFelipe, ñani raHerodes, ku̱u gobernador nuu nañuu yañúꞌu Iturea xiꞌin nañuu yañúꞌu Traconite. Ta inka ra náni Lisanias ku̱u gobernador nuu nañuu yañúꞌu Abilinia.
Ta raAnás xiꞌin taCaifás ku ndandi̱xiyo sutu ndanaꞌnu nuu ndiꞌi sutu ñuu Israel. Suvi tiempo ikan kua ndi̱kaꞌan Ndioxi xiꞌin taJuan seꞌe taZacarías iku yuyu.
Ñaa xaá ra káꞌan ndoso ra tuꞌun Ndioxi yuꞌu ita Jordán, káchi ra saa:
―Xíniñuꞌu ndo ndiko koo ini ndo xaꞌa ndiꞌi kuachi ndo. Ta ndinuu ini ndo ndiko koo ini ndo, tasaa kixi ndo kuchi ndo. Saa kasa kaꞌnu ini Ndioxi xaꞌa ndo ―káchi ra xiꞌin na.
Ta yóꞌó kúu nuu ndi̱xinu yata̱a taIsaías, tandi̱kaꞌan ndoso tuꞌun Ndioxi xinaꞌa xaꞌa taJuan. Chi yata̱a ra káchi ya saa:
Tiꞌvi i iin taa iku yuyu, ta ndee ni ndaniꞌi ra tachi ra, kachi ra saa:
“Kixavii ndo ichi nuu tata yo Ndioxi,
kixavii ndo ini ndo, ná ndundáku ya.
Saachi tá íyo ichi, saa íyo ini yo. Xíniñuꞌu yo xavii yo nima yo nuu ra.
Ndiꞌi nuu yavi ta ndikutu ñuꞌú,
ndiꞌi xiki tin iku nduu ndaa ya.
Tá íyo ichi yakua, ta ndundáku ya.
Tá íyo ichi yuu ni ta ndaꞌa ya nduvaꞌa ya.
Saa ná koo vaꞌa ini yo nda kivi ya ná kixi rakaꞌnu nuu yo. Tasaa kuni ndiꞌi nañuu ivi unkua kuu sikaku Ndioxi na”, káchi yata̱a taIsaías.
―¡Ndóꞌo̱ iku ini ku ndóꞌo̱! ¿Unku ndi̱kaꞌan xiꞌin ndo kunu ndo nuu yatixuꞌvi ndo yavaxi kua ra? ¿An köo ndíkani ini ndo xanduvaꞌa Ndioxi xiꞌin ndo kua?
Xiꞌna ndiko koo ini ndo xaꞌa ndiꞌi kuachi ndo, ta ikan ndo yavaꞌa, xiꞌin yandaa, saa kixi ndo kuchi ndo, saachi saa sinaꞌa ndo mii ndo ya ndixa kua ndi̱nama ini ndo kuaꞌan ndo ichi Ndioxi. Ta koto ndo käꞌan tai ndo kúu ndo seꞌe sikua taAbraham, ta kaꞌan ndo: “Xakaꞌnu ini Ndioxi xaꞌa kuachi nde”, káchi ndo. Saachi Ndioxi kúu mii ra ndee ya kuchiñu ra ndisama ra yuu yóꞌó nduu ya naꞌa, ta seꞌe sikua taAbraham nduu na.
Tá íyo itun kuiꞌi saa íyo ndo. Tá kúun kuiꞌi vaꞌa ndaꞌa nu, ta kúni kachi ya itun vaꞌa ku nu. Tatu väꞌa kuiꞌi kúun ndaꞌa nu, ta kúni kachi ya itun väꞌa ku nu. Ta itun yóꞌó taꞌnda nu, kee nu koko nu xaꞌa yaväꞌa kuiꞌi kúun ndaꞌa nu. Tá kundoꞌo itun kuiꞌi, tun táxi kuiꞌi väꞌa, saa kundoꞌo ndo tatu köo xíin ndo kuꞌun ndo ichi Ndioxi ―káchi raJuan xiꞌin na.
Tasaa ndi̱kaꞌan na xiꞌin ra:
―¿Unkua xíniñuꞌu nde ikan nde ya ná kündoꞌo nde saa? ―káchi na xiꞌin ra.
Ñaa ndi̱kuiin ra, káchi ra saa:
―Tá íyo iin taa kúu mii uvi tikoto, ta íyo inka ra köo nda iin tikoto ra, ta rakúu mii uvi tikoto xíniñuꞌu ra taxi ra iin ya ndaꞌa raköo nda iin tikoto. Tá íyo iin ra íyo ñaꞌa xíxi, ta íyo inka ra köo ñaꞌa kuxi, ta rakúu mii ñaꞌa xíxi, xíniñuꞌu ra taxi ra yakuxi raköo ñaꞌa kuxi ―káchi taJuan xiꞌin na.
Tasaa ndi̱xaa tu sava ndandíkaya xuꞌun nuu gobierno ñuu Roma va, kúni nda sikuchi ñaꞌa ra, saa ndi̱kaꞌan nda xiꞌin ra:
―Maestro, ¿ta ndeꞌe, unkua xíniñuꞌu nde ikan nde? ―káchi nda xiꞌin ra.
Ñaa ndi̱kuiin ra, káchi ra saa:
―Ïkan ndo yasiki xiꞌin naꞌa, ta sïndaꞌvi ndo na. Sikitaꞌan ndaa ndo xuꞌun yakáꞌan gobierno xiꞌin ndo, ta sïkuiꞌna ndo ya kuñuꞌu ya itin ndo ―káchi ra xiꞌin nda.
Tasaa ndi̱xaa tu sava ndasoldado va, ndi̱ndakan tuꞌun ñaꞌa nda:
―¿Ta ndeꞌe, unkua xíniñuꞌu nde ikan nde? ―káchi nda xiꞌin ra.
Saa ndi̱kuiin ra, káchi ra saa:
―Sïkuiꞌna ndo ñaꞌa naꞌa ni sïꞌvi ndo na, täxi ndo kuachi siki xaꞌa na, ta käꞌan kuachi ndo xaꞌa yaꞌvi ndo. Kusini ndo xiꞌin yakíꞌin ndo, vani loꞌo ku ya ―káchi ra xiꞌin nda.
Saa ndóo ndiꞌi naꞌa nandátun kixaa randi̱kaxin Ndioxi, tasikaku ñaꞌa. Ta xíni soꞌo na ikan yakáꞌan raJuan. Ñaa ki̱xaá na ndíkani ini na, káchi na saa:
Tasaa ndi̱kaꞌan ra xiꞌin na:
―Süvi yeꞌe ku i. Yandaa kua síkuchi i ndóꞌo̱ xiꞌin tikuii, sundi süvi yeꞌe ku i sikaku ndóꞌo̱. Vaxi iin ra, ta ra ikan ku rachee ni nuu i, ta yeꞌe ni köo kúu mii i ichi koo i mozo ra ndaxin i iin correa loꞌo sata nduxan ra. Ra ikan ku ra sikuchi ndóꞌo̱ xiꞌin Tachi Ndioxi, tá káa ñu̱ꞌu̱ ya xíxi, saa káa Tachi Ndioxi, saachi kaꞌmi ya yakini xiꞌin yaväꞌa íyo ini yo.
Tá íkan ndo xiꞌin trigo ndo, tá ndítivi ndo ya, ta kíꞌin ndo yaá ya xáꞌmi ndo, ta chívaꞌa ndo nina yavaꞌa; tá íkan ndo xiꞌin ya ikan, saa ikan Ndioxi xiꞌin ndiꞌi naꞌa; ndikaxin ra navaꞌa, ta chivaꞌa ra na, ta naväꞌa ta tava ra na kuꞌun na koko na ndaya nuu xíxi ñùꞌù nduvi niuu ―káchi raJuan xiꞌin na.
Xiꞌin tuꞌun yóꞌó tin inka ka nuu tuꞌun ndi̱kaꞌan ra xiꞌin na, kuaꞌa ni yandi̱kaꞌan ra xiꞌin na ndíkani ra nuu na, ya ná ndiko koo na ichi Ndioxi.
Ta ndi̱kaꞌan tu ra xiꞌin tagobernador Herodes va, xaꞌa ya ti̱ndaꞌa ra xiꞌin yáHerodías, yásiꞌi ñani ra, taFelipe, tin xaꞌa inka ka ñaꞌa yaväꞌa íkan ra.
Saa vani ndi̱kaꞌan taJuan xiꞌin taHerodes ta köo ndi̱xini soꞌo ra yandi̱kaꞌan ra xiꞌin ra chi i̱kan tuku ra inka yaväꞌa, chi̱kaa ra taJuan veꞌe kaa.
Ya ku̱u nuu si̱kuchi raJuan Jesús
(Mt. 3:13-17; Mr: 1:9-11)
Ta yachi tá täꞌan kuꞌun raJuan veꞌe kaa, kuaꞌa ku chi naꞌa si̱kuchi ra, saa si̱kuchi tu ra Jesús va. Tá chíchi Jesús, ta ki̱xaá ra káꞌan ra xiꞌin Ndioxi, tá káꞌan ra xiꞌin Ndioxi, tasaa ndi̱xuna nuu ndivi.
Saa nu̱u Tachi Ndioxi, tá káa kiti sata, saa káa ya nu̱u xíka nuu ya xini ra. Tasaa xi̱ni soꞌo nandóo ikan ndi̱kaꞌan Ndioxi xiꞌin Jesús, káchi ra saa:
―Yóꞌo̱ ku seꞌe mani i, ta íyo vaꞌa ni ini i xíni i yóꞌo̱ ―káchi ra.
Xii sikua raJesús
(Mt. 1:1-17)
Saa tá ndi̱xinu Jesús oko uxi kuiya ra tasaa ki̱xaá ra sínaꞌa ra na ivi. Ta xíka ini na seꞌe raJosé ku Jesús, káchi na.
Ta raJosé ku seꞌe raElí.
Ta raElí ku seꞌe raMatat.
Ta raLeví ku seꞌe raMelqui.
Ta raMelqui ku seꞌe raJana.
Ta raJana ku seꞌe raJosé.
Ta raJosé ku seꞌe raMatatías.
Ta raMatatías ku seꞌe raAmós.
Ta raAmós ku seꞌe raNahum.
Ta raNahum ku seꞌe raEsli.
Ta raEsli ku seꞌe raNagai.
Ta raNagai ku seꞌe raMaat.
Ta raMaat ku seꞌe raMatatías.
Ta raMatatías ku seꞌe raSemei.
Ta raSemei ku seꞌe raJosé.
Ta raJosé kú seꞌe raJudá.
Ta raJudá ku seꞌe raJoana.
Ta raJoana ku seꞌe raResa.
Ta raResa ku seꞌe raZorobabel.
Ta raSalatiel ku seꞌe raNeri.
Ta raNeri ku seꞌe raMelqui.
Ta raMelqui ku seꞌe raAdi.
Ta raAdi ku seꞌe raCosam.
Ta raCosam ku seꞌe raElmodam.
Ta raElmodam ku seꞌe raEr.
Ta raEr ku seꞌe raJosué.
Ta raJosué ku seꞌe raEliezer.
Ta raEliezer ku seꞌe raJorim.
Ta raJorim ku seꞌe raMatat.
Ta raMatat ku seꞌe raLeví.
Ta raLeví ku seꞌe raSimeón.
Ta raSimeón ku seꞌe raJudá.
Ta raJudá ku seꞌe raJosé.
Ta raJosé ku seꞌe raJonán.
Ta raJonán ku seꞌe raEliaquim.
Ta raMelea ku seꞌe raMainán.
Ta raMainán ku seꞌe raMatata.
Ta raMatata ku seꞌe raNatán.
Ta raNatán ku seꞌe raDavid.
Ta raDavid ku seꞌe raIsaí.
Ta raIsaí ku seꞌe raObed.
Ta raObed ku seꞌe raBooz.
Ta raBooz ku seꞌe raSalmón.
Ta raSalmón ku seꞌe raNaasón.
Ta raNaasón ku seꞌe raAminadab.
Ta raAminadab ku seꞌe raAram.
Ta raAram ku seꞌe raEsrom.
Ta raEsrom ku seꞌe raFares.
Ta raFares ku seꞌe raJudá.
Ta raJudá ku seꞌe raJacob.
Ta raJacob ku seꞌe raIsaac.
Ta raAbraham ku seꞌe raTaré.
Ta raTaré ku seꞌe raNacor.
Ta raNacor ku seꞌe raSerug.
Ta raSerug ku seꞌe raRagau.
Ta raRagau ku seꞌe raPeleg.
Ta raPeleg ku seꞌe raHeber.
Ta raHeber ku seꞌe raSala.
Ta raSala ku seꞌe raCainán.
Ta raCainán ku seꞌe raArfaxad.
Ta raArfaxad ku seꞌe raSem.
Ta raSem ku seꞌe raNoé.
Ta raNoé ku seꞌe raLamec.
Ta raLamec ku seꞌe raMatusalén.
Ta raMatusalén ku seꞌe raEnoc.
Ta raEnoc ku seꞌe raJared.
Ta raJared ku seꞌe raMahalaleel.
Ta raCainán ku seꞌe raEnós.
Ta raEnós ku seꞌe raSet.
Ta raSet ku seꞌe raAdán.
Ta raAdán ku seꞌe Ndioxi.
Kiti nǎꞌa xíto ndoso ri Jesús
(Mt. 4:1-11; Mr. 1:12-13)
Ta íyo ndee Tachi Ndioxi xiꞌin Jesús, tasaa ke̱e ra chi ita Jordán ta ndi̱kiꞌin Tachi Ndioxi ra kuaꞌan ra iku yuyu.
Ndi̱xika ra iku yuyu uvi xiko ñǔu tin uvi xiko nduvi, ta ñaa ndi̱xaa kiti nǎꞌa xíto ndoso ri ra ya ná ikan ra yaväꞌa. Ta sindiꞌi tixin uvi xiko kivi ikan ndi̱kaꞌun ini Jesús, ku̱ni kuxi ra chi nda loꞌo ñaꞌa köo ndi̱xixi ra tixin uvi xiko kivi ikan.
Tasaa ndi̱kaꞌan kiti nǎꞌa xiꞌin ra ya xíto ndoso ri ra, káchi ri saa:
―Tatu ndixa Seꞌe Ndioxi ku yóꞌo̱, ta kaꞌan xiꞌin yuu yóꞌó ná nduu ya xita vaꞌa ―káchi ri xiꞌin ra.
Saa ndi̱kuiin Jesús, káꞌan ra:
―Tuꞌun Ndioxi káchi ya saa: “Süvi indaa yakuxi yo saa kutaku yo. Kandixa yo ndiꞌi tuꞌun Ndioxi tasaa kutaku yo”, káchi tuꞌun ra ―káchi ra xiꞌin ri.
Tasaa ndi̱kiꞌin ri ra kuaꞌan ra xiꞌin ri iin iku sukun, ta ndikun si̱naꞌa ndiꞌi ri ñuu ya íyo ñuu ivi yóꞌó nuu ra.
6-7 Ñaa ndi̱kaꞌan ri xiꞌin ra:
―Tatu ná kusiti un nuu i xakaꞌnu un yeꞌe, ta taxi i ichi ndaꞌa un ya koo un rakaꞌnu nuu ndiꞌi ñuu ya íyo ñuu ivi yóꞌó, taxi i yakuika tin ndiꞌi ka ñaꞌa taxi i ndaꞌa un, saachi ndaꞌa i íyo ndiꞌi ya, ta kúu mii i ichi taxi i ya ndaꞌa na kúni mii i ―káchi ri xiꞌin ra.
Saa ndi̱kuiin Jesús, káchi ra saa:
Tasaa xi̱ndaka ri ra kuaꞌan ra xiꞌin ri nda ñuu Jerusalén, tá ndi̱xaa ra ikan ta ka̱ndichi ri ra xini torre veꞌe ñuꞌu kaꞌnu ñuu ikan, tasaa ndi̱kaꞌan ri xiꞌin ra:
―Tatu ndixa Seꞌe Ndioxi ku yóꞌo̱, ta kuaketa yóꞌó ta iin saa ndikava un nda nuu ñuꞌú.
Saachi tuꞌun Ndioxi káchi ya saa:
Tiꞌvi ra na ángel ra ya chindee na yóꞌo̱, ta kundaa na yóꞌo̱.
Ndaniꞌi na yóꞌo̱ kunuu un nuu ndaꞌa na
ya ná ndïkava un nuu yuu ―káchi ri xiꞌin ra.
Tasaa ndi̱kuiin tuku Jesús káꞌan ra:
―Saa tuku káchi tuꞌun Ndioxi: “Köto ndoso yo Ndioxi”, káchi tuꞌun ra ―káchi Jesús xiꞌin ri.
Ñaa tá sindiꞌi köo ndi̱kuchiñu ri sindaꞌvi ri ra, tasaa ku̱xika ri nuu ra, ta ndátun ri ndiko koo tuku ri koto ndoso ñaꞌa ri.
Jesús ki̱xaá ra íkan ra chiñu yata̱xi Ndioxi ndaꞌa ra
(Mt. 4:12-17; Mr. 1:14-15)
Ta kúu mii Jesús ndee Tachi Ndioxi, tasaa ndiko koo ra kuaꞌan ra chi Galilea, ta ndi̱xita ndiꞌi tuꞌun xaꞌa ra ndiꞌi ni kúu ñuu.
Ta kuaꞌa ku chi veꞌe ñuꞌu ndi̱xika ra sínaꞌa ra naꞌa, ndi̱xika ndiꞌi ra ñuu yañúꞌu estado Galilea, ta ndiꞌi naꞌa naxíni soꞌo yakáꞌan ra, vaꞌa ka vi káꞌan na xaꞌa ra.
Jesús ndi̱ko koo ra kua̱nuꞌu ra Nazaret
(Mt. 13:53-58; Mr. 6:1-6)
Saa ndi̱ko koo Jesús ndi̱xaa ra ñuu Nazaret nuu xa̱ꞌnu ra. Ta ke̱e ra kuaꞌan ra veꞌe ñuꞌu kivi yií ndíkundee na, saachi saa ini ra. Tá ndi̱xaa ra ini veꞌe ñuꞌu ikan, ta ndi̱kundichi ra kaꞌvi ra tuꞌun Ndioxi.
Tachi Ndioxi íyo ya xiꞌin i,
Ta ndi̱kaxin ya yeꞌe vaxi i ndituꞌun i tuꞌun vaꞌa xiꞌin nandaꞌvi.
Ta ti̱ꞌvi ya yeꞌe vaxi i chindee i nandóꞌo ini.
Saa ti̱ꞌvi ya yeꞌe vaxi i saña i nanúꞌni ndaa xaꞌa kuachi na.
Ta vaxi i kuna i nuu nakuaa,
tin chindee i natíxuꞌvi.
Ti̱ꞌvi Tachi Ndioxi yeꞌe vaxi i kaꞌan ndoso i tuꞌun ra xiꞌin na ivi, saachi vitin ndi̱xinu tiempo ya chindee Ndioxi na, káchi yata̱a taIsaías yaka̱ꞌvi Jesús.
Tasaa ndi̱kasi ra nuu tutu ikan, ta̱xi ra ya ndaꞌa randíso chiñu xiꞌin veꞌe ñuꞌu ikan. Saa ndi̱kunduꞌu ra ta ndiꞌi kúu nañúꞌu ini veꞌe ñuꞌu ikan ndakua kuaꞌan ini na xíto na nuu ra.
Tasaa ki̱xaá ra káꞌan ra xiꞌin na, káchi ra saa:
―Mi hora yóꞌó, tá xi̱ni soꞌo ndo yaka̱ꞌvi i, si̱xinu Ndioxi yata̱a raIsaías xinaꞌa ―káchi ra xiꞌin na.
Ta ndiꞌi naxi̱ni soꞌo yandi̱kaꞌan ra, ta vaꞌa ka vi káꞌan na xaꞌa ra. Ta ndi̱kanda ini na ndóo na, saachi vaꞌa ku chi káꞌan ra. Saa ndi̱ndakan tuꞌun taꞌan na, káchi na saa:
―¿An süvi seꞌe taJosé va ku rayóꞌó kua? ¿Ndachu vaꞌa xíni ni ra? ―káchi na.
Tasaa ndi̱kaꞌan Jesús xiꞌin na:
―Ku̱ndaa ini i kúni ndo kaꞌan ndo xiꞌin i: “Ndotor, xatatan un mii un”, kúni ndo kachi ndo xiꞌin i, saachi xi̱ni soꞌo ndo ya i̱kan i ñuu Capernaum, ta vitin kúni ndo ikan i ya ñuu i yóꞌó ―káchi ra xiꞌin na.
Ta ndi̱kaꞌan ka ra xiꞌin na, káchi ra saa:
―Yandaa káꞌan i xiꞌin ndo, nda iin rakáꞌan ndoso tuꞌun Ndioxi köo káñuꞌu na ra ñuu ra.
Ta nda iin ñuu ya íyo Israel köo ndi̱tiꞌvi Ndioxi taElías kuꞌun ra. Indaa ñuu Sarepta ya ndíkaa estado Sidón, ikan ti̱ꞌvi Ndioxi ra kuaꞌan ra koo ra veꞌe iin yándaꞌví.
’Saa ku̱u tu xinaꞌa va, tiempo ndi̱kaꞌan ndoso taEliseo tuꞌun Ndioxi. Ta ndi̱xiyo ni natáꞌi ñuu Israel xiꞌin iin kueꞌe náni lepra. Ta Ndioxi köo ndi̱sindaꞌa ra nda iin nañuu Israel. Indaa kulu raNaamán, ra inka ñuu, rake̱e nda Siria, ra ikan ku rasi̱ndaꞌa Ndioxi ―káchi Jesús xiꞌin na.
Ñaa tá xi̱ni soꞌo nandóo veꞌe ñuꞌu ikan yandi̱kaꞌan ra, ta ndi̱saa ku chi na, chi ku̱ndaa ini na unkua kúni kachi cuento yandi̱kaꞌan ra xiꞌin na, saachi köo xíin na kandixa ñaꞌa na, xaꞌa ya kúu ra tañuu na.
Saa ndi̱kundita ndiꞌi na ta ti̱in na ra kuaꞌan ra xiꞌin na nda nuu ñuu. Ta nuu xiki súkun nuu íin ñuu na ku̱ni na kiꞌin na ra sikana na.
Ta köo ndi̱kuchiñu na sikana ñaꞌa na, saachi iin ndi̱yaꞌa sava ra maꞌñu na, ta ndi̱kiꞌin ra kuaꞌan ra.
Iin taa, raku̱u mii tachi nduvaꞌa
(Mr. 1:21-28)
Ta ndi̱ko koo tuku Jesús kuaꞌan ra ñuu Capernaum ya ndíkaa estado Galilea; saa ki̱xaá ra sínaꞌa ra ini veꞌe ñuꞌu ikan kivi ndíkundee na.
Ta ndiꞌi na ndi̱kanda ini xíni soꞌo yakáꞌan ra. Saa ki̱xaá na káꞌan na xiꞌin taꞌan na, káchi na saa:
―Tá káꞌan rakaꞌnu, raxíni vaꞌa ni saa káꞌan ra ―káchi na.
Tasaa íyo iin ra ini veꞌe ñuꞌu ikan, ta kúu mii ra tachi nduvaꞌa, tachi kiti nǎꞌa, ta ndee ku chi ndi̱ndaꞌi koꞌo ra nuu Jesús, káchi ra saa:
―¡Vai! ¿Ndachu kua̱kiꞌvi un xiꞌin nde ra? ¿An vaxi un sindiꞌi xaꞌa un ndeꞌe kúni un? Saachi xíni nde unku un. Yóꞌo̱ ku rayii, rake̱e nuu Ndioxi ―káchi ri xiꞌin Jesús.
Tasaa ndi̱kaꞌan ra xiꞌin ri:
―Kasi yuꞌu un, ta saña rayóꞌó, tïin ka un ra ―káchi Jesús xiꞌin ri.
Ñaa chi̱ndaꞌa ri rataa ikan ta ndi̱kava ra nda nuu ñuꞌú. Tasaa ke̱e tachi nduvaꞌa kuaꞌan ya, nda iin ka ya köo ndi̱ndoꞌo ra.
Ta ndiꞌi naꞌa naxi̱ni ya ndo̱ꞌo ra ikan ndi̱kanda ini na. Ñaa ndákan tuꞌun taꞌan na, káchi na saa:
Ta ndiꞌi kúu ñuu ndi̱xita tuꞌun xaꞌa ndiꞌi ñaꞌa ya íkan Jesús.
Jesús síndaꞌa ra yásiso raSimón Pedro
(Mt. 8:14-15; Mr. 1:29-31)
Saa ke̱e Jesús ini veꞌe ñuꞌu ta ndi̱kiꞌin ra kuaꞌan ra veꞌe taSimón, taxíka xiꞌin ra. Tá ndi̱xaa ra ikan, ta ndi̱taꞌan ra yásiso taSimón. Ndee ku chi ndóꞌo yá ndítuvi ya xiꞌin yá. Tasaa ndi̱xikan na yamani nuu Jesús ya sindaꞌa ñaꞌa ra.
Saa ndi̱xaa ra ndi̱kundichi ra yuꞌu xito yá ki̱xaá ra káꞌan ra xiꞌin kueꞌe ikan. Tá ndi̱kaꞌan ra xiꞌin ya, ta ndikun si̱yaa ya xiꞌin yá, ndu̱vaꞌa yá. Saa ndi̱koo yá, ki̱xaá yá xánduvi yá kuxi na.
Jesús síndaꞌa ra kuaꞌa ni naꞌa nakúꞌvi
(Mt. 8:16-17; Mr. 1:32-34)
Saa ku̱u ndi̱keta ñu̱ꞌu ta kuaꞌa ku chi naꞌa ndáka na nataꞌan na, nakúꞌvi, ndáka ñaꞌa na kuaꞌan na xiꞌin na nuu Jesús. Tá ndi̱xaa na nuu ra, saa ti̱in ndaa ra iin iin na, ta si̱nduvaꞌa ra na.
Ta kuaꞌa ku chi sava naꞌa kúu mii tachi nduvaꞌa ta ndu̱vaꞌa na i̱kan ra, ta̱va ra kiti nǎꞌa ku̱u mii na, ndi̱ndaꞌi koꞌo ri, káchi ri:
―¡Yóꞌo̱ ku Seꞌe Ndioxi! ―káchi ri xiꞌin ra.
Ta köo ndi̱taxi Jesús kaꞌan ri, saachi xíni ri ya ti̱ꞌvi Ndioxi ra, vaxi ra ñuu ivi yóꞌó ya sikaku ra na ivi.
Jesús káꞌan ndoso ra ini veꞌe ñuꞌu iin iin ñuu yañúꞌu estado Judea
(Mr. 1:35-39)
Tá ndi̱tuvi inka kivi, ta ke̱e Jesús kuaꞌan ra iin ñaꞌñu nuu köo nda iin naꞌa. Saa tá xi̱ni nandíkun sata ra ya köo ra, ta ki̱xaá na ndúku ñaꞌa na. Ndinuni loꞌo xíka na ndúku ñaꞌa na. Tasaa ndi̱taꞌan na ra, ta ndi̱kaꞌan na xiꞌin ra ya ná küꞌun ra inka ñuu.
Saa ndi̱kaꞌan ra xiꞌin na:
―Xíniñuꞌu tu i kuꞌun i inka ñuu va ndi̱tuꞌun i tuꞌun vaꞌa xiꞌin inka naꞌa ndá kuꞌva kua kuchiñu kaꞌnda chiñu Ndioxi nima na, saachi xaꞌa yayóꞌó kua ti̱ꞌvi ra yeꞌe vaxi i ñuu ivi yóꞌó ―káchi ra xiꞌin na.
Jesús kána ra ndataa ndaxáꞌni tiaka ya kundikun ñaꞌa nda
(Mt. 4:18-22; Mr. 1:16-20)
Iin kivi ndíchi Jesús yuꞌu mini kaꞌnu náni Genesaret, ta kuaꞌan iin tiꞌvi naꞌa nuu ra ya kuni soꞌo na tuꞌun Ndioxi. Kuaꞌa ku chi ku nakuaꞌan, ndakua iin chíndaꞌa taꞌan mii na kuaꞌan na.
Tasaa xi̱ni Jesús uvi tunbarco ndíta nu yuꞌu tikuii ikan, ke̱e ndaxáꞌni tiaka ini nu, ki̱xaá nda ndíkata nda ñunu nda.
Saa ndi̱keta Jesús ini iin nu, ta barco taSimón Pedro, raxíni taꞌan xiꞌin ra, ku nu. Saa ndu̱ku Jesús yamani nuu ra ya sikutaꞌa loꞌo ka ra nu chí maꞌñu tikuii ya kuchiñu kaꞌan ra xiꞌin ndiꞌi naꞌa nandíta yuꞌu tikuii ikan. Tasaa si̱kutaꞌa ra nu. Ñaa ndi̱kunduꞌu Jesús ini nu ki̱xaá ra sínaꞌa ra.
Tá si̱ndiꞌi ra ndi̱kaꞌan ra xiꞌin na, tasaa ndi̱kaꞌan ra xiꞌin taSimón Pedro:
―Vitin vaꞌa sikutaꞌa ndo barco un siloꞌo ka chi nuu kunu vaꞌa. Ta ñaa chikaa ndo ñunu ndo ya ná kee tiaka ini ya ―káchi ra xiꞌin ra.
Saa ndi̱kuiin ra, káchi ra saa:
―Tata maestro, iniun ñǔu xa̱chiñu nde, ta nda iin ri köo ndi̱tiin nde. Ta vaꞌa chikaa tuku va nde ya saachi yóꞌo̱ káꞌan ―káchi ra.
Saa chi̱kaa tuku nda ya. Tá ndi̱xita nda ya ta ki̱xaá ya táꞌnda ya xiꞌin tiaka, xaꞌa ya kuaꞌa ni ri ndi̱kee ini ya, chu̱tu ndaa ya.
Tasaa i̱kan nda seña nuu inka ndataꞌan nda, ndañúꞌu ini inka tunbarco, ya ná kuꞌun nda chindee ñaꞌa nda. Saa ndi̱xaa nda ta̱va nda ya. Ta kuaꞌa ka vi tiaka ka̱kuꞌun ndi̱kee ini ya, si̱kutu ndaa nda uvi saa tunbarco xiꞌin ri. Chu̱tu ndaa nu, ta siloꞌo ndikava nu ini tikuii chi ku̱vee nu xiꞌin ri.
Tasaa tá xi̱ni taSimón Pedro yando̱ꞌo nda, ñaa ki̱xaa ra si̱kusiti ra nuu Jesús, káchi ra saa:
―Yeꞌe raväꞌa ku i, ra íkan yaväꞌa ku i, Tata, ta yóꞌo̱ rayii ku un. Ta xaꞌa yayóꞌó kua köo kúu mii i ichi kutaꞌan ka i xiꞌin un ―káchi ra xiꞌin Jesús.
Ta iin ndi̱kanda ini ra íꞌvi ku chi ra xiꞌin ndiꞌi ndataꞌan ra xíto nda chu̱tu ndaa tunbarco nda xiꞌin tiaka.
Saa tu taJacobo va xiꞌin taJuan, ndaseꞌe taZebedeo, íꞌvi ku chi nda. Tasaa ndi̱kaꞌan Jesús xiꞌin taSimón Pedro:
―Simón, ku ïꞌvi un; saachi käꞌni ka un tiaka, taxi i inka chiñu ndaꞌa un; kivi vitin kixaá chiñu ya taxi i ndaꞌa un, kuꞌun un ndikaya un naꞌa, ya kundikun na ichi Ndioxi ―káchi Jesús xiꞌin ra.
Jesús síndaꞌa ra iin ratáꞌi
(Mt. 8:1-4; Mr. 1:40-45)
Iin kivi íin Jesús iin ñuu, tasaa ki̱xaa iin rataa nuu ra, ta ndee ku chi ndóꞌo ra ikan xiꞌin kueꞌe táꞌi, náni ya lepra. Tá xi̱ni ra Jesús ta ndi̱kuita ndee ra nuu Jesús nda nuu ñuꞌú, xáku ndaꞌvi ra nuu ra, káchi ra saa:
―Tata, xíni i kuchiñu un sindaꞌa un yeꞌe xiꞌin kueꞌe ndóꞌo i, ta köo xíni i an kúni un ikan un yavaꞌa xiꞌin i ―káchi ra.
Tasaa chi̱nuu ndaꞌa Jesús xini ra, ndi̱kaꞌan ra xiꞌin ra:
―Kúni i sindaꞌa i yóꞌo̱, ná nduvaꞌa un ―káchi ra xiꞌin ra.
Tasaa ndikun ki̱ndaa kueꞌe táꞌi xiꞌin ra.
Ñaa ndi̱kaꞌan Jesús xiꞌin ra, ya ná käꞌan ra xiꞌin nda iin naꞌa ya ndu̱vaꞌa ra. Ta ndi̱kaꞌan ka Jesús xiꞌin ra, káchi ra saa:
―Vitin xa ndu̱vaꞌa un, ta kuáꞌan, iin ndaku kuꞌun un, käꞌan un xiꞌin nda iin naꞌa ya ndu̱vaꞌa un, kuáꞌan nuu sutu ná koto ra yóꞌo̱. Ta taxi un kiti ndaꞌa ra xiꞌin inka ñaꞌa tá íyo yakáꞌan ley Ndioxi yata̱a raMoisés. Saa koo ya taxi un ndaꞌa ra. Tá sindiꞌi xa̱nduvi ndiꞌi un ya, tasaa kundaa ini ndiꞌi naꞌa ya ndu̱vaꞌa un ―káchi Jesús xiꞌin ra.
Saa vani ndi̱kaꞌan Jesús xiꞌin ra ya ná ndïtuꞌun ra xaꞌa ya ndu̱vaꞌa ra ta ndi̱xita ndiꞌi tuꞌun xaꞌa Jesús, kuaꞌa ku chi naꞌa xi̱ni soꞌo xaꞌa ra. Saa ndi̱kitaꞌan na, kuaꞌa ku chi ku na kuaꞌan nuu Jesús, ya kuni soꞌo na tuꞌun káꞌan ra ta kúni tu na sindaꞌa ñaꞌa va ra xiꞌin kueꞌe ndóꞌo na.
Ta kuaꞌa ku chi ichi ku̱xika ra nuu naꞌa, kuaꞌan ra iku yuyu nuu köo nda iin naꞌa, ikan káꞌan ra xiꞌin Ndioxi.
Jesús síndaꞌa ra iin taa raküvi kaka, randi̱ndichi xaꞌa
(Mt. 9:1-8; Mr. 2:1-2)
Iin kivi íyo Jesús sínaꞌa ra naꞌa, ta ndóo sava ndafariseo, xiꞌin ndamaestro, ndasínaꞌa yata̱a raMoisés. Ta sava nda ke̱e ñuu ya ñúꞌu estado Galilea, xiꞌin ñuu Jerusalén, tin inka ka ñuu yañúꞌu estado Judea, ndóo ndiꞌi nda xíni soꞌo nda yakáꞌan Jesús. Ta Jesús kúu mii ra ndee Ndioxi ya sindaꞌa ra naꞌa.
Tasaa ku̱u ki̱xaa sava ndataa, ndíso nda iin raküvi kaka, randi̱ndichi xaꞌa, ínuu ra nuu xito ki̱xaa ra xiꞌin nda, ndúku nda kiꞌvi nda xiꞌin ra ini veꞌe, ta chinduꞌu nda ra nuu Jesús ya sindaꞌa ñaꞌa ra.
Ta köo ndi̱kuvi kiꞌvi nda xiꞌin ra, saachi chútu ndaa naꞌa. Tasaa nda̱a nda, nda xini veꞌe. Xu̱na nda xini ya, ikan ki̱ꞌin nda ra si̱nuu nda, ñaa ki̱ꞌin nda ra chi̱nduꞌu nda tañu naꞌa nuu Jesús.
―Xákaꞌnu ini i xaꞌa kuachi un ―káchi ra xiꞌin ra.
Saa tá xi̱ni soꞌo ndafariseo xiꞌin ndamaestro ikan yandi̱kaꞌan Jesús, ta ki̱xaá nda káꞌán nda: “¿Unku rayóꞌó kua, yakan kánaꞌa ra? ¿An Ndioxi ta ndása ra mii ra kua, yakan káꞌan ra kíxaá kaꞌnu ini ra xaꞌa kuachi ra índuꞌu nuu xito yóꞌó? Xiꞌin Ndioxi kánaꞌa ra, saachi indaa kulu Ndioxi ku ra kúchiñu ndíkata kuachi na ivi”, káꞌán nda.
Saa ku̱ndaa ini Jesús yandíkani ini nda, ta ndi̱kaꞌan ra xiꞌin nda:
―¿Ndachu kua xíka ini ndo saa?
¿Unkua ndíchi ka kaꞌan i xiꞌin rayóꞌó? ¿An ndíchi ka káꞌan i xiꞌin ra: Ndikata i kuachi ra? ¿An ndíchi ka kaꞌan i xiꞌin ra: Ndikoo ra kaka ra?
Koto ndo vitin sindaꞌa i ra, tasaa kundaa ini ndo yeꞌe ku Taa rake̱e nuu Ndioxi, ta kúu mii i ndee ya ndikata i kuachi nañuu ivi ―káchi ra xiꞌin ndafariseo tin ndamaestro ikan.
Tasaa ndi̱kaꞌan ra xiꞌin rakúꞌvi índuꞌu nuu xito, káchi ra saa:
―Kuandikoo, ndikiꞌin xito un, ta kuanuꞌu veꞌe un ―káchi ra xiꞌin ra.
Saa ndikun ndi̱koo ra. Ta nuu ndiꞌi na ndi̱kundichi ra, ndi̱kiꞌin ra xito ra ta ndi̱kiꞌin ra kua̱nuꞌu ra veꞌe ra. Saa káꞌan ra yavaꞌa xaꞌa Ndioxi xaꞌa ya ndu̱vaꞌa ra.
Ta ndiꞌi nandoo ikan xi̱ni ndu̱vaꞌa ra. Ñaa xa̱á na káꞌan na yavaꞌa xaꞌa Ndioxi, ta íꞌvi ku chi na, káchi na saa:
―¿Unkua yóꞌó? Nda iin kivi köo yayóꞌó xíni yo ―káchi na.
Jesús kána ra taLeví ya kundikun ñaꞌa ra
(Mt. 9:9-13; Mr. 2:13-17)
Sindiꞌi ikan ta ke̱e Jesús kuaꞌan ra, ndi̱yaꞌa ra nuu ndíkaa iin ra náni Leví, ta raLeví kúu mii ra chiñu, xáchiñu ra ndíkaya ra xuꞌun nuu gobierno ñuu Roma. Tá ndi̱yaꞌa Jesús nuu ndíkaa taLeví xáchiñu ra ta ndi̱kaꞌan ra xiꞌin ra:
―Naꞌa koꞌyo xiꞌin i ―káchi ra.
Tasaa ndi̱kiꞌin ra kuaꞌan ra xiꞌin Jesús, si̱ndoo ndiꞌi ra chiñu ra ta ndi̱kiꞌin ra kuaꞌan ra xiꞌin ra.
Saa xi̱ni ndafariseo xiꞌin ndamaestro, ndasínaꞌa yata̱a raMoisés, xi̱ni nda naꞌa naxíxi xiꞌin Jesús. Tañaa ndi̱kaꞌan nda xiꞌin ndaxíka xiꞌin ra, káchi nda saa:
―¿Ndachu xíxi ndo xiꞌin naꞌa nandíkaya xuꞌun nuu gobierno? Naväꞌa ku ndiꞌi nañaa ―káchi nda.
Saa ku̱ndaa ini Jesús ta ndi̱kuiin ra káꞌan ra xiꞌin ndafariseo ikan, káchi ra saa:
―Naꞌa na íyo vaꞌa ini, ta köo xíniñuꞌu na ndotor; nakúꞌvi ku na xíniñuꞌu ndotor.
Ta yeꞌe växi i chindee i navaꞌa, naköo kuachi. Yeꞌe vaxi i chindee i naꞌa na íyo kuachi, ya ná ndiko koo ini na ichi Ndioxi ―káchi ra xiꞌin nda.
Jesús káꞌan ra xiꞌin naꞌa, siin ku yasínaꞌa ra; süvi tá kuꞌva íyo na saa sínaꞌa ra
(Mt. 9:14-17; Mr. 2:18-22)
Iin kivi ndi̱ndakan tuꞌun sava naꞌa Jesús, káchi na saa:
―¿Ndachu naꞌa naxíka xiꞌin taJuan xíxi suꞌun ni na?, ta ndinuni káꞌan na xiꞌin Ndioxi, tasaa tu inka naxíka xiꞌin ndafariseo va; ta ndaxíka xiꞌin yóꞌo̱ ra köo xíxi suꞌun nda. ¿Ndachu kua köo xíxi suꞌun nda? ―káchi na xiꞌin ra.
Saa ndi̱kuiin Jesús, káchi ra saa:
―Tá káa iin rataa tíndaꞌa, saa káa i, chi tá íyo viko tíndaꞌa ta nda iin na köo xíxi suꞌun, naxíxi ku ndiꞌi na. Saa yeꞌe kivi íin i xiꞌin ndaxíka xiꞌin i ta tá káa viko saa káa ya, saachi íyo i xiꞌin nda.
Sundi vaxi kivi, ta tiin naꞌa yeꞌe kuꞌun i xiꞌin na. Tasaa kuxi suꞌun ndaxíka xiꞌin i ―káchi Jesús.
Ñaa ndi̱kaꞌan ka ra uvi cuento ya sínaꞌa ra na, káchi ra saa:
―Nda iin naꞌa köo xáꞌnda na iin ñaꞌñu tikoto xaa ya ndikaꞌma na toto yata. Saachi tá ná kaꞌnda na tikoto xaa kiku na xiꞌin yayata, ta sitivi taꞌan ya chi küchiñu ka na kundixi na ya xaa, ta ni yayata väꞌa kunaꞌa ya xiꞌin yaxaa.
Saa tu vinu xaa va, nda iin naꞌa köo táan rá ini ñií yata, saachi kuchiñu ráxaa kaꞌnda rá ñií yata ta ndiꞌi xaꞌa ya, ñaa kuita ndiꞌi rá.
Yakan kua táan na rá xaa ini ñií xaa.
Ndi̱xaꞌnu ndaxíka xiꞌin Jesús yoko trigo xáxi nda kivi yií ya ndíkundee na
(Mt. 12:1-8; Mr. 2:23-28)
Iin kivi sábado, kivi ndíkundee na, xíka Jesús kuaꞌan ra xiꞌin ndaxíka xiꞌin ra. Ndi̱yaꞌa nda iin ñaꞌñu nuu íyo trigo, ta ikan ndi̱xaꞌnu ndaxíka xiꞌin ra yoko trigo, ñaa ki̱xaá nda síkoyo nda nuni ya xáxi nda.
Tasaa ndi̱kaꞌan sava ndafariseo xiꞌin Jesús, káchi nda saa:
―¿Ndachu kua íkan ndo saa? ¿Ndachu xáchiñu ndaxíka xiꞌin un síkoyo nda nuni sata trigo xáxi nda, ta kivi yií kua vitin? ―káchi nda.
Saa ndi̱kuiin Jesús ndi̱kaꞌan ra xiꞌin nda:
―¿An köo xíni ndo unkua káꞌan tuꞌun Ndioxi xaꞌa ya i̱kan taDavid tá ndi̱kaꞌun ini ra xiꞌin ndataꞌan ra kua?
Tá ndi̱kaꞌun ini taDavid ta ndi̱kiꞌvi ra ini veꞌe ñuꞌu ndúku ra ñaꞌa kuxi ra xiꞌin ndataꞌan ra. Ta köo inka nuu ñaꞌa ini veꞌe ñuꞌu ikan; indaa xita vaꞌa yayií xíxi sutu ndaxáchiñu nuu Ndioxi ku ya íyo. Ta ya ikan ta̱xi sutu xi̱xi taDavid xiꞌin ndataꞌan ra. Köo kúu mii ra ichi kuxi ra xita vaꞌa yayií ikan, ta ta̱xi sutu ya xi̱xi ra.
Sundi yeꞌe ta íyo ichi i ikan i ñaꞌa kivi yií, saachi Taa rake̱e nuu Ndioxi ku i, ta ndee ka yeꞌe nuu kivi yií ―káchi ra xiꞌin nda.
Taa randi̱ndichi ndaꞌa
(Mt. 12:9-14; Mr. 3:1-6)
Saa ku̱u inka kivi ndíkundee na ndi̱kiꞌvi Jesús ini iin veꞌe ñuꞌu, ki̱xaá ra sínaꞌa ra na. Ta tañu nakuaꞌa ndóꞌni ikan ndíkaa iin randi̱ndichi ndaꞌa kuaꞌa.
Saa ndóo sava ndamaestro ndasínaꞌa yata̱a raMoisés xiꞌin inka ndafariseo ta xínani ku chi nda Jesús an sindaꞌa ñaꞌa ra kivi ndíkundee na, tasaa kuchiñu nda niꞌi ka nda ichi taxi nda kuachi xaꞌa ra, chi köo xáa yií ra kivi ndíkundee na.
Ta ku̱ndaa ini Jesús yaxíka ini nda, tasaa ndi̱kaꞌan ra xiꞌin taa randi̱ndichi ndaꞌa ikan, káchi ra saa:
―Kundichi maꞌñu nuu íin un ñaa ―káchi ra xiꞌin ra.
Tasaa ndi̱kundichi ra.
―¿Unkua káchi ndóꞌo̱? ¿Unkua káꞌan yata̱a taMoisés xaꞌa kivi ndíkundee yo? ¿An vaꞌa ka ikan yo yavaꞌa an yaväꞌa? ¿An vaꞌa ka chindee yo naꞌa, an vaꞌa ka kaꞌni yo na? ―káchi ra xiꞌin nda.
Saa ndi̱ko koo ra, ndi̱koto ra nuu ndiꞌi nandóo ikan, ta ndi̱kaꞌan ra xiꞌin randi̱ndichi ndaꞌa ikan:
―Sindikaa ndaꞌa un ―káchi ra xiꞌin ra.
Tasaa si̱ndikaa ta ikan ndaꞌa ra, tá si̱ndikaa soꞌva ra ya ta ndikun ndu̱vaꞌa ya.
Tá xi̱ni ndafariseo xiꞌin ndamaestro ya ndu̱vaꞌa ndaꞌa ra ikan, ta ndi̱saa ni nda, ñaa ki̱xaá nda káꞌan nda xiꞌin taꞌan nda ndíkani ini nda unkua ikan nda xiꞌin Jesús.
Jesús ndíkaxin ra uxi uvi taa ndatiꞌvi ra kuꞌun inka ñuu xachiñu nuu ra
(Mt. 10:1-4; Mr. 3:13-19)
Iin kivi ikan ke̱e Jesús kuaꞌan ra iin iku kaꞌan ra xiꞌin Ndioxi, ta iniun ñǔu ndi̱kaꞌan ra xiꞌin Ndioxi.
Tá ndi̱tuvi inka kivi, ta ka̱na ra nandíkun sata ra, tañu na ikan ndi̱kaxin ra uxi uvi taa nda kuꞌun nuu ra xachiñu nda inka ñuu. Ta ta̱xi ra kivi nda náni nda apóstol.
Ta yayóꞌó ku kivi uxi uvi saa nda apóstol ikan. Iin ra náni Simón, ta ndi̱sama Jesús kivi ra náni ra Pedro, inka ra náni Andrés ñani raSimón, inka ra náni Jacobo, inka ra náni Juan, inka ra náni Felipe, inka ra náni Bartolomé,
inka ra náni Mateo, inka ra náni Tomás, inka ra náni Jacobo seꞌe raAlfeo, inka ra náni Simón raxi̱ndikun xiꞌin partido náni Zelote,
inka ra náni Judas ñani ra Jacobo, tin inka ra náni Judas Iscariote randi̱taxi Jesús ndaꞌa nasáa ini xíni ñaꞌa.
Kuaꞌa ni naꞌa síndaꞌa Jesús
(Mt. 4:23-25)
Tá ndi̱ko koo Jesús ndi̱xaꞌan ra iku nuu ndi̱kaꞌan ra xiꞌin Ndioxi, ta ndi̱ko ra kua̱nuꞌu ra xiꞌin ndaxíka xiꞌin ra. Ñaa ndi̱xinu nda iin yoso, ta ikan ndi̱kitaꞌan nandíkun sata ra ndóo na ndátun ñaꞌa na. Saa ndóo kuaꞌa ni tu naki̱xi ñuu Jerusalén xiꞌin naki̱xi inka ñuu yañúꞌu estado Judea, xiꞌin naki̱xi ñuu Tiro tin naki̱xi ñuu Sidón. Ndóo na ndátun ñaꞌa na chi kúni na kuni soꞌo na yakáꞌan ra, sava na kúni sindaꞌa ra na xiꞌin kueꞌe ya ndóꞌo na.
Ta sava na kúu mii tachi nduvaꞌa ta si̱nduvaꞌa ra na, ndu̱vaꞌa na.
Vaxi kivi sava na kusini ni na ta inka na kuaku suchi ni ini na
(Mt. 5:1-12)
Saa ndi̱ko koo Jesús ndi̱koto ra nuu ndaxíka xiꞌin ra, ta ndi̱kaꞌan ra xiꞌin nda:
―Tatu xíni ndo ndaꞌvi ni ndo nuu Ndioxi chi kúndaa ini ndo xíniñuꞌu ni ndo ra, ta kusini ndo saachi xa ti̱ndaa kivi ya kaꞌnda chiñu ra nima ndo.
’Tatu vitin xíꞌi ni ndo soko xaꞌa ya kundaa ini ndo tuꞌun Ndioxi, ta kusini ndo, saachi vaxi kivi ta koo vaꞌa ni ini ndo.
'Tatu xáku suchi ndo tiempo vitin, ta kusini ndo, saachi vaxi kivi ta kuaku ndo.
’Kusini ndo tatu kúndasi nuu naꞌa xíni na ndóꞌo̱, köo xíin ka nakaꞌan na xiꞌin ndo, káꞌan uꞌvi na xaꞌa ndo, chínuu kueꞌe na tuꞌun ndo xaꞌa ya kándixa ndo Taa rake̱e nuu Ndioxi kusini ndo, chi yeꞌe ku rake̱e nuu Ndioxi.
Kusini ndo tá káꞌan uꞌvi na xiꞌin ndo, xánduvaꞌa na xiꞌin ndo, tatu íkan na saa xiꞌin ndo ta íkan na taꞌan ya i̱kan xii sikua na xiꞌin ndandi̱kaꞌan ndoso tuꞌun Ndioxi xinaꞌa. Ta kusini ndo ndakua kandeta ndo, saachi Ndioxi taxi ra yavaꞌa ndaꞌa ndo xaꞌa ya kándixa ndo yeꞌe.
’Sundi ndaꞌvi ni ndóꞌo̱ kuika, saachi xa íyo ñaꞌa ya kúsini ndo xiꞌin.
’Saa ndóꞌo̱ xíka ini íyo ndiꞌi ñaꞌa yaxíniñuꞌu ndo, ta nda iin kivi ndöꞌo ini ndo, káꞌán ndo. Ndaꞌvi ni ndo chi vaxi kivi ta ndiꞌi xaꞌa ndiꞌi yakúu mii ndo, ta kuvi ndo soko.
'Saa ndóꞌo̱ vaꞌa ni xáku tiempo vitin, ndaꞌvi ni ndo saachi vaxi kivi ta kuaku ndo kusuchi ini ndo.
’Saa ndaꞌvi ni ndóꞌo̱ tatu vaꞌa ni káꞌan naꞌa xaꞌa ndo tiempo vitin, saachi saa vaꞌa ni ndi̱kaꞌan xii sikua na xaꞌa sava ndasiki, ndasi̱ndaꞌvi naꞌa káꞌan ndoso nda tuꞌun Ndioxi. Ta süvi yandaa kua ndi̱kaꞌan nda xiꞌin na, ya káꞌan ndoso nda tuꞌun Ndioxi ―káchi Jesús xiꞌin na.
Kuꞌvi ini yo kuni yo naꞌa nasáa ini xíni yoo
(Mt. 5:38-48, 7:12)
Saa ndi̱kaꞌan ka Jesús xiꞌin na, káchi ra saa:
―Kúni i kaꞌan ka i xiꞌin ndóꞌo̱ xíni soꞌo yakáꞌan i: Kuꞌvi ini ndo kuni ndo naꞌa nasáa ini xíni ndóꞌo̱. Ikan ndo yavaꞌa xiꞌin nakúndasi nuu xíni ndóꞌo̱.
Tatu ndá naꞌa káni xaꞌnda nuu ndo, ta ndïko koo ndo kani ndo na. Sindiko koo ndo inka ñaꞌñu nuu ndo ná kani na ndóꞌo̱, ta käni ndo na. Tá íyo iin ra kúni kindaa chilo ndo ndaꞌa ndo ta küxiꞌnda ndo ya nuu ra, taxi ndo ya ná kuꞌun ya xiꞌin ra. Nda koto ndo soko ndo ná kuꞌun xiꞌin ra.
Tá ndá naꞌa ndúku ñaꞌa nuu ndo ta küxiꞌnda ndo ya nuu na. Tatu ndá na kíndaa ñaꞌa ndo ndaꞌa ndo, ta käꞌan kuachi ndo xaꞌa ya.
Tá kuꞌva kúni ndo ikan naꞌa xiꞌin ndo, saa ikan ndo xiꞌin na.
’Tatu kúꞌvi ini ndo xíni ndo ndisaa nakúꞌvi ini xíni ndóꞌo̱, ta köo ndáa yaꞌvi ya nuu Ndioxi, saachi saa íkan tu naꞌa na íkan yaväꞌa va.
Tatu íkan ndo yavaꞌa xiꞌin ndisaa̱ na íkan yavaꞌa xiꞌin ndo, ta köo ndáa yaꞌvi ya nuu Ndioxi, saachi saa íkan tu naꞌa naväꞌa va.
Saa íkan sava na; táxi too na xuꞌun ndaꞌa naꞌa nakuchiñu sindiko koo xuꞌun na. Sundi köo xíin na taxi too na ya ndaꞌa naköo xuꞌun, chi küchiñu na sindiko koo ñaꞌa na. Sundi ndóꞌo̱ ïkan ndo tá íkan nayóꞌó, saachi väꞌa ya íkan na.
Kuꞌvi ini ndo kuni ndo nasáa ini xíni ndóꞌo̱, ikan ndo yavaꞌa xiꞌin na, taxi too ndo ñaꞌa ndo ndaꞌa na, ta kündatun ndo ndikiꞌin ndo ya ndaꞌa na, tasaa niꞌi ndo yavaꞌa nuu Ndioxi. Saa kunani ndo seꞌe Ndioxi, saachi Ndioxi vaꞌa ni ini ra xiꞌin ndiꞌi na, kúꞌvi ini ra xíni ra navaꞌa tin naväꞌa.
Kundaꞌvi ini ndo kuni ndo nataꞌan ndo, saachi Ndioxi ta kúndaꞌvi ni ini ra xíni ra ndóꞌo̱.
Käꞌan yo xaꞌa ya íkan inka na
(Mt. 7:1-5)
’Käꞌan ndo xaꞌa inka naꞌa ya íyo kuachi na, saachi köo xíni ndo nima na. Tävi ndo chiꞌña na, ta ni Ndioxi tävi chiꞌña ra ndóꞌo̱. Kasa kaꞌnu ini ndo xaꞌa kuachi taꞌan ndo, ta kasa kaꞌnu ini Ndioxi xaꞌa kuachi ndo.
Saa ndóꞌo̱ tatu ndinuu ini ndo táxi ndo ndá ka ñaꞌa ndaꞌa Ndioxi an ndaꞌa nataꞌan ndo, vani loꞌo kua táxi ndo, sundi kivi ndinuu ini ndo táxi ndo ya, ta niꞌi ka ndo yavaꞌa. Tá káa koxta ya kuakee nií ini, ndíkisi niꞌni na ya, ndakua niꞌi loꞌo kuakee nií ini ya. Tá káa yayóꞌó, saa koo ñaꞌa soko Ndioxi nuu ndo, saachi tatu vaꞌa ini ndo ta kuaꞌa yavaꞌa niꞌi ndo; tatu kúxiꞌnda ndo, ta loꞌo yaniꞌi ndo. Tá íyo ya íkan ndo, saa koo yaniꞌi ndo ―káchi Jesús xiꞌin na.
Tasaa ndi̱ndakan tuꞌun ra na, káchi ra saa:
―¿An kuchiñu iin rakuáa sinaꞌa ra ichi nuu inka rakuáa? ¿Ta an köo i̱yo sikoyo taꞌan nda yavi xaꞌa ya kuáa uvi saa nda? ―káchi ra xiꞌin na.
Saa ndi̱kaꞌan ka ra xiꞌin na:
―Iin rasíkuaꞌa ta küvi ndikunuu ra nuu maestro ra, saachi ra sikan síkuaꞌa ku ra, nda ná xinu ra sikuaꞌa ra, tasaa xinu ra koo ra tá káa maestro ra ―káchi Jesús.
―Ndóꞌo̱, ¿ndachu kua xíto ndaa ndo xeꞌe loꞌo yandíkaa nuu ñani ndo ta köo xíto ndo itun kaꞌnu vaꞌa ndíkaa nuu mii ndo?
Käꞌan ndo xiꞌin ñani ndo: “Kundatun naꞌa un ná tava i xeꞌe ndíkaa nuu un”, kachi ndo. Saachi chee ni ka itun ndíkaa nuu mii ndo. ¡Ndóꞌo̱ uvi ini ku ndóꞌo̱!, nuu va vaꞌa ni káꞌan ndo ta sata siin ya kúu ndo, ta siin yakáꞌan ndo. Xiꞌna tava ndo itun ndíkaa nuu ndo, tasaa kuchiñu ndo tava ndo xeꞌe yandíkaa nuu ñani ndo ―káchi Jesús xiꞌin na.
Ndiꞌi naꞌa ndíkuni yo na xaꞌa ñaꞌa ya íkan na
(Mt. 7:17-20; 12:34-35)
Tasaa ndi̱kaꞌan ka Jesús xiꞌin na:
―Ndiꞌi itun vaꞌa ta köo kána kuiꞌi väꞌa ndaꞌa nu, ni nuväꞌa köo kuiꞌi vaꞌa kána ndaꞌa nu.
Ndiꞌi kúu itun ndíkuni yo nu xaꞌa kuiꞌi kána ndaꞌa nu, chi ni itun iñú ku nu ta köo kúun chita ndaꞌa nu, ta ni tikava köo kúun ri ndaꞌa itun iñú.
Tá íin itun vaꞌa saa íin naꞌa nandítuꞌun yavaꞌa, saachi yavaꞌa íyo nima na, ta naväꞌa nina ñaꞌa kini ndítuꞌun na, saachi ñaꞌa väꞌa íyo nima na. Ndiꞌi tuꞌun yavaꞌa án yaväꞌa kána koo yuꞌu yo káꞌan yo, ta nima yo vaxi ndiꞌi yakáꞌan yo ―káchi Jesús xiꞌin na.
Jesús káꞌan ra xiꞌin naꞌa ndá kuꞌva íin na
(Mt. 7:24-27)
Tasaa ndi̱kaꞌan ka ra xiꞌin na:
―Ta ndóꞌo̱, ¿ndachu kua káꞌan ndo ku i rachee, randee nuu ndo, ta köo íkan ndo yakáꞌan i xiꞌin ndo?
Ná kaꞌan i xiꞌin ndo ndá kuꞌva íin naꞌa na vaxi sata i ta xáa nduvi na yakáꞌan i xiꞌin na.
Iin taa rasi̱kuaꞌa veꞌe yati yuꞌu i̱ta kunu vaꞌa xa̱ta ra yuu xaꞌa ya. Saa ki̱xaa i̱ta, kúni rá sindikava rá ya, ta köo ndi̱kuchiñu rá sindikava rá ya, saachi kunu ni ndi̱kuaꞌa yuu xaꞌa ya, ndee ni tuun ndi̱kuaꞌa ya. Tá káa taa rasi̱kuaꞌa veꞌe yóꞌó, saa íin naꞌa na xíni soꞌo tuꞌun káꞌan i ta xáa nduvi na ya.
Sundi na xíni soꞌo yakáꞌan i, ta köo xáa nduvi na ya káꞌan i xiꞌin na, tá káa iin ra köo ndi̱xata kunu vaꞌa yuu xaꞌa veꞌe saa íin na. Chi iin rasi̱kuaꞌa veꞌe ya köo yuu xaꞌa tá ke̱e ita ta si̱ndiꞌi xaꞌa ndiꞌi rá ya; si̱ndikava rá ya xaꞌa ya köo yuu xaꞌa ya. Tá ndo̱ꞌo veꞌe yóꞌó saa kundoꞌo ndiꞌi naꞌa, tatu köo xíin na xaa nduvi na tuꞌun yakáꞌan i xiꞌin na ―káchi Jesús.
Jesús síndaꞌa rataa raxáchiñu xiꞌin raxáꞌnda chiñu nuu natropa ñuu Roma
Saa ku̱u tá si̱ndiꞌi Jesús ndi̱kaꞌan ra xiꞌin naꞌa ikan, tasaa ndi̱koo koo ra kuaꞌan ra ñuu Capernaum.
Tá ndi̱xaa ra ñuu Capernaum, ta ikan íyo iin raxáꞌnda chiñu nuu natropa ñuu Roma. Saa íyo iin mozo xáchiñu nuu ra; ta kúꞌvi ku chi ini ra xíni ra mozo ra. Ñaa ki̱ꞌin kueꞌe ramozo ikan, ndee ku chi ndóꞌo ra, xa yati kuvi ra.
Saa ku̱ndaa ini patrón ra tuꞌun xaꞌa Jesús, ñaa ka̱na ra naxikuaꞌa na ínuu nuu naIsrael, ta ndi̱kaꞌan ra xiꞌin na kuꞌun na kaꞌan na xiꞌin Jesús kixi ra sindaꞌa ra tamozo ra.
Tasaa ke̱e natata xikuaꞌa ikan kuaꞌan na kaꞌan na xiꞌin Jesús. Tá ndi̱xaa na nuu ra, ki̱xaá na xáku ndaꞌvi na nuu ra káꞌan na xiꞌin ra:
―Tata, vaxi nde xíkan nde ya mani nuu un kuꞌun loꞌo un xiꞌin nde sindaꞌa un mozo randíso chiñu nuu nasoldado, mii ra ti̱ꞌvi ndeꞌe vaxi nde kaꞌan nde xiꞌin un, ta ikan loꞌo un yamani kuꞌun un xiꞌin nde sindaꞌa un mozo ra, chi vaꞌa ni taa kúu mii ra.
Ta ndee ni ndee ndóꞌo mozo ra. Suvi ra si̱kuaꞌa veꞌe ñuꞌu ya íin ñuu nde yóꞌó, kúni ni ra xíni ra nañuu yo Israel. Yakan vaxi nde ndúku nde yamani nuu un, kuꞌun loꞌo un xiꞌin nde sindaꞌa ñaꞌa un ―káchi naxikuaꞌa ikan xiꞌin Jesús.
Tasaa ke̱e Jesús kuaꞌan ra xiꞌin na. Tá xa kúyati na kixaa na veꞌe ra, saa xi̱ni ra ikan kixaa Jesús veꞌe ra. Tasaa ti̱ꞌvi ra ndamigo ra kuaꞌan nda kaꞌan nda tuꞌun yóꞌó xiꞌin Jesús:
―Tata, sïndiꞌi ka un mii un kixi un veꞌe ra, saachi ni köo kúu mii ra ichi kuyati un nuu ra. Chi chee ni un nuu ra [saachi raki̱xi nuu Ndioxi ku un].
Ta xaꞌa yañaa kua, köo ndi̱xaꞌa ndee ini ra kixaa ra nuu un kaꞌan ra xiꞌin un kixi un sindaꞌa un mozo ra. Sundi kándixa ra yóꞌo̱ ya kúu mii un ndee sindaꞌa ñaꞌa un, che. “Vaꞌa ra iin tuꞌun ná kaꞌan ra ndaꞌi ra xiꞌin kueꞌe ta nduvaꞌa mozo i.
Saachi saa tu yeꞌe va. Íyo naxáꞌnda chiñu nuu i, ta yeꞌe xáꞌnda chiñu nuu inka na. Ndíso chiñu i nuu soldado; tá xáꞌnda i chiñu nuu nda kuꞌun nda, ta kuaꞌan nda. Saa tá kána i nda kixi nda, ta vaxi nda. Saa tu raxáchiñu nuu va i, xáꞌnda i chiñu nuu ra ikan ra ndá ka ñaꞌa káꞌan i xiꞌin ra, ta íkan ra ya”, káchi ra xiꞌin chiñu vaxi nuu un ―káchi nda xiꞌin Jesús.
Ñaa tá xi̱ni soꞌo Jesús ya̱ndi̱kaꞌan nda ikan ta ndi̱kanda ku chi ini ra, saachi ku̱ndaa ini ra ndixa ni ndinuu ini ta ikan kándixa ñaꞌa ra. Saa nda̱niꞌi nuu ra ta ndi̱koto ra nuu nandíkun kuaꞌan sata ra, tasaa ndi̱kaꞌan ra xiꞌin na:
―Yandaa káꞌan i xiꞌin ndo, rayóꞌó ta ni süvi ra ñuu yo Israel ku ra ta ndinuu ni ini ra kándixa ra yeꞌe, nda iin ndóꞌo̱ ñuu yo Israel yóꞌó ta köo kándixa ni yeꞌe tá kuꞌva kándixa rayóꞌó tuꞌun káꞌan i ―káchi Jesús xiꞌin na.
Tasaa tá ndi̱ko koo ndandi̱xaꞌan nuu Jesús ndi̱xaa nda veꞌe ra, ta ndi̱taꞌan nda mozo ra íyo vaꞌa ra, xa ndu̱vaꞌa ra i̱kan Jesús.
Jesús sítaku raseꞌe iin yándaꞌví
Tá ndi̱ꞌi ikan, ta ke̱e Jesús kuaꞌan ra xiꞌin ndaxíka xiꞌin ra, kuaꞌan nda iin ñuu náni Naín. Saa kuaꞌan kuaꞌa ku chi naꞌa xiꞌin ra.
Tá ku̱yati ra ndi̱xaa ra ñuu ikan, ta xi̱ni ra kuaꞌan na sinduxin na iin ndii, seꞌe iin yándaꞌví ku ya. Ta kuaꞌa ku chi naꞌa kuaꞌan xiꞌin yá sinduxin na seꞌe yá. Indaa kulu ku seꞌe yá, ta ndi̱xiꞌi ra.
―Nana, kuäku un xaꞌa seꞌe un ―káchi ra xiꞌin yá.
Saa ku̱yati ra ndi̱xaa ra ti̱in ndaa ra xito nuu ínuu ndii ikan. Tá ti̱in ndaa soꞌva ra nu, ñaa ndikun ndi̱kundita na xiꞌin xito nuu kánuu ndii. Tasaa ndi̱kaꞌan Jesús xiꞌin ndii ikan, káchi ra saa:
―Taloꞌo, ¡ndikaxin ini un ndikoo un! ―káchi ra.
Saa ndi̱taku ra ndi̱koo ra ndi̱kunduꞌu koo ra nuu itun xito ikan. Saa ki̱xaá ra káꞌan ra. Ñaa ndi̱taxi Jesús ra ndaꞌa siꞌí ra.
Tá xi̱ni na ndi̱taku ra, ta ndi̱kanda ka vi ini na ndi̱ndiꞌvi ku chi na. Saa ki̱xaá na káꞌan na yavaꞌa xaꞌa Ndioxi, káchi na:
―Ndioxi ti̱ꞌvi rakaꞌnu, rakáꞌan ndoso tuꞌun ra ki̱xaa ra nuu yo yóꞌó. Ti̱ꞌvi Ndioxi ra vaxi ra chindee ra yo kándixa ñaꞌa ―káchi na.
Saa ku̱ndaa ini ndiꞌi na íyo ñuu yañúꞌu estado Judea. Ta kuaꞌa ku chi ka na inka ñuu yañúꞌu yati xiꞌin Judea ku̱ndaa ini na xaꞌa ya íkan Jesús.
TaJuan, tasíkuchi naꞌa, ti̱ꞌvi ra ndaxíka xiꞌin ra kuaꞌan nda ndakan tuꞌun nda Jesús
(Mt. 11:2-19)
Saa ku̱ndaa tu ini taJuan, tasíkuchi naꞌa va, ndaxíka xiꞌin ra ndi̱tuꞌun xiꞌin ra, ta ku̱ndaa ini ra xaꞌa ñaꞌa ya íkan Jesús. Tá ku̱ndaa ini ra, tasaa ka̱na ra uvi ndaxíka xiꞌin ra.
Ti̱ꞌvi ra nda kuaꞌan nda kaꞌan nda tuꞌun yóꞌó xiꞌin Jesús: “¿An yóꞌo̱ ku rake̱e nuu Ndioxi vaxi ñuu ivi yóꞌó, an xíniñuꞌu ka nde kundatun nde inka ra?, kachi ndo xiꞌin ra”, káchi taJuan xiꞌin tuꞌun kuaꞌan nuu Jesús.
Saa, tá ndi̱xaa nda nuu Jesús ta ndi̱kaꞌan nda xiꞌin ra:
―TaJuan, tasíkuchi naꞌa, ti̱ꞌvi ndeꞌe vaxi nde ndakan tuꞌun nde yóꞌo̱: “¿An yóꞌo̱ kúu un ke̱e un nuu Ndioxi vaxi ñuu ivi yóꞌó? ¿An xíniñuꞌu ka nde kundatun nde inka ra?”, che ―káchi nda xiꞌin Jesús.
Ñaa kuaꞌa ku chi naꞌa si̱ndaꞌa Jesús mi hora ikan, si̱ndaꞌa tu ra naꞌa nakúu mii tachi nduvaꞌa tin si̱ndaꞌa tu ra nakuaa va.
Saa ndi̱kuiin ra ndi̱kaꞌan ra xiꞌin nda:
―Kuáꞌan ndo ndituꞌun ndo xiꞌin raJuan yaxi̱ni ndo, xiꞌin yaxi̱ni soꞌo ndo. Kaꞌan ndo xiꞌin ra chi nakuaa ta ndíkoto na íkan i, naküvi kaka ta ndíkaka na, nakúu mii kueꞌe lepra yatáꞌi ta ndúvaꞌa na íkan i, nasoꞌo ta xúna i soꞌo na, nandíi ta sítaku i na. Ta ndítuꞌun i tuꞌun vaꞌa xaꞌa Ndioxi xiꞌin ndiꞌi nandaꞌvi.
Tasaa ndi̱ko koo ndaxíka xiꞌin raJuan kua̱nuꞌu nda. Tá ndi̱ꞌi kuaꞌan nda, ta ki̱xaá Jesús káꞌan ra xaꞌa raJuan xiꞌin nandóo ikan, káchi ra saa:
―Ta ndóꞌo̱, ¿unku ya ka̱na koo ndo xi̱to ndo iku yuyu? ¿An tá íin tundoó tunköo ndíta tuun saa káa taa raka̱na koo ndo xíto ndo? Chi tundoó köo ndee mii ndíta nu, tá vaxi tachi ta iin kánda yaa mii nu. ¿An tá íin nu yóꞌó saa káa taa raka̱na koo ndo xíto ndo?
¿Unku ya xi̱ni ndo tá ka̱na koo ndo xíto ndo? ¿An iin taa randíxi vaꞌa ni ku ra xi̱ni ndo? Chi taa rakuika, randíxi tikoto vaꞌa ta luvi ni va veꞌe nuu íyo ra; köo kée ra iku yuyu; ndisaa̱ veꞌe va íyo ra.
¿Unku ya ka̱na koo ndo xíto ndo? ¿An iin rakáꞌan ndoso tuꞌun Ndioxi ka̱na koo ndo xíto ndo? Yandaa va ku ya, taa raka̱na koo ndo xíto ndo, ta chee ni ka ra ikan nuu ndiꞌi ndandi̱kaꞌan ndoso tuꞌun Ndioxi.
Chi xinaꞌa ta̱a iin randi̱kaꞌan ndoso tuꞌun Ndioxi xaꞌa raJuan, ta yata̱a ra káchi ya saa:
Rayóꞌó ku ra kuꞌun, tá íin naꞌa na xávii ichi saa koo ra kuꞌun,
chi kuꞌun ra xavii ra ichi nuu ra kaꞌnu, ra kúu mii chiñu ndee, ratiꞌvi i kuꞌun ñuu ivi, káchi Ndioxi, káchi yata̱a randi̱kaꞌan ndoso tuꞌun Ndioxi.
Ta raJuan yóꞌó ku ravaxi xavii ichi nuu i, saachi yeꞌe ku rachee, ravaxi ñuu ivi yóꞌó ―káchi Jesús xiꞌin na.
Tasaa ndi̱kaꞌan ka ra xiꞌin na, káchi ra saa.
―Yandaa kua káꞌan i xiꞌin ndo, ndiꞌi taa ndandi̱kaꞌan ndoso tuꞌun Ndioxi ta raJuan ku rachee nuu ndiꞌi nda. Sundi sava na vani ni̱nu̱ ni kúni na nuu raJuan, tatu táxi na xáꞌnda chiñu Ndioxi nima na ta naꞌnu ni ka nayóꞌó va nuu raJuan ―káchi Jesús xiꞌin na.
Saa ku̱ndaa ini ndiꞌi nañuu xiꞌin ndandíkaya xuꞌun ya kuaꞌan nda gobierno ñuu Roma. Tá ku̱ndaa ini na yandi̱kaꞌan Jesús, ñaa ki̱xaá na káꞌan na yavaꞌa xaꞌa Ndioxi, saachi xa yachi ndi̱xaꞌan na nuu raJuan si̱kuchi ñaꞌa ra, chi ndi̱kuni na Ndioxi ya kúu ra tayii.
Sundi ndasínaꞌa ley yata̱a raMoisés xiꞌin ndafariseo, ta ku̱ndasi nda yavaꞌa ku̱ni Ndioxi ikan ra xiꞌin nda, chi köo ndi̱xiin nda kuꞌun nda kuchi nda nuu raJuan.
Tasaa ki̱xaá Jesús káꞌan ra xiꞌin naꞌa nandóo ikan:
―¿Ndá ivi kúvi na ndóo tiempo vitin? ¿Unku na íin tá íin nayóꞌó? ―káchi ra.
Tasaa ndi̱kaꞌan ra xiꞌin na:
―Ná kaꞌan i xiꞌin ndo ndá kuꞌva íin na. Tá íin navali nasísiki, ta káꞌan na xiꞌin taꞌan na: “Si̱kaꞌa nde tioo ta köo ndi̱xiin ndo tixaꞌa ndo; xi̱ta nde yaa ndaꞌvi kuaꞌan, ta köo ndi̱xaku ndo”, káchi na.
Ta vitin ki̱xaa yeꞌe, Taa rake̱e nuu Ndioxi, xíxi i xiꞌin ndo nuu viko, ta káꞌan ndo xaꞌa i kini ni xíxi i ta xíꞌi ni i vinu. Saa ítaꞌan i xiꞌin naꞌa naväꞌa ta ítaꞌan i xiꞌin naꞌa nandíkaya xuꞌun kuaꞌan ndaꞌa gobierno ñuu Roma, káchi ndo xaꞌa i.
Sundi nandíkiꞌin vaꞌa tuꞌun Ndioxi ku nakúndaa ini yavaꞌa ku yasínaꞌa raJuan saa tu yasínaꞌa yeꞌe va; iin nuu ku uvi saa ya ―káchi ra xiꞌin na.
Jesús ndi̱xaa ra veꞌe raSimón ra ítaꞌan xiꞌin ndafariseo
Iin kivi ke̱e raSimón, ra ítaꞌan xiꞌin ndafariseo ndi̱xaꞌan ra ndi̱kaꞌan ra xiꞌin Jesús kuꞌun ra kuxi ra veꞌe ra. Tasaa ke̱e Jesús kuaꞌan ra xiꞌin ra. Ndi̱xaa ra índuꞌu koo ra nuu mesa ikan.
Saa íyo iin ñaꞌá yá ñuu ikan, ndeꞌe ni yá kundaka yá taa. Saa tá ku̱ndaa ini yá ndi̱xaa Jesús kuxi ra veꞌe taSimón, ta ke̱e yá kuaꞌan yá xiꞌin perfume nduta tami xáꞌan, chútu ndaa rá ini iin botella kuaꞌan xiꞌin yá, ta xiꞌin yuu vaꞌa ndi̱kuaꞌa mii botella ikan. Mi rá yaꞌvi ku chi ku rá ñúꞌu ini ya níꞌi yá kuaꞌan xiꞌin yá.
Ndi̱xaa yá ndi̱kunduꞌu koo yá xaꞌa Jesús, saa ki̱xaá yá xáku ku chi yá. Ta ki̱xaá yá ndíkata yá xaꞌa ra xiꞌin tikuii nuu yá. Sindiꞌi ta ndi̱yakun yá xaꞌa ra xiꞌin ixi xini yá; ñaa ndi̱ndichi ya i̱kan yá ta ki̱xaá yá chútu yá xaꞌa ra. Saa tá si̱ndiꞌi yá ta ki̱ꞌin yá nduta perfume ikan si̱kuchi yá xaꞌa ra.
Tá xi̱ni raSimón ikan, ta ki̱xaá ndíkani ini ra, káchi ra saa: “Tatu ndixa rakáꞌan ndoso tuꞌun Ndioxi ku rayóꞌó, ta xa kundaa va ini ra süvi ñaꞌá vaꞌa ku yáyóꞌó”, káꞌán ra.
Tasaa ndi̱kaꞌan Jesús xiꞌin ra:
―Tata Simón, íyo iin ñaꞌa kúni i kaꞌan i xiꞌin un ―káchi ra xiꞌin ra.
Saa ndi̱kuiin ra, káchi ra saa:
―Vaꞌa kaꞌan xiꞌin i tata maestro ―káchi ra.
Ñaa ki̱xaá Jesús káꞌan ra iin cuento xiꞌin ra:
―Saa ndo̱ꞌo uvi ndataa ndaníka nuu iin ra. Iin ra kuaꞌa ku chi ku xuꞌun níka ra; iin kuꞌva iin kuiya sava vi xíniñuꞌu ra xachiñu ra xaꞌa ya. Ta inka raloꞌo va ku ya níka ra; iin kuꞌva yoó sava va ku ya xíniñuꞌu ra xachiñu ra xaꞌa ya.
Saa ku̱u ta nda iin nda köo ndi̱kuchiñu sindiko koo xuꞌun ra. Ñaa ndi̱xiyo ra yakaꞌnu ini xiꞌin nda, yayóꞌó ku ndiꞌi cuento ―káchi Jesús xiꞌin ra.
Tasaa ndi̱ndakan tuꞌun ñaꞌa Jesús:
―¿Unku nda kúꞌvi ni ka ini xíni ñaꞌa xaꞌa ya xa̱kaꞌnu ini ra xiꞌin nda? ―káchi ra.
―Tuvi yeꞌe, rakuaꞌa ni níka ku ra kúꞌvi ni ini xíni ñaꞌa, saachi kuaꞌa ni ku ya ikan ―káchi ra.
Tasaa ndi̱kuiin Jesús, káchi ra saa:
―Yandaa ni ndixa ku ya ndi̱kaꞌan un ―káchi ra xiꞌin ra.
Saa ndi̱koto ra nuu yáñaꞌa ikan, ta ndi̱kaꞌan ra xiꞌin raSimón:
―¿An xíto un ya íkan yáyóꞌó xiꞌin i?
―Yóꞌo̱, ta nani ndi̱kiꞌvi i veꞌe un, köo ndi̱taxi un tikuii ndoo xaꞌa i. Ta yáyóꞌó ki̱xaa yá ndi̱kata yá xaꞌa i xiꞌin tikuii nuu yá, saa ndi̱yakun yá ya xiꞌin ixi xini yá.
Ta yóꞌo̱, ni köo ndi̱chutu un nuu i [saachi saa íyo costumbre yo ya chíndee taꞌan yo]. Sundi yáyóꞌó ta nda nani ndi̱kiꞌvi i veꞌe un ki̱xaá yá chútu yá xaꞌa i.
Ta yóꞌo̱ ni ceite köo ndi̱chikaa un xini i [saachi saa íkan yo ya kíxaa toꞌo taꞌan yo]. Sundi yáyóꞌó si̱kuchi yá nduta perfume tami xáꞌan xaꞌa i.
Ta vitin kúni i kaꞌan i xiꞌin un: Ndiꞌi kúu kuachi yáyóꞌó ta ndo̱o ndiꞌi ya, saachi kúꞌvi ni ini yá xíni yá yeꞌe. Chi ndiꞌi naꞌa nakuaꞌa ni kuachi nuu Ndioxi, tá xákaꞌnu ini ra xaꞌa kuachi na ta kúꞌvi ni ini na xíni ñaꞌa na. Sundi sava na ta loꞌo ni va kúꞌvi ini na xíni ñaꞌa na chi loꞌo ni xákaꞌnu ini ra xaꞌa kuachi na káꞌán na ―káchi Jesús xiꞌin ra ikan.
Saa ndi̱kaꞌan ra xiꞌin yá ikan, káchi ra saa:
―Nana, ki̱xaa kaꞌnu ini i xaꞌa ndiꞌi kuachi un ―káchi ra xiꞌin yá.
Saa ki̱xaá inka ndandóo xíxi nuu mesa veꞌe raSimón ikan káꞌan nda xiꞌin taꞌan nda, káchi nda saa:
―¿Unku rayóꞌó kua yakan vaꞌa xákaꞌnu ini ra xaꞌa kuachi na ivi? ―káchi nda.
Tasaa ndi̱kaꞌan ka Jesús xiꞌin yá ikan, káchi ra saa:
―Vitin ndi̱kaku un i̱kan i chi kándixa un yeꞌe. Ta ndiko koo kuánuꞌu veꞌe un, käka ka ini un xaꞌa kuachi un, chi xa ndo̱o ndiꞌi ya nuu Ndioxi ―káchi ra xiꞌin yá.
Náñaꞌa náchíndee taꞌan xiꞌin Jesús
Tasaa kuaꞌan ka sava náñaꞌa xiꞌin ra. Ta sava ná ndee ni ndo̱ꞌo ná ta si̱ndaꞌa ra ná, ta sava ná ku̱u mii tachi nduvaꞌa, tachi kiti nǎꞌa ta ta̱va ra ri mii ná. Uxa nuu tachi nduvaꞌa, tachi kiti nǎꞌa ku̱u mii iin yá náni María yáñuu Magdala.
Inka yá náni Juana, yásiꞌi taChuza, tandáa chiñu veꞌe chiñu tarey Herodes. Inka yá náni Susana, ta inka ka náñaꞌa, kuaꞌa ku chi ku ná kuaꞌan xiꞌin Jesús. Ta násiꞌi ikan chi̱ndee ñaꞌa ná xiꞌin xuꞌun, ta̱xi ná ya ndaꞌa ra yakuniñuꞌu ra xiꞌin ndaxíka xiꞌin ra.
Cuento tachíꞌi
(Mt. 13:1-9; Mr. 4:1-9)
Ta ke̱e naꞌa iin iin ñuu kuaꞌan na koto na Jesús. Ta kuaꞌa ku chi ku na ndi̱kitaꞌan xíni soꞌo yakáꞌan ra. Tasaa ndi̱kaꞌan ra iin cuento xiꞌin na ya sínaꞌa ra na:
―Saa ndo̱ꞌo iin tachíꞌi trigo ki̱xaá ra xáta yava ra siꞌva trigo. Ta sava ri ndi̱koyo ichi ta ndi̱xañu ndoso na ri, saa ki̱xaa sa̱a̱ ta xa̱xi ñaꞌa ri.
Sava siꞌva tindi̱koyo sata yuu nuu ndóso loꞌo ñuꞌú, ta loꞌo xa̱ꞌnu ya kama ku chi ndi̱ndichi ya ndi̱ꞌi xaꞌa ya, chi loꞌo ni ñuꞌú ndóo nuu yuu.
Ta sava kiti siꞌva ndi̱koyo nuu íyo iñú ta ndi̱nduta ya. Köo ndi̱kuvi kuaꞌnu ya saachi si̱nduxin ñaꞌa iñú.
Ta sava siꞌva ndi̱koyo nuu ñuꞌú vaꞌa. Ta xa̱ꞌnu vaꞌa ya kuaꞌa ku chi nuni ya ka̱na, sava ya ndi̱xiyo nda iin ciento nuni sata ―káchi Jesús xiꞌin na.
Tá si̱ndiꞌi ra ndi̱kaꞌan ra cuento ikan, tasaa ndee ku chi nda̱niꞌi ra tuꞌun ra ta ndi̱kaꞌan ra xiꞌin na:
―Unku ndóꞌo̱ íyo soꞌo, kuni soꞌo ndo unkua káchi cuento yóꞌó ―káchi ra xiꞌin na.
Ndá xaꞌa kua xi̱niñuꞌu Jesús cuento
(Mt. 13:10-17; Mr. 4:10-12)
Saa ndi̱ndakan tuꞌun ñaꞌa ndaxíka xiꞌin ra, káchi nda saa:
―¿Unkua kúni kachi cuento yandi̱kaꞌan un? ―káchi nda xiꞌin ra.
Ñaa ndi̱kuiin Jesús ndi̱kaꞌan ra xiꞌin nda:
Jesús ndíkani ra cuento tachíꞌi
(Mt. 13:18-23; Mr. 4:13-20)
Tasaa ndi̱kaꞌan ra xiꞌin ndaxíka xiꞌin ra:
―Vitin kaꞌan i xiꞌin ndo unku ya kúni kachi cuento siꞌva trigo. Siꞌva rindi̱xita yava ikan ku tuꞌun Ndioxi.
Ta siꞌva rindi̱koyo ichi ku naꞌa naxíni soꞌo tuꞌun Ndioxi, ta vaxi tinaꞌa táva ri tuꞌun Ndioxi nima na ya ná kändixa na Ndioxi sikaku ra na.
Ta siꞌva tindi̱koyo nuu yuu ku naꞌa naxíni soꞌo tuꞌun Ndioxi, ta ndíkiꞌin vaꞌa na ya nima na, kúsini ku chi na xiꞌin ya uvi ndaa kivi. Tasaa vaxi yaxíto ndoso ñaꞌa, vaxi ya tíxuꞌvi na. Ta síndikoo na ichi Ndioxi, xïin ka na kandixa na ya.
Ta siꞌva tindi̱koyo nuu iñú ku naꞌa naxíni soꞌo tuꞌun Ndioxi, tasaa an vaxi yasíndiꞌi ini na, an ndíꞌi ini na xíka ini na xaꞌa yakuika, an táa ini na íkan na yakúsini na. Ta küvi ka tiin tuꞌun Ndioxi nima na.
Ta siꞌva tindi̱koyo nuu ñuꞌú vaꞌa ku naꞌa nakúu mii nima vaꞌa, xíni soꞌo na tuꞌun Ndioxi, kándixa na ya, köo ndíko koo ini na xaꞌa yakuaꞌan na ichi ra, ta xáꞌnu ya nima na. Ya ikan ku yachíndee naꞌa kúu na ivi navaꞌa, saa káchi cuento yóꞌó ―káchi Jesús xiꞌin ndaxíka xiꞌin ra.
Cuento xaꞌa lámpara
(Mr. 4:21-25)
Tasaa ndi̱kaꞌan ka Jesús, káchi ra saa:
―Nda iin nandíkaꞌmi ñu̱ꞌu̱ ta köo ndi̱kasi na nuu ya xiꞌin yaxin, ni köo chíkaa na ya tixin xi̱to. Chínuu na ya nuu sukun ta síndiyeꞌe ya nuu ndiꞌi kuu nakuakiꞌvi ini veꞌe.
Kúndaa ini yo, ndiꞌi ñaꞌa ya íyo séꞌe vitin ta nduxa ndituvi ya kuni inka naꞌa. Saachi tindaa iin kivi ta ndiꞌi naꞌa kundaa ini na xaꞌa ya íyo séꞌe vitin.
’Ta kuenda ni koo ndo ya kuni soꞌo vaꞌa ndo. Saachi íyo naꞌa ta loꞌo ni kúndaa ini na ichi Ndioxi, sundi mii ra ku rataxi ka ya kundaa ini na. Ta íyo sava naꞌa naköo xíin kundaa ini ichi ra, ta nda yaloꞌo kúndaa ini na xaꞌa ra túvi na kindaa ndiꞌi ra ya ndaꞌa na ―káchi Jesús xiꞌin ndaxíka xiꞌin ra.
Siꞌí Jesús tin ndañani ndaꞌvi ra
(Mt. 12:46-50; Mr. 3:31-35)
Saa ndi̱xaꞌan iin ra ndi̱tuꞌun ra xiꞌin Jesús:
―Tata, keꞌe yóꞌó íin nana un xiꞌin ñani un ta kúni na kaꞌan na xiꞌin un ―káchi ra.
Tasaa ndi̱kuiin Jesús, káchi ra saa:
―Naꞌa naxíni soꞌo tuꞌun Ndioxi ta xánduvi na yakáꞌan ya, nayóꞌó ku na ku ñani i xiꞌin siꞌí i ―káchi ra xiꞌin ra ikan.
Jesús síyaa ra tachi xiꞌin nduta tikuii
(Mt. 8:23-27; Mr. 4:35-41)
Saa ku̱u iin kivi ndi̱keta Jesús ini iin barco xiꞌin ndaxíka xiꞌin ra. Ta ndi̱kaꞌan ra xiꞌin nda:
―Koꞌyo inka ñaꞌñu yuꞌu mini ―káchi ra xiꞌin nda.
Saa ndi̱kiꞌin nda kuaꞌan nda.
Tá kuaꞌan nda nuu mini ikan, ta ndi̱naa ini Jesús ndi̱kixi ra. Ñaa ki̱xaá ndinuni loꞌo xíka tachi. Ñaa kuaꞌan chútu ndaa tikuii ini tunbarco ikan. I̱yo ka vi kúu, saa ki̱xaá kúni ndikava nu ini tikuii.
Tasaa si̱ndikoo nda Jesús, ndi̱kaꞌan nda xiꞌin ra:
―¡Tata maestro, tata maestro! ¡Kuakiꞌvi tunbarco xiꞌin yo ini tikuii! ―káchi nda xiꞌin ra.
Saa ndi̱koo Jesús ndi̱kaꞌan ra xiꞌin tachi tin nduta tikuii. Ñaa si̱yaa tachi tin si̱yaa tu tikuii va. Iin yayaa ku̱u.
Sindiꞌi ndi̱kaꞌan ra xiꞌin nda, káchi ra saa:
―¿Ndachu köo kándixa ndo Ndioxi sikaku ra yoo? ―káchi ra xiꞌin nda.
Tasaa ndi̱kanda ini nda íꞌvi ka vi nda ndóo nda, ñaa ndi̱ndakan tuꞌun taꞌan nda, káchi nda saa:
Tañuu Gadara kúu mii ra kiti nǎꞌa
(Mt. 8:28-34; Mr. 5:1-20)
Tá ndi̱xaa barco inka ñaꞌñu yuꞌu tikuii nuu ndóo naGadara,
saa ke̱ta Jesús ini nu, ñaa ndi̱taꞌan ra iin rakúu mii tachi nduvaꞌa, tachi kiti nǎꞌa. Ta xa naꞌa ni kúu mii ra tachi nduvaꞌa xíka chala ra, ni köo tikoto ndíxi ra, ta ni köo íyo ra veꞌe; nina kumi santo íyo ra.
Ñaa tá xi̱ni ra Jesús ta ndi̱xaa ra si̱kusiti ra nuu ra, ndi̱ndaꞌi koꞌo ra, káchi ra saa:
―Tata, ¿unkua kúni un ikan un xiꞌin nde? Chi yóꞌo̱ ku Jesús, Seꞌe Ndioxi takaꞌnu nuu nde. Xáku ndaꞌvi nde nuu un xänduvaꞌa un xiꞌin nde ―káchi ra xiꞌin Jesús.
Sundi süvi mii ra ku ra ndi̱kaꞌan, mii kiti nǎꞌa ku ri xi̱niñuꞌu ra ya ndi̱kaꞌan ra, saachi xa yachi ndi̱kaꞌan Jesús xiꞌin ri ya kee ri. Ta xa naꞌa ni ichi níꞌi ñaꞌa ri. Sava ichi xi̱ndaa na ra, ka̱tun na ra xiꞌin cadena ta nda iin ya köo ndi̱kan ya xiꞌin ra. Saachi mii kiti nǎꞌa ku ri ta̱xi ndee ndaꞌa ra xáꞌnda ra cadena ya kátun ñaꞌa na, ta kuaꞌa ku chi ichi ndi̱saña ra. Sava ichi xánduxa ri xiꞌin ra kuaꞌan ra xiꞌin ri iku yuyu.
Tasaa ndi̱ndakan tuꞌun Jesús ra:
―¿Unkua náni un? ―káchi ra xiꞌin ra.
Ta ndi̱kuiin ra, káchi ra saa:
―Legión náni nde ―káchi ra, chi tuꞌun legión kúni kachi ya: kuaꞌa ni, saachi ndixa ni kuaꞌa ku kiti nǎꞌa tíin ñaꞌa.
Tasaa xáku ndaꞌvi ri nuu Jesús, káchi ri saa:
―Täva un ndeꞌe kuꞌun nde yavi kaꞌnu ya köo íyo kaꞌa nuu tixuꞌvi ni nde ―káchi ri xiꞌin ra.
Ta yati ñúꞌu iin tiꞌvi kini xíxi ri iin xiki. Saa xa̱ku ndaꞌvi kiti nǎꞌa nuu Jesús ya taxi ra kuꞌun ri kiꞌvi ri tixin kini ikan. Saa ndi̱kuiin Jesús yuꞌu ri:
―Vaꞌa, kuáꞌan ndo ―káchi ra xiꞌin ri.
Tasaa ke̱e ndiꞌi kiti nǎꞌa ra, ñaa ndi̱xaꞌan ri ndi̱kee ri kiti kini ta xi̱nu ni tikini ikan si̱koyo ri mii ri nda taꞌvi ta ndi̱koyo ri ini tikuii. Ñaa ndi̱kaꞌan ndaa ri tikuii, ta ndi̱xiꞌi ri.
Ta ke̱e nañuu xínu na kuaꞌan na koto na yando̱ꞌo kini xiꞌin rakúu mii tachi kiti nǎꞌa. Tá ndi̱xaa na xi̱ni na xa ndu̱vaꞌa ra, ndi̱kundixi ra tikoto ra íyo koo ra xaꞌa Jesús. Tasaa ndi̱ndiꞌvi ku chi na.
Ta naxi̱ni yando̱ꞌo ra ikan ndítuꞌun na xiꞌin inka naꞌa navaxi, unkua ku̱u ndu̱vaꞌa ra.
Ta ndiꞌi nañuu Gadara xiꞌin inka ka nañuu vali ya ítaꞌan yati xiꞌin ya, ndi̱kaꞌan na xiꞌin Jesús:
―Vaꞌa ka kee un ñuu yóꞌó chi íꞌvi ni nde xaꞌa ñaꞌa ya íkan un ―káchi na xiꞌin ra.
Tasaa ndi̱kiꞌvi Jesús ini tunbarco xiꞌin ndaxíka xiꞌin ra ta ndi̱kiꞌin nda kuaꞌan nda.
Saa ku̱ni raxi̱ndoꞌo tachi ndu̱vaꞌa ikan kuꞌun ra xiꞌin Jesús, ñaa ndi̱kaꞌan ra xiꞌin Jesús:
―Tata, taxi un ná kuꞌun i xiꞌin un ―káchi ra xiꞌin ra.
Ta ndi̱kaꞌan Jesús xiꞌin ra:
―Ndiko koo kuanuꞌu veꞌe un ndituꞌun un xiꞌin nataꞌan un unkua i̱kan Ndioxi xiꞌin un ―káchi ra xiꞌin ra.
Tasaa ke̱e ta ikan kua̱nuꞌu ra, ndítuꞌun ra xiꞌin ndiꞌi naveꞌe ra tin nañuu ra unkua i̱kan Jesús xiꞌin ra.
Síndaꞌa Jesús yáloꞌo seꞌe taJairo xiꞌin inka yáñaꞌa yáti̱in ndaa tikoto ra
(Mt. 9:18-26; Mr. 5:21-43)
Tá ndi̱ko koo Jesús xiꞌin barco, ndi̱xaa ra nda yuꞌu nduta tikuii nuu ke̱e ra tá kuaꞌan ra. Ta chútu ndaa naꞌa ndóo na ndátu na ra, ta vaꞌa ni ndi̱kiꞌin ñaꞌa na.
Saa ki̱xaa iin ra náni Jairo nuu Jesús, ta taJairo ku iin raxáꞌnda chiñu nuu naveꞌe ñuꞌu mii ñuu ikan. Ta ndi̱xaa ra si̱kusiti ra nuu Jesús, xáku ndaꞌvi ra nuu ra ya kuꞌun ra xiꞌin ra veꞌe ra.
Chi íyo indaa kulu seꞌe ra, ta kúu mii yá uxi uvi kuiya yá. Ta ndee ku chi ndóꞌo yá, xa yati kuvi yá.
Ñaa ke̱e Jesús kuaꞌan ra xiꞌin ra veꞌe ra. Tá kuaꞌan ra ichí, ta iin taꞌnda chee naꞌa kuaꞌan xiꞌin ra, iin chíndaꞌa taꞌan mii na kuaꞌan na xiꞌin ra.
Ñaa ndi̱xaa yá sata Jesús ti̱in ndaa yá yuꞌu tikoto ra. Saa ndikun si̱yaa ni̱í xiꞌin yá.
Ta ndi̱kaꞌan Jesús:
―¿Unku nati̱in ndaa yeꞌe ra? ―káchi ra.
Ta ndi̱kuiin ndiꞌi na káꞌan na:
―Süvi yeꞌe ndi̱tiin ndaa yóꞌo̱ ―káchi na.
Saa ndi̱kaꞌan taPedro takáꞌvi xiꞌin Jesús, káchi ra saa:
―Tata maestro, köo naꞌa ndi̱tiin ndaa yóꞌo̱, chútu ndaa naꞌa, ta ndiꞌi kúu ñaꞌñu chíndaꞌa ndaa na yóꞌo̱ ―káchi ra xiꞌin ra.
Ñaa ndi̱kuiin Jesús káꞌan ra:
―Üꞌun, iin naꞌa ti̱in ndaa yeꞌe, chi ku̱ndaa ini i ke̱e ndee i, si̱ndaꞌa i iin na ―káchi ra.
Tasaa ku̱ndaa ini yáñaꞌa ikan ta köo ndi̱kuvi ka tiseꞌe yá, ñaa ki̱xaá yá íꞌvi ka vi yá ndakua kísi yá ki̱xaa yá si̱kusiti yá nuu Jesús. Nuu ndiꞌi na saa ndi̱tuꞌun yá ndá xaꞌa kua ti̱in ndaa yá tikoto ra, chi tá ti̱in ndaa soꞌva yá tikoto ra ta ndikun ndu̱vaꞌa yá.
Tasaa ndi̱kaꞌan Jesús xiꞌin yá:
―Nana, ndu̱vaꞌa un chi kándixa un yakáꞌan i. Ta vitin kuanuꞌu ta kündiꞌi ka ini un ―káchi ra xiꞌin yá.
Káꞌan ka Jesús, saa ki̱xaa inka ra ke̱e veꞌe taJairo, káꞌan ra xiꞌin raJairo:
―Xa ndi̱xiꞌi va seꞌe un, köo xíniñuꞌu ka un sikutu un ini tata Maestro ñaa ―káchi ra xiꞌin ra.
Tasaa xi̱ni soꞌo Jesús, ñaa ndi̱kaꞌan ra xiꞌin taJairo:
―Käka ini un. Tatu kándixa un Ndioxi ta nditaku seꞌe un ―káchi ra xiꞌin ra.
Ta ndóo inka naꞌa xáku ka vi na xaꞌa yá. Saa ndi̱kaꞌan Jesús xiꞌin na:
―Kuäku ndo chi köo ndi̱xiꞌi vi yá, yákíxi va ku yá ―káchi ra xiꞌin na.
Ñaa ku̱siki ndaa na ra, ndi̱xaku ndaa ñaꞌa na, chi xíni na xa ndi̱xiꞌi vaꞌa yá.
Tasaa ndi̱kiꞌvi Jesús ini cuarto nuu kánduꞌu yá, ti̱in ra ndaꞌa yá, ndi̱kaꞌan ra xiꞌin yá:
―Yáloꞌo, kuandikoo ―káchi ra xiꞌin yá.
Saa ndi̱taku yá ndi̱koo yá. Ta ndi̱kaꞌan ra xiꞌin iva siꞌí yá:
―Taxi ndo ná kuxi yá ―káchi ra xiꞌin na.
Ñaa iin ndi̱kanda ini nandóo na, saa ndi̱kaꞌan ra xiꞌin na:
―Nda iin naꞌa ndïtuꞌun ndo xiꞌin xaꞌa yando̱ꞌo seꞌe ndo ―káchi ra xiꞌin na.
Jesús táxi ra ndee ndaꞌa ndaxíka xiꞌin ra
(Mt. 10:5-15; Mr. 6:7-13)
Ta ndi̱yaꞌa kivi, saa iin ichi si̱kitaꞌan ndiꞌi Jesús ndaxíka xiꞌin ra, tasaa ta̱xi ra ichi ndaꞌa iin iin nda ya tava nda ndiꞌi nuu tachi nduvaꞌa yandóꞌo naꞌa, saa ta̱xi ra ndee ndaꞌa nda ya sindaꞌa nda nakúꞌvi tin nandóꞌo ndá ka nuu kueꞌe.
Ñaa ti̱ꞌvi ra nda kuaꞌan nda, ndi̱kaꞌan ra xiꞌin nda kaꞌan nda xiꞌin naꞌa ya ná ndikiꞌin na tuꞌun Ndioxi koo ya nima na, tasaa kuchiñu ra kaꞌnda chiñu ra nuu na. Ta ndi̱kaꞌan tu ra xiꞌin nda ya sindaꞌa nda nakúꞌvi va.
Tá täꞌan kuꞌun nda ta ndi̱kaꞌan ka ra xiꞌin nda, káchi ra saa:
―Kuáꞌan ndo, ta nda iin ñaꞌa küꞌun xiꞌin ndo, küniꞌi ndo ichi, ni itun, ni leka, ni xita, ni xuꞌun, ni tikoto ndo ya ndinama ndo küꞌun xiꞌin ndo. Nda iin ñaꞌa küꞌun xiꞌin ndo.
Tá ndá ñuu ndi̱xaa ndo, káꞌan na xiꞌin ndo kiꞌvi ndo koo ndo veꞌe na, ta vaꞌa kiꞌvi ndo koo ndo veꞌe na, nda kivi ná kee ndo ñuu na.
Saa ke̱e nda ndi̱kiꞌin nda kuaꞌan nda, ndiꞌi ni kúu ñuu vali, kuaꞌan nda ndítuꞌun nda tuꞌun Ndioxi xiꞌin ndiꞌi naꞌa, ta sínduvaꞌa nda nakúꞌvi.
Xíka ku chi ini raHerodes xaꞌa yaxíni soꞌo ra
(Mt. 14:1-12; Mr. 6:14-29)
Tá ku̱ndaa ini tarey Herodes xaꞌa ndiꞌi ñaꞌa ya íkan Jesús, ta ni köo xíni ka ra unkua ikan ra, saachi sava na káꞌan: “RaJuan, randi̱xiꞌi, ku randi̱taku”, káchi na.
Ta sava na káꞌan: “RaElías randi̱kaꞌan ndoso tuꞌun Ndioxi xinaꞌa ku ra ndi̱tuvi”, káchi na. Saa káꞌan ka sava na: “Iin randi̱kaꞌan ndoso tuꞌun Ndioxi xinaꞌa ku randi̱taku”, káchi na.
Tasaa ndi̱kaꞌan raHerodes:
―¿Unku rayóꞌó kua? Kuaꞌa ku chi ñaꞌa xíni soꞌo i íkan ra, ta süvi raJuan ku ra chi yachi vi xa̱ꞌnda i chiñu xa̱ꞌnda na sukun raJuan ―káchi ra.
Ta xaꞌa ya ikan kua ku̱ni ku chi ra kuni ra Jesús.
Jesús táxi ra xíxi uꞌun mil taa
(Mt. 14:13-21; Mr. 6:30-44; Jn. 6:1-14)
Tá ndi̱ko koo uxi uvi saa ndaxíka xiꞌin Jesús, ta ndi̱tuꞌun ndiꞌi nda xiꞌin ra ya i̱kan nda nuu ndi̱xaꞌan nda ndi̱kaꞌan nda xiꞌin naꞌa ichi xaꞌa Ndioxi. Tasaa ndi̱kuiso ra nda ndi̱kundaka ra nda kuaꞌan nda xiꞌin ra iin ñuu náni Betsaida iin ñaꞌñu nuu köo nda iin naꞌa.
Sundi tá ku̱ndaa ini naꞌa nuu kuaꞌan Jesús ta ndi̱kundikun na kuaꞌan na sata ra. Tasaa ndi̱kuiso ñaꞌa ra, ndi̱kaꞌan ra xiꞌin na ndá kuꞌva koo Ndioxi nima na kaꞌnda chiñu ra nuu na, ta si̱ndaꞌa ndiꞌi ra nakúꞌvi.
Saa kúu ta kuaꞌan kuaa va, ñaa ku̱yati uxi uvi saa ndaxíka xiꞌin ra ta ndi̱kaꞌan nda xiꞌin ra:
―Tata maestro, xa vaꞌa kaꞌan un xiꞌin naꞌa yóꞌó ná nuꞌu na ndikundee na, ta ná kuꞌun na nduku na ñaꞌa kuxi na ndá ka ñuu ya íyo yati, saachi yóꞌó ta köo mii ñaꞌa kuxi na ―káchi nda xiꞌin ra.
Tasaa ndi̱kuiin ra yuꞌu nda:
―Küꞌun na nduku na ñaꞌa kuxi na. Taxi mii ndo ñaꞌa ná kuxi na ―káchi ra xiꞌin nda.
―Tata, ¿mii kee ñaꞌa taxi nde kuxi na? Köo mii ñaꞌa taxi nde ndaꞌa na; uꞌun ndaa va ku xita vaꞌa ndíso nde xiꞌin uvi tiaka. Maa nani vi yayóꞌó kuxi na, kuaꞌa ni ku nañaa. Tatu kúni un ta vaꞌa kuꞌun nde nduku nde ya ndá ñuu niꞌi nde yakuxi na ―káchi nda xiꞌin ra.
Tasaa ndóo iin taꞌnda chee naꞌa, ndataa ku nda ka̱ꞌvi nda kúu nda uꞌun mil ta násiꞌi köo ndi̱kaꞌvi nda ná, ndisaa vi ku ná. Ñaa ndi̱kaꞌan Jesús xiꞌin ndaxíka xiꞌin ra:
―Kaꞌan ndo xiꞌin na ná ndikundoo na iin tá uvi xiko uxi, uvi xiko uxi na ná ndikundoo vaꞌa na ―káchi ra xiꞌin nda.
Saa chi̱ndoo ndiꞌi nda na, tá uvi xiko uxi, uvi xiko uxi nandi̱kundoo.
Tasaa ki̱ꞌin Jesús uꞌun xita vaꞌa xiꞌin uvi tiaka ikan, ñaa ndi̱koto ra nuu ndivi, xa̱á ra káꞌan ra xiꞌin Ndioxi, táxi ra tixaꞌvi ndaꞌa Ndioxi. Tá si̱ndiꞌi ra ndi̱kaꞌan ra xiꞌin Ndioxi, tasaa ta̱ꞌvi ra ya ta̱xi ra ndaꞌa ndaxíka xiꞌin ra, nda ikan ndi̱taꞌvi nda ya ta̱xi nda ndaꞌa na xi̱xi na.
Xi̱xi ndiꞌi na ndakua ndi̱xaa ini na. Ta ndi̱ndoo kuaꞌa ka ya; uxi uvi ka tika chu̱tu xiꞌin yandi̱ndoo yuꞌu na.
RaPedro káꞌan ndoso ra xaꞌa Jesús ya ti̱ꞌvi Ndioxi ra vaxi ra ñuu ivi yóꞌó
(Mt. 16:13-19; Mr. 8:27-29)
Iin kivi íin indaa kulu mii Jesús káꞌan ra xiꞌin Ndioxi; tasaa ndóo ndisaa mii ndaxíka xiꞌin ra, ñaa ndi̱ndakan tuꞌun ñaꞌa ra, káchi ra saa:
―¿Unku i, káchi naꞌa? ―káchi ra xiꞌin nda.
Saa ndi̱kuiin nda káꞌan nda:
―Sava na káꞌan, raJuan, rasíkuchi naꞌa, kúu un, káchi na; ta sava na káꞌan, raElías ku un, káchi na; inka tuku na káꞌan, vasana iin randi̱kaꞌan ndoso tuꞌun Ndioxi xinaꞌa ku ra ndi̱taku, káchi na xaꞌa un ―káchi nda xiꞌin ra.
Saa ndi̱ndakan tuꞌun ka ñaꞌa ra:
―¿Ta unku yeꞌe káchi tu ndóꞌo̱? ―káchi ra xiꞌin nda.
Saa ndi̱kuiin taPedro káꞌan ra:
―Tata, yóꞌo̱ ku rake̱e nuu Ndioxi, ta vaxi un sikaku un nañuu ivi yóꞌó ―káchi ra.
(Mt. 16:20-28; Mr. 8:30-9:1)
Ta ndi̱kaꞌan ni Jesús xiꞌin ndaxíka xiꞌin ra ya ná käꞌan nda xiꞌin nda iin naꞌa xaꞌa yandi̱kaꞌan taPedro.
Tasaa ndi̱kaꞌan ra xiꞌin nda, káchi ra saa:
―Yeꞌe ku Taa rake̱e nuu Ndioxi, ta ndoꞌo ni i ikan nañuu ivi yóꞌó; xanduvaꞌa ni ndasutu naꞌnu xiꞌin i, saa tu ndasínaꞌa ley yata̱a raMoisés va. Kaꞌni nda yeꞌe, sundi kivi uni nditaku i ―káchi ra xiꞌin nda.
Tasaa ndi̱kaꞌan ra xiꞌin ndiꞌi nandóo ikan:
―Tá ndá ndóꞌo̱ kúni kixaa suvi yakáꞌan Ndioxi, ta ïkan ka ndo ndisaa ya kúni mii ndo saa kuchiñu ndo ikan ndo yakúni Ndioxi. Ta naꞌa ndo kundikun ndo yeꞌe kundiso ndo cruzin ndo, koo nduvi ndo ndiꞌi saa kivi yandoꞌo ndo xaꞌa i. Tá íkan ndo yayóꞌó ta tá káa cruzin káa nu ndíso ndo.
Saachi ndiꞌi nakúni sikaku mii, ta küchiñu na sikaku na mii na, ndiꞌi xaꞌa va na. Sundi naxíꞌi xaꞌa ya vaxi na sata i, ta küvi na chi vaxi na sata i ya sikaku i na.
Ta sava na vani kúu mii na ndiꞌi ñaꞌa ya íyo ñuu ivi yóꞌó, sundi tatu köo xíin na kixi na sata i ya sikaku i na. Ta kuꞌun na ndaya
Saa tu naꞌa nandíkuaa yeꞌe va, tatu ndíkuaa na tuꞌun i; ta ndikuaá tu yeꞌe, rakúu Taa rake̱e nuu Ndioxi va na, ndikuaa i na tá ná ndiko koo i kixi i ñuu ivi yóꞌó, ná ndiko koo i ta iin yéyéꞌe koo i kixi i xiꞌin yayéꞌe Iva i Ndioxi tin yayéꞌe na ángel ra. Tá káa iin rarey, saa koo i kixi i.
Yandaa ndixa káꞌan i xiꞌin ndo, sava ndóꞌo̱ ndóo yóꞌó vitin ta küvi yachi ndo, chi kuni ndo ndá kuꞌva káa yayéꞌe Ndioxi nuu xáꞌnda chiñu ra ―káchi Jesús xiꞌin nda.
Jesús ndi̱nama ra ndu̱u ra tá kuꞌva káa ra kivi ndi̱xiyo ra nuu ndivi
(Mt. 17:1-8; Mr. 9:2-8)
Tá ndi̱kaꞌan ra tuꞌun ikan xiꞌin na, ndi̱yaꞌa una kivi ta ke̱e ra kuaꞌan ra iin iku kaꞌan ra xiꞌin Ndioxi. Kuaꞌan taPedro tin taJacobo xiꞌin inka taJuan; uni ndayóꞌó ku nda kuaꞌan xiꞌin ra kaꞌan ra xiꞌin Ndioxi.
Tá káꞌan ra xiꞌin Ndioxi ta iin ndi̱nama ndiꞌi nuu ra xiꞌin toto ra, ndakua mi yéꞌe táxan mii ndu̱u toto ra;
ñaa ndi̱tuvi uvi ndataa ki̱xaá nda káꞌan nda xiꞌin ra. Iin ra ku Moisés, inka ra ku Elías, ndayóꞌó ku ndandi̱xiyo xinaꞌa ta ndi̱tuvi nda káꞌan nda xiꞌin Jesús.
Ta iin ndi̱yeꞌe ndaa ndiꞌi nuu káꞌan nda xiꞌin ra, káꞌan nda xiꞌin ra ndá kuꞌva ndoꞌo ra kuvi ra ñuu Jerusalén.
Ñaa nda̱ñuꞌu nda ikan kuaꞌan nda, tasaa ndi̱kaꞌan raPedro xiꞌin Jesús:
―Tata maestro, vaꞌa ni ku̱u ndóo nde xiꞌin un. Ta sikuaꞌa nde uni veꞌe vali; iin ya koo yóꞌo̱, ta iin ya koo raMoisés, inka ya koo raElías ―káchi taPedro xiꞌin ra.
Ta köo ndi̱kundaa mii ini ra ndá xaꞌa kua ndi̱kaꞌan ra saa.
Káꞌan ka ra ta iin nu̱u vikó ndi̱kasi yaa ñaꞌá ya. Tá xi̱ni nda ñúꞌu nda tañu vikó ikan, ñaa ndi̱ndiꞌvi ka vi nda.
Ta tañu vikó ikan xi̱ni soꞌo nda káꞌan Ndioxi xiꞌin nda:
―Tayóꞌó ku Seꞌe mani i, randi̱kaxin i. Kuni soꞌo ndo tuꞌun káꞌan ra xiꞌin ndo ―káchi Ndioxi xiꞌin nda.
Sindiꞌi ndi̱koto nda nuu íin Jesús ta nda iin ka naꞌa köo xiꞌin ra; indaa kulu mii ra íin xi̱ni nda. Ta nda iin naꞌa köo ndi̱kaꞌan yachi nda xiꞌin xaꞌa ya xi̱ni nda.
Jesús síndaꞌa ra iin taloꞌo kúu mii tachi nduvaꞌa
(Mt. 17:14-21; Mr. 9:14-29)
Tá ndi̱tuvi inka kivi, saa ndi̱ko koo Jesús vaxi nuu ra nuu xiki ikan xiꞌin taPedro, tin taJuan, inka taJacobo, ta kuaꞌa ku chi ku naꞌa, iin taꞌnda chee ku na ndi̱kitaꞌan ndóo ndátun ñaꞌa na.
Tasaa ndíkaa iin rataa tañu ndiꞌi nandóo ikan, ta ndee ku chi ndi̱kaꞌan ra xiꞌin Jesús, káchi ra saa:
―Tata maestro, xíkan i yamani nuu un kixaa loꞌo un yavaꞌa xiꞌin i. Sindaꞌa loꞌo un seꞌe i chi ndee ni ndóꞌo ra, ta süvi ra kuaꞌa ku ra nuu i, indaa saa ku ra nuu i.
Tachi nduvaꞌa ku yakúu mii ra, ta iin síndaꞌi koꞌo ñaꞌa ya xáꞌni too ñaꞌa ya, táva ya chiñu yuꞌu ra. Xánduvaꞌa ni ya xiꞌin seꞌe i, ta ni köo xíin ya saña ya ra.
Xa ndi̱kaꞌan i xiꞌin ndaxíka xiꞌin un tava ñaꞌa nda, ta köo ndi̱kuchiñu nda ―káchi ra.
Tasaa ndi̱kuiin Jesús káꞌan ra xiꞌin ndaxíka xiꞌin ra:
―¿Ndá ivi ku ndóꞌo̱ kua? Tuun ni soꞌo ndo chi köo kándixa ndo Ndioxi. ¡Kündee ka ini i xiꞌin ndo! ―káchi ra xiꞌin nda.
―Naꞌa choꞌo xiꞌin seꞌe un ―káchi ra.
Ñaa ke̱e ra ikan ndi̱xaa yati ra xiꞌin seꞌe ra nuu Jesús, saa iin ki̱ꞌin tuku tachi nduvaꞌa ikan seꞌe ra si̱kana ya nda nuu ñuꞌú, kúni tuku ya kaꞌni too ñaꞌa ya. Tasaa ndi̱kaꞌan Jesús xiꞌin ya. Ta sa̱ña ya ra. Ñaa ndikun ndu̱vaꞌa ra, ta̱xi Jesús ra ndaꞌa iva ra.
Ta ndiꞌi nandóo ikan ndi̱kanda ka vi ini na xíto na ku̱chiñu Jesús si̱nduvaꞌa ñaꞌa ra xiꞌin ndee Ndioxi.
Ichi uvi káꞌan Jesús ndá kuꞌva ndoꞌo ra kuvi ra
(Mt. 17:22-23; Mr. 9:30-32)
Ta ndóo ndiꞌi na ndi̱kanda ini na xíto na nuu Jesús ndóo na; saa ndi̱kaꞌan ra xiꞌin ndaxíka xiꞌin ra, káchi ra saa:
―Kuni soꞌo vaꞌa ndo yakaꞌan i xiꞌin ndo, ta ndïndoso ini ndo ya, chi yeꞌe ku Taa rake̱e nuu Ndioxi ta ndoꞌo ni i, xanduvaꞌa ni nañuu ivi yóꞌó xiꞌin i ―káchi ra xiꞌin nda.
Ta ni köo ndi̱kundaa ini nda ndá xaꞌa kua kuvi ra, köo ndi̱kundaa ini nda chi köo ndi̱taxi yachi Ndioxi ya ku̱ndaa ini nda. Ta ni köo ndi̱xaꞌa ndee ini nda ndakan tuꞌun ñaꞌa nda unkua kúni kachi yandi̱kaꞌan ra xiꞌin nda.
¿Unku na ndíkun sata Jesús ku na chee ka nuu ndiꞌi na?
(Mt. 18:1-5; Mr. 9:33-37)
Iin kivi ki̱xaá ndaxíka xiꞌin Jesús ndákan tuꞌun taꞌan nda, unku nda chee ka koo nuu ndiꞌi nda.
Tasaa ku̱ndaa ini Jesús yandíkani ini nda, ñaa ti̱in ra iin ya taa loꞌo ta ki̱ꞌin ra ya ka̱ndichi ra iin ñaꞌñu xiin ra.
Tasaa ndi̱kaꞌan ra xiꞌin nda:
―Tá ndá naꞌa ndíkiꞌin vii na vali taꞌan ra loꞌo yóꞌó, ta yeꞌe ku i ndíkiꞌin na; ta na ndíkiꞌin yeꞌe, ndíkiꞌin na tuꞌun Ndioxi ra ti̱ꞌvi yeꞌe vaxi i ñuu ivi yóꞌó. Saa ndiꞌi na ni̱nu̱ ni íin, na íin tá íin navali, nayóꞌó ku na kúu mii chiñu ndee ni ka nuu ndiꞌi ndóꞌo̱ ―káchi Jesús xiꞌin nda.
Naköo sáa ini xíni yoo, ta nañaa ku nakuaꞌan ndee yo
(Mr. 9:38-40)
―Tata maestro, xi̱ni nde iin ra táva ra tachi nduvaꞌa, ta kivi un ku yaxíniñuꞌu ra káꞌan ra xiꞌin tachi nduvaꞌa ikan. Ta ndeꞌe ndi̱kaꞌan nde xiꞌin ra ya ná küniñuꞌu ka ra ndee un, saachi süvi xiꞌin nde xíka ra, köo ndíkun ra sata un ―káchi ra xiꞌin Jesús.
Tasaa ndi̱kaꞌan Jesús xiꞌin ra:
―Ndïkasi ndo nuu ra, saachi ndiꞌi naꞌa naköo íyo kuachi xiꞌin yo, nañaa ku nakuaꞌan ndee yo ―káchi ra xiꞌin ra.
Jesús ndáꞌi ra xiꞌin taJacobo tin taJuan
Ta xa kuaꞌan kúyati kivi ndiko koo Jesús kuꞌun ra nuu ndivi, ñaa chi̱kaa ini ra kuꞌun ra ñuu Jerusalén.
Saa ti̱ꞌvi ra sava na kuaꞌan na estado Samaria nduku na nuu kusun ra.
Ta köo ndi̱xiin nañuu ikan taxi na nuu kusun ra, saachi ki̱ꞌin na kuenda xiꞌin ra ya kuꞌun ra ñuu Jerusalén. Ta xaꞌa ya ikan kua köo ndi̱xiin na taxi na nuu kusun ra, saachi naSamaria köo ítaꞌan na xiꞌin nañuu Jerusalén.
Ñaa xi̱ni raJacobo xiꞌin raJuan, ndaxíka xiꞌin ra, xi̱ni nda ya köo ndi̱xiin na taxi na nuu kusun ra, tasaa ndi̱kaꞌan nda xiꞌin ra:
―Tata, ¿an köo kúni un ná kaꞌan yo xiꞌin Ndioxi xaꞌa na ta nuu ñu̱ꞌu̱ nuu ndivi kaꞌmi ñaꞌa ya? ―káchi nda xiꞌin ra.
Tasaa ndi̱ko koo Jesús ndi̱ndaꞌi ra xiꞌin nda, káchi ra saa:
―Ndïkani ini ndo yañaa chi süvi yavaꞌa ku yandíkani ini ndo.
Sïndiꞌi xaꞌa ndo naꞌa, chi yeꞌe ku Taa rake̱e nuu Ndioxi, ta köo ndi̱tiꞌvi Ndioxi yeꞌe vaxi i kaꞌni i naꞌa, na sikaku va i ku na ti̱ꞌvi ra yeꞌe vaxi i ―káchi ra xiꞌin nda.
Tasaa ke̱e nda kuaꞌan nda inka ñuu.
Naꞌa naku̱ni kundikun sata Jesús
(Mt. 8:19-22)
Tá kuaꞌan Jesús xiꞌin ndaxíka xiꞌin ra, tasaa ndi̱kitaꞌan iin taa xiꞌin nda, káchi ra saa:
Saa ndi̱kuiin Jesús ndi̱kaꞌan ra:
―Ti ikuii ta kúu mii ri kava nuu kíxi ri, saa tu sa̱a̱ va, íyo chiꞌyo ri ndaꞌa itun nuu kíxi ri. Sundi yeꞌe, Taa rake̱e nuu Ndioxi ku i, ta köo nuu kusun i ―káchi Jesús xiꞌin ra.
Tasaa ndi̱kaꞌan ra xiꞌin inka ra:
―Naꞌa kundikun un sata i ―káchi ra xiꞌin ra.
Saa ndi̱kuiin ta ikan, káchi ra saa:
―Kundatun naꞌa un yeꞌe, tata, nda ná kuvi tata i ta sinduxin i ra; saa kixi i kaka i ichi yakáꞌan un xiꞌin i ―káchi ra.
Ñaa ndi̱kuiin Jesús káꞌan ra:
―Kündiꞌi ini un sinduxin un naveꞌe un, ná kundiꞌi ini naköo xíka ichi Ndioxi sinduxin taꞌan mii na. Chi naköo xíka ichi Ndioxi tá íin nandíi saa íin na. Sundi yóꞌo̱, ta kuaꞌan kaꞌan un xiꞌin inka naꞌa xaꞌa ichi nuu xáꞌnda chiñu Ndioxi. Kuaꞌan kata un tuꞌun xaꞌa Ndioxi ―káchi Jesús xiꞌin ra.
Saa ndi̱kaꞌan tuku inka ra, káchi ra saa:
―Tata, saa tu yeꞌe va kúni i kundikun i yóꞌo̱, ta kundatun naꞌa un ná kuꞌun i ndai na veꞌe i saa kixi i kuꞌun i xiꞌin un ―káchi ra.
Tasaa ndi̱kuiin Jesús, káchi ra saa:
―Ndiꞌi natíin ndaꞌa yata, ta köo ndíko koo na ndíkoto na sata na tá táꞌvi na. Saachi tá ná ndiko koo na ndikoto na sata na, ta yäsin kana chiñu na. Tá íyo ratáꞌvi saa íin naꞌa nakuaꞌan ichi Ndioxi, chi tatu köo xíin na sindoo na ichi väꞌa kuaꞌan na ta tá káa iin ratáꞌvi randíko koo ndíkoto sata saa íin na. Ta köo ndáa yaꞌvi yayóꞌó nuu Ndioxi ―káchi Jesús xiꞌin na.
Jesús ti̱ꞌvi ra uni xiko uxi ndataa ndandíkun sata ra kuaꞌan nda kaꞌan nda xiꞌin naꞌa ichi xaꞌa Ndioxi
Sindiꞌi ikan ta ndi̱kaxin Jesús uni xiko uxi ndataa ndandíkun sata ra. Ñaa ti̱ꞌvi ra nda kuaꞌan nda ñuu nuu kuꞌun ra. Iin iin ñuu nuu kuꞌun ra ti̱ꞌvi ra nda kuaꞌan nda. Tá uvi uvi nda ti̱ꞌvi ra kuaꞌan.
Ñaa ndi̱kaꞌan ra xiꞌin nda, káchi ra saa:
―Yandixa kua íyo ni naꞌa nakúmani kuni soꞌo tuꞌun Ndioxi. Tá íyo itu ya xa vaꞌa sikee yo, saa íyo na ivi yóꞌó. Yakan kua xíniñuꞌu ni ndo kaꞌan ndo xiꞌin Ndioxi ya ná tiꞌvi ka ra naꞌa xachiñu na, chi loꞌo ni ku ndo.
Ta küniꞌi ndo leka ndo kuꞌun xiꞌin ndo, ni xuꞌun küꞌun xiꞌin ndo, ni nduxan küꞌun xiꞌin ndo yandinama ndo, nani yandíkaa xaꞌa ndo ñaa ná kuꞌun xiꞌin ndo. Ta ni kündita naꞌa ndo ichi chindee ndo naꞌa.
Tá ndi̱xaa ndo nuu kuaꞌan ndo, ndá veꞌe ndi̱xaa ndo ta chindee ndo na kaꞌan ndo xiꞌin na: “Ná koo vaꞌa ini ndóꞌo̱ íyo ini veꞌe yóꞌó”, kachi ndo xiꞌin na.
Chi tá íyo naꞌa nakaꞌnu ini, ta koo vaꞌa ka ini na. Sundi tatu köo kaꞌnu ini na, ta tuꞌun vaꞌa yandi̱kaꞌan ndo xiꞌin na ndöꞌo ya xiꞌin na; ndiko koo ya kuꞌun ya xiꞌin ndo.
Tá ndi̱kiꞌin vaꞌa na ndóꞌo̱, ta kundoo ndo veꞌe na ñuu nuu ndi̱xaa ndo ikan. Ndá ka ñaꞌa táxi na ndaꞌa ndo kuxi ndo, ta kuxi ndo ya xiꞌin na. Chi ndiꞌi naxáchiñu ta kúu mii na ichi kiꞌin na yaꞌvi na. Saa ndóꞌo̱, ñaꞌa yatáxi na kuxi ndo, yañaa ku yaꞌvi ndo chi chíndee ndo na káꞌan ndo xiꞌin na tuꞌun Ndioxi. Ta küniꞌni ndo kaka ndo tutuku veꞌe.
Tá xáa ndo iin ñuu ndíkiꞌin vaꞌa na ndóꞌo̱ tin táxi na ñaꞌa kuxi ndo, küchitun ndo ya; kuxi ndo ndá ka mii ñaꞌa ya táxi ndaꞌa ndo.
Tá íyo nakúꞌvi ñuu nuu ndi̱xaa ndo, ta sindaꞌa ndo na, saa kaꞌan ndo xiꞌin na: “Xa ku̱yati Ndioxi nuu ndo ya kundaa ini ndo ndá kuꞌva koo ra kaꞌnda chiñu ra nima ndo”, kachi ndo xiꞌin ndiꞌi na.
Sundi tá ndi̱xaa ndo iin ñuu köo xíin na ndi̱kiꞌin vaꞌa na ndóꞌo̱, ta kana koo ndo ichi ñuu na kaꞌan ndo xiꞌin na:
“Nda yaa ñuu ndo ya chi̱chi sata nduxan nde ná ndoo xiꞌin ndo xaꞌa ya köo ndi̱xiin ndo ndikiꞌin ndo tuꞌun nde. Ta vitin kúndaa ini ndo ku̱ndasi ndo tuꞌun Ndioxi. Sundi kuni soꞌo vaꞌa ndo, kivi vitin ku yaku̱yati ichi Ndioxi nuu ndo ya kundaa ini ndo ndá kuꞌva kaꞌnda chiñu ra nima ndo”, kachi ndo xiꞌin na ―káchi ra xiꞌin nda.
Saa ndi̱kaꞌan ka ra xiꞌin nda, káchi ra saa:
―Ndinuu ni ini i káꞌan i xiꞌin ndo, ndiꞌi naköo xíin ndikiꞌin vaꞌa tuꞌun Ndioxi ta ndoꞌo ni na ná ndiꞌi xaꞌa ñuu ivi. Ndoꞌo ni ka nayóꞌó va nuu nañuu Sodoma nasi̱ndiꞌi xaꞌa Ndioxi xinaꞌa, chi na ikan ta xaꞌa ya iku na yakan ndi̱ꞌi xaꞌa na. Tá ndo̱ꞌo nañuu ikan, saa kundoꞌo na köo xíin ndikiꞌin tuꞌun Ndioxi. Ndee ni ka kundoꞌo nayóꞌó nuu nañuu Sodoma ―káchi Jesús xiꞌin nda.
Ñuu nuu íyo naꞌa naköo xíin kuni soꞌo yakáꞌan Jesús ta ndoꞌo ni na
(Mt. 11:20-24)
Saa ki̱xaá ra káꞌan ra:
―¡Ndaꞌvi ni ndóꞌo̱ ñuu Corazín xiꞌin ndóꞌo̱ ñuu Betsaida! Ndaꞌvi ni ndo chi vaxi kivi ta ndoꞌo ni ndo, saachi kuaꞌa ni ka yavaꞌa i̱kan i ñuu ndóꞌo̱ ta köo ndi̱ndiko koo ini ndo. Nañuu Tiro xiꞌin naSidón kini ni ivi ku tu na ikan va, tatu ndi̱kan i taꞌan ya íkan i ñuu ndo yóꞌó nuu na, ta xa yachi vi ndi̱ko koo na nuu Ndioxi ndikuu. Xa ndi̱kundixi na tikoto ndai ni nuu, ndi̱kundoo na nuu yaa ñu̱ꞌu̱, ya sínaꞌa na mii na ndi̱ko koo na nuu Ndioxi.
Saa ndóꞌo̱ ñuu Corazín, xiꞌin ndóꞌo̱ ñuu Betsaida ndoꞌo ni ka ndóꞌo̱ nuu nañuu Tiro xiꞌin naSidón kivi ná xanani Ndioxi kuachi nañuu ivi.
Ta ndóꞌo̱ íyo ñuu Capernaum, ¿an kunuu vaꞌa ni tuꞌun ndo nda nuu ndivi, túvi ndo? ¡Ndaꞌvi ni ndo!, ya ndíkani ini ndo ta köo ya chi ndaya va kuꞌun ndo ikan Ndioxi ―káchi ra xiꞌin na.
―Ndiꞌi nandíkiꞌin tuꞌun yakáꞌan ndóꞌo̱, tuꞌun yeꞌe kua ndíkiꞌin na. Ta ndiꞌi nakúndasi ndóꞌo̱, yeꞌe ku i kúndasi na; ndiꞌi nakúndasi yeꞌe, Ndioxi ku rakúndasi na, saachi Ndioxi ku rati̱ꞌvi yeꞌe vaxi i ñuu ivi yóꞌó ―káchi Jesús xiꞌin nda.
Saa ke̱e nda kuaꞌan nda.
Ndi̱ko koo uni xiko uxi saa nda
Tá ndi̱ko koo uni xiko uxi saa nda ndi̱xaꞌan nda ndi̱kaꞌan nda tuꞌun Ndioxi xiꞌin naꞌa, ta kúsini ku chi nda. Ki̱xaá nda káꞌan nda xiꞌin Jesús:
―Tata, nda tachi nduvaꞌa xíni soꞌo tuꞌun káꞌan nde xiꞌin ya. Tá káꞌan nde kivi un xiꞌin ya ta íꞌvi ni ya, chi ndee ni ndee kúu mii un ―káchi nda xiꞌin ra.
Saa ndi̱kaꞌan ra xiꞌin nda:
―Xi̱ni va yeꞌe ke̱ta kiti nǎꞌa, Satanás, kiti ínuu nuu ndiꞌi tachi nduvaꞌa, xi̱ni i ri ke̱ta ri nuu ndivi. Tá káa iin taxan, saa káa ri ndi̱kava ri nda nuu ñuꞌú.
Sundi yeꞌe táxi i ndee ndaꞌa ndo ya kuchiñu ndo kani taꞌan ndo xiꞌin ri, chi tá káa iin tikoo kueꞌe xiꞌin tisoꞌma saa káa tachi nduvaꞌa, síndoꞌo ni ya nañuu ivi yóꞌó. Sundi ndóꞌo̱ kuchiñu ndo nuu tachi nduvaꞌa; nda iin ya kündoꞌo ndo.
Ta ndóꞌo̱ köo xi̱niñuꞌu ndo kusini ndo xaꞌa ya xíni soꞌo kiti nǎꞌa tuꞌun káꞌan ndo xiꞌin ri. Sundi xíniñuꞌu ndo kusini ni ndo chi ndi̱kunuu kivi ndo nuu ndivi tixin tutu Ndioxi ―káchi Jesús xiꞌin nda.
Jesús kúsini ni ra
(Mt. 11:25-27; 13:16-17)
Saa chútu ndaa Tachi Ndioxi Jesús mi kivi ikan. Ta kúsini ku chi ra tá xi̱ni soꞌo ra tuꞌun yandi̱kaꞌan nda uni xiko uxi ikan xiꞌin ra. Ñaa ki̱xaá ra káꞌan ra xiꞌin Ndioxi, káchi ra saa:
―Tata, ndixaꞌvi ni un. Íyo vaꞌa ni ini i xiꞌin un, chi yóꞌo̱ ku ra ku xitoꞌo ndiꞌi ñaꞌa ya íyo nuu ndivi tin ya íyo ñuu ivi yóꞌó. Kúsini ni i xiꞌin un chi si̱naꞌa un yavaꞌa ya íyo séꞌe, si̱naꞌa un ya nuu nayóꞌó nani̱nu̱ kúni, ta ku̱ndaa ini na ndi̱kiꞌin na tuꞌun un. Ta nandichi köo xíin na ndikiꞌin na tuꞌun un, yakan ti̱seꞌe un ya nuu na chi saa ku̱ni un ikan un xiꞌin na ―káchi Jesús xiꞌin Ndioxi.
Tasaa ndi̱kaꞌan ka ra káchi ra saa:
―Iva i Ndioxi ta ta̱xi ra ichi ndaꞌa i xaꞌa ndiꞌi ñaꞌa. Nda iin naꞌa köo xíni ini yeꞌe ra kúu Seꞌe Ndioxi, indaa kulu mii Ndioxi xíni ini i, ta ni ini Iva i Ndioxi köo xíni na, indaa kulu mii i xíni ini Tata i; ta naꞌa na ndi̱kaxin i sínaꞌa i ra nuu na ―káchi Jesús.
Saa ndi̱kaꞌan ra xiꞌin ndisaa mii ndaxíka xiꞌin ra káchi ra saa:
ndisaa vi ndandi̱kaꞌan ndoso tuꞌun Ndioxi xiꞌin ndarey ndaku̱u mii chiñu ndee xinaꞌa, ndisaa vi nda ikan ku̱ni kuni yaxíto ndo xiꞌin yaxíni soꞌo ndo tiempo vitin, sundi köo ndi̱xini nda ya ni köo ndi̱xini soꞌo nda yaxíni soꞌo ndóꞌo̱ xiꞌin yaxíto ndo ―káchi Jesús xiꞌin ndaxíka xiꞌin ra.
Cuento xaꞌa iin ra ke̱e ñuu Samaria
Tasaa ke̱e iin rasínaꞌa ley Ndioxi yata̱a raMoisés, ke̱e ra kuaꞌan ra koto ndoso ra Jesús, ndi̱ndakan tuꞌun ñaꞌa ra, káchi ra saa:
―Tata maestro, kúni i ndakan tuꞌun i yóꞌo̱, ¿unkua xíniñuꞌu i ikan i ya kuchiñu i koo i xiꞌin Ndioxi ndiꞌi saa kivi ta ndiꞌi saa tiempo yavaxi? ―káchi ra xiꞌin ra.
Ñaa ndi̱kuiin Jesús ndi̱kaꞌan ra xiꞌin ra:
―¿Unkua káꞌan ley Ndioxi yata̱a raMoisés xinaꞌa? ¿Unkua káꞌan ya tá káꞌvi un ya? ―káchi ra xiꞌin ra.
Saa ndi̱kuiin ra ikan káꞌan ra saa:
―Soꞌva káchi ya: “Ná kuꞌvi ini yo kuni yo Ndioxi xiꞌin ndinuu nima yo tin ndinuu ndee yo xiꞌin ya ndikani ini yo. Tasaa ná kuꞌvi ini yo kuni yo nataꞌan yo tá kuꞌva kúꞌvi ini yo xíni xiꞌin mii yo”, soꞌva káchi yata̱a raMoisés ―káchi ta ikan xiꞌin Jesús.
Saa ndi̱kuiin Jesús káꞌan ra:
―Yandaa ni ku ndixa va yandi̱kaꞌan un. Ikan ley ñaa, ta kuchiñu un koo un xiꞌin Ndioxi ―káchi Jesús xiꞌin ra.
Ta ku̱ni ramaestro ikan ndasa vaꞌa ra mii ra, xaꞌa ya ikan kua ndi̱ndakan tuꞌun ñaꞌa ra káchi ra saa:
―¿Ta unku na ku taꞌan i tata? ―káchi ra xiꞌin Jesús.
Saa ndi̱kuiin Jesús ndítuꞌun ra iin cuento sínaꞌa ñaꞌa ra, káchi ra saa:
―Iin rataa ke̱e ra ñuu Jerusalén kuaꞌan ra chi ichi yakuaꞌan ñuu Jericó. Tá kuaꞌan ra ikan ta ka̱na koo nakuiꞌna ichi ki̱ndaa ndiꞌi na ñaꞌa ndaꞌa ra, saa xa̱nduvaꞌa ka vi na xiꞌin ra, si̱tikueꞌe ñaꞌa na, siloꞌo kuvi ra.
Ta índuꞌu ra yuꞌu ichi ikan ndi̱yaꞌa iin sutu kuaꞌan ra. Tá xi̱ni ñaꞌa ra ta iin xixiyo ndi̱yaꞌa ra kuaꞌan ra; köo ndi̱kaꞌan ra chindee ñaꞌa ra.
Ndiꞌi ikan, ndi̱yaꞌa tuku inka randíso chiñu veꞌe ñuꞌu, seꞌe sikua raLeví ku ra. Tá xi̱ni ra kánduꞌu rati̱kueꞌe yóꞌó ta iin xixiyo ndi̱yaꞌa tu ra ikan va kuaꞌan ra.
Ñaa ku̱yati ra nuu ra xa̱tatan ñaꞌa ra, ki̱ꞌin ra ceite tin vinu ndi̱yakun ra nuu ti̱kueꞌe ikan. Saa ka̱tun ra tikoto ndiꞌi nuu ti̱kueꞌe. Sindiꞌi ikan ta ndi̱kiꞌin ñaꞌa ra si̱ndaa ra sata kiti sana ra ñaa ndi̱kiꞌin ra kuaꞌan ra xiꞌin ra veꞌe nuu kíxi naꞌa nayáꞌa ichi ikan, saa xi̱ndaa ñaꞌa ra.
Ñaa ndi̱tuvi inka kivi ta̱va ra uvi xuꞌun yaplata ta̱xi ra ndaꞌa raxíin veꞌe nuu chi̱nduꞌu ñaꞌa ra. Tasaa ndi̱kaꞌan ra xiꞌin ra: “Kundaa loꞌo un rayóꞌó, ná ndoo loꞌo ra veꞌe un. Tatu ti̱in un xuꞌun un xiꞌin ra ná ndiko koo i ta chaꞌvi i yóꞌo̱”, káchi ra. Soꞌva káchi cuento yóꞌó ―káchi Jesús xiꞌin rasínaꞌa yata̱a raMoisés.
Ñaa ndi̱ndakan tuꞌun Jesús ra, káchi ra saa:
―Uni saa ndataa ndandi̱yaꞌa nuu kánduꞌu rati̱kueꞌe ikan, ¿unku nda ki̱xaa taꞌan ñaꞌa? ―káchi ra xiꞌin ra.
Saa ndi̱kuiin ra, káchi ra saa:
―Tuvi yeꞌe raku̱ndaꞌvi ini xi̱ni ñaꞌa, rayóꞌó ku raki̱xaa taꞌan ñaꞌa ―káchi ra ikan xiꞌin Jesús.
Tasaa ndi̱kaꞌan Jesús xiꞌin ra:
―Kuáꞌan, ikan tá i̱kan raku̱ndaꞌvi ini xi̱ni tati̱kueꞌe, tá i̱kan ra ikan saa ikan un xiꞌin inka naꞌa ―káchi Jesús xiꞌin ra.
Jesús ndi̱xaa ra veꞌe yáMarta xiꞌin yáMaría.
Saa ke̱e Jesús kuaꞌan ra xiꞌin ndaxíka xiꞌin ra, ndi̱xaa ra iin ñuu loꞌo. Ta ikan ke̱ta iin yá náni Marta ndi̱kiꞌin yá ra kuaꞌan ra xiꞌin yá veꞌe yá.
Ta íyo iin kuꞌvi yá náni María. Tá ndi̱xaa Jesús veꞌe ná ta ndi̱kunduꞌu koo yáMaría xaꞌa ra xíni soꞌo yá káꞌan ra.
Saa íyo ku chi chiñu nuu yáMarta, ndíꞌi ku chi ini yá xáchiñu yá. Ñaa ku̱yati yá nuu Jesús káꞌan yá xiꞌin ra:
―Tata, ¿ndachu köo ndíꞌi ini un xiꞌin i xáchiñu ni i? ¿Ndachu köo káꞌan un xiꞌin yáMaría kuꞌvi i chindee taꞌan yá xiꞌin i iin si̱ndoo yaa yá chiñu ndaꞌa i, ta ndi̱kunduꞌu yá xíni soꞌo yá tuꞌun káꞌan un? ―káchi yá xiꞌin ra.
Saa ndi̱kuiin Jesús yuꞌu yá:
―Nana Marta, yandaa ndixa kua ndíꞌi ni ini un xáchiñu un chi íyo ni chiñu nuu un.
Sundi íyo iin chiñu yaxíniñuꞌu ni un ikan un, tá kúu yáMaría kuꞌvi un, ta ndee ni ka chiñu íkan yáyóꞌó chi xíni soꞌo yá káꞌan i. Vaꞌa ni ka yandi̱kaxin yáyóꞌó; nda iin naꞌa küchiñu kindaa ya ndaꞌa yá ―káchi Jesús xiꞌin yáMarta.
(Mt. 6:9-15; 7:7-11)
Iin kivi ke̱e Jesús kuaꞌan ra kaꞌan ra xiꞌin Ndioxi. Tá si̱ndiꞌi ra ndi̱kaꞌan ra xiꞌin Ndioxi, ta ku̱yati iin raxíka xiꞌin ra káchi ra saa:
―Tata, sinaꞌa loꞌo un ndeꞌe ná kaꞌan nde xiꞌin Ndioxi, tá i̱kan raJuan rasíkuchi naꞌa. Si̱naꞌa ra ndandíkun sata ra ndá kuꞌva kaꞌan nda xiꞌin Ndioxi ―káchi ra xiꞌin Jesús.
Saa ndi̱kuiin Jesús káꞌan ra:
―Tá káꞌan ndo xiꞌin Ndioxi ta soꞌva kaꞌan ndo xiꞌin ra:
Tata, ra íyo nuu ndivi, yóꞌo̱ ku iva nde.
Ta ná kunuu sukun ni yatoꞌo un.
Ta ná kaꞌnda chiñu un nuu nañuu ivi yóꞌó,
tá káa nuu xáꞌnda chiñu un nuu ndivi saa ná koo ya.
Ta ná ikan nañuu ivi yóꞌó ya kúni mii un,
tá kuꞌva íkan na ángel xiꞌin un nuu ndivi.
Ta taxi un ñaꞌa kuxi nde yaxíniñuꞌu nde ndiꞌi kivi vitin.
Xakaꞌnu ini un xaꞌa kuachi nde,
saachi xákaꞌnu ini nde xaꞌa kuachi na íkan yaväꞌa xiꞌin nde.
Chindee un ndeꞌe, täxi un ndikava nde nuu yaväꞌa, kachi ndo xiꞌin Ndioxi ―káchi Jesús xiꞌin nda.
Ñaa ndi̱kaꞌan ka ra xiꞌin nda, káchi ra saa:
ná kuxi loꞌo iin ramigo i, raxíni taꞌan xiꞌin i. Saachi ki̱xaa ra veꞌe i ta köo mii ñaꞌa nuu i taxi i kuxi ra”, ná kachi ndo.
Ta ná ndikuiin ramigo ndo ikan kachi ra saa: “Këꞌe un yeꞌe chi xa nda̱si kutu va yeꞌe i kíxi i xiꞌin naveꞌe i, yakan küvi ndikoo i taxi i ya ndaꞌa un”, ná kachi ra xiꞌin ndo ―káchi Jesús xiꞌin nda.
Saa ndi̱kaꞌan ka ra xiꞌin nda káchi ra saa:
―Vani migo ndo ku ra tasaa ni xïin ra ndikoo ra taxi ra ya ndaꞌa ndo. Sundi xaꞌa ya ndinuni loꞌo káꞌan ndo ndíta ndo yeꞌe ra, ta ndikoo saꞌa ra taxi ra ya ndúku ndo nuu ra.
Saa tu ndóꞌo̱ va, tatu köo xíkuiin ndo ndúku ndo ndá ka ya xíniñuꞌu ndo nuu Ndioxi ta niꞌi ndo ya nuu ra. Ndakan ndo ya nuu ra ta niꞌi ndo ya; kaꞌan ndo xiꞌin ra ta kuna ra yeꞌe nuu ndo;
saachi ndiꞌi nandákan, ta níꞌi na; ta ndiꞌi nandúku ndá ka ñaꞌa; ta ndítaꞌan na ya. Ta ndiꞌi nakáni ndaꞌa yeꞌe, xúna yeꞌe nuu na.
’Tá kúu ndóꞌo̱ íyo seꞌe; tatu ndúku na ñaꞌa nuu ndo kaxi na, ta ¿an táxi ndo yuu ndaꞌa na kaxi na? Saa tu tatu ndúku na tiaka nuu ndo kuxi na, ta ¿an táxi ndo ko̱ó ndaꞌa na kuxi na?
An köo tu tá ndúku na ndivi nuu ndo kaxi na, ta ¿an táxi ndo tisoꞌma ndaꞌa na kaxi na?
Ndóꞌo̱ vani väꞌa ivi ku ndo, ta köo táxi ndo ñaꞌa väꞌa ndaꞌa seꞌe ndo; ñaꞌa vaꞌa táxi ndo ndaꞌa na. Ndisaa ka vi Iva ndo Ndioxi ra íyo nuu ndivi taxi ra yavaꞌa ndaꞌa ndo; taxi ra Tachi ra ndaꞌa ndo tatu ná kaꞌan ndo xiꞌin ra nduku ndo ya nuu ra ―káchi Jesús xiꞌin ndaxíka xiꞌin ra.
Naꞌa kánaꞌa na xiꞌin Jesús ndee kiti nǎꞌa kúu mii ra káchi na xiꞌin ra
(Mt. 12:22-30; Mr. 3:20-27)
Iin kivi táva Jesús tachi nduvaꞌa iin taa raküvi kaꞌan, suvi mii tachi nduvaꞌa ikan xa̱a saa xiꞌin ra. Ñaa ta̱va Jesús ya. Tá ke̱e soꞌva ya tasaa ndikun ki̱xaá vaꞌa káꞌan ra. Ñaa ndi̱kanda ku chi ini naꞌa tá xi̱ni na ki̱xaá vaꞌa káꞌan ra ikan.
Saa ki̱xaá sava na kánaꞌa na xaꞌa Jesús, káchi na saa:
―Xiꞌin ndee kiti nǎꞌa, kiti náni Beelzebú kiti chee nuu ndiꞌi tachi nduvaꞌa, xiꞌin ndee ri ikan kua ta̱va ra tachi nduvaꞌa yando̱ꞌo rayóꞌó ―káchi na.
Saa ki̱xaá káꞌan inka na xiꞌin Jesús, xíto ndoso ñaꞌa na chi köo xíin na kandixa ñaꞌa na. Xaꞌa ya ikan kua káꞌan na xiꞌin ra ná ikan ra iin seña kuni na yatúꞌún Ndioxi, an yandixa kua xiꞌin ndee Ndioxi táva ra tachi nduvaꞌa, káchi na.
Sundi Jesús ta xa ku̱ndaa ndiꞌi ini ra yandíkani ini na, tasaa ndi̱kaꞌan ra xiꞌin na, káchi ra saa:
Tasaa tu kiti nǎꞌa va, kiti náni Satanás, tá ná kani taꞌan ri xiꞌin taꞌan mii ri; taꞌvi taꞌan ri, ta kama ni va ndiꞌi xaꞌa ichi yaxáꞌnda chiñu ri. Yakan kua kúni i kaꞌan i xiꞌin ndo, süvi yandaa kua ndíkani ini ndo xaꞌa i, táva i tachi nduvaꞌa xiꞌin ndee kiti nǎꞌa.
¿An kúu mii i ndee kiti nǎꞌa táva i tachi nduvaꞌa, túvi ndo? ¿Ta unku na táxi ndee ndaꞌa nandíkun sata mii ndo ya táva na tachi nduvaꞌa? Nda nandíkun sata mii ndo, ta kaꞌan na xiꞌin ndo Ndioxi ku ra táva ya. ¿Ta ndachu káꞌan ndo xaꞌa i táva i tachi nduvaꞌa xiꞌin ndee kiti nǎꞌa?
Ta yeꞌe, xaꞌa ya kúu mii i ndee Ndioxi, yakan vaꞌa táva i tachi nduvaꞌa, yayóꞌó kua sínaꞌa ndóꞌo̱, vitin ki̱xaa Ndioxi nuu ndo yakundaa ini ndo ndá kuꞌva koo ra kaꞌnda chiñu ra nima ndo ―káchi Jesús xiꞌin na.
Saa ndi̱kaꞌan ka ra xiꞌin na, káchi ra saa:
―Kiti nǎꞌa, kiti kánuu nuu ndiꞌi tachi nduvaꞌa tá káa iin taa randee ni, saa káa ri. Chi iin taa randee ni ta ndáa ni ra veꞌe ra ya ná kïꞌvi na veꞌe ra.
Sundi tá ná kixi inka ra ndee vaꞌa ka nuu ra ikan, ta kindaa ndiꞌi ra ñaꞌa ndaꞌa ra nditaꞌvi ra xiꞌin nda taꞌan ra. Saa yeꞌe, tá káa taa randee vaꞌa ikan saa káa i, chi ndee ni ka yeꞌe nuu kiti nǎꞌa. Ki̱xaa i ñuu ivi yóꞌó kándaa ndiꞌi i ñaꞌa ndaꞌa ri ―káchi Jesús xiꞌin na.
Ñaa ndi̱kaꞌan ka ra xiꞌin na, káchi ra saa:
―Ndá naꞌa naköo xíin kuꞌun ndee i ta na íyo kuachi xiꞌin i ku na. Saa ndiꞌi nasíndikava ini naꞌa ya ná küꞌun na ichi i, süvi ndee i kuaꞌan na chi ndíkasi na nuu naꞌa ya ná kündikun na yeꞌe ―káchi Jesús.
Tachi nduvaꞌa yandíko koo tuku nuu ke̱e ya
(Mt. 12:43-45)
Saa ndi̱kaꞌan ka Jesús, káchi ra saa:
―Ná ndituꞌun i xiꞌin ndo unkua ndóꞌo naꞌa nakúu mii tachi nduvaꞌa, ta unkua íkan ya xiꞌin na kivi síndoo ñaꞌa ya. Tá kivi kéta ya köo ka ya íyo xiꞌin na, tasaa kíxaá ya xíka nuu mii ya nuu köo nda iin naꞌa. Xíka ya ndúku ya nuu ndikundee ya. Ta köo ndítaꞌan ya nuu ndikundee ya, saa káꞌan ya: “Vaꞌa ka ndiko koo i kuꞌun i nuu ke̱e i”, káchi ya.
Ñaa ndíko koo tuku ya xáa ya nuu ke̱e ya. Tasaa xíto ya íyo ndii ini na, tá káa ini veꞌe nuu tíꞌvi saa káa ini na.
Ñaa kuaꞌan ya ndúku ya uxa ka nuu tachi nduvaꞌa yakini vaꞌa ka. Saa kuakiꞌvi ndiꞌi ya íyo ya xiꞌin na. Tasaa kua ndixa ni ka tíxuꞌvi na íkan ya, saachi yanuú indaa va ku ya ndi̱xiyo xiꞌin na ta sindiꞌi kuaꞌa ni kua yakan tíxuꞌvi ni na íkan ya ―káchi Jesús.
Naꞌa nandixa vaꞌa ni kée
Saa ku̱u tá si̱ndiꞌi Jesús ndi̱kaꞌan ra ta iin ñaꞌa yáxi̱ni soꞌo tuꞌun ndi̱kaꞌan ra, ke̱ta yá tañu ndiꞌi naꞌa nandóo ikan, ki̱xaá yá káꞌan yá xiꞌin ra káchi yá saa:
Tasaa ndi̱kuiin ra káchi ra saa:
―Üꞌun. Vaꞌa ni ka kée naꞌa naxíni soꞌo tuꞌun Ndioxi ta íkan na yakáꞌan ya ―káchi ra xiꞌin yá.
Naꞌa naköo xíin kandixa ndúku na yatúꞌún nuu Jesús
(Mt. 12:38-42; Mr. 8:12)
Iin taka iin taka naꞌa ítaꞌan xáa nuu Jesús ñaa ndu̱kuaꞌa na. Tasaa ki̱xaá ra káꞌan ra xiꞌin na:
―¡Ndachu ndikuu ni ini naꞌa nandóo ñuu ivi tiempo vitin! Nandúku seña nuu i ku ndiꞌi na chi kúni na kuni na an ndixa raki̱xi nuu Ndioxi ku i. Sundi sïnaꞌa i yatúꞌún Ndioxi nuu na chi xa xinaꞌa vi ta̱xi raJonás seña, ta xa kuꞌva kua kundaa ini na xiꞌin seña ya i̱kan raJonás.
Chi raJonás ta xi̱ndikaa ra tixin tiaka uni kivi. Tá káa randi̱xiꞌi, saa ndi̱xiyo ra, sundi Ndioxi si̱kaku ñaꞌa. Saa tu yeꞌe Taa rake̱e nuu Ndioxi, tá ndi̱xiyo seña yata̱xi raJonás xinaꞌa ndaꞌa nañuu Nínive, saa koo seña taxi i ndaꞌa naꞌa nandóo tiempo vitin.
31-32 Chi kivi tá ná kasa nani Ndioxi kuachi ndiꞌi nañuu ivi yóꞌó, ta chikaa nañuu Nínive kuachi naꞌa nandóo tiempo vitin, chi köo xíin na ndiko koo ini na kuꞌun na ichi Ndioxi. Saachi mii nañuu Nínive ta ndiko koo na ichi Ndioxi tá xi̱ni soꞌo na tuꞌun yandi̱kaꞌan raJonás xiꞌin na. Ta yeꞌe ndee ni ka va yeꞌe nuu raJonás, ta xïin ndo kuni soꞌo ndo tuꞌun káꞌan i xiꞌin ndo. Ta tiempo ná ndiꞌi xaꞌa ñuu ivi ná kasa nani Ndioxi kuachi ndiꞌi nañuu ivi, ta yáreina yáxáꞌnda chiñu nuu nañuu Sabá taxi yá kuachi xaꞌa ndóꞌo̱ ndóo tiempo vitin, chi xïin ndo kuni soꞌo ndo yakáꞌan i. Saachi mii yáreina ikan tá ku̱ndaa ini yá tuꞌun xaꞌa raSalomón ya xíni ni ra, ta ke̱e yá ñuu yá, xika ku chi ke̱e yá ndi̱xaꞌan yá xi̱ni soꞌo yá yakáꞌan raSalomón. Ta vitin íyo yeꞌe xiꞌin ndo ndichi ni ka yeꞌe nuu raSalomón ta xïin ndo kandixa ndo yeꞌe ―káchi Jesús xiꞌin na.
¿Án nuu yéꞌe xíka ndo, án nuu naa xíka ndo?
(Mt. 5:15; 6:22-23)
Saa ndi̱kaꞌan ka Jesús xiꞌin na, káchi ra saa:
―Nda iin naꞌa nachíkaa ñu̱ꞌu̱ itin ta köo chínuu séꞌe na nu xíxi nu. Sundi chínuu na nu nuu sukun ya síndiyeꞌe nu nuu ndiꞌi nakuakiꞌvi ini veꞌe.
Tá káa itin xíxi saa íin tu nduchi nuu va yo, chi nduchi nuu yo kua síndiyeꞌe ndiꞌi kuñu yo. Tá íyo vaꞌa nduchi nuu yo, ta yéꞌe ndiꞌi ini yo, saa kúndaa vaꞌa ini yo. Sundi tatu väꞌa nduchi nuu yo, ta tá káa nuu naa, saa íin yo.
Xaꞌa yayóꞌó kua xaa kuenda vaꞌa ndo xiꞌin mii ndo, koto ndoso ndo mii ndo an ndixa xíka ndo nuu yéꞌe an sana nuu naa xíka ndo.
Saachi tatu xíka ndo nuu yéꞌe ta köo ka yanaa ini ndo tasaa kuni ndo ikan ndo nina yavaꞌa. Tá íin itin tá xíxi nu ta iin síndiyeꞌe ndaa ndiꞌi nu ini veꞌe, tá íin nuyóꞌó, saa káa tuꞌun Ndioxi, síndiyeꞌe ya nima ndo ―káchi Jesús xiꞌin na.
Jesús káꞌan ra ndá kuꞌva íin ndafariseo xiꞌin ndasínaꞌa yata̱a raMoisés
Tá si̱ndiꞌi Jesús ndi̱kaꞌan ra, ta ke̱ta iin rafariseo ndi̱kaꞌan ra xiꞌin ra ya kuꞌun ra xiꞌin ra veꞌe ra kuxi ra. Tasaa ke̱e Jesús kuaꞌan ra xiꞌin ra, ndi̱xaa ra ndi̱kunduꞌu koo ra yuꞌu mesa veꞌe rafariseo ikan.
Ñaa xi̱ni rafariseo ikan köo ndi̱kata Jesús ndaꞌa ra kuxi ra, tá kuꞌva íyo costumbre na. Tasaa ndi̱kanda ini ra xíto ra nuu Jesús.
Saa ndi̱kaꞌan Jesús xiꞌin ra, káchi ra saa:
―Ndóꞌo̱ fariseo, tá íin koꞌo xiꞌin vaso yandikata ndo sata, saa íin ndo, chi sata va ndo vaꞌa ni náꞌa, sundi ini ndo ta iin chútu ndaa yakuiꞌna xiꞌin yaväꞌa.
¡Ndachu kiꞌvi ni ndo! ¿An köo xíni ndo suvi Ndioxi ku ra si̱kuaꞌa ini yo xiꞌin sata yo?
Saa ndóꞌo̱ tá chíndee ndo nandaꞌvi ta ndinuu ini ndo taxi ndo ñaꞌa ndo ndaꞌa na. Tasaa kua ndixa ndoo kuachi ndo nuu Ndioxi.
Sundi ndaꞌvi ni ndo, saachi vaxi kivi ta ndoꞌo ni ndo ikan Ndioxi, chi väꞌa íkan ndo. Vani vaꞌa costumbre kúu mii ndo táꞌvi taꞌan ndo tá uxi uxi koo iva vali chíꞌi ndo, ta táva ndo iin koo tañu iin iin ya táxi ndo ndaꞌa Ndioxi. Ta väꞌa íkan ndo, chi köo íkan ndo yandaa ta ni köo kúꞌvi ini ndo xíni ndo Ndioxi. Yayóꞌó ka kua xíniñuꞌu ni ndo ikan ndo ta köo íkan ndo ya, síndoo ndaꞌa ndiꞌi ndo ya.
’¡Ndaꞌvi ni ndóꞌo̱ fariseo chi vaxi kivi ta ndoꞌo ni ndo! Saachi tá kuaꞌan ndo veꞌe ñuꞌu ta nina tai nuu ndóo nakúu mii chiñu ndee kútoo ndo kundoo ndo. Saa tu tá xíka ndo kuaꞌan ndo calle va, kúni ndo ná kasa toꞌo ndiꞌi naꞌa ndóꞌo̱.
’¡Ndaꞌvi ni ndóꞌo̱ fariseo chi ndoꞌo ni ndo!, chi tá káa yavi nuu ndúxin sava ndii, saa íin ndo, chi sava yavi ta köo náꞌa sata ya ñúꞌu ndii ini ya, sundi chi ini ya maa kini ni káa, táꞌi kuñu ini ya. Tá káa yayóꞌó saa íin ndo, chi sata va ndo vaꞌa ni náꞌa, ta chi ini ndo köo xíni na unkua káa ya ―káchi Jesús xiꞌin ndafariseo.
Tasaa ndi̱kuiin iin ramaestro rasínaꞌa ley yata̱a raMoisés, káchi ra saa:
―Tata maestro, nda ndeꞌe sítixuꞌvi un xiꞌin tuꞌun yakáꞌan un xiꞌin ndafariseo yóꞌó ―káchi ra.
Saa ndi̱kuiin Jesús, káꞌan ra:
―Saa íin tu ndóꞌo̱ maestro, ndóꞌo̱ sínaꞌa ley yata̱a raMoisés va. ¡Ndoꞌo ni tu ndóꞌo̱ va! Saachi ndása kuaꞌa ka ndo yata̱a ra, ta sínaꞌa ndo naꞌa ya ná kixaa nduvi ndiꞌi na yakáꞌan ya, nda ni mii ndo ta köo kíxaá nduvi ndiꞌi ndo ya. Tá íkan iin taa rasíkuiso vee ni naꞌa, ta köo chíndee taꞌan ra xiꞌin na, tá íkan ra ikan, saa íkan ndo ―káchi Jesús xiꞌin ra.
Tasaa ndi̱kaꞌan ka ra xiꞌin nda:
―¡Ndaꞌvi ni ndóꞌo̱, vaxi iin kivi ndoꞌo ni ndo! Chi ndása luvi ni ndo nuu ndi̱nduxin nandi̱kaꞌan ndoso tuꞌun Ndioxi xinaꞌa, naxa̱ꞌni xii sikua ndo.
Xiꞌin ya íkan ndo ñaa sínaꞌa ndo mii ndo iin yuꞌu ku ndo xiꞌin xii sikua ndo, chi na ikan ku naꞌa naxa̱ꞌni ndandi̱kaꞌan ndoso tuꞌun Ndioxi xinaꞌa, ta vitin ndása vaꞌa ndo nuu ndi̱nduxin na.
Xaꞌa yañaa kua íyo kuachi ndo nuu Ndioxi, ta nda nuu ndóꞌo̱ nduku ra cuenta xaꞌa ndii nandi̱kaꞌan ndoso tuꞌun ra, naxa̱ꞌni xii sikua ndo nda kivi xi̱koo ñuu ivi yóꞌó.
Ta nda xaꞌa raAbel, ravaꞌa randi̱xiꞌi i̱kan ñani ra, xiꞌin inka raZacarías, randi̱kaꞌan ndoso tuꞌun Ndioxi xinaꞌa, raxa̱ꞌni xii sikua ndo yeꞌe veꞌe ñuꞌu maꞌñu cuarto yií xiꞌin nuu xáꞌni na kiti nuu Ndioxi. Ikan ku nuu xa̱ꞌni xii sikua ndo ra. Ta nduku Ndioxi cuenta nuu ndo xaꞌa ra yóꞌó xiꞌin ndiꞌi ka naꞌa nandi̱kaꞌan ndoso tuꞌun ra, saachi ndóꞌo̱ tá ndi̱xiyo xii sikua ndo saa íin ndo ―káchi Jesús xiꞌin na.
Tasaa ndi̱kaꞌan ka ra xiꞌin na, káchi ra saa:
―¡Ndaꞌvi ni ndóꞌo̱ sínaꞌa yata̱a raMoisés! Chi ndoꞌo ni ndo iin kivi ikan Ndioxi, saachi tá íkan iin ratíseꞌe llave saa íkan ndo, köo sínaꞌa teꞌe ndo tuꞌun Ndioxi nuu naꞌa nakúni kuꞌun ichi ra, ta ni mii ndo kuäꞌan ichi ra ―káchi Jesús xiꞌin nandóo ikan.
Tasaa ke̱ta ra kuaꞌan ra, ñaa ndi̱saa ku chi ndafariseo xiꞌin ndamaestro ndasínaꞌa yata̱a raMoisés. Ndi̱saa ni nda chi ku̱ndaa ini nda tuꞌun yandi̱kaꞌan ra, ñaa ki̱xaá nda káꞌan ni ka nda xiꞌin ra,
ya kúni nda kaꞌan ra ndá ka tuꞌun väꞌa, tasaa kuchiñu nda taxi nda kuachi xaꞌa ra nuu nachiñu.
Jesús sínaꞌa ra ndaxíka xiꞌin ra ya ná ïkan nda taꞌan ya íkan ndafariseo
Káꞌan nda saa xiꞌin ra tasaa ndi̱kaya naꞌa, kuaꞌa kú chi mil ku na ndi̱kaya, iin ndandaa káa, iin chíndaꞌa taꞌan mii na. Tasaa ki̱xaá Jesús káꞌan ra xiꞌin ndaxíka xiꞌin ra, káchi ra saa:
―Kuenda ni koo ndo, koto ïkan ndo tá íkan ndafariseo saachi ndafariseo tá káa uxan iya yakée xiꞌin uxan xita vaꞌa, saa íin nda, chi ndafariseo chínuu vaꞌa ni nda tuꞌun nda nuu naꞌa xaꞌa yasínaꞌa nda, ta ni köo íkan nda yasínaꞌa nda, ni köo íyo nda tá kuꞌva káꞌan nda.
Sundi vaxi iin kivi ta ndituvi ndiꞌi ya íkan na. Ndiꞌi ñaꞌa ya íkan séꞌe na ivi, ta ndituvi ndiꞌi ya.
Saachi kivi tíseꞌe yo yakáꞌan yo ta íyo séꞌe ndixa va ya nuu inka naꞌa. Sundi vaxi iin kivi saa ku nuu ndituvi ndiꞌi ñaꞌa ya íyo séꞌe ―káchi Jesús xiꞌin ndaxíka xiꞌin ra.
Unku na xíniñuꞌu yo ku iꞌvi yo nuu
(Mt. 10:26-31)
Saa ndi̱kaꞌan ka Jesús:
―Ndóꞌo̱ nataꞌan yo, ku ïꞌvi ndo nuu naꞌa naxáꞌni ndii, saachi kuñu mii va xáꞌni na, sundi küchiñu na kaꞌni na yavaꞌa ndo.
Ndioxi ku ra kuchiñu sindiꞌi xaꞌa yavaꞌa ndo, yakan xíniñuꞌu ndo ku iꞌvi ndo nuu Ndioxi, saachi ndee ni ka Ndioxi nuu naxáꞌni ndii. Suvi mii ra ku ra xíni ndá ñaꞌñu tiꞌvi ra yavaꞌa ndo kuꞌun ya. Kúu mii ra ichi sindiꞌi xaꞌa ra ndóꞌo̱ ta tiꞌvi ra ndóꞌo̱ kuꞌun ndo ndaya, yakan kua ku iꞌvi ndo kuni ndo Ndioxi ―káchi Jesús xiꞌin na.
―Xíni mii ndo, sa̱a̱ vali kiti xíko na ta nuu ni yaꞌvi ri, uꞌun ndaa ri xíko na uvi xuꞌun; köo ndáa yaꞌvi mii ri, káchi na. Vani köo ndáa yaꞌvi ri, sundi Ndioxi ta nda iin ri köo ndíndoso ini ra xaꞌa.
Saa tu ndóꞌo̱ va, ndáa yaꞌvi ni ka ndóꞌo̱ nuu Ndioxi nda ixi xini ndo ta xíni ra ndisaa ku ya. Mani ni ka ndóꞌo̱ nuu ra, ndáa ni ra ndóꞌo̱. Yakan köo xíniñuꞌu ndo ku iꞌvi ndo, saachi ndáa yaꞌvi ni ndo nuu Ndioxi ―káchi Jesús xiꞌin na.
Naꞌa naköo ndíkuni Jesús nuu nañuu ivi yóꞌó
(Mt. 10:32-33; 12:32; 10:19-20)
Saa ndi̱kaꞌan ka Jesús xiꞌin na, káchi ra saa:
―Ndiꞌi naꞌa naköo ndíkuaa yeꞌe rakúu Taa rake̱e nuu Ndioxi, ta ni yeꞌe ndïkuaa i na nuu na ángel Ndioxi, kaꞌan i xaꞌa na.
Sundi ndá nandíkuaa yeꞌe nuu naꞌa; ta ndikuaa tu yeꞌe va na nuu na ángel Ndioxi.
’Tá ndá naꞌa kánaꞌa xaꞌa yeꞌe rakúu Taa rake̱e nuu Ndioxi, ta xaa kaꞌnu va ini Ndioxi xaꞌa na. Sundi tatu kánaꞌa na xaꞌa Tachi Ndioxi ta xäa kaꞌnu ini ra xaꞌa na ―káchi Jesús.
Saa ndi̱kaꞌan ka ra xiꞌin na, káchi ra saa:
―Tá ndá naꞌa táxi kuachi xaꞌa ndo nuu nanaꞌnu veꞌe ñuꞌu an nuu nachiñu ñuu ndo; ta kündiꞌi ini ndo xaꞌa tuꞌun yakaꞌan ndo xiꞌin na,
saachi suvi mii Tachi Ndioxi taxi tuꞌun ndaꞌa ndo kaꞌan ndo xiꞌin na ―káchi Jesús.
Cuento xaꞌa rakuika, rakiꞌvi
Saa ku̱u ta ke̱ta iin rataa tañu ndiꞌi nandóo xíni soꞌo yakáꞌan Jesús, ñaa ki̱xaá ra káꞌan ra xiꞌin Jesús káchi ra saa:
―Tata maestro, kaꞌan xiꞌin ñani i ná nditaꞌvi ra ñaꞌa iva siꞌí nde xiꞌin nde ―káchi ra xiꞌin Jesús.
Saa ndi̱kuiin Jesús káꞌan ra:
―Tata, ¿ndachu káꞌan un saa xiꞌin i? ¿An yeꞌe va ku ra ndítaꞌvi yakuika kua? Süvi rachiñu ku i, ni süvi juez ku i yakan nditaꞌvi i ñaꞌa xiꞌin ndo ―káchi ra.
―Kuenda koo ndo, kütoo ndo koo kuaꞌa ni ñaꞌa ndo, saachi ndikasi ya nuu ndo; chïndee ya ndóꞌo̱ koo vaꞌa ini ndo xiꞌin Ndioxi ñuu ivi yóꞌó ―káchi ra xiꞌin na.
Tasaa ki̱xaá ra káꞌan ra iin cuento yasínaꞌa ñaꞌa ra:
―Saa ndo̱ꞌo iin rakuika; vaꞌa ka vi kée ra xiꞌin ñaꞌa ra yachíꞌi ra.
Ñaa ndi̱kunduꞌu ra ki̱xaá ndíkani ini ra: “¿Unkua ikan yo? ¿Mii chivaꞌa yo ñaꞌa yo?, káꞌán ra.
Saa ndi̱kani ini ra: “Xíni va yo unkua ikan yo, kani ndiꞌi yo yaka vali ta sikuaꞌa yo yaka naꞌnu vaꞌa. Ikan chivaꞌa yo nuni yo, saa chivaꞌa ndiꞌi yo ñaꞌa yakúu mii yo.
Tá ndiꞌi kaꞌan yo xiꞌin mii yo: Kuaꞌa ni ñaꞌa yo íyo, nani yayóꞌó kuxi yo, naꞌa ni va kuxi yo ya. Ta xächiñu ka yo, ná ndikundee yo, ná kuxi yo tin ná koꞌo yo, ta ná kusini va yo chi íyo kuaꞌa ni ñaꞌa yo, kachi yo xiꞌin mii yo”, káꞌán rakuika ikan.
Tasaa ndi̱kaꞌan Ndioxi xiꞌin ra: “Yóꞌo̱ kíꞌvi ku yóꞌo̱, ñúu vitin kuvi un, ta ndiꞌi ñaꞌa yakúu mii un yavaꞌa inka va na koo ya”, káchi Ndioxi xiꞌin ra. Soꞌva káchi cuento yóꞌó ―káchi Jesús xiꞌin na.
Ñaa ndi̱kaꞌan ka ra xiꞌin na káchi ra saa:
―Tá ndo̱ꞌo rakuika yóꞌó, saa kundoꞌo ndiꞌi naꞌa nachívaꞌa yakuika kúu mii na ñuu ivi yóꞌó. Yóꞌó va kuika na, ta nuu Ndioxi ndaꞌvi ni va íin na ―káchi Jesús.
Ndioxi ndáa ra ndiꞌi seꞌe ra, nakándixa tixin ra
(Mt. 6:25-34)
Sindiꞌi ikan ndi̱kaꞌan Jesús xiꞌin ndaxíka xiꞌin ra, káchi ra saa:
―Kündiꞌi ini ndo xaꞌa ñaꞌa kuxi ndo, ni xaꞌa tikoto kundixi ndo kündiꞌi ini ndo.
Chi ñaꞌa yaxíxi yo köo ndáa yaꞌvi ni ya, ni toto ndíxi yo köo ndáa yaꞌvi ni ya nuu kuñu yo. Indaa yavaꞌa yo ku ya ndáa yaꞌvi ni ka.
Koto ndo ndá kuꞌva íyo tikaka, ni köo chíꞌi ri tin ni köo síkee ri; ta ni köo yaka ri nuu ndúvaꞌa ñaꞌa ri, tasaa ni xíxi ri chi suvi Ndioxi ku ratáxi ñaꞌa xíxi ri. Tasaa ndóꞌo̱ ndaa yaꞌvi ni ka ndóꞌo̱ va nuu tikaka.
Vani ndinuni ná kundiꞌi ini ndo, ¿unkua niꞌi vi ndo xaꞌa ya ndíꞌi ni ini ndo?, chi nda iin hora loꞌo küchiñu ndo koo ndo tatu ka̱chi Ndioxi kuvi ndo.
’Koto ndo ndá kuꞌva xáꞌnu ita, ni köo xáchiñu ya ta ni köo síkuaꞌa ya toto ya; tasaa ni luvi ni íin ya chi Ndioxi ku ra ndása luvi ya. Yandaa káꞌan i xiꞌin ndo, ni rarey Salomón ta kuika ni ndi̱xiyo ra, luvi ni ndi̱xiyo tikoto xi̱ndixi ra, sundi luvi ni ka va ita nuu tikoto xi̱ndixi rarey ikan.
Ta Ndioxi ku ra síkundixi ita yóꞌó, vani loꞌo ni va kivi íyo ya, chi sava ya iin kivi ndíndika ya ta inka kivi xa ndóko ndiꞌi va ya, saa kuakee ya xíxi ya. Vani loꞌo ni kivi íyo ya, ta ndáa ni Ndioxi ya. Ndisaa ka vi ndáa yaꞌvi ndóꞌo̱ nuu ra. Ta ¿ndachu loꞌo ni kándixa ndo ra ya ndáa ra ndóꞌo̱?
Kündiꞌi ini ndo xaꞌa yakuxi ndo ni yakutaku ndo.
Saachi yayóꞌó ku ñaꞌa yandíꞌi ni ini nañuu ivi yóꞌó xaꞌa. Sundi ndóꞌo̱ ndíkun Ndioxi, ta xa xíni mii va ra unkua xíniñuꞌu ndo.
Ndikundee ndo kaka ndo ichi ya xáꞌnda chiñu ra, ta taxi ndiꞌi ra ñaꞌa yaxíniñuꞌu ndo ndaꞌa ndo ―káchi Jesús xiꞌin ndaxíka xiꞌin ra.
Ná chivaꞌa yo yavaꞌa yo nuu ndivi
(Mt 6:19-21)
Saa ndi̱kaꞌan ka ra, káchi ra saa:
―Ndóꞌo̱ ndíkun sata i, tá kuꞌva ndáa iin rataa levo vali sana ra, saa ndáa i ndóꞌo̱, yakan ku ïꞌvi ndo chi xa saa chi̱kaa ini Ndioxi taxi ra kaꞌnda chiñu ndo xiꞌin ra. Ta kúsini ni ra xaꞌa ya íkan ra saa xiꞌin ndo.
Xiko ndo ñaꞌa yakúu mii ndo, saa kuchiñu ndo chindee ndo nandaꞌvi. Chi ndiꞌi yavaꞌa íkan ndo ñuu ivi yóꞌó ta ndúvaꞌa ndiꞌi ya nuu ndivi xiꞌin Ndioxi, ta yachívaꞌa ndo nuu ndivi nda iin naꞌa küchiñu sikuiꞌna ya, ni titikixin küchiñu ri sindiꞌi xaꞌa ri ya.
Chi nuu chívaꞌa ndo ñaꞌa yakúu mii ndo, ikan koo nima ndo ―káchi Jesús xiꞌin nda.
Ndiꞌi saa kivi xíniñuꞌu yo koo tuꞌva yo kundatun yo Jesús
Saa ku̱u ta ndi̱kaꞌan ka Jesús, káchi ra saa:
―Kundixi ndo tikoto ndo, koo tuꞌva ndo xiꞌin ñu̱ꞌu̱.
Tá kuꞌva íyo iin ramozo, saa kundoo ndo kundatun ndo yeꞌe. Chi iin mozo ta íyo tuꞌva ra ndátun ra kuna ra yeꞌe nuu patrón ra kixaa ra kuaꞌan ra nuu viko tíndaꞌa. Tasaa ndátun ra nda mii hora xaa patrón ra kuna ra yeꞌe nuu ra.
Vaꞌa ni kee na íkan saa, naköo kíxi, nandátun ndakua kixaa patrón na kani ndaꞌa ra yeꞌe, saa kuna na nuu ra ndiꞌvi ra. Saa tá ná kuni ra ndóo na ndátun ñaꞌa na, ta kusini ni ra xiꞌin na, nda xavii ra ñaꞌa kandita ra nuu mesa ra kuxi na.
Ni iin rakuiꞌna ku ra, tatu xíni na ndá hora kua kiꞌvi ra sikuiꞌna ra veꞌe na, ta kundoo tuꞌva va na kundaa ñaꞌa na, täxi na kiꞌvi ra sikuiꞌna ra.
Saa tu ndóꞌo̱ va, kundoo tuꞌva ndo kundatun ndo yeꞌe; chi iin naa ini ndo ndiko koo i iin kivi ―káchi Jesús xiꞌin na.
Ramozo kama xiꞌin raxúxan
(Mt 24:45-51)
Saa ku̱u ta ndi̱kaꞌan raSimón Pedro xiꞌin Jesús ndákan tuꞌun ñaꞌa ra, káchi ra saa:
―Tata, ¿an ndisaa xiꞌin ndeꞌe ndi̱kaꞌan un cuento yóꞌó, an nda ndiꞌi va na ndi̱kaꞌan un ya xiꞌin? ―káchi ra xiꞌin Jesús.
Saa ndi̱kaꞌan Jesús:
―Iin mozo ravaꞌa, randaa ini ta ni patrón ra köo xíka ini ra xíni ñaꞌa ra; táxi ndiꞌi ra ñaꞌa kúu mii ra ndaꞌa mozo ra. Ndáa ndiꞌi mozo ra ñaꞌa ra; tá ti̱ndaa hora kuxi na ta táxi ra ñaꞌa patrón ra xíxi ndiꞌi naxáchiñu xiꞌin patrón ra.
’Ta vaꞌa ni kee ramozo yóꞌó chi ná ndiko koo patrón ra, kuni ra xáchiñu ni ra, ta kusini ni ra xiꞌin ra.
Tatu xi̱ni ra vaꞌa ni xáchiñu mozo ra, ta chinuu ñaꞌa ra ndikunuu ka ra ni̱nu ikan patrón ra.
Sundi tatu ná ndikani ini ramozo yóꞌó: “Ndïko koo yachi patrón yo”, ná kachi ra, tasaa kixaá ra koꞌo ra tin kixaá ra xanduvaꞌa ra xiꞌin naxáchiñu nuu patrón ra,
ta ni köo xíka ini ra ya ndiko koo yachi patrón ra; tá ná ndikoo koo patrón ra, ta xanduvaꞌa ni ra xiꞌin ra. Tava ñaꞌa ra kuꞌun ra xiꞌin naväꞌa, nandäa ini.
Ta ndixa ni ndoꞌo ramozo yóꞌó ikan patrón ra; saachi xa xíni ra ndá kuꞌva xachiñu ra ta köo ndi̱kan ra yakúni patrón ra.
Sundi tá íyo iin ramozo, köo xíni ra unkua kúni patrón ra ikan ra, ta loꞌo ni va ndoꞌo rayóꞌó ikan patrón ra, chi köo ndi̱kundaa ini ra unkua ikan ra. Saa ndiꞌi ndóꞌo̱, tatu kuaꞌa ni yavaꞌa táxi Ndioxi ndaꞌa ndo ta kuaꞌa ni yavaꞌa nduku ra nuu ndo. Tatu kuaꞌa ni yakúndaa ini ndo xaꞌa ra ta kuaꞌa ni yanduku ra nuu ndo [chi yeꞌe tá káa iin rapatrón ra ta̱xi ndiꞌi chiñu veꞌe ra ndaꞌa mozo ra, saa káa i xiꞌin ndo] ―káchi Jesús.
Tá káa ratáꞌvi naꞌa saa káa Jesús
(Mt. 10:34-36)
―Tá káa ñu̱ꞌu̱ yaxáꞌmi taka, saa káa ya íkan i ñuu ivi yóꞌó. ¡Ta ndatun i ndakua kunaꞌa tindaa kivi ya sixinu i ya!
Ndíkani ni ini i xaꞌa yakundoꞌo i, nda vitin ndóꞌo ni i ndátun i nda kivi xinu koo tiempo ya tixuꞌvi ni i.
Ta ndóꞌo̱, káꞌán ndo yeꞌe vaxi ndaꞌva kuachi ñuu ivi ku i, túvi ndo. Ta süvi saa íyo ya; yeꞌe vaxi taꞌvi ndóꞌo̱ va ku i.
Chi nda kivi vitin xiꞌin ndiꞌi ka kivi ya vaxi ta süvi iin yuꞌu koo ndo xiꞌin taꞌan ndo; saachi tatu íyo uꞌun na iin veꞌe ta taꞌvi taꞌan na, uni na kiꞌin sata yeꞌe ta uvi na kïꞌin sata i, an sana uvi na kiꞌin sata i ta uni na kïꞌin sata i.
Iin veꞌe kiꞌin iin taa sata i, ta seꞌe ra kuäꞌa ra kiꞌin ra sata i. Inka veꞌe kiꞌin iin ra sata i, ta iva ra kuäꞌa kiꞌin sata i. Inka veꞌe kiꞌin iin yáñaꞌa sata i, ta seꞌe yá kïꞌin yá sata i. Iin yákuaan loꞌo kiꞌin sata i, ta siꞌí yá kuäꞌa kiꞌin sata i. Tá iin yánana ná kiꞌin sata i ta xanu yá kïꞌin yá sata i. Tá xanu ya ná kiꞌin sata i, ta kuäꞌa mii yá kiꞌin yá sata i. Sundi xaꞌa yeꞌe kua ikan na saa, taꞌvi taꞌan na ―káchi Jesús.
Ñaꞌa ya sínaꞌa tiempo
(Mt. 16:1-4; Mr. 8:11-13)
Tasaa ndi̱kaꞌan ka Jesús xiꞌin na ikan, káchi ra saa:
―Ndóꞌo̱, tá xíni ndo vaxi vikó chí vaso ta káꞌan ndo: “Kuun savi vitin”, káchi ndo, tasaa ndixa xíyo ya.
Tá xíni ndo vaxi tachi chí vaa ta káꞌan ndo: “Niꞌni ni koo”, káchi ndo, tasaa ndixa xíyo ya.
(Hipócritas)Tá kúndaa ini ndo unkua íkan vikó nuu ndivi tin kúndaa ini ndo unkua íkan ñuꞌú tá kúun savi. Tá ndixa xíni ni ndo ta ¿ndachu köo kúndaa ini ndo kivi vitin kua sikaku Ndioxi ndóꞌo̱? ―káchi Jesús xiꞌin na.
Ná ndikuaꞌa yachi yo cuenta xiꞌin natáxi kuachi xaꞌa yo
(Mt. 5:25-26)
Saa ndi̱kaꞌan ka ra xiꞌin na káchi ra saa:
―Tá xíni ndo unkua vaꞌa tin yaväꞌa ta, ¿ndachu köo xánani mii ndo kuachi xiꞌin taꞌan ndo?
Tá íyo iin taa rata̱xi kuachi xaꞌa ndo nuu nachiñu, ta kama ka xanani ndo kuachi ndo xiꞌin ra tá täꞌan kuꞌun ra xiꞌin ndo veꞌe chiñu, süvi ka vi ya kuꞌun ra xiꞌin ndo nuu najuez, ta na ikan nditaxi ndóꞌo̱ ndaꞌa napolicía, saa kiꞌin na ndóꞌo̱ taan na veꞌe kaa.
Ndiꞌi yo xíniñuꞌu yo ndiko koo ini yo nuu Ndioxi
Mi tiempo ikan ke̱e sava naꞌa kuaꞌan na ta ndi̱xaa na nuu Jesús. Saa ki̱xaá na káꞌan na xiꞌin ra:
―Saa i̱kan ragobernador Pilato xiꞌin sava naGalilea tá ndóꞌni na yeꞌe veꞌe ñuꞌu kaꞌnu ñuu Jerusalén xáꞌni na kiti sana na, táxi na ndaꞌa Ndioxi. Ta ti̱ꞌvi ra ndasoldado ndi̱xaꞌan nda xa̱ꞌni nda na ikan ―káchi na xiꞌin Jesús.
Saa ndi̱kuiin Jesús káꞌan ra xiꞌin na:
―¿Ta unkua ndíkani ini ndo xaꞌa nandi̱xiꞌi ikan? ¿An kini ni ka na ikan nuu inka naGalilea, yakan ndo̱ꞌo na saa túvi ndo?
Süvi yandaa kua. Nda ni mii ndo tatu köo xíin ndo ndiko koo ini ndo xaꞌa kuachi ndo, ta ndiꞌi xaꞌa tu ndóꞌo̱ va.
Tá kúu naxaꞌun uni nandi̱xiꞌi tá ndi̱kava torre Siloé yati nuu ñuu Jerusalén, ¿an kini ni ka na ikan nuu inka nandóo ñuu Jerusalén tuvi ndo?
Süvi yandaa kua. Nda ni mii ndo, ndiꞌi xaꞌa tu ndóꞌo̱ va tatu köo xíin ndo ndiko koo ini ndo xaꞌa kuachi ndo ―káchi Jesús xiꞌin na.
Tá ndóꞌo itun köo kúun kuiꞌi ndaꞌa, saa ikan Ndioxi xiꞌin naköo íkan yakúni ra
Ñaa ki̱xaá ra ndítuꞌun ra iin cuento xiꞌin na, káchi ra saa:
―Iin rataa kúu mii ra iin itun kuiꞌi; chi̱ꞌi ra nu nuu ñuꞌú ra. Saa ku̱u xa̱ꞌnu nu ta ke̱e ra ndi̱xaꞌan ra xíto ra ndaꞌa nu an xa íyo kuiꞌi ndaꞌa nu. Ta nda iin kuiꞌi köo ndi̱niꞌi ra ndaꞌa nu.
Tasaa ndi̱kaꞌan ra xiꞌin randáa corra ra, káchi ra saa: “Xa uni kuiya kua kíxi i xíto i itun higo yóꞌó ta ni köo mii kuiꞌi kúun ndaꞌa nu. Vaꞌa ka kaꞌnda un nu, ya uun kuiti ndíchi nu ndási nu nuu ñuꞌú i”, káchi ra.
Saa ndi̱kuiin ramozo ndáa corra ikan káchi ra saa: “Vaꞌa ná ndoo naꞌa nu siin kuiya vitin, ta ndasa vita i ñuꞌú xaꞌa nu tin chikaa i bono xaꞌa nu,
an sana kana kuiꞌi ndaꞌa nu. Tatu köo kuiꞌi ndi̱taxi nu, tasaa kaꞌnda i nu”, káchi ra. Soꞌva káchi cuento yóꞌó ―káchi Jesús xiꞌin na.
Jesús síndaꞌa ra iin yátoso sata kivi ndíkundee na
Iin kivi ndíkundee na ke̱e Jesús kuaꞌan ra veꞌe ñuꞌu. Íyo ra sínaꞌa ra naꞌa nakíxaa ikan.
Tá xi̱ni Jesús yá, tasaa ka̱na ra yá ndi̱kaꞌan ra xiꞌin yá, káchi ra saa:
―Nana, xa ndu̱vaꞌa un vitin xiꞌin kueꞌe yandóꞌo un ―káchi ra xiꞌin yá.
Tasaa chi̱nuu ndaꞌa ra sata yá. Tá chi̱nuu soꞌva ra ndaꞌa ra, ñaa ndikun ndu̱ndaku sata yá. Ñaa ki̱xaá yá xákaꞌnu yá Ndioxi.
Saa ndi̱saa ku chi mii randáa chiñu xiꞌin veꞌe ñuꞌu ikan. Chi si̱ndaꞌa Jesús yáñaꞌa ikan kivi ndíkundee na. Ñaa ndi̱kaꞌan ra xiꞌin na:
―Iñu va kivi xíniñuꞌu yo xachiñu yo, yakan köo xíniñuꞌu ndo kixi ndo sindaꞌa ra ndóꞌo̱ kivi ndíkundee yo ―káchi ra xiꞌin na.
Saa ndi̱kuiin Tata yo Jesús káꞌan ra:
―¿Ndachu ndása vaꞌa ni ndo mii ndo? Ni mii ndo ta xáꞌan ndo ndáxin ndo sindiki sana ndo xiꞌin burru sana ndo xíꞌi ri kivi ndíkundee yo.
Tasaa ndóꞌo i xiꞌin yáyóꞌó; seꞌe sikua raAbraham ku yá ta xa ndi̱xinu xaꞌun uni kuiya kúu mii yá tachi nduvaꞌa. ¿An chïndee yo yá ndaxin yá ndaꞌa kiti nǎꞌa, kiti náni Satanás káꞌán ndo? ―káchi ra xiꞌin nda.
Tá ndi̱kaꞌan ra saa ta ku̱kaꞌan ku chi nuu ndasáa ini xíni ñaꞌa. Sundi ndiꞌi ka naꞌa ta kúsini ni na xiꞌin ra.
Cuento xaꞌa ndikin itun mostaza
(Mt. 13:31-32; Mr. 4:30-32)
Saa ndi̱kaꞌan ka Jesús xiꞌin na káchi ra saa:
―Ná ndituꞌun i xiꞌin ndo ndá kuꞌva íyo ichi nuu xáꞌnda chiñu Ndioxi.
Tá íin ndikin itun náni mostaza chíꞌi iin rataa nuu ñuꞌú ra, saa káa ya. Chi vali ni ndikin ikan tá chíꞌi ra ya nuu ñuꞌú ra, sundi tá ndúta ya ta iin itun naꞌnu ndúu nu. Saa vaxi sa̱a̱ kíxi ri, síkuaꞌa ri chiꞌyo ri ndaꞌa nu. [Tá káa ndikin loꞌo yóꞌó, saa íyo ichi nuu xáꞌnda chiñu Ndioxi, chi ya nunuu ta loꞌo ni va naꞌa kuaꞌan ichi ra; sundi kuekuee ndúkuaꞌa ka na kuaꞌan ichi ra] ―káchi Jesús.
Cuento xaꞌa uxan iya ya sínañu uxan xita vaꞌa
(Mt. 13:33)
―Kúni i kaꞌan tuku i inka cuento xiꞌin ndo ya sinaꞌa i ndóꞌo̱ kundaa ini ndo ndá kuꞌva káa ichi nuu xáꞌnda chiñu Ndioxi ―káchi ra.
Saa ki̱xaá ra káꞌan ra:
―Tá káa uxan iya ya sákanuu iin yáñaꞌá xiꞌin uxan xita vaꞌa, saa káa ichi nuu xáꞌnda chiñu Ndioxi. [Chi uxan iya ikan ta loꞌo ni ku ya chíkaa na xiꞌin uxan xita vaꞌa; ñaa sínañu ñaꞌa ya, kuaꞌa ni ndúu ya] ―káchi Jesús xiꞌin na.
Naꞌa nakoo xiꞌin Ndioxi
(Mt. 7:13-14, 21-23)
Tá kuaꞌan Jesús ñuu Jerusalén ta ndiꞌi ni kúu ñuu nuu yáꞌa ra kuaꞌan ra sínaꞌa ra naꞌa kuaꞌan ra. Sínaꞌa ra na ñuu naꞌnu tin ñuu vali.
Tá kuaꞌan ra ta ndi̱ndakan tuꞌun ñaꞌa iin rataa káchi ra saa:
―Tata, ¿an loꞌo ni va ku naꞌa nasikaku Ndioxi? ―káchi ta ikan.
Saa ndi̱kuiin Jesús káꞌan ra:
―Lutu ni va yéꞌé yakuaꞌan nuu íyo Ndioxi, ta xaa ndo lucha kiꞌvi ndo vitin; chi kuaꞌa ni naꞌa kúni kiꞌvi ta küchiñu na kiꞌvi na.
Kiꞌvi ndo tá núna yéꞌé ra vitin, saachi vaxi kivi ta ndikasi ra ya. Tasaa ndinuni kuaku ndaꞌvi ndo kundita ndo yéꞌé ra kaꞌan ndo xiꞌin ra: “Tata, kuna yéꞌé nuu nde”, kachi ndo xiꞌin ra. Ta kuäꞌa ka ra kuna ra yéꞌé nuu ndo. Ñaa kaꞌan ra xiꞌin ndo: “Köo xíni i ndóꞌo̱, ni köo xíni i mii ke̱e ndo”, kachi ra xiꞌin ndo.
Saa kixaá ndo kaꞌan ndo xiꞌin ra: “Tata, xíni va nde yóꞌo̱, ñuu nde si̱naꞌa un ta xi̱xi nde xiꞌin un”, kachi ndo xiꞌin ra.
Tasaa ndikuiin ra kaꞌan ra xiꞌin ndo: “Xa ndi̱kaꞌan i xiꞌin ndo köo xíni i ndóꞌo̱, ni köo xíni i mii chí ke̱e ndo. Kuátaꞌa ndo yéꞌé i chi ndóꞌo̱ väꞌa ku ndo”, kachi ra xiꞌin ndo.
Ta ikan kuaku ni ndo, kusuchi ni ini ndo; chi kuni ndo raAbraham xiꞌin raIsaac tin raJacob xiꞌin ndiꞌi ndaprofeta ndandi̱kaꞌan ndoso tuꞌun Ndioxi xinaꞌa. Kuni ndo ndiꞌi ndayóꞌó, íyo nda xiꞌin Ndioxi nuu xáꞌnda chiñu ra. Ta kuaku ni ndo chi küchiñu ka kiꞌvi ndo xa ndi̱yaꞌa tiempo, xa nda̱si va yéꞌé ra.
Sundi kuaꞌa ni naꞌa kiꞌvi koo xiꞌin Ndioxi, kiꞌvi na kuxi na xiꞌin ra. Kiꞌvi na vaxi chí norte tin chí sur; tasaa kixi tu naꞌa na íyo nuu vaxi ñu̱ꞌu tin nuu kéta ya. Ndiꞌi ni kúu ñaꞌñu kixi na kuxi na xiꞌin ra nuu xáꞌnda chiñu ra.
Ta sava naꞌa na ni̱nu̱ ni kúni ñuu ivi yóꞌó, ta vaꞌa ni kuni na; ta inka naꞌa nakúu mii chiñu ndee ni ñuu ivi yóꞌó ta ndikava ni ini na ―káchi Jesús xiꞌin na.
(Mt. 23:37-39)
Saa ku̱u mi kivi ikan ta ndi̱xaa tu sava ndafariseo va káꞌan nda xiꞌin Jesús, káchi nda saa:
―Vaꞌa ka kee un kuꞌun un inka ñuu, köo ka un yóꞌó chi tarey Herodes ta kúni ra kaꞌni ra yóꞌo̱ ―káchi nda xiꞌin ra.
Saa ndi̱kuiin Jesús káꞌan ra:
―Kuáꞌan ndo kaꞌan ndo xiꞌin cherey síndaꞌvi naꞌa. Soꞌva káꞌan i kachi ndo xiꞌin ra: “Kivi vitin xiꞌin taan kaka i sindaꞌa i naꞌa nakúu mii tachi nduvaꞌa xiꞌin nakúꞌvi; ta nda kivi uni sindiꞌi i ikan i yayóꞌó.”,
Xíniñuꞌu i xanduvi ndiꞌi i ya vitin tin taan, iin saa nda isa xachiñu i. Nda mii xaa mii i ñuu Jerusalén, nuu xáꞌni na naꞌa nakáꞌan ndoso tuꞌun Ndioxi, ikan ku nuu kuvi tu yeꞌe va, chi naxáꞌni nakáꞌan tuꞌun Ndioxi va ku na ―káchi Jesús xiꞌin ndafariseo.
Saa ki̱xaá ra káꞌan ra:
―¡Ndóꞌo̱ ñuu Jerusalén!, kúsuchi ni ini i xiꞌin ndo, saachi xáꞌni ndiꞌi ndo ndaprofeta ndakáꞌan ndoso tuꞌun Ndioxi; ta kóꞌni ndo yuu sata naꞌa natíꞌvi Ndioxi vaxi chindee ndóꞌo̱. Kuaꞌa ni ichi ku̱ni i sikitaꞌan i ndóꞌo̱, tá íkan nduxi xiꞌin seꞌe vali ri, síkitaꞌan ri na tixin ri; tá íkan riyóꞌó, saa ku̱ni i ikan i xiꞌin ndo, ta köo ndi̱xiin ndo.
Yakan vitin ta sindikoo ndaꞌa Ndioxi ñuu ndo. Ta ndóꞌo̱ küni xiꞌin nuu ka ndo yeꞌe, tatu kuni ndo yeꞌe ta nda ná kaꞌan ndo: “Ná taxi Ndioxi yavaꞌa ndaꞌa taa raxáchiñu nuu ra”, kachi ndo. Nda kivi ikan ku nuu kuni ndo yeꞌe ―káchi Jesús xiꞌin nañuu Jerusalén.
Jesús síndaꞌa ra iin taa ranáñu kuñu
Saa ku̱u iin ichi kivi ndíkundee na, ke̱e Jesús kuaꞌan ra kuxi ra veꞌe iin rakaꞌnu, rachee nuu ndafariseo. Ta ndóo ka inka ndafariseo xínani ku chi nda Jesús unkua ikan ra.
Saa íyo iin rakúꞌvi nuu Jesús, ta ra ikan kúu mii ra kueꞌe náñu kuñu.
Ñaa ndi̱kaꞌan Jesús xiꞌin ndasínaꞌa ley Ndioxi yata̱a raMoisés tin ndafariseo, káchi ra saa:
―¿Unkua káchi yata̱a taMoisés? ¿An vaꞌa sindaꞌa yo naꞌa kivi ndíkundee yo an sïndaꞌa yo na? ―káchi ra xiꞌin nda.
Ta köo ndi̱kuiin nda yuꞌu ra. Saa chi̱nuu ndaꞌa ra sata takúꞌvi ikan. Ñaa si̱ndaꞌa ñaꞌa ra. Ti̱ꞌvi ñaꞌa ra kua̱nuꞌu ra veꞌe ra.
Saa ndi̱ndakan tuꞌun Jesús ndafariseo ikan, káchi ra saa:
Ñaa ni köo ndi̱niꞌi ka nda tuꞌun kaꞌan nda xiꞌin ra.
Naꞌa nakuaꞌan kuxi nuu viko tíndaꞌa
Saa xi̱ni Jesús ndiꞌi nandi̱xaa kuxi nuu viko ikan, nina nuu vaꞌa, nuu ndóo nanaꞌnu ndíkundoo na. Tá xi̱ni ra na ikan, tasaa ndi̱kaꞌan ra xiꞌin na, ndíkani ra nuu na, káchi ra saa:
―Tá ndá nakáꞌan xiꞌin ndo kuꞌun ndo kuxi ndo viko tíndaꞌa, ta ndïkundoo ndo nuu ndóo nanaꞌnu, saachi sana xaa inka na ndee ni ka nuu ndóꞌo̱.
Tasaa kaꞌan mii rakáꞌan viko ikan xiꞌin ndo: “Taxi ndo tai ndo ná koo nayóꞌó, ta kuáꞌan ndo nda chí kaꞌa ka koo ndo nuu inka nu”, kachi ra xiꞌin ndo. Tasaa kukaꞌan ni nuu ndo kuꞌun ndo ndikundoo ndo nuu inka nu.
Ta ïkan ndo saa. Tá kuaꞌan ndo nuu viko, ta nda kaꞌa kuꞌun ndo kundoo ndo; saa kixaa mii raka̱na ndóꞌo̱ ikan kaꞌan ra xiꞌin ndo: “Kuayaꞌa ndo chí nuu ndóo nanaꞌnu yóꞌó kundoo ndo, migo”, kachi ra xiꞌin ndo. Saa kuni nandóo nuu mesa ikan ta kaꞌan vaꞌa na xaꞌa ndo.
Saachi ndiꞌi nachínuu mii tuꞌun ta kukaꞌan nuu na, ta ndiꞌi naköo chínuu mii tuꞌun ta ndikunuu vaꞌa ni tuꞌun na ―káchi ra xiꞌin na.
Tasaa ndi̱kaꞌan Jesús xiꞌin rafariseo, raxákin viko ikan, káchi ra saa:
―Tá íkan un viko veꞌe un, ta käna un migo un, ni ñani un, ni nataꞌan un, ni nakuika. Käna un na kixi na kuxi na xiꞌin un, saachi vaxi kivi ta kana nayóꞌó kuꞌun un kuxi un veꞌe na, tasaa ndunuu ñaꞌa un yaxi̱xi na.
Vaꞌa ka tá íkan un viko veꞌe un, ta kuaꞌan kana un nandaꞌvi, naköo chiñu, naküvi kaka xiꞌin nakuaa.
Kuáꞌan kana nayóꞌó kuxi na xiꞌin un, tasaa koo vaꞌa ini un. Saachi nayóꞌó ta küchiñu na ndasa nuu na ñaꞌa un, sundi yóꞌo̱ ta niꞌi ka un yavaꞌa nuu Ndioxi tiempo ná nditaku nandaa ini nandi̱xiꞌi ―káchi Jesús xiꞌin ra.
Jesús káꞌan ra ndá kuꞌva kána Ndioxi yoo
(Mt. 22:1-10)
Tá xi̱ni soꞌo iin ra índuꞌu nuu mesa ikan yandi̱kaꞌan Jesús, tasaa ndi̱kaꞌan ra xiꞌin ra:
―Vaꞌa ni kée nakoo kuxi xiꞌin Ndioxi nuu xáꞌnda chiñu ra ―káchi ra.
Xaꞌa ya ikan kua ndi̱kaꞌan Jesús iin cuento, káchi ra saa:
Tá ti̱ndaa hora kuxi na, saa ndi̱kaꞌan ra xiꞌin raxáchiñu nuu ra, káchi ra saa: “Kuáꞌan kaꞌan un xiꞌin na: Naꞌa ndo kuxi ndo chi xa íyo ndúvi ndiꞌi ya, kachi un xiꞌin na”, káchi ra xiꞌin mozo ra.
Saa ke̱e ndixa ra mozo ikan kuaꞌan ra ndikuiso ra na. Ndi̱xaa ra iin veꞌe, ta ndi̱kaꞌan ra xiꞌin iin taa ya kuꞌun ra kuxi ra. Saa ndi̱kuiin ra ikan káchi ra saa: “Xakaꞌnu ni ini un, künaꞌa i kuꞌun i xiꞌin un, chi sakan sa̱ta i iin ñuꞌú ta xíniñuꞌu loꞌo i kuꞌun i koto i ya”, káchi ra.
Ñaa ke̱e ramozo ikan ndi̱xaa ra inka veꞌe ta ndi̱kuiin inka ra ikan káchi ra saa: “Xakaꞌnu ni ini un, künaꞌa i kuꞌun i xiꞌin un, chi sakan sa̱ta kuiti i uꞌun yunta sindiki, ta xíniñuꞌu i kuꞌun i koto ndoso loꞌo i ri”, káchi ra.
Saa ke̱e ra ndi̱xaa ra inka tuku veꞌe. Ta ndi̱kaꞌan inka ra ikan xiꞌin ra káchi ra saa: “Xakaꞌnu ni ini un xaꞌa i, künaꞌa i kuꞌun i xiꞌin un chi yeꞌe sakan ti̱ndaꞌa ku i”, káchi inka ra ikan.
Saa ndi̱ko koo tamozo ikan veꞌe ndi̱tuꞌun ndiꞌi ra xiꞌin patrón ra unkua ndi̱kaꞌan na xiꞌin ra. Ñaa ndi̱saa ni patrón ra, ndi̱kuiin ra káchi ra saa: “Ná köo na saa tatu köo kúni na kixi na. Kuáꞌan ndiꞌi ni kúu kai naꞌnu tin kai vali, ndikuiso ndiꞌi un nandaꞌvi, naköo chiñu, naküvi kaka xiꞌin nakuaa. Nañaa kundaka un kixi xiꞌin un”, káchi ra xiꞌin mozo ra.
Ñaa ke̱e ramozo ikan ndi̱xaꞌan ra ndi̱kaya ra na. Saa ki̱xaa ra káꞌan ra xiꞌin patrón ra: “Tata, xa i̱kan ndiꞌi i yandi̱kaꞌan un xiꞌin i, ta núna ka va nuu mesa”, káchi ra.
Saa ndi̱kuiin patrón ra káꞌan ra: “Tatu núna ka, ta kuáꞌan ndiꞌi ni kúu kai tin ichi ndikuiso un na ná kixi na xiꞌin un. Tá köo xíin na kixi na xiꞌin un ta sixinu un ini na ná kixi na xiꞌin un. Tasaa chutu ndaa na veꞌe i.
Chi ndiꞌi na ndi̱kaꞌan i xiꞌin, kixi kuxi viko veꞌe i, ta köo ndi̱xiin na kixi na, ta vitin köo kúni ka i kixi na”, káchi ra ikan xiꞌin mozo ra. Soꞌva íyo cuento loꞌo yóꞌó ―káchi Jesús xiꞌin na.
Tindoꞌo ni kundikun yo sata Jesús
(Mt. 10:37-38)
Kuaꞌa ku chi naꞌa ndíkun kuaꞌan sata Jesús, saa ndi̱ko koo ra ndi̱kaꞌan ra xiꞌin na, káchi ra saa:
―Tatu ndá ndóꞌo̱ kúni kundikun yeꞌe, ta xíniñuꞌu ni ka ndo kuꞌvi ini ndo kuni ndo yeꞌe nuu tata ndo xiꞌin siꞌí ndo tin yásiꞌi ndo xiꞌin seꞌe ndo, saa tu ñani va ndo xiꞌin kuꞌva ndo. Xíniñuꞌu ndo kuꞌvi ni ka ini ndo kuni ndo yeꞌe nuu ndiꞌi nayóꞌó. Nda ni mii ndo ta xíniñuꞌu ndo koo nduvi ndo ndoꞌo ndo xaꞌa i. Tatu köo xaꞌa ndee ini ndo ikan ndo yayóꞌó, ta küvi kundikun ndo yeꞌe.
Tatu ndá ndóꞌo̱ köo xáꞌa ndee ini kuvi xaꞌa i, ta küvi kundikun ndo sata i ―káchi Jesús.
Ñaa ki̱xaá ra káꞌan ra inka uvi cuento vali xiꞌin na [yasínaꞌa ra na ndá na kúni kundikun sata ra ta xíniñuꞌu na ndikani vaꞌa ini na, an xáꞌa ndee ini na ndoꞌo na xaꞌa ra]. Saa xa̱á ra káꞌan ra iin cuento, káchi ra saa:
―Tá ná koo iin ndóꞌo̱ xíka ini sikuaꞌa iin veꞌe, ná kachi yo, ta ¿an süvi xiꞌna xíniñuꞌu ndo koo ndo ndikani ini ndo ndisaa xuꞌun kusiki ndo xiꞌin ya, saa xinu ya?
Chi tatu ná ndïkani ini ndo, ta kixaá ndo xiꞌin xaꞌa ya, ta sindiꞌi küchiñu ndo sixinu ndo ya, ñaa kuni ndiꞌi naꞌa ya köo ndíkuchiñu ndo sixinu ndo ya, ta ñaa xáá na kuaku ndaa na ndóꞌo̱.
Ñaa ndi̱kaꞌan tuku ra inka cuento xiꞌin na, káchi ra saa:
―Tá íyo iin rey kúni kani taꞌan xiꞌin inka rey ta xiꞌna ndíkani vaꞌa xini ra an kuchiñu uxi mil soldado ra kani taꞌan na xiꞌin oko mil soldado inka rarey ikan.
Tá ndi̱kani xini ra küchiñu na túvi ra, tasaa tíꞌvi ra sava nasoldado ra kuaꞌan na nuu tarey ikan, yachi ka tá täꞌan kixi ra nuu kuachi. Kuaꞌan na káꞌan na xiꞌin ra kíndoo na yamani xiꞌin taꞌan na.
Saa ndiꞌi naꞌa nakúni kundikun yeꞌe, xíniñuꞌu na ndikani vaꞌa ini na an xaꞌa ndee ini na xaꞌa ndiꞌi ñaꞌa na ndañuꞌu ya. Tatu köo xáꞌa ndee ini na túvi na, ta küvi kundikun na yeꞌe ―káchi Jesús.
Naꞌa naköo ndíkun ka na ichi Jesús ta tá káa ñii ya köo uꞌva ka, saa íin na
(Mt. 5:13; Mr. 9:50)
Saa káꞌan ka Jesús xiꞌin na:
―Yavaꞌa ku ñii chi tá uꞌva ya ta xáa uꞌva ndiꞌi yañaꞌa xíxi yo. Sundi tá ndíꞌi ya uꞌva ya, ta ni küchiñu yo ndasa uꞌva tuku yo ya.
Chi tá köo uꞌva ya, ta ni nuu ñuꞌú küvi kee ya xaa xuxan ya ñuꞌú. Ndá taka va kuꞌun ya kuita ya xaꞌa yaväꞌa ya. Saa ndóꞌo̱ íyo soꞌo, kuni soꞌo vaꞌa ndo unkua káꞌan i ―káchi Jesús xiꞌin na.
Cuento xaꞌa iin tixuꞌu loꞌo rinda̱ñuꞌu
(Mt. 18:10-14)
Saa ku̱u iin kivi ki̱xaa ndiꞌi ndandíkaya xuꞌun kuaꞌan ndaꞌa gobierno xiꞌin inka naꞌa na íkan yaväꞌa; ki̱xaa na kuni soꞌo na yakáꞌan Jesús.
Xaꞌa yayóꞌó kua káꞌan ndafariseo xiꞌin ndasínaꞌa ley Ndioxi yata̱a raMoisés, káꞌan nda xiꞌin taꞌan nda, káchi nda saa:
―Süvi ravaꞌa ku rayóꞌó. ¿Ndachu ítaꞌan ra xiꞌin na íkan yaväꞌa ta xíxi ra xiꞌin na? ―káchi nda.
Saa ndi̱kuiin Jesús ndi̱kaꞌan ra iin cuento xiꞌin nda, káchi ra saa:
―Iin ndóꞌo̱ tá íyo iin ciento levo sana ndo ná kachi yo. Tá ná ndañuꞌu iin ri iku ta, ¿an sïndoo ndo tikumi xiko uxi kumi ikan iku ta kaka ndo ndinuni loꞌo nduku ndo taꞌan ri?
Tá ndi̱xaa ndo veꞌe, ta sikitaꞌan ndiꞌi ndo naxíni taꞌan xiꞌin ndo tin nandóo yati xiꞌin ndo. Tasaa kaꞌan ndo xiꞌin na: “Ná kusini yo saachi xa nda̱niꞌi i levo loꞌo sana i kiti nda̱ñuꞌu”, kachi ndo xiꞌin na.
Yandaa kua kúsini ni ndo tá ndéta iin kiti sana ndo tinda̱ñuꞌu. Tá kuꞌva kúsini ndo xiꞌin sana ndo, saa kúsini Ndioxi xiꞌin iin naꞌa na i̱kan yaväꞌa kivi ndíko koo na nuu ra. Kúsini ni ka va ra xiꞌin nayóꞌó nuu naꞌa navaꞌa na xa íyo xiꞌin Ndioxi, naköo xíniñuꞌu ndiko koo ini na ―káchi Jesús xiꞌin na.
Cuento xaꞌa iin xuꞌun nda̱ñuꞌu
Saa xa̱á Jesús káꞌan tuku ra inka cuento xiꞌin na, káchi ra saa:
―Tatu íyo iin yáñaꞌa ta íyo uxi xuꞌun ka̱a̱ nuu yá, tasaa ná sandañuꞌu yá iin taꞌan ya ná kachi yo, ¿an ndïkaꞌmi yá ñu̱ꞌu̱ ta kixaá yá tiꞌvi yá veꞌe an sana keta ya xiꞌin taka kaꞌán yá?
Yandaa kua saa ndixa ikan yá, tá nda̱niꞌi yá ya ta kana ndiꞌi yá náxíni taꞌan xiꞌin yá tin nándóo yati xiꞌin yá kana yá ná kaꞌan yá xiꞌin ná: “Ná kusini yo chi nde̱ta xuꞌun i ya nda̱ñuꞌu”, kachi yá xiꞌin ná.
Yandaa kua kúsini ni náyóꞌó xaꞌa ya nde̱ta xuꞌun yá ikan. Tá kuꞌva kúsini náyóꞌó xiꞌin xuꞌun yande̱ta; saa kúsini ni na ángel Ndioxi nuu ndivi xiꞌin iin naꞌa nandíko koo ini xaꞌa yaväꞌa íkan na, ta kíxaá na xíka na ichi Ndioxi ―káchi Jesús xiꞌin na.
Cuento xaꞌa iin raloꞌo kiꞌvi
Saa ndi̱kaꞌan tuku ra inka cuento xiꞌin na, káchi ra:
―Saa ndo̱ꞌo iin rataa, ndi̱xiyo uvi seꞌe taa ra.
Ta iin kivi ndi̱kaꞌan seꞌe ra, raloꞌo káchi ra saa: “Tata, vitin taxi un ñaꞌa ndaꞌa i, yanditaꞌvi un xiꞌin nde”, káchi ra xiꞌin iva ra. Tasaa ndi̱taꞌvi iva ra ñaꞌa xiꞌin ndaseꞌe ra.
Saa ku̱u ta ndi̱yaꞌa uvi uni ka kivi ta iin ndi̱xiko yaa ra ñaꞌa yandi̱niꞌi ra. Ndi̱xiko yaa ra ya, saa ndi̱kiꞌin ra kuaꞌan xika ra. Kuaꞌan ra inka ñuu xiꞌin xuꞌun ikan, ta ikan ti̱in ndiꞌi ra ya, iin si̱siki ndikuu mii ra ya.
Tá ti̱in ndiꞌi ra xuꞌun ra, saa ki̱xaá tama mi ñuu ikan. Ñaa ki̱xaá kaꞌun ini ra.
Ñaa ke̱e ra ndi̱kiꞌin ra kuaꞌan ra nduku ra chiñu, ta ndi̱niꞌi ra chiñu kundaa ra kini. Saa ti̱ꞌvi na ra kuaꞌan ra xiꞌin ri.
Ta kaꞌun ka vi ini ra, nda ñaꞌa xíxi kini xa̱á kúni ra kaxi ra, ta ni köo nataxi ya ndaꞌa ra.
Saa xa̱á ndíkani ini ra índuꞌu ra: “¡Ndisaa vi naxáchiñu xiꞌin tata i xíxi vaꞌa na, nda ndóo ñaꞌa yuꞌu na, ta yeꞌe ndinuni loꞌo xíꞌi i soko índuꞌu i yóꞌó!
Ni köo kúu mii ka i ichi kunani i seꞌe un; an nda tá káa iin naxáchiñu nuu un yóꞌó saa ná koo i, kachi yo xiꞌin tata yo”, káꞌán ra.
’Ñaa ke̱e ra ndi̱kiꞌin ra ichi ta ndi̱kiꞌin ra kua̱nuꞌu ra veꞌe ra. Saa xíka ra kuaꞌan ra, xíka ka vi kuaꞌan ra, ta xi̱ni ñaꞌa iva ra. Ñaa ku̱ndaꞌvi ini ra xi̱ni ñaꞌa ra. Saa ke̱e ra xínu ra ndi̱xaꞌan ra nu̱mi ñaꞌa ra.
Ta ndi̱kaꞌan ra xiꞌin iva ra, káchi ra saa: “Tata, xakaꞌnu ni ini un xaꞌa i. Ndi̱yaꞌa i nuu Ndioxi tin nuu yóꞌo̱, ni köo xíniñuꞌu ka i kunani i seꞌe un”, káchi ra xiꞌin iva ra.
Ta ni köo ndi̱kiꞌin iva ra cuenta xaꞌa ya i̱kan ra xiꞌin ra. Saa ndi̱kaꞌan ra xiꞌin naxáchiñu nuu ra: “Tava loꞌo ndo iin toto vavaꞌa náꞌa sikundixi ndo seꞌe i, ta chikaa ndo xeꞌe ndaꞌa ra, saa chikaa ndo nduxan xaꞌa ra.
Ta kuáꞌan ndo ndikiꞌin ndo sindiki kiti si̱ndaꞌa i. Ndikiꞌin ndo ri kixi xiꞌin ndo, kaꞌni ndo. ¡Ná koo viko kuxi yo!
Chi ndi̱ko koo raloꞌo seꞌe i yóꞌó. Tá káa randi̱xiꞌi káa ra ta ndi̱taku ra; nda̱ñuꞌu ra ndi̱xaꞌan ra ta vitin ndi̱ko koo ra”, káchi iva ra. Ñaa xa̱á íyo viko veꞌe na.
’Ta inka raseꞌe na raxikuaꞌa, köo ra íyo veꞌe; ke̱e ra kuaꞌan ra iku. Saa ndi̱ko koo ra kúyati ra xa̱a ra veꞌe. Ta ñaa xi̱ni soꞌo ra xíta yaa tíxaꞌa na.
Saa ka̱na ra iin taloꞌo xáchiñu nuu iva ra, ndi̱ndakan tuꞌun ñaꞌa ra unkua íyo veꞌe na.
Saa ndi̱kaꞌan taloꞌo ikan xiꞌin ra káchi ra saa: “Ta ñani un ku ra ki̱xaa, yakan xa̱ꞌni tata un sindiki kiti si̱ndaꞌa ra. Xa̱ꞌni ra ri xaꞌa ya kúsini ra ndi̱xaa vaꞌa ñani un”, káchi taloꞌo ikan xiꞌin ra.
Saa tá ku̱ndaa ini ra ikan, ta ndi̱saa ni ra, ni köo ndi̱xiin ka ra ndiꞌvi ra ini veꞌe. Ñaa ke̱ta iva ra xáku ndaꞌvi ra nuu ra ndiꞌvi ra veꞌe, ta ni köo xíin ra ndiꞌvi ra.
Saa ndi̱kaꞌan ra xiꞌin iva ra, káchi ra saa: “Xa xíni mii un, tata, ndisaa vi kuiya xáchiñu i xiꞌin un ta xíni soꞌo ndiꞌi i yakáꞌan un xiꞌin i. Ta nda iin ichi täꞌan taxi loꞌo un iin tixuꞌu loꞌo ndaꞌa i ikan i viko kuxi i xiꞌin ndamigo i.
Ta seꞌe un iin ti̱in yaa ra xuꞌun un si̱siki ndiꞌi ra ya xiꞌin náñaꞌa. Ta xáꞌni ka un inka sindiki kuxi ra”, káchi ra ikan xiꞌin iva ra.
Saa ndi̱kuiin iva ra káchi ra saa: “Ndiꞌi saa va kivi íyo yóꞌo̱ xiꞌin i; ta ndiꞌi ñaꞌa yakúu mii i ñaꞌa yóꞌo̱ ku ndiꞌi ya.
Sundi vitin ná ikan yo viko, ná kusini yo saachi ndi̱ko koo ñani un. Tá káa ra ndi̱xiꞌi saa káa ra, ta ndi̱taku ra; nda̱ñuꞌu ra ta vitin nde̱ta ra ki̱xaa ra”, káchi iva ra xiꞌin ra. Soꞌva káchi cuento yóꞌó ―káchi Jesús xiꞌin na.
Cuento xaꞌa ramozo randíchi xini
Saa ndi̱tuꞌun Jesús inka cuento loꞌo xiꞌin ndaxíka xiꞌin ra, káchi ra saa:
Ñaa ka̱na ñaꞌa ra káꞌan ra xiꞌin ra, káchi ra saa: “¿An yandaa kua sísiki ni un xuꞌun i che? Saa káchi na ndi̱tuꞌun na xiꞌin i xaꞌa un. Ta vitin kúni i taxi un cuenta ndaꞌa i xaꞌa ndiꞌi chiñu íkan un, saachi küvi ka xachiñu un xiꞌin i”, káchi patrón ra xiꞌin ra.
Ñaa xa̱á ra ndíkani ini ra, káchi ra saa: “¿Unkua ikan yo vitin? Köo xíin ka patrón yo xachiñu yo xiꞌin ra. Ta ni köo kúndee yo xachiñu yo chiñu iku, ni ya ndakan yo köo xaꞌa ndee ini yo, kúkaꞌan ni nuu yo.
Xa xíni va yo unkua ikan yo; chindee yo naníka nuu patrón yo, tasaa ndumani yo nuu na tá ná ndiꞌi chiñu yo”, káꞌán ra.
Saa ka̱na ra iin iin naníka nuu patrón ra. Ñaa ndi̱ndakan tuꞌun ñaꞌa ra, káchi ra saa: “¿Ndisaa kua níka un nuu patrón i?”, káchi ra.
Saa ndi̱kuiin ra ikan, káchi ra saa: “Kumi mil litro ceite xíxi ku yaníka i”, káchi ra. Saa ndi̱kaꞌan ra xiꞌin ra: “Yóꞌó íin recibo yaníka un, ta vaꞌa ndisama yo ya ná nduu ya ndá soo uvi mil litro”, káchi ra.
Tá ndiꞌi ndi̱ndakan tuꞌun tuku ra inka ra, káchi ra saa: “¿Ta yóꞌo̱, ndisaa kua níka un?”, káchi ra. Saa ndi̱kuiin ra ikan káꞌan ra: “Iin mil koxta trigo kua níka i”, káchi ra. Ñaa ndi̱kaꞌan ra xiꞌin ra: “Yóꞌó íin recibo yaníka un, ta vaꞌa ndisama yo ya ná nduu ya ndá soo una ciento koxta”, káchi ra.
Saa ku̱u ta ku̱ndaa ini rakuika ikan unkua i̱kan mozo ra. Ñaa ndi̱xaꞌan ra ndi̱kaꞌan ra xiꞌin ra káchi ra saa: “Randichi xini ta kúu un, saachi xíni vaꞌa un ndá kuꞌva ndikiꞌin un mii un”, káchi ra xiꞌin ra. Soꞌva káchi cuento loꞌo yóꞌó ―káchi Jesús―. Saachi naꞌa nakuäꞌan ichi Ndioxi ta listo ni kíxaa na ya ndikiꞌin na mii na. Listo ka na ikan nuu na kuaꞌan ichi Ndioxi va ―káchi Jesús.
Tasaa ndi̱kaꞌan ka ra káchi ra saa:
―Yeꞌe káꞌan xiꞌin ndo, kuniꞌi vii ndo xuꞌun yakúu mii ndo ñuu ivi yóꞌó ya chindee ndo nandaꞌvi, tasaa koo migo ndo. Chi tá ti̱ndaa kivi ndiꞌi xaꞌa ñuu ivi yóꞌó ta ndiꞌi xaꞌa xuꞌun ndo, kündaa yaꞌvi ka ya, sundi koo na ndikiꞌin ndóꞌo̱ nuu ndivi.
’Tá kúu iin randaa ini, vani loꞌo ku ñaꞌa kúu mii ra ta vii ini ra xiꞌin ya, tá kuaꞌa ná koo ñaꞌa ra ta koo vii ra ya chi vii ini ra. Tatu íyo iin randäa ini, vani loꞌo ku ñaꞌa kúu mii ra ta köo kúchiñu ra kuniꞌi vii ra ya, kachi ka vi kuaꞌa ná koo ñaꞌa ra, ni küchiñu mii vi ra kundaa vii ra ya.
Yakan kua tatu köo vii ini ndo xiꞌin ñaꞌa kúu mii ndo ñuu ivi yóꞌó, ta ni Ndioxi täxi ra yavaꞌa yakuika, ya íyo nuu ndivi ndaꞌa ndo, saachi köo vii ini ndo.
Tá kúu ramozo rakáꞌan cuento xaꞌa, ku̱u mii ra chiñu kundaa ra ñaꞌa patrón ra. Tasaa ndóꞌo̱ kúu mii ndo chiñu kundaa ndo ñaꞌa Ndioxi. Tatu köo xíni ndo kundaa vii ndo ñaꞌa ra, ta ni ñaꞌa yaniꞌi ndo nuu ra täxi ra ya ndaꞌa ndo.
’Ni naꞌa naxáchiñu ta köo na íyo uvi patrón, chi küchiñu na ikan na yakúni uvi saa nda. Tá ná koo iin na íyo uvi patrón ta vaꞌa ni va koto na nuu iin ra, ta inka ra väꞌa vi kuni na xiꞌin ra. Iin va ra kañuꞌu ni na ta inka ra ni käñuꞌu vi ñaꞌa na. Cuento yóꞌó káꞌan ya xiꞌin yo, küvi kañuꞌu yo Ndioxi ta kutoo yo xuꞌun ―káchi Jesús.
Saa tá xi̱ni soꞌo ndafariseo yandi̱kaꞌan ra, ta ndi̱xaku ndaa ñaꞌa nda. Chi kútoo ni nda xuꞌun, yakan köo ndi̱kutoo nda yandi̱kaꞌan ra.
Saa ndi̱kaꞌan ra xiꞌin nda:
―Ndóꞌo̱ köo yakaꞌan nuu ku ndóꞌo̱, chi ndása vaꞌa ni ndo mii ndo nuu naꞌa. Vaꞌa ni ivi ku ndo káꞌán na xíni na ndóꞌo̱, sundi Ndioxi ta xíni vaꞌa ra nima ndo köo íyo ndaku ini ndo. Ndiꞌi ñaꞌa ndáa yaꞌvi ni nuu ndóꞌo̱ ñuu ivi yóꞌó ta köo ndáa yaꞌvi ya nuu Ndioxi, yakúndasi nuu va ra ku ya ―káchi Jesús xiꞌin nda.
Saa ndi̱kaꞌan ka Jesús, káchi ra saa:
―Kivi ki̱xi taJuan, tasi̱kuchi naꞌa ta íyo ley Ndioxi yata̱a taMoisés tin yata̱a ndandi̱kaꞌan ndoso tuꞌun Ndioxi; íyo ya ndaꞌa ndo tá ki̱xi ra. Nda kivi ikan iin saa nda kivi vitin, xíni soꞌo naꞌa tuꞌun vaꞌa xaꞌa Ndioxi ndá kuꞌva koo na ndaꞌa ra kaꞌnda chiñu ra nuu na. Ta kuaꞌa ni na xánduxa kuakiꞌvi na ndaꞌa ra.
’Ta kúni i ná kundaa ini ndo, vani ndiꞌi xaꞌa ñuu ivi yóꞌó xiꞌin ndivi, sundi ley Ndioxi ya xa íyo xinaꞌa, ta nda iin kivi ndïꞌi xaꞌa ya ikan. Nda loꞌo paꞌa tiin tuꞌun ra ndïꞌi xaꞌa, xinu ndiꞌi yakáꞌan ya ―káchi Jesús.
Jesús káꞌan ra xaꞌa nasíndoo taꞌan
(Mt. 19:1-12; Mr. 10:1-12)
Saa ndi̱kaꞌan ka Jesús káchi ra saa:
―Tá íyo iin taa síndoo ra yásiꞌi ra, ta tíndaꞌa ra xiꞌin inka ñaꞌa; rayóꞌó ta väꞌa íkan ra chi kuakiꞌvi ra kuachi, xaꞌa ya yáꞌa ra ichi Ndioxi. Saa tu iin ra kuakiꞌvi xiꞌin iin ñaꞌa yándi̱ndoo i̱kan yii, kuakiꞌvi tu rayóꞌó va kuachi, chi yáꞌa ra ichi Ndioxi ―káchi Jesús xiꞌin na.
Rakuika xiꞌin raLázaro
Saa ku̱u xa̱á Jesús ndítuꞌun ra inka cuento xiꞌin naꞌa káchi ra:
―Saa ndi̱xiyo iin rakuika, randíxi vaꞌa ni, ta ndiꞌi saa kivi íyo viko veꞌe ra, xíxi vaꞌa ra.
Ta ndi̱xiyo tu iin randaꞌvi náni Lázaro va. Iin taꞌi ndiꞌi kuñu ra, ndíso na ra xáa ra índuꞌu ndaa ra yeꞌe takuika ikan.
Ta yasin ka vi kúni kuxi randaꞌvi ñaꞌa kóyo yuꞌu mesa rakuika ikan. Ndaꞌvi ka vi káa ra, nda tina tíꞌvi ndaa ñaꞌa.
Saa ku̱u ta ti̱ndaa kivi ndi̱xiꞌi randaꞌvi. Ta ndi̱kiꞌin na ángel Ndioxi ra kuaꞌan ra xiꞌin na nuu ndivi, nuu íyo xii sikua yo raAbraham. Ta sindiꞌi ndi̱xiꞌi tu rakuika va. Saa ndi̱xaꞌan na si̱nduxin na ra.
’Ta tíxuꞌvi ka vi ra ndíkaa ra nuu ñúꞌu nandii. Saa si̱kuꞌun nuu ra ndi̱koto ra, ta xi̱ni ra kani ni íin raAbraham xiꞌin raLázaro.
Ñaa ndi̱ndaꞌi koꞌo ra, káchi ra saa: “¡Tata Abraham, kundaꞌvi ini un kuni un yeꞌe! Kaꞌan xiꞌin raLázaro ná kuꞌun ra chikaa ndaꞌa ra ini tikuii ta ná kixi ra xiꞌin rá ndiyakun ra yaa i, saachi ndóꞌo ni ini i ndíkaa i nuu xíxi ñu̱ꞌu̱ yóꞌó”, káchi rakuika ikan.
Saa ndi̱kuiin raAbraham káꞌan ra: “Hijo, kuñuꞌu ini un, kivi xi̱taku un ñuu ivi ta vaꞌa ni ndi̱xiyo un. Ndi̱xiyo ndiꞌi yakúni un, ta raLázaro yóꞌó ndo̱ꞌo ni randaꞌvi. Yakan kua íyo vaꞌa ra vitin, ta yóꞌo̱ ndóꞌo ni un.
Saa káꞌan tuku ra: “Tata Abraham, xíkan ni i yamani nuu un, tiꞌvi loꞌo un raLázaro ná kuꞌun ra veꞌe iva siꞌí i.
Chi ndóo uꞌun ñani i, ta ná kuꞌun loꞌo ra ndituꞌun ra xiꞌin nda ya ná kuꞌun nda ichi Ndioxi, ta kïxi nda nuu ndíkaa i yóꞌó chi tíxuꞌvi ni i”, káchi ra.
Saa ndi̱kuiin raAbraham káꞌan ra: “Xa íyo va ley Ndioxi yata̱a raMoisés xiꞌin yata̱a ndandi̱kaꞌan ndoso tuꞌun Ndioxi. Xa íyo ya ikan ta ná kuni soꞌo nda ya”, káchi ra xiꞌin ra.
Ñaa ndi̱kuiin rakuika ikan káꞌan ra: “Tata, köo xíin nda kuni soꞌo nda tuꞌun ikan, sundi tatu ná nditaku iin nandi̱xiꞌi kuꞌun na ndituꞌun na xiꞌin nda ta ndiko koo va ini nda saa”, káchi ra.
Ñaa ndi̱kaꞌan raAbraham, káchi ra saa: “Tatu köo xíin nda kuni soꞌo nda yata̱a raMoisés ni yata̱a ndandi̱kaꞌan ndoso tuꞌun Ndioxi, ta ni ná nditaku iin nandii kuꞌun na ndituꞌun na xiꞌin nda ta kuäꞌa nda kuni soꞌo nda”, káchi raAbraham xiꞌin rakuika ikan. Soꞌva káchi cuento yóꞌó ―káchi Jesús xiꞌin na.
Ndaꞌvi ni natáa sii naꞌa íkan na yaväꞌa
(Mt. 18:6-7, 21-22; Mr. 9:42)
Iin kivi ndi̱kaꞌan Jesús xiꞌin ndaxíka xiꞌin ra, káchi ra saa:
―Ndiꞌi saa kivi koo naꞌa nataa sii inka na ya kuꞌun na ichi väꞌa. Ta ndaꞌvi ni na íkan saa, chi vaxi kivi ta tixuꞌvi ni na ikan Ndioxi.
Ta na íkan saa xiꞌin nasikan ndi̱kundikun ichi Ndioxi, vaꞌa ka an yachi ndi̱tikaa na iin yuu kaꞌnu sukun na ta kiꞌin ñaꞌa na sikana na ini nduta ñuꞌu ya ndiꞌi xaꞌa na.
Yakan kua kuenda ni koo ndóꞌo̱, täa sii ndo naꞌa ya ikan na yaväꞌa.
’Tá íyo iin rataꞌan ndo íkan yaväꞌa xiꞌin ndo, ta kaꞌan ndo xiꞌin ra xaꞌa ya íkan ra xiꞌin ndo. Tatu ndi̱ko koo ini ra xaꞌa ya íkan ra xiꞌin ndo, xáku ndaꞌvi ra nuu ndo xakaꞌnu ini ndo xaꞌa ra, ta vaꞌa xakaꞌnu ni ndo xaꞌa ra.
Vani uxa ichi íkan ra yaväꞌa xiꞌin ndo iin kivi sundi tatu vaxi ra xáku ndaꞌvi ra nuu ndo uxa saa ichi, ta xakaꞌnu ini ndo xaꞌa ra uxa saa ichi ―káchi Jesús xiꞌin ndaxíka xiꞌin ra.
Ndee ni ndee yatáxi Ndioxi ndaꞌa nakándixa ñaꞌa ta ndee ni ya
Saa kúu ta ndi̱kaꞌan ndaxíka xiꞌin Jesús xiꞌin ra, káchi nda saa:
―Tata, chindee un ndeꞌe ná kandixa vaꞌa ka nde Ndioxi ―káchi nda.
―Tá kándixa ndo Ndioxi, vani loꞌo kándixa ndo, sundi tá ndinuu ini ndo kándixa ndo ta chee ni koo ya kuchiñu ndo ikan ndo. Nda iin siꞌva mostaza, vani loꞌo ni ri ta chee ni xáꞌnu itun tá ndúta ri. Ta saa ndóꞌo̱, chee ni ya ikan ndo chi kúu mii ndo ndee Ndioxi. Tá ná kaꞌan ndo xiꞌin iin itun, vani kunu ni ndíkaa tioꞌo nu, ta keta nu kuꞌun nu ndikaa nu ini nduta ñuꞌu ta kuni soꞌo nu tuꞌun ndo chi kúu mii ndo ndee Ndioxi ―káchi Jesús xiꞌin nda.
Naꞌa na íkan ndisaa chiñu táꞌnda nuu na
Tasaa ndi̱kaꞌan tuku Jesús káchi ra:
―Tatu íyo iin raxáchiñu nuu ndo ndi̱xaꞌan ra iku ta̱ꞌvi ra, an xiꞌin kiti sana ndo ndi̱xaꞌan ra ta ndi̱ko koo ra ki̱xaa ra xikuaa, ta ¿an kaꞌan ndo xiꞌin ra, ndikunduꞌu ra kuxi ra?
¿An süvi xaꞌa ya kúu ra mozo ndo ta xáꞌnda ka ndo chiñu nuu ra xávii ra kuxi ndo? Xiꞌna mii ndo síkuxi ra, ta sindiꞌi saa vi xíxi mii ra. Saa íkan ra xiꞌin ndo saachi xa chiñu nuu ra kua. Xaꞌa yañaa kua kúu ramozo ndo.
Ta köo xíniñuꞌu ndo taxi ndo ndixaꞌvi ndaꞌa ra, chi xa chiñu nuu ra kua ikan ra yandi̱kaꞌan ndo xiꞌin ra.
Tasaa ndóꞌo̱, tá íyo ramozo yóꞌó, saa íyo ndo nuu Ndioxi. Tá íkan ndiꞌi ndo yandi̱kaꞌan ra, ta káꞌan ndo: “Ni süvi yandee loꞌo íkan i nuu ra saachi ndisaa yandi̱kaꞌan ra xiꞌin vi i íkan i”, káchi ndo ―káchi Jesús xiꞌin nda.
Jesús síndaꞌa ra uxi natáꞌi xiꞌin kueꞌe lepra
Tá kuaꞌan Jesús ñuu Jerusalén ta ndi̱yaꞌa ra ichi nuu ndíkitaꞌan ñuꞌú naSamaria xiꞌin ñuꞌú naGalilea.
Saa ndi̱xaa ra nuu iin ñuu loꞌo ta ndi̱kitaꞌan ra xiꞌin uxi ndataa ndée ku chi ndóꞌo uxi saa nda xiꞌin kueꞌe taꞌi yanáni lepra. Ta xaꞌa yatáꞌi nda, yakan kua ndíta xíka nda kána nda Jesús, chi küvi koo nandóꞌo kueꞌe lepra xiꞌin inka ivi.
Ta iin ndáꞌi koꞌo nda nuu Jesús káꞌan nda xiꞌin ra:
―¡Tata maestro, kundaꞌvi ini un kuni un ndeꞌe, ndaꞌvi nde! ―káchi nda.
Saa xi̱ni ñaꞌa Jesús, ta ndi̱kaꞌan ra xiꞌin nda, káchi ra saa:
―Kuáꞌan ndo nuu sutu ná koto ra ndóꞌo̱ an xa ndu̱vaꞌa ndo ―káchi ra xiꞌin nda.
Saa ke̱e nda kuaꞌan nda, tá xíka nda kuaꞌan nda ta ñaa ndu̱vaꞌa nda.
Tá xi̱ni iin ra ikan ndu̱vaꞌa ra, saa ndi̱ko koo ra káꞌan ra, ndee ku chi káꞌan ra yavaꞌa xaꞌa Ndioxi ndi̱ko ra.
Saa ndi̱kaꞌan Jesús:
―¿An süvi uxi ku nda ndu̱vaꞌa? ¿Ndachu indaarayóꞌó ndi̱ko koo? ¿Maꞌa inka nda ikan?
Siin indaa ra inka ñuu yóꞌó ku ra ndi̱ko koo káꞌan yavaꞌa xaꞌa Ndioxi ―káchi Jesús xiꞌin na.
Saa ndi̱kaꞌan Jesús xiꞌin ra:
―Kundichi kuáꞌan nuu sutu, xa̱nduvaꞌa un chi ka̱ndixa un yandi̱kaꞌan i ―káchi Jesús xiꞌin ra.
Ndákan tuꞌun ndafariseo Jesús maa kua kaꞌnda chiñu Ndioxi ñuu ivi
(Mt. 24:23-28, 36-41)
Iin kivi ki̱xaa ndafariseo nuu Jesús ndákan tuꞌun ñaꞌa nda káchi nda:
―¿Maa tindaa kivi kixaá Ndioxi kaꞌnda chiñu ra ñuu ivi yóꞌó? ―káchi nda.
Saa ndi̱kuiin Jesús káꞌan ra:
―Nuu xáꞌnda chiñu Ndioxi ta küvi kuni túvi yo ya.
Köo nakaꞌan: “Yóꞌó íin ya”, an “Káa íin ya”, kachi na. Köo nakaꞌan chi xa tañu ndo yóꞌó ki̱xaa ya, íyo ya xiꞌin ndo ―káchi Jesús xiꞌin nda.
Tasaa ndi̱kaꞌan ra xiꞌin ndaxíka xiꞌin ra, káchi ra saa:
―Vaxi kivi ta kuni ni ndo ndiko koo yeꞌe, rake̱e nuu Ndioxi, kuni ndo ndiko koo i ñuu ivi yóꞌó kaꞌnda chiñu i an nda indaa kivi, sundi ndïko koo yachi i tá kivi kúni ndo ndiko koo i.
Ta kivi ikan kaꞌan ni naꞌa xiꞌin ndo: “Koto ndo, yóꞌó íin rake̱e nuu Ndioxi”, an “Káa íin rake̱e nuu Ndioxi”, kachi na xiꞌin ndo, ta küni soꞌo ndo yakáꞌan na xiꞌin ndo, ni kändixa ñaꞌa ndo.
Saachi tá ná ndiko koo i ta tá kúu nuu xínduta nuu ndivi, saa kuu ná ndiko koo yeꞌe, Rake̱e nuu Ndioxi.
Tá xa ku̱yati kivi ndiko koo i, tá ku̱u tiempo yandi̱xika raNoé saa kuu.
Chi saa ku̱u kivi ndi̱xika raNoé; nda iin na köo ndi̱xika ini kuvi na. Sítindaꞌa na seꞌe na, xíxi na tin xíꞌi va na. Saa i̱kan na nda kivi ndi̱kaꞌan Ndioxi xiꞌin raNoé kiꞌvi ra ini itun barco. Tá ndi̱kiꞌvi ra ini nu, tasaa si̱kuun Ndioxi savi. Kini ka vi ku̱un rá, iin ndi̱xiꞌi yaa naꞌa i̱kan rá.
Saa ku̱u tu tiempo ndi̱xiyo raLot va: xi̱xi na tin xi̱ꞌi na, sa̱ta na tin ndi̱xiko na, si̱kuaꞌa na veꞌe, chi̱ꞌi na tin si̱kee na, ni köo ndi̱xika ini na kuvi na.
Sundi tá kivi ke̱e raLot ñuu Sodoma xiꞌin naveꞌe ra ta si̱koyo Ndioxi ñu̱ꞌu̱ tin sufre nuu ndivi. Iin si̱ndiꞌi xaꞌa ndiꞌi ra nandóo ñuu ikan.
Tá ku̱u tiempo ikan, köo ndi̱xika ini na ndiꞌi xaꞌa na, ta ndi̱ꞌi xaꞌa na. Tá ku̱u tiempo ikan, saa kuu ñuu ivi yóꞌó kivi ná ndiko koo yeꞌe, Rake̱e nuu Ndioxi.
’Ndee ni ndee kuu kivi ikan. Tá íyo iin taa índuꞌu ra ndíkundee ra sata veꞌe ra ta vaꞌa ka ná kunu ra kuꞌun ra, ná nüu ra ndikuiso ra ñaꞌa ini veꞌe ra. Ni raxáchiñu iku, ta ná ndïko koo ka ra ndikuiso ra ñaꞌa ra.
Ndikaꞌán ndo yando̱ꞌo yásiꞌi raLot tá ke̱e na ñuu Sodoma, ndi̱ko koo yá ndi̱koto yá sata yá, ta ndi̱xiꞌi yá.
Saachi ndiꞌi naꞌa nakúni sikaku mii, ta küchiñu na sikaku na yavaꞌa na. Sundi naxáꞌa ndee ini kuvi xaꞌa Ndioxi ta kuchiñu na sikaku na yavaꞌa na.
’Saa tá ná ndiko koo i ñuu ivi yóꞌó sava naꞌa kuꞌun xiꞌin i, ta sava na ndoo. Tá ná kundoo uvi na kusun nuu iin xito; iin na kuꞌun ta iin na ndoo.
Tá ná koo uvi náñaꞌa ñúꞌu ndi̱ko xiꞌin molinu; iin yá kuꞌun, ta iin yá ndoo.
Tá ná kuñuꞌu uvi ndataa iku; iin ra kuꞌun ta iin ra ndoo ―káchi Jesús.
Saa ndi̱ndakan tuꞌun ñaꞌa ndaxíka xiꞌin ra, káchi nda saa:
―¿Mii kua kuu saa, tata? ―káchi nda xiꞌin ra.
Saa ndi̱kuiin ra káꞌan ra:
―Tá kúu mii ndo, tá xíni ndo nuu kátin mbelo ta kúndaa ini ndo ikan índuꞌu kuñu taꞌi. Tá ikan mbelo yóꞌó, saa kuu tá ná ndiko koo i, ndiꞌi na kundaa ini xaꞌa i ―káchi Jesús.
Tá kuꞌva ndi̱kaꞌan ni iin yándaꞌví xiꞌin iin rajuez, saa xíniñuꞌu yo kaꞌan ni yo xiꞌin Ndioxi
Ñaa xa̱á ra káꞌan ra, káchi ra saa:
―Ndi̱xiyo iin rajuez iin ñuu, ta köo ndi̱xiin ra xanani ra kuachi xiꞌin nañuu ra.
Ta ndi̱xiyo iin yándaꞌví suvi mii ñuu ikan, saa ndóꞌo yá tindoꞌo xiꞌin iin ra íyo kuachi xiꞌin yá. Ñaa xa̱á yá xíka yá nuu rajuez ikan, káꞌan yá xiꞌin ra chindee ra yá kunani kuachi yá xiꞌin ra íyo kuachi xiꞌin yá.
Ta ni köo káꞌan rajuez ikan chindee ra yá. Saa kúu yá, saa kúu yá xíka yá nuu ra vitin taan. Ñaa ki̱xaá ndíkani ini ra káchi ra saa: “Vani köo káñuꞌu i Ndioxi ni naꞌa,
ta chindee saꞌa i yándaꞌví yóꞌó, ya ná kïxi ka yá nuu i, saachi vaxi ta vaxi va yá nuu i, ta síndiꞌi ni yá yeꞌe”, káchi rajuez ikan. Soꞌva káꞌan cuento yóꞌó ―káchi Jesús.
Ñaa xa̱á ra káꞌan ra xiꞌin ndaxíka xiꞌin ra, káchi ra saa:
―Rajuez ikan vani süvi ravaꞌa ku ra ta nani chi̱ndee ra yándaꞌví ikan, xaꞌa ya ndi̱xika yá nuu ra vitin taan.
Tá saa i̱kan rajuez ikan, ta ndisaa ka vi Ndioxi, ¿án chindee ra naꞌa tá ná kaꞌan na xiꞌin ra vitin taan? Kündatun naꞌa Ndioxi chindee ra na.
Kama ni ndikuiin Ndioxi yuꞌu na chindee ra na. Sundi tá ná ndiko koo i ñuu ivi yóꞌó vasana köo ka naꞌa kandixa yeꞌe ―káchi Jesús xiꞌin ndaxíka xiꞌin ra.
Ya i̱kan iin rafariseo tin iin randíkaya xuꞌun kuaꞌan ndaꞌa gobierno ñuu Roma
Saa ki̱xaá tuku Jesús ndítuꞌun ra inka cuento xaꞌa naꞌa nandása vaꞌa mii, ta kúndasi na inka naꞌa. Ndítuꞌun ra cuento ikan káchi ra:
―Saa ndo̱ꞌo uvi ndataa, ke̱e nda kuaꞌan nda veꞌe ñuꞌu kaꞌan nda xiꞌin Ndioxi. Iin ra ikan ku fariseo ta inka ra ikan ku randíkaya xuꞌun kuaꞌan ndaꞌa gobierno. (Ta nandíkaya xuꞌun kuaꞌan ndaꞌa gobierno ku na ínuu tuꞌun kiꞌvi ni na.)
Ta rafariseo ikan káꞌan ra xiꞌin Ndioxi, káchi ra saa: “Tata, táxi ni i tixaꞌvi ndaꞌa un saachi köo káa i tá káa inka naꞌa, köo kuiꞌna i, ni köo íyo i kuachi xiꞌin inka naꞌa, ni xiꞌin yásiꞌi inka taa kuäꞌan i kusun i. Yeꞌe vaꞌa ku i, ta ni süvi tá káa randíkaya xuꞌun kuaꞌan ndaꞌa gobierno yóꞌó saa káa i.
Ravaꞌa ku i chi uvi kivi xíxi suꞌun i iin semana, ta táxi i xuꞌun i ndaꞌa un. Táva i uxi koo nuu ndiꞌi yakíꞌin i xáchiñu i ta tixin iin iin koo ikan táva i iin koo táxi i ndaꞌa un”, káchi ra xiꞌin Ndioxi.
Ta inka randíkaya xuꞌun kuaꞌan ndaꞌa gobierno, ndi̱kundichi xika ra, ni köo xáꞌa ndee ini ra ndaniꞌi ra nuu ra, vaꞌa ka ndi̱kuita ndee ra nuu ñuꞌú, tíin ndaa ra xini ra, káchi ra saa: “Tata Ndioxi, kundaꞌvi ini un kuni un yeꞌe, vani ra íkan yaväꞌa ku i, ta xakaꞌnu ini un xaꞌa kuachi i ndaꞌvi ni i”, káchi ra ndíchi ra.
Ta ra ikan ku ra ki̱ndoo vaꞌa ka nuu Ndioxi. Süvi ka vi rafariseo ndi̱kindoo vaꞌa nuu Ndioxi, saachi chínuu vaꞌa ni ra mii ra. Ndiꞌi na íkan saa ta síndikava ndaa Ndioxi na ni̱nu̱, ta ndiꞌi nasíndikava ndaa xiꞌin mii, chínuu sukun ni Ndioxi tuꞌun na ―káchi Jesús.
(Mt. 19:13-15; Mr. 10:13-16)
Iin kivi xa̱a naꞌa, kuaꞌa ka vi ku naxa̱a. Ndáka na navali xa̱a xiꞌin na ya kúni na chikaa ra yavaꞌa na. Sundi tá xi̱ni ndaxíka xiꞌin ra, ta ndi̱ndaꞌi nda xiꞌin mii nandáka navali ikan.
Ñaa ka̱na ndiꞌi Jesús mii navali ikan xa̱a na nuu ra, tasaa ndi̱kaꞌan ra xiꞌin ndaxíka xiꞌin ra, káchi ra saa:
―Käsi ndo navali, saña ndo na ná kixi na nuu i, chi ndiꞌi naꞌa na íin tá íin navali, nayóꞌó ku na táxi xáꞌnda chiñu Ndioxi nuu na, ta taxi ra koo na xiꞌin ra.
Yandaa káꞌan i xiꞌin ndo, tá xïin ndo kandixa ndo tá kuꞌva kándixa navali, ta küchiñu ndo kiꞌvi ndo nuu xáꞌnda chiñu Ndioxi ―káchi Jesús.
Iin rakuika káꞌan ra xiꞌin Jesús
(Mt. 19:16-30; Mr. 10:17-31)
Saa ku̱u ki̱xaa iin rakúu mii chiñu ndee, ki̱xaa ra nuu Jesús káꞌan ra xiꞌin ra:
―Tata maestro, yóꞌo̱ ku ravaꞌa ni, ta kaꞌan loꞌo un xiꞌin i, ¿unkua xíniñuꞌu i ikan i ya kuchiñu i koo i xiꞌin Ndioxi ndiꞌi tiempo yavaxi? ―káchi ra.
Saa ndi̱kuiin Jesús káꞌan ra:
―¿Ndachu káꞌan un xiꞌin i vaꞌa ni i? Indaa kulu Ndioxi ku ravaꞌa ni.
Xa xíni mii un unkua káꞌan ley Ndioxi yata̱a raMoisés xinaꞌa: “Köo ndo xiꞌin inka ñaꞌa tatu süvi yásiꞌi ndo ku yá, ta käꞌni taꞌan ndo, sïkuiꞌna ndo ñaꞌa taꞌan ndo, ni chïkaa ndo kuachi siki inka na, sundi xatoꞌo ndo iva ndo xiꞌin siꞌí ndo”, soꞌva káchi ley Ndioxi yata̱a raMoisés xinaꞌa ―káchi Jesús xiꞌin ra.
Saa ndi̱kuiin ra káchi ra saa:
―Tata, xa xíni va i yakáꞌan un xiꞌin i, xa íkan ndiꞌi va i ya. Tá loꞌo vi i kándixa i ya iin saa nda kivi vitin ―káchi ra.
Ñaa tá xi̱ni soꞌo Jesús yandi̱kaꞌan ra, saa ndi̱kaꞌan ra xiꞌin ra:
―Vani xa íkan ndiꞌi un yañaa, sundi kümani ka siin ya ikan un. Xiko ndiꞌi ñaꞌa yakúu mii un ta chindee un nandaꞌvi. Saa ku ndixa ya ndukuika un xiꞌin Ndioxi nuu ndivi. Ikan yañaa, tá sindiꞌi un i̱kan un ya; tasaa kixi un kundikun un yeꞌe ―káchi Jesús xiꞌin ra.
Tá xi̱ni Jesús yandi̱kava ni ini ra tasaa ndi̱kaꞌan ra:
―¡Uꞌvi ni saa taxi nakuika kaꞌnda chiñu Ndioxi nuu na!
’Iin ticamello köo kúchiñu ri yaꞌa ri ini yavi loꞌo kaꞌa iin tiku. Tatu köo kúchiñu riyóꞌó yaꞌa ri, ta ndisaa ka vi nakuika, ndixa ni ka uꞌvi saa taxi na kaꞌnda chiñu Ndioxi nuu na ―káchi Jesús xiꞌin na.
Saa ndi̱kuiin nandóo xíni soꞌo ikan káchi na saa:
―Tatu küvi koo nakuika xiꞌin Ndioxi, ta va nda iin vi na küchiñu koo xiꞌin ra tatu saa ―káchi na.
Ñaa ndi̱kuiin Jesús káꞌan ra:
―Íyo ñaꞌa ndichi ni köo kúchiñu na ivi yóꞌó ikan na, sundi nuu Ndioxi ta nda iin ya köo ndichi ―káchi Jesús.
Saa ndi̱kuiin raPedro káꞌan ra:
―Tata, ndeꞌe ta xa iin si̱ndoo yaa nde ñaꞌa yakúu mii nde ta ki̱xaa nde ndíkun nde yóꞌo̱ ―káchi ra.
Saa ndi̱kuiin Jesús káꞌan ra:
―Ndóꞌo̱ ndíkun sata i ta süvi ya uun mii kua ndíkun ndo yeꞌe. Ndiꞌi naꞌa tá ná sindikoo ndiꞌi na naveꞌe na, ta taxi na kaꞌnda chiñu Ndioxi nuu na,
kuaꞌa ni yavaꞌa niꞌi na nuu ra tiempo vitin, tasaa niꞌi tu na yavaꞌa nuu ra tiempo ya vaxi. Niꞌi na nuu koo na xiꞌin ra ndiꞌi saa tiempo, nda iin kivi ndïꞌi xaꞌa na ―káchi Jesús xiꞌin na.
Ichi uni káꞌan Jesús kuvi ra
(Mt. 20:17-19; Mr. 10:32-34)
Saa ku̱u ta ka̱na Jesús ndisaa uxi uvi mii ndaxíka xiꞌin ra ndi̱kaꞌan ra xiꞌin nda, káchi ra saa:
―Vitin kuaꞌan yo ñuu Jerusalén; ikan ku nuu xinu ndiꞌi yata̱a ndandi̱kaꞌan ndoso tuꞌun Ndioxi xaꞌa yeꞌe Rake̱e nuu Ndioxi.
Xanduvaꞌa na xiꞌin i, kaꞌni na yeꞌe, sundi kivi uni nditaku i ―káchi Jesús xiꞌin ndaxíka xiꞌin ra.
Ta ni köo ndi̱kundaa ini nda unkua kúni kaꞌan yandi̱kaꞌan ra xiꞌin nda, ni köo ndi̱kiꞌin xini nda xiꞌin ya.
Jesús síndaꞌa ra iin rakuaa íyo ñuu Jericó
(Mt. 20:29-34; Mr. 10:46-52)
Saa ku̱u ke̱e Jesús kuaꞌan ra xiꞌin ndaxíka xiꞌin ra. Ñaa ku̱yati nda ñuu Jericó, yáꞌa nda kuaꞌan nda. Tá xa ku̱yati nda ñuu ikan, ta ndi̱yaꞌa nda nuu índuꞌu iin rakuaa ndákan ra xuꞌun nuu nayáꞌa ikan.
Ñaa tá xi̱ni soꞌo ra síso ni yáꞌa naꞌa kuaꞌan na, tasaa ndi̱ndakan tuꞌun ra inka na unkua kúu.
Saa ndi̱kaꞌan na xiꞌin ra:
―RaJesús, rake̱e ñuu Nazaret ku rayáꞌa kuaꞌan ―káchi na xiꞌin ra.
Ñaa ku̱ndaa ini ra ta ndee ku chi ndi̱ndaꞌi koꞌo ra, káchi ra saa:
―¡Jesús, yóꞌo̱ ku Seꞌe sikua raDavid, yóꞌo̱ ku Rati̱ꞌvi Ndioxi vaxi un ñuu ivi yóꞌó, kundaꞌvi ini un kuni un yeꞌe, ndaꞌvi i! ―káchi ra xiꞌin Jesús.
Ta nandóso kuaꞌan nuu, ndáꞌi na xiꞌin ra ya ná kutaxin yuꞌu ra, ta ra ikan ni köo ndi̱kiꞌin ra cuenta sata na; ndíkundee ra ndáꞌi koꞌo vaꞌa ka ra, káchi ra saa:
―¡Jesús, yóꞌo̱ ku Seꞌe sikua raDavid, yóꞌo̱ ku Rati̱ꞌvi Ndioxi vaxi un ñuu ivi yóꞌó, kundaꞌvi ini un kuni un yeꞌe, ndaꞌvi ni i! ―káchi ra.
Ñaa ndi̱kundichi Jesús yuꞌu ichi ikan, ta xa̱ꞌnda ra chiñu kuꞌun na ndikiꞌin ñaꞌa na. Saa ndi̱xaꞌan na ndi̱kiꞌin na ra. Tá ki̱xaa yati ra nuu Jesús ta ndi̱kaꞌan Jesús xiꞌin ra:
―¿Unkua kúni un ikan i xiꞌin un? ―káchi ra xiꞌin ra.
Saa ndi̱kuiin ra, káchi ra saa:
―Nuu va i xuna kúni i, tata ―káchi ra.
―Vaꞌa sindaꞌa i yóꞌo̱. Kándixa un yeꞌe, yakan sindaꞌa i yóꞌo̱ ―káchi ra.
Ñaa ndikun ndi̱kuna nuu ra. Saa ndi̱kundikun ra kuaꞌan ra xiꞌin Jesús, káꞌan ra yavaꞌa xaꞌa Ndioxi kuaꞌan ra. Saa tu naxi̱ni ndi̱xuna nuu ra, xa̱á na káꞌan na yavaꞌa xaꞌa Ndioxi.
Jesús xiꞌin raZaqueo
Saa ku̱u ndi̱xaa Jesús yáꞌa ra maꞌñu ñuu Jericó kuaꞌan ra.
Ta nuu ndi̱yaꞌa ra ikan índuꞌu iin ranáni Zaqueo, ra ínuu nuu nandíkaya xuꞌun kuaꞌan ndaꞌa gobierno ku ra, ta kuika ni ra.
Ta kúni ra ikan kuni ra Jesús, sundi köo kúchiñu ra kuni ñaꞌa ra saachi iin chútu ndaa naꞌa, ta siin loꞌo ni tu xaꞌa va ra.
Tasaa ke̱e ra xínu ra ndi̱kunuu ra kuaꞌan ra nda nuu yáꞌa Jesús. Ta ikan nda̱a ra ndaꞌa iin itun sicómoro ya kuchiñu ra kuni ra Jesús.
Tá yáꞌa Jesús kuaꞌan ra ta si̱kuꞌun nuu ra ndi̱koto ra ndaꞌa itun ikan. Saa xi̱ni ra ínuu raZaqueo ndaꞌa nu, ñaa ndi̱kaꞌan ra xiꞌin ra:
―Tata Zaqueo, kuanuu ndaꞌa itun ñaa, kama loꞌo koo un nuu un saachi kivi vitin kuꞌun i veꞌe un ―káchi Jesús xiꞌin ra.
Ñaa ndikun nu̱u ra, kúsini ka vi ra ndi̱kiꞌin ra Jesús kuaꞌan xiꞌin ra veꞌe ra.
Saa tá xi̱ni inka naꞌa ya i̱kan Jesús xiꞌin taZaqueo, ta ñaa xa̱á na kánaꞌa na xaꞌa ra káchi na saa:
―¿Ndachu kua kuaꞌan ra veꞌe rayóꞌó?, ta süvi ra vaꞌa ku ra ―káchi na.
Ñaa ndi̱kundichi raZaqueo xa̱á ra káꞌan ra xiꞌin Iva yo Jesús káchi ra saa:
―Koto un, Tata, vitin ta iin nditaꞌvi sava i ñaꞌa kúu mii i xiꞌin nandaꞌvi. Ta sindiko koo ndiꞌi tu i ñaꞌa tá kúu nasi̱ndaꞌvi i, nda kumi ichi ka kuaꞌa nduu ya sindiko koo i ndaꞌa na ―káchi ra xiꞌin Jesús.
Saa ndi̱kuiin Jesús ndi̱kaꞌan ra:
―Kivi vitin sikaku Ndioxi rayóꞌó xiꞌin naveꞌe ra, saachi seꞌe sikua raAbraham ku tu rayóꞌó va kándixa ra Ndioxi tá kuꞌva ka̱ndixa raAbraham.
Mozo naköo vii ini ta nda yaloꞌo kúu mii na ndundaa ndiꞌi ya ndaꞌa na
(Mt. 25:14-30)
Tá xíni soꞌo na káꞌan Jesús, tasaa ndi̱kaꞌan ra iin cuento xiꞌin na, saachi xa kúyati ra xaa ra ñuu Jerusalén, ta xíka ini na ikan káchi na saa:
―Xa ti̱ndaa kivi kaꞌnda chiñu Ndioxi ñuu ivi yóꞌó ―káꞌán na.
Tasaa xa̱á Jesús ndítuꞌun ra iin cuento xiꞌin na káchi ra:
―Saa ndo̱ꞌo iin rakúu mii xini xiꞌin nañuu ra. Ke̱e ra kuaꞌan ra inka ñuu nuu taꞌnda xaꞌa ra niꞌi ra chiñu nduu ra rey, tasaa ndiko koo ra kaꞌnda chiñu ra nuu nañuu ra.
Tá xa ku̱yati kee ra kuꞌun ra ta ka̱na ra uxi ndaxáchiñu xiꞌin ra. Ta̱xi ra iin xuꞌun ndaꞌa iin iin nda ta kuaꞌa ni ndáka ya. Ñaa ndi̱kaꞌan ra xiꞌin nda, káchi ra saa: “Ná ndoo xuꞌun yóꞌó xiꞌin ndo; ikan ndo lucha xiꞌin ya, ná ndiko koo i saa ndikiꞌin i ya ndaꞌa ndo”, káchi ra xiꞌin nda.
Ta mii nañuu ra ni köo kúni mii na xíni ñaꞌa na. Ku chi kúndasi nuu na xíni na ra, ni köo kúni na kaꞌnda chiñu ra nuu na. Ñaa tá ke̱e ra kuaꞌan ra ta ti̱ꞌvi nañuu ra sava ndataa, ndi̱kundikun nda kuaꞌan nda sata ra. Kuaꞌan nda kaꞌan nda xiꞌin mii rarey rakaꞌnda chiñu xaꞌa ra ya ná täxi ra chiñu ndaꞌa ra nduu rarey, saachi köo kúni nañuu ra xíni ñaꞌa na.
Tasaa ni ndi̱niꞌi tá ndi̱niꞌi ra chiñu kuu rarey. Ñaa ndi̱ko koo ra ñuu ra. Tá ndi̱ko koo ra ndi̱xaa ra ñuu ra, tasaa ti̱ꞌvi ra chiñu kuaꞌan nuu ndamozo ra ya kuꞌun nda nuu ra. Tá ndi̱xaa nda nuu ra, saa ndákan tuꞌun ra nda ndisaa xuꞌun iin nda ndi̱niꞌi nda sata xuꞌun yasi̱ndoo ra xiꞌin nda, tá kuaꞌan ra.
Saa ki̱xaá iin ra káꞌan ra: “Tata, uꞌún, yóꞌó íin xuꞌun yata̱xi un ndaꞌa i, uxi kua ndi̱niꞌi i siki yata̱xi un ndaꞌa i”, káchi ra.
Saa ndi̱kuiin mii rarey ikan káꞌan ra: “Vaꞌa ni i̱kan un. Vaꞌa ni mozo ku un. Xaꞌa yavaꞌa ni xa̱chiñu un xiꞌin loꞌo yata̱xi i ndaꞌa un, ta vitin taxi i chiñu ndaꞌa un kundiso chiñu un xiꞌin uxi ñuu”, káchi ra xiꞌin ra.
Ñaa ndi̱xaa inka ra káchi ra saa: “Tata, uꞌún, yóꞌó íin xuꞌun yata̱xi un ndaꞌa i, uꞌun kua ndi̱niꞌi siki yata̱xi un ndaꞌa i”, káchi ra.
Saa ndi̱kuiin rarey ikan káꞌan ra: “Vaꞌa ni i̱kan un. Vaꞌa ni mozo ku tu yóꞌó va. Saa tu yóꞌo̱ va taxi i chiñu ndaꞌa un kundiso chiñu un xiꞌin uꞌun ñuu”, káchi ra.
Ñaa ki̱xaa inka ramozo káchi ra saa: “Tata, uꞌún, yóꞌó íin xuꞌun un. Köo ndi̱sikuaꞌnu vi yeꞌe ya, chi̱vaꞌa i ya xi̱ndikaa vaꞌa ya ini paito va i.
Chi ndi̱ndiꞌvi i xiꞌin ya ndañuꞌu ya saachi ndee ni ini un. Síkee un ñaꞌa inka na ta ni köo ndi̱chiꞌi un xiꞌin na”, káchi ramozo ikan.
Saa ndi̱kuiin mii rarey ikan ndi̱kaꞌan ra: “Süvi mozo vaꞌa ku yóꞌo̱. Suvi xiꞌin tuꞌun yandi̱kaꞌan un ñaa sikuiso kuachi i yóꞌo̱. Tatu xi̱ni un ndee ni ini i, ndíkuiso i ñaꞌa nuu köo ndi̱chiꞌi i káchi un,
Saa ndi̱kaꞌan ra xiꞌin nandíta ikan, káchi ra saa: “Kindaa ndo xuꞌun ndaꞌa rañaa, ta taxi ndo ya ndaꞌa ra ndi̱niꞌi kuaꞌa siki xuꞌun i”, káchi ra.
Ñaa ndi̱kuiin na káꞌan na: “Tata, ¿ndachu taxi ka nde ya ndaꞌa ra?, xa uxi vi kua kúu mii ra”, káchi na.
Saa ndi̱kuiin rarey ikan káꞌan ra: “Tá íyo na xa kuaꞌa ni ñaꞌa kúu mii, ta niꞌi ka na ya saachi xíni na kundaa na ya. Tá íyo naköo xíni kundaa ya, ta nda yaloꞌo kúu mii na ndundaa ndiꞌi ya ndaꞌa na, saachi köo xíni na kundaa na ya.
Saa tu ndiꞌi nasáa ini xíni yeꞌe, naköo ndi̱kuni koo i rey, siyaꞌa ndiꞌi ndo na ná kixi na chí choꞌo, ta vitin kaꞌni ndo na nuu i”, káchi rarey ikan. Soꞌva káchi cuento yóꞌó ―káchi Jesús xiꞌin na.
Kuákiꞌvi Jesús ñuu Jerusalén
(Mt. 21:1-11; Mr. 11:1-11; Jn. 12:12-19)
Ñaa tá sindiꞌi Jesús ndi̱tuꞌun ra cuento ikan, saa xa̱á xíka tuku ra kuaꞌan ra ñuu Jerusalén.
Tá ndi̱xaa ra xaꞌa iku nuu íyo ni itun Olivo yati ñuu Betfagé xiꞌin ñuu Betania, saa ti̱ꞌvi ra uvi ndaxíka xiꞌin ra,
ndi̱kaꞌan ra xiꞌin nda, káchi ra saa:
―Kuáꞌan ndo ñuu loꞌo kaa. Tá ndi̱xaa ndo ta nditaꞌan ndo iin burru loꞌo kiti täꞌan koso na. Ta ndaxin ndo ri kixi xiꞌin ndo.
Tá ndá naꞌa ke̱ta káꞌan xiꞌin ndo: “¿Ndachu ndáxin ndo ri?”, káchi na, ta kaꞌan ndo xiꞌin na: “Iva yo xíniñuꞌu ri”, kachi ndo xiꞌin na ―káchi ra xiꞌin nda.
Saa ke̱e nda kuaꞌan nda. Tá íyo ndiꞌi yandi̱kaꞌan ra xiꞌin nda, saa ndixa íyo ya ndi̱taꞌan nda.
Tá sikan ñúꞌu nda ndáxin nda ri, saa ka̱na koo xitoꞌo ri káꞌan na xiꞌin nda:
―¿Ndachu ndáxin ndo burru sana nde? ―káchi na xiꞌin nda.
Ñaa ndi̱kuiin nda káꞌan nda:
―Iva yo xíniñuꞌu ri, yakan ndáxin nde ri ―káchi nda xiꞌin na.
Tá yóso ra ri kuaꞌan ra ta chíndoo naꞌa chilo na ichi nuu yáꞌa ra kuaꞌan ra, [saachi saa íkan na ya xátoꞌo na tá kúu nakúu mii chiñu ndee.]
Ñaa tá ku̱yati ra nuu tíkaa ndee xaꞌa iku Olivo ikan, ta ki̱xaá ndiꞌi mii nandíkun sata ra káꞌan na yavaꞌa xaꞌa Ndioxi, xaꞌa ya kuaꞌa ni yavaꞌa i̱kan Ndioxi xi̱ni na.
Saa káꞌan na:
―Ná ikan Ndioxi yavaꞌa xiꞌin rayóꞌó, chi Rey rakaꞌnu nuu yo ku ra, rake̱e nuu Ndioxi ku ra. Taxin ná koo nuu ndivi, ta ná kunuu sukun ni yatoꞌo ra ―káchi na.
Tasaa ndi̱kaꞌan sava ndafariseo ñúꞌu tañu naꞌa ikan xiꞌin Jesús:
―Tata maestro, kaꞌan xiꞌin nandíkun sata un ná kutaxin yuꞌu na ―káchi nda.
Saa ndi̱kuiin Jesús káꞌan ra xiꞌin nda:
―Tá ná kaꞌan i xiꞌin nayóꞌó kutaxin yuꞌu na, ta ndikuiin yuu kaꞌan ya xaꞌa i ―káchi ra xiꞌin nda.
Ñaa ndi̱xaa Jesús yati ñuu Jerusalén. Tá xi̱ni ra ñuu ikan ta ki̱xaá ra xáku ra xaꞌa nandóo ikan,
káchi ra saa:
―Tatu ndóꞌo̱ xíin ku ndo kundaa ini ndo unkua kúni Ndioxi ikan ra xiꞌin ndo, ta kuchiñu ndo koo vaꞌa ini ndo. Sundi xïin ndo kundaa ini ndo, yakan kua íyo séꞌe ya nuu ndo küvi kuni ndo ya.
Sundi vaxi kivi ta kixi na íyo kuachi xiꞌin ndo kani taꞌan na xiꞌin ndo. Iin kava nduu ndiꞌi na nuu ñuu ndo. Ndiꞌi ni kúu ñaꞌñu ndasi na ndóꞌo̱.
Iin sindiꞌi vaꞌa na xaꞌa ndo. Nda iin yuu xaꞌa veꞌe ndo ndöo ikan na. Iin ndiꞌi vaꞌa xaꞌa ñuu ndo, saachi köo xíin ndo ndikuni ndo yeꞌe, Rati̱ꞌvi Ndioxi, sikaku ndóꞌo̱ ―káchi Jesús.
Jesús táva ra naꞌa nañúꞌu xíko xiꞌin nañúꞌu sáta ini veꞌe ñuu kaꞌnu ñuu Jerusalén
(Mt. 21:12-17; Mr. 11:15-19; Jn. 2:13-22)
Saa tá ndi̱ꞌi ikan ta ndi̱xaa ra ñuu Jerusalén, ndi̱keta ra ini veꞌe ñuꞌu kaꞌnu. Ñaa kíxaá ra táva ndiꞌi ra nañúꞌu xíko tin nañúꞌu sáta ini veꞌe ñuꞌu ikan.
―Soꞌva káchi tuꞌun Ndioxi: “Veꞌe i ta veꞌe nuu kaꞌan na xiꞌin i kua”, káchi tuꞌun ra. Ta ndóꞌo̱ köo íkan ndo saa. Nda tá káa iin veꞌe nuu ndíkitaꞌan nakuiꞌna, saa i̱kan ndo xiꞌin veꞌe Ndioxi ―káchi Jesús xiꞌin na.
Ndiꞌi saa kivi ndi̱xika ra sínaꞌa ra ini veꞌe ñuꞌu ikan. Ta nda ínuu nuu ndiꞌi sutu xiꞌin naxikuaꞌa tin ndasínaꞌa yata̱a raMoisés mi ñuu ikan, ndúku nda kuꞌva kaꞌni nda Jesús.
Ta ni köo kúvi niꞌi nda kuꞌva kaꞌni ñaꞌa nda, saachi ndiꞌi ni kúu naꞌa xíni soꞌo ni na yakáꞌan ra.
Ndákan tuꞌun na Jesús unku ta̱xi ichi ndaꞌa ra
(Mt. 21:23-27; Mr. 11:27-33)
Saa ku̱u iin kivi tá ndíkaa Jesús veꞌe ñuꞌu kaꞌnu ñuu Jerusalén sínaꞌa ra, káꞌan ra xiꞌin na tuꞌun vaꞌa xaꞌa Ndioxi. Tasaa ndi̱xaa nda ínuu nuu ndiꞌi sutu xiꞌin ndasínaꞌa yata̱a raMoisés, tin naxikuaꞌa,
ndi̱xaa nda káꞌan nda xiꞌin ra, káchi nda saa:
―Kaꞌan xiꞌin nde: ¿mii ki̱ꞌin un ichi ya íkan un saa? ¿Unku ta̱xi ichi ndaꞌa un xaa un saa? ―káchi nda xiꞌin ra.
Saa ndi̱kuiin ra kaꞌan ra:
―Saa tu yeꞌe va, kúni i ndakan tuꞌun i ndóꞌo̱, ta ndikuiin ndo yuꞌu i.
Tá kúu raJuan: ta ¿unku na ta̱xi ichi ndaꞌa ra ya si̱kuchi ra naꞌa? ¿An Ndioxi ta̱xi ichi ndaꞌa ra, an na ivi yóꞌó ta̱xi ya ndaꞌa ra? ―káchi Jesús xiꞌin nda.
Ñaa xa̱á nda káꞌan nda xiꞌin taꞌan nda, káchi nda saa:
―Tá ná kaꞌan yo xiꞌin ra: “Ndioxi ku ra ta̱xi ichi ndaꞌa raJuan”, kachi yo, ta kaꞌan ra xiꞌin yo: “¿Ndachu köo ndi̱kandixa ndo ra?”, kachi ra.
Ta ni küvi kaꞌan tuku yo: “Naꞌa ku na ta̱xi ichi ndaꞌa ra”, kachi yo, saachi ndiꞌi na kándixa ni ñaꞌa na. “Randi̱kaꞌan ndoso tuꞌun Ndioxi ku ra”, káchi na, ta i̱yo ni kaꞌni na yoo xiꞌin yuu ―káchi nda xiꞌin taꞌan nda.
Ñaa ndi̱kuiin nda káchi nda saa:
―Köo xíni nde unku ta̱xi ichi ndaꞌa raJuan ―káchi nda.
―Tatu köo xíni ndo unku ta̱xi ichi ndaꞌa ra, ta ni yeꞌe käꞌan i xiꞌin ndo unku ta̱xi ichi ndaꞌa i ―káchi ra xiꞌin nda.
Cuento xaꞌa rata̱xi too ñuꞌú
(Mt. 21:33-44; Mr. 12:1-11)
Sindiꞌi ikan xa̱á tuku Jesús ndítuꞌun ra iin cuento káchi ra saa:
―Saa ndo̱ꞌo iin ra, chi̱ꞌi ra tiuva nuu ñuꞌú ra. Ñaa ta̱xi too ra ya ndaꞌa inka naꞌa. Saa ke̱e ra kuaꞌan xika ra inka ñuu.
Tá ti̱ndaa kivi ndi̱xinu tiuva, tasaa ti̱ꞌvi ra iin mozo ra kuaꞌan ra kaꞌan ra xiꞌin nandu̱ku too ñuꞌú nuu ra, ya nditaꞌvi na loꞌo ri xiꞌin ra ya kúu yaꞌvi ñuꞌú ra. Ta ni köo ndi̱xiin na taxi na ri ndaꞌa mozo ra. Mii ka na ka̱ni ñaꞌa, xa̱nduvaꞌa na xiꞌin ra, iin saa káa yuchi ndaꞌa ra, nda iin ñaꞌa köo ndáa ra ndi̱ko koo ra.
Tasaa ti̱ꞌvi tuku ra inka mozo ra kuaꞌan ra. Tá i̱kan na xiꞌin ranuu, saa i̱kan tu na xiꞌin ra ikan va. Ndi̱kaꞌan kini na xiꞌin ra tin xa̱nduvaꞌa na xiꞌin ra. Si̱ndiko koo yuchi tu na ra ikan va kuanuꞌu ra.
Ñaa ti̱ꞌvi tuku ra inka mozo ra kuaꞌan ra. Saa i̱kan tu na xiꞌin ra ikan va, xa̱nduvaꞌa ka vi na xiꞌin ra. Ñaa ta̱xin na ra kuaꞌan ra.
’Saa xa̱á ndíkani ini mii rata̱xi too ñuꞌú ikan, káchi ra saa: “¿Ta unkua ikan yo vitin? ¿An vaꞌa ka tiꞌvi yo seꞌe mani yo kuꞌun ra? An sana kañuꞌu na rayóꞌó ta xänduvaꞌa na xiꞌin ra”, ka̱ꞌán ra.
Tasaa ti̱ꞌvi ra seꞌe ra kuaꞌan ra. Tá xi̱ni na seꞌe ra, ñaa xa̱á na káꞌan na: “Seꞌe raxíin ñuꞌú yayóꞌó ku ravaxi kaa. Naꞌa ndo ná kaꞌni yo ra, ta ná ndoo ndiꞌi ñuꞌú iva ra ndaꞌa yo”, káchi na.
Ñaa ta̱va na ra nuu ñuꞌú iva ra, xa̱ꞌni ñaꞌa na. Soꞌva káchi cuento yóꞌó ―káchi Jesús xiꞌin na.
Saa ndi̱kaꞌan ra xiꞌin nandóo xíni soꞌo ikan:
―Tá ná xaa mii raxíin ñuꞌú ya ikan, ¿unkua ikan ra xiꞌin naxa̱ꞌni seꞌe ra, ná kachi ndóꞌo̱?
Ná kaꞌan i xiꞌin ndo unkua ikan ra xiꞌin na. Tá ná kixaa ra, ta iin sindiꞌi xaꞌa ndiꞌi ra nata̱xi too ra ñuꞌú ndaꞌa, kaꞌni ra na. Ñaa nduku ra inka na kundaa ñuꞌú ra ―káchi Jesús xiꞌin na.
Tá xi̱ni soꞌo na cuento ikan ya káꞌan ya xaꞌa na. Ñaa xa̱á na káꞌan na:
―Ná täxi Ndioxi kundoꞌo yo tá ndo̱ꞌo naki̱ꞌin too ñuꞌú ra ikan ―káchi na.
―¿An köo kándixa ndo yakáꞌan cuento yóꞌó? ¿Ta unkua kúni kaꞌan tuꞌun Ndioxi yata̱a na xinaꞌa? Chi tuꞌun ikan káꞌan ya:
Yuu ya xíni ñuꞌu ni nasíkuaꞌa veꞌe kua ikan.
Ta köo ndi̱xiin na kuñuꞌu na ya, ku̱ndasi na ya.
[Tá káa yuu yaku̱ndasi na ikan, saa káa yeꞌe, Rake̱e nuu Ndioxi.]
Tá ndíkava kisi sata yuu, ta táꞌvi ya; an yuu ndíkava sata kisi, ta iin síkuachi yuchi ndiꞌi ñaꞌa ya. [Tá kuꞌva ndíꞌi xaꞌa yayóꞌó, saa ndiꞌi xaꞌa naꞌa naxïin kandixa yeꞌe, nakúndasi yeꞌe] ―káchi Jesús.
Ñaa xi̱ni soꞌo ndasutu ikan xiꞌin ndasínaꞌa ley yata̱a raMoisés. Tá xi̱ni soꞌo nda yandi̱kaꞌan Jesús, ta ndikun ku̱ni nda tiin ñaꞌa nda, chi ku̱ndaa ini nda, xaꞌa nda káꞌan cuento yandi̱kaꞌan ra, yakan ku̱ni nda tiin ñaꞌa nda. Sundi köo ndi̱kuchiñu nda tiin nda ra, saachi íꞌvi nda nuu naꞌa nakuaꞌan ndee ra.
Kuaꞌan na koto ndoso na Jesús xaꞌa xuꞌun yandíkiꞌin gobierno
(Mt. 22:15-22; Mr. 12:13-17)
Saa ku̱u ta ki̱xaá ndasutu xiꞌin ndasínaꞌa ley Ndioxi yata̱a raMoisés, ki̱xaá nda ndúku nda ndá kuꞌva koo tiin nda Jesús, taxi nda kuachi xaꞌa ra nuu nachiñu. Ñaa ti̱ꞌvi nda sava naꞌa kuaꞌan na nuu Jesús kaꞌan na xiꞌin ra ya ná kuni soꞌo nakaꞌan ra ndá ka tuꞌun väꞌa.
Saa ndi̱xaa na nuu ra, káꞌan na xiꞌin ra:
―Tata maestro, ndeꞌe xíni nde vaꞌa ni sínaꞌa un. Nina yandaa káꞌan un xiꞌin naꞌa, ta ni köo náma un tuꞌun káꞌan un xiꞌin na. Iin káchi káꞌan un xiꞌin ndiꞌi na. Tá íyo ndiꞌi yakúni Ndioxi, saa íyo yasínaꞌa un na ndá kuꞌva koo na.
Ta vitin kúni nde kundaa ini nde unkua káchi yóꞌo̱, ¿an vaꞌa taxi yo kota yakáꞌan raCésar, rarey ñuu Roma xiꞌin yo an täxi yo ya? ―káchi nda xiꞌin ra.
Ta ku̱ndaa ini ra ndaxíto ndoso ñaꞌa ku nda, ñaa ndi̱kaꞌan ra xiꞌin nda, káchi ra saa:
―¿Ndachu vaxi ndo xíto ndoso ndo yeꞌe?
Taxi ndo iin xuꞌun ná koto i nuu ya. ¿Unku naꞌna kua ínuu nuu ya? ―káchi ra xiꞌin nda.
Saa ndi̱kuiin nda káꞌan nda:
Tasaa ndi̱kuiin ra káꞌan ra:
―Tatu naꞌna rarey ñaa ínuu nuu ya, ta kúni kachi ya xuꞌun rañaa kua; taxi ndo yakúu ñaꞌa rañaa ndaꞌa ra, ta taxi tu ndo yakúu ñaꞌa Ndioxi va ndaꞌa ra ―káchi Jesús xiꞌin nda.
Ñaa vaꞌa ka ndá yayaa ku̱taxin yuꞌu nda, chi köo ndi̱kuchiñu nda niꞌi nda kuꞌva taxi nda kuachi xaꞌa ra. Vaꞌa ni káꞌan ra, yakan köo ndi̱kuchiñu nda xiꞌin ra. Iin ndi̱kanda ini nda xíto nda nuu ra xaꞌa yavaꞌa ni káꞌan ra.
Ndasaduceo káꞌan nda xiꞌin Jesús an ya ndixa kua ndítaku nandii
(Mt. 22:23-33; Mr. 12:18-27)
Saa ku̱u ke̱e sava ndasaduceo ndi̱xaꞌan nda nuu Jesús ndákan tuꞌun ñaꞌa nda xaꞌa naꞌa naxíꞌi. Ndasaduceo ku nda köo kándixa ya ndítaku naxíꞌi. Yakan ndi̱xaa nda káꞌan nda xiꞌin Jesús, káchi nda saa:
―Tata maestro, yata̱a raMoisés ndi̱ndoo ndaꞌa yo ta káchi ya: “Tá íyo iin ra ti̱ndaꞌa xiꞌin iin ñaꞌa, tatu ndi̱xiꞌi ra ta ndi̱ndoo kuaan mii yásiꞌi ra, ta xíniñuꞌu ndikiꞌin ñani ra yá, ya ná kaku seꞌe yá. Tatu ka̱ku seꞌe yá, tá káa seꞌe yii yá randi̱xiꞌi saa nduu mii yaloꞌo ikan”, káchi yata̱a raMoisés.
¿Ta unkua káchi yóꞌo̱ xaꞌa yayóꞌó? Saa ndo̱ꞌo sava nda, uxa ku nda veꞌe nda. Ta iin ñani nda, ranuú, ti̱ndaꞌa ra xiꞌin iin ñaꞌa. Saa ku̱u ta ndi̱xiꞌi ra. Ni köo seꞌe ra ndi̱kaku xiꞌin yá.
Ñaa ti̱ndaꞌa inka ñani ra, ra uvi, xiꞌin yá ta ndi̱xiꞌi tu ra ikan va. Ni köo ndi̱kaku tu seꞌe ra ikan va xiꞌin yá.
Ñaa ti̱ndaꞌa tuku inka ra uni xiꞌin yá, tasaa ndo̱ꞌo tu ra ikan va. Uxa saa nda ti̱ndaꞌa xiꞌin yá, tasaa ndo̱ꞌo ndiꞌi nda, ni köo seꞌe nda ndi̱kaku xiꞌin yá.
Saa ku̱u ndi̱xiꞌi tu mii va yá.
Ná nditaku nandii, ta ¿unku nda kindoo xiꞌin yá xaꞌa ya ndi̱xiyo ndiꞌi nda xiꞌin yá? ―káchi ndasaduceo ikan xiꞌin Jesús.
Saa ndi̱kuiin ra káꞌan ra:
―Naꞌa na íyo ñuu ivi yóꞌó tíndaꞌa na, tíndaꞌa taa tin ñaꞌa.
Sundi naꞌa nakúu mii ichi nditaku, ta köo ka taꞌan yañaa kuni na. Taa ku na, ñaꞌa ku ná, köo ka naꞌa tindaꞌa nuu ndivi.
Saachi nuu ndivi köo ka nakuvi, tá íin na ángel Ndioxi, saa nduu na. Ta nduu na seꞌe Ndioxi xaꞌa ya ndi̱taku na i̱kan ra.
Koto ndo unkua káꞌan Ndioxi, tatu köo nandítaku íkan ra ta köo na kañuꞌu vi ñaꞌa. Tá kúu ndayóꞌó ndandi̱xiꞌi ku nda nuu ndóꞌo̱, sundi nuu Ndioxi ta köo ndi̱xiꞌi nda, ndatáku va ku nda ―káchi Jesús xiꞌin ndasaduceo ikan.
Saa ndi̱kaꞌan sava ndamaestro ndasínaꞌa ley yata̱a raMoisés:
―Vaꞌa ni káꞌan un, tata maestro ―káchi nda xiꞌin Jesús.
Tasaa xi̱kuiin ndasaduceo, köo ndi̱keꞌe ka ñaꞌa nda.
RaCristo rasikaku nañuu ivi ta chee ka ra ikan nuu raDavid
(Mt. 22:41-46; Mr. 12:35-37)
Saa ku̱u ta ndi̱ndakan tuꞌun Jesús nandóo ikan, káchi ra saa:
―¿Unkua káchi ndóꞌo̱? ¿Ndachu káꞌan naꞌa seꞌe sikua raDavid ku raCristo, rasikaku nañuu ivi yóꞌó, káchi na?
42-43 ¿Ta unkua káa yañaa ya káa ya saa? Nda ni mii xii sikua yo rarey David ta ta̱a ra tuꞌun káchi soꞌva:
Tata yo Ndioxi ndi̱kaꞌan ra xiꞌin Tata i, rachee nuu i, káchi ra saa:
“Naꞌa, koo un kaꞌnda chiñu un xiꞌin i nuu íyo i,
ñaꞌñu kuaꞌa i yóꞌó koo un, chi kúni i xakaꞌnu i yóꞌo̱.
Yóꞌó koo un xiꞌin i ndakua ná chindoo ndiꞌi i naxïin kuni yóꞌo̱;
ná chindoo i na xaꞌa un ya kuañu ndoso ñaꞌa un”, soꞌva káchi Ndioxi.
Ta suvi mii raDavid ta̱a yayóꞌó xinaꞌa. Ta vitin íyo ya tixin tutu náni Salmos.
Tá ta̱a raDavid yayóꞌó ta xaꞌa Cristo ndi̱kaꞌan. Tatu tata raDavid ku Cristo, ¿ta ndachu kúu Cristo seꞌe sikua raDavid? ―káchi Jesús xiꞌin na.
(Mt. 23:1-36; Mr. 12:38-40; Lc. 11:37-54)
Saa xíni soꞌo ndiꞌi naꞌa ndóo na, ñaa ndi̱kaꞌan Jesús xiꞌin ndaxíka xiꞌin ra, káchi ra saa:
―Kuenda ni koo ndo, ïkan ndo tá íkan ndasínaꞌa yata̱a raMoisés, saachi saa íkan nda: Ndíkundixi nda tikoto nani ni chi kútoo nda ná kañuꞌu ndiꞌi naꞌa nda. Kútoo nda ná chindee ndiꞌi na nda tá xíka nda kuaꞌan nda nuu yaꞌvi. Saa tu tá kuaꞌan nda veꞌe ñuꞌu an nuu viko, nina nuu tai ndóo nakúu mii chiñu ndee kútoo nda kundoo nda.
Ta kíndaa nda veꞌe nándaꞌví ndaꞌa ná, ñaa xáá nda ndása vaꞌa nda mii nda nuu inka na, ndása xïni nda xaꞌa ñaꞌa nándaꞌví, ta kíxaá nda káꞌan nda xiꞌin Ndioxi. Naꞌa ku chi káꞌan nda xiꞌin ra ya ná kuni inka naꞌa káñuꞌu ni nda Ndioxi. Ndaꞌvi ni ndayóꞌó, chi ndoꞌo ni ka ndayóꞌó va nuu inka naꞌa ikan Ndioxi ―káchi Jesús.
Xuꞌun ta̱xi yándaꞌví
(Mt. 12:41-44)
Tá ndíkaa Jesús veꞌe ñuꞌu ta xíto ra yáꞌa naꞌa kuaꞌan na, táan na xuꞌun ini caja nuu kée xuꞌun. Ta nakuika kuaꞌa ka vi xuꞌun táan na.
Saa xi̱ni tu ra ndi̱yaꞌa iin yándaꞌví chíkaa yá uvi xuꞌun yaꞌa vali ini caja ikan, ta loꞌo ni ndáka ya.
Ñaa ndi̱kaꞌan ra xiꞌin nandóo yati xiꞌin ra, káchi ra saa:
―Yandaa káꞌan i xiꞌin ndo, kuaꞌa ni ka yata̱an yáyóꞌó nuu nakuika.
Chi nakuika ra, vani kuaꞌa ni xuꞌun táan na ini caja yóꞌó ta yandóo ndoso ndaꞌa va na kua táan na. Sundi yándaꞌví yóꞌó, ta̱an ndiꞌi yá xuꞌun yakúu mii yá táku yá ―káchi Jesús xiꞌin na.
Jesús káꞌan ra xaꞌa veꞌe ñuꞌu kaꞌnu ya ndiꞌi xaꞌa ya
(Mt. 24:1-2; Mr. 13:1-2)
Saa káꞌan sava na xaꞌa veꞌe ñuꞌu ikan, yalatun ni yuu ndi̱kuaꞌa ya, ta kuaꞌa ka vi ñaꞌa luvi yatáxi naꞌa ndaꞌa Ndioxi kúu mii ya, káchi na. Tasaa ndi̱kaꞌan Jesús xiꞌin na:
―Luvi ni veꞌe ñuꞌu yóꞌó, káchi ndo, sundi vaxi kivi ta ndiꞌi xaꞌa ndiꞌi ya. Ni ñaꞌa luvi kúu mii ya vitin ta ndiꞌi yaa xaꞌa ya. Nda iin yuu xaꞌa ya ndöꞌo ka ―káchi Jesús xiꞌin na.
Ya kuu tá xa ku̱yati ndiꞌi xaꞌa ñuu ivi
Saa ndi̱ndakan tuꞌun sava na ra, káchi na saa:
―Tata maestro, ¿maa kua kuu saa? ¿Unku ya koo seña kuni nde tá xa ku̱yati ti̱ndaa tiempo ndiꞌi xaꞌa veꞌe ñuꞌu yóꞌó? ―káchi na xiꞌin ra.
Tasaa ndi̱kuiin Jesús, káchi ra saa:
―Kuenda ni koo ndo ya ná sïndaꞌvi naꞌa ndóꞌo̱. Saachi kixi sava taa sindaꞌvi nda ndóꞌo̱, kachi nda saa: “Yeꞌe ku Rati̱ꞌvi Ndioxi vaxi sikaku nañuu ivi yóꞌó”, kachi nda. Tasaa kaꞌan tu nda, “Vitin ti̱ndaa kivi ya ndiꞌi xaꞌa ñuu ivi yóꞌó”, kachi nda xiꞌin ndo, sundi kändixa ndo nda.
Tá xa̱á xíni soꞌo ndo íyo kuachi yóꞌó tin kaa, ta ku ïꞌvi ndo, saachi nduxa koo ndiꞌi yayóꞌó, sundi täꞌan vi tindaa kivi ya ndiꞌi xaꞌa ñuu ivi.
’Kuaꞌa ni ñaꞌñu koo kuachi; kani taꞌan na xiꞌin na inka ñuu.
Ta i̱yo ni kuu, kuaꞌa ni ñuu taan, saa koo tu tama va, koo kuaꞌa ni tu nuu kueꞌe va. Saa koo tu seña nuu ndivi va, i̱yo ni kuu ku iꞌvi ni ndo.
’Sundi xiꞌna ndoꞌo ni ndóꞌo̱, saa yaꞌa yañaa. Xanduvaꞌa ni na xiꞌin ndo. Taxi na kuachi xaꞌa ndo nuu nanaꞌnu veꞌe ñuꞌu, taan na ndóꞌo̱ veꞌe kaa tin taxi na kuachi xaꞌa ndo kuꞌun ndo nuu naveꞌe chiñu an nuu rey. Xaꞌa ya ndíkun ndo sata i, yakan ikan na saa xiꞌin ndo.
Tá ndi̱xaa ndo nuu nachiñu ikan ta kuchiñu ndo ndituꞌun ndo tuꞌun vaꞌa xaꞌa i xiꞌin na.
Kündiꞌi ini ndo xaꞌa tuꞌun kaꞌan ndo xiꞌin na,
chi mii i chindee ndóꞌo̱, taxi i tuꞌun ndaꞌa ndo kaꞌan ndo xiꞌin na. Ndichi ni koo tuꞌun taxi i ndaꞌa ndo kaꞌan ndo xiꞌin na ta ni küchiñu na xiꞌin ndo, chi vaꞌa ni kaꞌan ndo.
Nda naveꞌe ndo, iva siꞌí ndo, an nataꞌan ndo xiꞌin migo ndo, nda nañaa taxi kuachi xaꞌa ndo nuu nachiñu. Ta kaꞌni na sava ndóꞌo̱.
Ndiꞌi ni kúu naꞌa ta kundasi nuu na kuni na ndóꞌo̱, xaꞌa ya ndíkun ndo sata i.
Sundi Ndioxi ta kundaa ni ra ndóꞌo̱, nda iin ya täxi ra kundoꞌo ndo, nda ixi xini ndo täxi ra ndiꞌi xaꞌa.
Saachi Ndioxi ta sikaku ra ndóꞌo̱ koo ndo xiꞌin ra tatu ná ndïko koo ini ndo xaꞌa ya kuaꞌan ndo ichi ra.
’Tá xi̱ni ndo iin ndi̱kava nduu ndiꞌi nasoldado nuu ñuu Jerusalén yóꞌó, tasaa kundaa ini ndo kama ni ndiꞌi xaꞌa ya.
Saachi ndee ni i̱yo kuu, koo kuachi, tixuꞌvi ni ndóꞌo̱ nañuu Jerusalén ikan Ndioxi. Ta ikan ku nuu xinu ndiꞌi yata̱a ndandi̱kaꞌan ndoso tuꞌun Ndioxi xinaꞌa.
Saa náñaꞌa ñúꞌu seꞌe an ná chíchin seꞌe kivi ikan, ndaꞌvi ni ná chi ndee ni kuu. Tixuꞌvi ni ndiꞌi nañuu Jerusalén. Ndee ni i̱yo kundoꞌo na ta kundiꞌi ni ini na chi kivi ikan ku nuu kasa nani Ndioxi kuachi xiꞌin nañuu Jerusalén yóꞌó.
Sava ndóꞌo̱ kuvi xiꞌin ichi. Ta sava ndo tiin taku ndasoldado, kuꞌun ndo xiꞌin nda inka ñuu nuu kani ni, ta ikan xachiñu ndo xiꞌin ya nduxa. Ta na inka ñuu, naköo kúu Israel, ku na kixi koo ñuu Jerusalén yóꞌó. Na ikan ku na kaꞌnda chiñu nuu sava ndóꞌo̱. Saa kuu ndakua xinu ndiꞌi yandi̱kaꞌan Ndioxi ―káchi Jesús xiꞌin na.
Kuaꞌa ni ya kuu tá xa ku̱yati ndiko koo Jesús ñuu ivi
(Mt. 24:29-35, 42-43; Mr. 13:24-37)
Ñaa ndi̱kaꞌan ka Jesús xiꞌin na, káchi ra saa:
―Tá ku̱yati ndiꞌi xaꞌa ñuu ivi, ta koo seña nuu ñu̱ꞌu tin yoó xiꞌin kimi, koo seña kuni ndo. Ndiꞌi na ivi ta ku iꞌvi ni na xaꞌa ndiꞌi yakuu. Iin saka soꞌva ini na, ni kündaa ini na unkua ikan na chi kini ni i̱yo ndaꞌi nduta ñuꞌu tin kandeta nuu rá.
Sava na kuvi ndiuu xaꞌa ya i̱yo ni kuu, chi nda kimi ta kanda ri. Tá kúu nuu táan, saa kuu nuu ndivi.
Tá sindiꞌi ikan, saa kuni ndiꞌi naꞌa yeꞌe, raTaa rake̱e nuu Ndioxi, kuni na ndiko koo i kixi i ñuu ivi yóꞌó. Xiꞌin viko kixi i, ta ndee ni koo yayéꞌe ná kixi i. Nda tá káa iin rarey, rachee, saa koo i kixi i, chi kixi ndee Ndioxi xiꞌin i.
Tá ki̱xaá kúu ndiꞌi yandi̱kaꞌan i xiꞌin ndo ta ndikiꞌin ndo ini ndo, kusini ndo chi xa ku̱yati ni tindaa kivi ya kixi i chindee i ndóꞌo̱ ta nda iin ka ya ndöꞌo ndo ―káchi Jesús xiꞌin na.
Saa ndi̱kaꞌan ka ra iin cuento loꞌo xiꞌin na káchi ra saa:
―Tá kúu ndóꞌo̱, tá xíto ndo ndaꞌa itun higo an ndá ka itun,
xíto ndo ndaꞌa nu vaxi nana iku nu ta káchi ndo: “Xa ku̱yati xaa savi”, káchi ndo.
Tá vaꞌa kúndaa ini ndo ndá seña kua táxi itun, tasaa kundaa tu ini ndo xaꞌa seña ya kuu; kundaa ini ndo xa ku̱yati kivi kaꞌnda chiñu Ndioxi.
’Ndixa káꞌan i xiꞌin ndo, naꞌa nandóo vitin ta kuni nduxa na seña ya koo nuu ndivi tin ñuu ivi. Kuni na yaꞌa ndiꞌi ya.
Vaxi tiempo ta ndiꞌi xaꞌa ndiꞌi ñuu ivi yóꞌó tin ndivi, sundi tuꞌun i ta nda iin ya ndïꞌi xaꞌa, ndakua xinu ndiꞌi ya.
Xíniñuꞌu ndo koo nduvi ndo, ndinuni kaꞌan ndo xiꞌin Ndioxi ndiꞌi saa tiempo ya ná ndöꞌo ndo saa, ta kuchiñu ndo kaku ndo. Tasaa kuchiñu kuyati ndo nuu yeꞌe, Rake̱e nuu Ndioxi tá ná ndiko koo i ―káchi Jesús xiꞌin na.
Ndiꞌi kivi sínaꞌa ra naꞌa. Nduvi sínaꞌa ra na ini veꞌe ñuꞌu kaꞌnu ñuu Jerusalén, ta ñúu kuaꞌan ra ndóo ra kíxi ra iku yanáni Olivo.
Ta naꞌa ka ndíkoo naꞌa kuaꞌan na veꞌe ñuꞌu kuni soꞌo na káꞌan Jesús.
RaJudas Iscariote ndúku ra kuꞌva nditaxi ra Jesús ndaꞌa nasáa ini xíni ñaꞌa
(Mt. 26:1-5, 14-16; Mr. 14:1-2, 10-11; Jn. 11:45-53)
Saa ku̱u ta xa ku̱yati ni koo viko pascua ya kuxi naIsrael xita vaꞌa yaköo uxan iya xiꞌin, [chi saa íkan na ya ndíkaꞌán ini na kivi ta̱va Ndioxi xii sikua na ñuu Egipto].
Ta kivi ikan xa̱á sava ndasutu naꞌnu xiꞌin ndasínaꞌa yata̱a raMoisés, xa̱á nda ndúku nda kuꞌva kaꞌni séꞌe nda Jesús xaꞌa ya íꞌvi nda nuu naꞌa, nakuaꞌan ndee ra.
Ta ndi̱kiꞌvi Satanás, kiti ínuu nuu ndiꞌi rinaꞌa, ndi̱kiꞌvi ri ini iin raxíka xiꞌin Jesús, ranáni Judas Iscariote.
Ñaa ke̱e ra ndi̱xaꞌan ra nuu nda sutu naꞌnu tin ndanaꞌnu nuu policía ndandáa veꞌe ñuꞌu, ndi̱xaꞌan ra ndi̱kaꞌan ra xiꞌin nda ndá kuꞌva ikan ra nditaxi ra Jesús ndaꞌa nda.
Tá ndi̱kaꞌan ra xiꞌin nda, ta vaꞌa ku chi ku̱ni nda xaꞌa yandi̱kaꞌan ra xiꞌin nda. Saa ndi̱kaꞌan nda chaꞌvi ñaꞌa nda.
Ta ndi̱kuiin yuꞌu ra xanduvi ra yaki̱ndoo ra xiꞌin nda; ñaa xa̱á ra ndúku ra kuꞌva taxi séꞌe ra Jesús ndaꞌa nda.
Jesús xíxini ra xiꞌin ndaxíka xiꞌin ra
(Mt. 26:17-29; Mr. 14:12-25; Jn. 13:21-30; 1 Cor. 11:23-26)
Ti̱ndaa kivi yakuxi naIsrael xita vaꞌa yaköo uxan iya xiꞌin viko pascua. Kivi ikan kua kuaꞌan iin levo loꞌo xiꞌin na veꞌe ñuꞌu, ikan xáꞌni na ri nuu sutu. Ta sindiꞌi saa kuanuꞌu ri xiꞌin na veꞌe na xíxi na, chi saa costumbre na.
Saa ndi̱kaꞌan Jesús xiꞌin raPedro tin raJuan, ndi̱kaꞌan ra xiꞌin nda, káchi ra saa:
―Kuáꞌan ndo xavii ndo ñaꞌa yakuxini yo viko pascua ―káchi ra xiꞌin nda.
―¿Mii kua kúni un kuꞌun nde xavii nde ya? ―káchi nda.
Saa ndi̱kuiin ra, káchi ra saa:
―Kuáꞌan ndo, tá ndi̱xaa ndo ñuu Jerusalén, ta nditaꞌan ndo iin rataa kuaꞌan ra xiꞌin iin yoo tikuii. Ta kundikun ndo kuꞌun ndo sata ra nda ná xaa ra veꞌe.
Tasaa kaꞌan ndo xiꞌin mii raxiin veꞌe: “Ratata maestro ndi̱kaꞌan xiꞌin nde vaxi nde kaꞌan nde xiꞌin un: ¿Mii kua íyo iin cuarto nuu xanduvi nde ñaꞌa kuxi nde viko pascua vitin, che?”, kachi ndo xiꞌin ra.
Ta ñaa naꞌa ra iin cuarto kaꞌnu íin chí piso ni̱nu nuu ndo, ta xa íyo ndiꞌi ñaꞌa ya kuniñuꞌu ndo, ñaa xavii ndo kuxini yo pascua vitin ―káchi ra xiꞌin nda.
Saa ke̱e ndixa nda kuaꞌan nda. Tá íyo ndiꞌi yandi̱kaꞌan Jesús xiꞌin nda, saa ndixa íyo ndiꞌi yandi̱taꞌan nda. Ta ikan xa̱nduvi nda ñaꞌa kuxi nda xiꞌin Jesús.
Ñaa tá ti̱ndaa hora kuxini na, ta ki̱xaa Jesús ndi̱kunduꞌu ra nuu mesa kuxi ra xiꞌin ndaxíka xiꞌin ra.
Saa ndi̱kaꞌan ra xiꞌin nda:
―Yachi vi kúni ni i kuxi xiꞌin ndo viko Pascua yóꞌó. Ta vitin vi ti̱ndaa kivi ya kuxi i xiꞌin ndo. Kúsini ni i kuxi xiꞌin ndo tá táku i vitin.
Saachi inka pascua yavaxi ta köo ka i kuxi i xiꞌin ndo. Sundi nda ná xinu ndiꞌi ya kúni kaꞌan viko yóꞌó, nda saa kuxi i xiꞌin ndo nuu xáꞌnda chiñu Ndioxi ―káchi Jesús xiꞌin nda.
Saa ti̱in ra iin vaso vinu ta ta̱xi ra tixaꞌvi ndaꞌa Ndioxi. Tá ndiꞌi ta̱xi ra tixaꞌvi ndaꞌa Ndioxi, saa ndi̱kaꞌan ra xiꞌin ndaxíka xiꞌin ra:
―Kiꞌin ndo rá taꞌvi ndo koꞌo ndo xiꞌin taꞌan ndo.
Chi nda iin ka ichi köꞌo ka i rá xiꞌin ndo, nda kivi ná kaꞌnda chiñu Ndioxi nuu nañuu ivi yóꞌó, nda saa koꞌo tuku i rá xiꞌin ndo ―káchi ra xiꞌin nda.
Sindiꞌi ta ki̱ꞌin ra iin xita vaꞌa, saa ta̱xi ra tixaꞌvi ndaꞌa Ndioxi. Tá ndiꞌi ta̱xi ra tixaꞌvi ndaꞌa Ndioxi, saa ta̱ꞌvi ra ya, ta ndi̱kaꞌan ra xiꞌin nda:
―Xita vaꞌa yóꞌó ku kuñu i, chi kuñu i taxi i ya xaꞌa kuachi ndo. Tá ndi̱xiꞌi i, ta ikan ndo tá íkan i vitin ya ndikaꞌán ini ndo xaꞌa i ―káchi ra xiꞌin nda.
Tá sindiꞌi nda xi̱xi nda, saa ti̱in ra vaso vinu ikan ta ndi̱kaꞌan ra xiꞌin nda:
Ta vitin iin ndóꞌo̱ índuꞌu xiꞌin i nuu mesa yóꞌó ku ndo nditaxi yeꞌe ndaꞌa nasáa ini xíni yeꞌe.
Vaꞌa ka vi yeꞌe kuꞌun i tá kuꞌva íyo yandi̱kaꞌan Ndioxi xaꞌa va i, sundi ndaꞌvi mii va randitaxi yeꞌe ndaꞌa nasáa ini xíni yeꞌe, saachi ndoꞌo ni ra ―káchi Jesús xiꞌin nda.
Saa xa̱á nda ndákan tuꞌun taꞌan nda unku nda ikan saa xiꞌin Jesús.
Jesús káꞌan ra taxi ra koo ndaxíka xiꞌin ra, nuu koo ra kaꞌnda chiñu ra
Saa ku̱u ki̱xaá ndaxíka xiꞌin Jesús káni taꞌan nda xiꞌin tuꞌun, ndákan tuꞌun taꞌan nda unku nda koo chee nuu ndiꞌi nda.
Ñaa ndi̱kaꞌan Jesús xiꞌin nda, káchi ra saa:
―Naꞌa naxáꞌnda chiñu ñuu ivi yóꞌó, ta íkan na tá kúni mii na; xánduxa na xiꞌin naꞌa ya ná ikan na yakáꞌan na xiꞌin na. Ta kútoo na ná kaꞌan vaꞌa naꞌa xaꞌa na.
Ta ndóꞌo̱ ïkan ndo tá íkan nachiñu ñuu ivi yóꞌó. Xäa chee ni ndo mii ndo. Ndá ndóꞌo̱ kúu mii chiñu ndee nuu inka ndo ta ndasa ni̱nu̱ ndo mii ndo, xachiñu ndo nuu inka na ―káchi Jesús xiꞌin nda.
Saa ndi̱ndakan tuꞌun ra ndaxíka xiꞌin ra, káchi ra saa:
―¿Unkua káchi ndóꞌo̱? ¿Unku ra chee ka, an ra índuꞌu xíxi nuu mesa, an rachíkaa ñaꞌa xíxi ra índuꞌu nuu mesa ku ra chee ka? Xíni yo, ra índuꞌu xíxi nuu mesa ku rachee. Ta yeꞌe vani rachee ku i nuu ndo, sundi tá íkan iin mozo saa íkan i xiꞌin ndo; växi i chinuu vaꞌa i tuꞌun i.
’Ta ndisaa ndóꞌo̱ ku ndo íyo xiꞌin i, xíni ndiꞌi ndo tindoꞌo ndóꞌo i.
Xaꞌa ya ñaa kua, taxi i ichi ndaꞌa ndo kaꞌnda chiñu ndo xiꞌin i, saachi Tata i ta ta̱xi ra ichi ndaꞌa i ya kaꞌnda chiñu i.
Ta kuxi ndo xiꞌin i nuu mesa i nuu kaꞌnda chiñu i. Saa kundoo ndo xiꞌin i nuu tai toꞌo kaꞌnda chiñu ndo nuu nakúu tata raIsrael ―káchi Jesús xiꞌin nda.
Jesús káꞌan ra xaꞌa raPedro ya ndikuaa ñaꞌa ra
(Mt. 26:31-35; Mr. 14:27-31; Jn. 13:36-38)
Saa ndi̱kaꞌan Jesús xiꞌin raPedro, káchi ra saa:
Sundi yeꞌe ta xa káꞌan ni i xaꞌa un xiꞌin Ndioxi ya ná ndiko koo tuku un nuu ra, tá ndi̱kava un nuu yaväꞌa. Tá ndi̱ko koo un nuu ra, ta xaꞌa un ndee xiꞌin ndiꞌi na itáꞌan xiꞌin un ―káchi Jesús xiꞌin raSimón Pedro.
Saa ndi̱kuiin ra, káchi ra saa:
―Tata, xáꞌa ndee ini ndoꞌo i xiꞌin un, tatu veꞌe kaa ná kuꞌun un, ta kuꞌun i xiꞌin un, tatu yóꞌo̱ kuvi ku un, ta kuvi i xiꞌin un ―káchi ra.
Saa ndi̱kuiin Jesús káꞌan ra xiꞌin ra:
―Küchiñu un ikan un yakáꞌan un xiꞌin i. Ñúu vitin tá täꞌan kana nduxi ta xa uni ichi vi ndikuaa un yeꞌe, köo xíni un yeꞌe, kachi un ―káchi Jesús xiꞌin ra.
Xa ku̱yati nditaxi raJudas Jesús
Saa ku̱u ta ndi̱kaꞌan Jesús xiꞌin ndaxíka xiꞌin ra:
―Ndikaꞌán ndo, yachi tá ti̱ꞌvi i ndóꞌo̱ ndi̱xika ndo ndi̱kaꞌan ndo tuꞌun Ndioxi xiꞌin naꞌa iin iin ñuu, ta köo leka ndo ndi̱xaꞌan xiꞌin ndo, ni xuꞌun, ni nduxan ya ndinama ndo köo ndi̱xaꞌan xiꞌin ndo, ta ¿án ndá ñaꞌa ku̱mani nuu ndo? ―káchi ra xiꞌin nda.
Saa ndi̱kuiin nda, káchi nda saa:
―Nda iin ñaꞌa köo ndi̱kumani nuu nde, tata ―káchi nda.
Ñaa ndi̱kaꞌan ra xiꞌin nda:
―Ta vitin siin káa yakáꞌan i xiꞌin ndo, tá ndá ndóꞌo̱ íyo leka ta kuniꞌi ndo ya ná kuꞌun ya xiꞌin ndo. Tatu íyo xuꞌun ndo, ta kuniꞌi ndo ya ná kuꞌun ya xiꞌin ndo. Tá ndá ndóꞌo̱ köo ichi ta xiko ndo tikachi ndo ná kana xuꞌun sata ndo ichi ndo.
Chi vitin kua ti̱ndaa kivi ya kixaa nduvi i yata̱a iin randi̱kaꞌan ndoso tuꞌun Ndioxi, káchi ya saa: “Tá kundoꞌo na íkan kuachi, saa kundoꞌo Rake̱e nuu Ndioxi”, káchi yata̱a ra xaꞌa i. Saachi ndiꞌi ya íyo xaꞌa i ta xinu ndiꞌi ya ―káchi Jesús xiꞌin nda.
Saa ndi̱kuiin nda káꞌan nda xiꞌin ra:
―Tata, xa yóꞌó íyo uvi ichi ―káchi nda xiꞌin ra.
Saa ndi̱kuiin ra:
Káꞌan Jesús xiꞌin Ndioxi iku Olivo
(Mt. 26:36-46; Mr. 14:32-42)
Saa ke̱e Jesús ñuu Jerusalén ta ndi̱kiꞌin ra kuaꞌan ra iku Olivo, saachi saa ini ra. Saa ndi̱kundikun ndiꞌi ndaxíka xiꞌin ra kuaꞌan nda sata ra.
Tá ndi̱xaa ra ikan, ta ndi̱kaꞌan ra xiꞌin nda:
―Kaꞌan ndo xiꞌin Ndioxi ya chindee ra ndóꞌo̱, ya ná ndïko koo ini ndo xaꞌa ya kuaꞌan ndo sata i ―káchi ra xiꞌin nda.
Saa ku̱xika loꞌo ra; tá kuꞌva nuu ndíkava yuu tá síkana yo ya, saa kua ku̱xika ra nuu nda. Ta ikan si̱kusiti ra, xa̱á ra káꞌan ra xiꞌin Ndioxi,
káchi ra saa:
―Tata, tatu kúni un ta täxi un tixuꞌvi i, sundi ïkan un yakáꞌan i xiꞌin un, ikan yakúni mii un xiꞌin i ―káchi ra xiꞌin Ndioxi.
Ñaa káꞌan ra saa, ta ndi̱tuvi iin ángel Ndioxi ya taxi ya ndee ndaꞌa ra.
Ta ndíꞌi ka vi ini Jesús, ndinuni loꞌo káꞌan ra xiꞌin Ndioxi, ndakua ndi̱xinu titiin nuu ra. Ndoo ka vi rá kóyo vaxi nuu nuu ra. Tá íin koꞌndo nduta nii, saa íin rá kóyo nuu ñuꞌú.
Saa tá si̱ndiꞌi ra ndi̱kaꞌan ra xiꞌin Ndioxi, ta ndi̱ko koo ra ndi̱xaa ra nuu ndóo ndaxíka xiꞌin ra. Ta köo ndi̱kundee ka ini nda xiꞌin yasuchi ini, ñaa ndi̱naa ini nda ndi̱kixi nda.
Saa ndi̱kaꞌan ra xiꞌin nda:
―¿Ndachu ndóo ndo kíxi ndo? Kuandikoo ndo kaꞌan ndo xiꞌin Ndioxi, ya ná ndïko koo ini ndo xaꞌa ya kuaꞌan ndo sata i ―káchi ra xiꞌin nda.
Kuaꞌa ka vi ku na ndi̱xaa tiin Jesús kuꞌun ra xiꞌin na
(Mt. 26:47-56; Mr. 14:43-50; Jn. 18:2-11)
Saa káꞌan ka Jesús xiꞌin ndaxíka xiꞌin ra, ta ki̱xaa iin taꞌnda chee naꞌa nuu ra. Iin ranáni Judas Iscariote raxíka xiꞌin Jesús ku ra ínuu nuu na ndi̱xaa na. Saa ku̱yati ra chu̱tu ra nuu Jesús ya chíndee ñaꞌa ra.
―¿Ndachu íkan un saa xiꞌin yeꞌe, Rake̱e nuu Ndioxi? ¿An xiꞌna chu̱tu un nuu i tasaa nditaxi un yeꞌe ndaꞌa nasáa ini xíni yeꞌe? ―káchi ra xiꞌin ra.
Saa xi̱ni ndandóo xiꞌin Jesús ta ndi̱kaꞌan nda xiꞌin ra:
―Tata, ¿an chindee taꞌan nde xiꞌin un kaꞌni nde na xiꞌin ichi? ―káchi nda.
Ñaa köo ndi̱xindatun iin ra ikan, ndikun ndi̱xaꞌan ra xa̱ꞌnda ra soꞌo kuaꞌa iin ramozo raxáchiñu nuu sutu, ra ínuu nuu ndiꞌi ndasutu.
Saa ndi̱kaꞌan Jesús xiꞌin ra:
―Xa vaꞌa, këꞌe ka ndo nda ―káchi ra xiꞌin nda.
Saa ku̱yati ra ki̱ꞌin ra soꞌo tamozo ikan si̱tiin taꞌan ra, si̱ndaꞌa ñaꞌa ra.
Tasaa ndi̱kaꞌan ra xiꞌin ndasutu naꞌnu ikan tin ndapolicía ndáa veꞌe ñuꞌu xiꞌin inka naxi̱kuaꞌa nandi̱xaa tiin ñaꞌa:
―¿Ndachu ndíso ndo ichi xiꞌin itun vaxi ndo tiin ndo yeꞌe? ¿An rakuiꞌna ku i kua?
Ndiꞌi saa kivi ndi̱xiyo i xiꞌin ndo veꞌe ñuꞌu ta köo ndi̱tiin ndo yeꞌe. Sundi vitin ti̱ndaa hora yataxi Ndioxi ikan ndo yakúni mii ndo, chi kiti nǎꞌa kaꞌnda chiñu nuu ndóꞌo̱ ñuu ivi yóꞌó tiempo vitin ―káchi Jesús xiꞌin nda.
RaPedro ndíkuaa ra Jesús
(Mt. 26:57-58, 69-75; Mr. 14:53-54, 66-72; Jn. 18:12-18, 25-27)
Ñaa ti̱in nda Jesús kuaꞌan ra xiꞌin nda veꞌe rasutu, ra ínuu nuu ndiꞌi sutu. Saa ndíkun raPedro, xixika ndíkun ra kuaꞌan ra sata Jesús.
Ta ndi̱kaꞌmi nda ñu̱ꞌu̱ yéꞌé mii rasutu ikan, ndóo nda ndísaa nda. Ñaa ndi̱kunduꞌu tu raPedro va tañu nda ndísaa ra xiꞌin nda.
Saa tá índuꞌu ra yuꞌu ñu̱ꞌu̱ ikan ndísaa ra, ta xi̱ni iin yáxáchiñu nuu sutu ikan ra. Ñaa ndi̱koto vaꞌa yá nuu ra ta xa̱á yá káꞌan yá:
―Ra ítaꞌan xiꞌin Jesús ku tu rayóꞌó va ―káchi yá.
―¿Ndachu káꞌan un saa xiꞌin i? Köo xíni i rañaa ―káchi ra xiꞌin yá.
Naꞌa loꞌo ta inka tuku va ra ndi̱kuni ñaꞌa. Saa káꞌan ra xiꞌin ra:
―Saa tu yóꞌo̱ va, yóꞌo̱ ndíkun sata Jesús ku tu yóꞌo̱ va ―káchi ra.
Saa ndi̱kuiin raPedro, káꞌan ra:
―Süvi yandaa kua, tata. Ni köo xíni i rañaa ―káchi ra.
Tá ndiꞌi iin kuꞌva iin hora, saa ndi̱kaꞌan tuku inka ra, káchi ra saa:
―Mii yandaa taꞌan Jesús ku tu rayóꞌó va chi raki̱xi chí estado Galilea ku ra ―káchi inka ra ikan.
Saa ndi̱kaꞌan raPedro:
―Tata, ni köo xíni i unkua káꞌan un xaꞌa xiꞌin i ―káchi ra.
Ñaa káꞌan ka ra índuꞌu ra ta ka̱na va nduxi.
Saa ndi̱ko koo Jesús ndi̱koto vaꞌa ra nuu raPedro, ta ndi̱kaꞌán ini ra yandi̱kaꞌan Jesús xiꞌin ra: “Ñúu vitin ta xa uni vi ichi ndikuaa un yeꞌe, saa kana nduxi”, káchi ra xiꞌin ra.
Tasaa ke̱ta raPedro keꞌe xa̱á ra ndinuni loꞌo xáku ra xaꞌa ya ndi̱kuaa ra Jesús.
Kúsiki ndaa na Jesús
(Mt. 26:67-68; Mr. 14:65)
Ñaa xa̱á ndasoldado ndandóo ndáa Jesús xánduvaꞌa nda xiꞌin ra, kúsiki ndaa nda ra, xáku ndaa ñaꞌa nda.
Ndi̱kasi nda nuu ra ta káꞌan nda xiꞌin ra:
Ta kuaꞌa ka vi yakini káꞌan nda xiꞌin ra.
Ndasoldado táxi nda Jesús ndaꞌa nachiñu
(Mt. 26:59-66; Mr. 14:55-64; Jn. 18:19-24)
Saa tá ndi̱tuvi ta ndi̱kitaꞌan ndiꞌi naxikuaꞌa xiꞌin ndasínaꞌa yata̱a raMoisés tin ndasutu naꞌnu. Ndi̱kitaꞌan ndiꞌi nda ndóo nda nuu kúnani kuachi naꞌa. Saa ndáka ndasoldado Jesús ndi̱xaa ra nuu nda ikan. Ñaa xa̱á nda ikan káꞌan nda xiꞌin ra:
―Kaꞌan xiꞌin nde, ¿an yóꞌo̱ ku Cristo, Rake̱e nuu Ndioxi? ―káchi nda xiꞌin ra.
Saa ndi̱kuiin ra káꞌan ra:
―Tá ná kaꞌan i xiꞌin ndo ikan ku i kachi i, ta ni kuäꞌa ndo kandixa ndo yeꞌe.
Tá ná ndakan tuꞌun tu i ndóꞌo̱, ta ni kuäꞌa ndo ndikuiin ndo yuꞌu i, ni säña ndo yeꞌe.
Sundi vitin koo yeꞌe, Rake̱e nuu Ndioxi xiꞌin ra, koo i xiꞌin Ndioxi Rakaꞌnu. Koo i xiꞌin ra ñaꞌñu kuaꞌa ra ―káchi Jesús xiꞌin nda.
Saa ndi̱ndakan tuꞌun ndiꞌi nda ra, káchi nda saa:
―¿An Seꞌe Ndioxi ku un kua? ―káchi nda xiꞌin ra.
Saa ndi̱kuiin Jesús káꞌan ra:
―Seꞌe Ndioxi ku i káchi ndo, ta ikan ku ndixa i ―káchi ra xiꞌin nda.
Saa ndi̱kaꞌan nda:
―Ni köo ka testigo xíniñuꞌu vi yo; xa xi̱ni soꞌo teꞌe yo ndi̱kaꞌan ra, Seꞌe Ndioxi ku ra, káchi va ra ―káchi nda.
Táxi na kuachi siki xaꞌa Jesús ndaꞌa raPilato
Saa ku̱u ta iin ndi̱kundita ndiꞌi nachiñu, ndi̱kundaka na Jesús kuaꞌan ra xiꞌin na nuu ragobernador Pilato.
Tá ndi̱xaa na xiꞌin Jesús nuu raPilato, ta xa̱á na táxi na kuachi siki xaꞌa ra, káchi na saa:
―Xi̱ni nde rayóꞌó táa sii ni ra naꞌa ya kuꞌun na sata ra. Ta väꞌa íkan ra, ratáꞌvi ñuu yo ku ra chi káꞌan ra xiꞌin na, ya ná täxi na kota ndaꞌa rarey César, saachi mii ra ku Cristo, rati̱ꞌvi Ndioxi vaxi nduu rey ñuu ivi yóꞌó, káchi ra xiꞌin na ―káchi nda.
Saa ndi̱ndakan tuꞌun ñaꞌa raPilato:
―¿An saa che? ¿An yóꞌo̱ ku Rey nuu naIsrael? ―káchi ra.
Saa ndi̱kuiin Jesús:
―Yandaa tá íyo yandi̱kaꞌan un, saa ndixa íyo va ya ―káchi ra.
Saa ndi̱kaꞌan raPilato xiꞌin sutu naꞌnu nuu naveꞌe ñuꞌu tin naꞌa nachútu ndaa ikan, káchi ra saa:
―Koto ndo, ni köo kuachi ra níꞌi i ―káchi ra xiꞌin na.
Ñaa iin káchi ndi̱kuiin ndiꞌi na ndinuni loꞌo káꞌan na xiꞌin raPilato, káchi na saa:
―Rachúꞌun naꞌa ku rañaa. Tá káa rasíkani taꞌan ivi, saa káa ra. Ndiꞌi ni kúu ñuu estado Galilea xiꞌin estado Judea ndi̱xika ra sínaꞌa ra, ta vitin nda ñuu Jerusalén yóꞌó xa̱a ra íkan ra saa ―káchi na xiꞌin raPilato.
Ndáka na Jesús ndi̱xaa ra nuu raHerodes
Saa tá xi̱ni soꞌo raPilato tuꞌun yandi̱kaꞌan na xaꞌa Jesús, tasaa ndi̱ndakan tuꞌun ñaꞌa ra:
―¿An rake̱e Galilea ku ra? ―káchi ra xiꞌin na.
―Ikan ku ra ―káchi na.
Ñaa tá ku̱ndaa ini ra, ta ti̱ꞌvi ra Jesús kuaꞌan ra ndaꞌa raHerodes, saachi ra ikan ku ra kúu gobernador nuu na Galilea, ta mii ñuu Jerusalén ikan íyo raHerodes tá ku̱u saa.
Kuaꞌa ka vi yandi̱ndakan tuꞌun raHerodes Jesús ta nda iin ya köo ndi̱kuiin ra.
Tasaa xa ndóo kuee ndasutu naꞌnu xiꞌin ndasínaꞌa yata̱a raMoisés. Ndóo nda táxi nda kuachi siki xaꞌa Jesús ndaꞌa raHerodes.
Saa ki̱xaá raHerodes xiꞌin ndasoldado ra; ki̱xaá nda kúsiki ndaa ñaꞌa nda. Si̱kundixi nda ra xiꞌin iin tikoto vaꞌa ni náꞌa, taꞌan yandíxi rey. Ndiꞌi ikan ta si̱ndiko koo tuku raHerodes Jesús kuaꞌan ra nuu raPilato.
Ta kivi ikan ku nuu ndi̱kitaꞌan vaꞌa raPilato xiꞌin raHerodes, saachi yachi ta ndi̱xiyo nda kuachi xiꞌin taꞌan nda.
Xiniñuꞌu Jesús kuvi ra, káchi raPilato
(Mt. 27:15-26; Mr. 15:6-15; Jn. 18:39--19:16)
Saa si̱kitaꞌan ndiꞌi raPilato ndasutu naꞌnu xiꞌin nachiñu tin nañuu.
Ta ndi̱kaꞌan ra xiꞌin na:
―Ndóꞌo̱, ndáka ndo raJesús yóꞌó ki̱xaa xiꞌin ndo táxi ndo kuachi ndaꞌa i xaꞌa ra ya xíka ra táa sii ra naꞌa kani taꞌan na, káchi ndo. Ta vitin xi̱ni mii ndo, nuu ndiꞌi ndo ndi̱ndakan tuꞌun i ra xaꞌa yachíkaa ndo kuachi ra. Ta xi̱ni soꞌo ndo ndiꞌi yandi̱kaꞌan ra. Ta köo kuachi ra ndi̱taꞌan i yakaꞌan ndo xaꞌa ra, chíkaa ndo kuachi ra.
Ni raHerodes ta köo kuachi ra ndi̱taꞌan ra, yakan kua si̱ndiko koo tuku ñaꞌa ra ndaꞌa i. ¿Ndachu kua káꞌan ndo xaꞌa ra kuvi ra? Ta köo kuachi ra yakáꞌan kuvi ra.
Ná tiꞌvi i ra kuꞌun ra xanduvaꞌa na xiꞌin ra, tasaa saña i ra kuꞌun va ra ―káchi raPilato xiꞌin na.
Ta kúu mii na costumbre, táva na iin nañúꞌu veꞌe kaa ndiꞌi saa viko pascua.
Ta nda iin na köo xíin saña Jesús kuꞌun ra, iin yuꞌu ku̱u ndiꞌi na, káꞌan na xiꞌin raPilato, káchi na saa:
―¡Tiin rañaa! Ta tava raBarrabás ná keta ra veꞌe kaa ―káchi na xiꞌin ra.
Ta raBarrabás ikan, ndíkaa ra veꞌe kaa xaꞌa yachu̱ꞌun ra naꞌa ka̱ni taꞌan na xiꞌin gobierno tin xaꞌa yaxa̱ꞌni ra ndii.
Xaꞌa yaku̱ni raPilato saña ra Jesús, ta ndi̱kaꞌan tuku ra xiꞌin na;
―¡Kaꞌni ra! ¡Kiꞌin ra tikaa un ndaꞌa cruzin, ná kuvi ra! ―káchi na.
Saa ndi̱kaꞌan tuku raPilato xiꞌin na ichi uni:
―¿Ndá xaꞌa kua kuvi ra, ta köo yandi̱kan ra? Köo kuachi ra ndi̱taꞌan i. Vaꞌa takua ná xanduvaꞌa na xiꞌin ra ta saña i ra kuꞌun va ra ―káchi ra xiꞌin na.
Ta ni köo ndi̱xiin na, ndinuni loꞌo ndáꞌi koꞌo na nuu ra. Iin tuun káꞌan na xiꞌin ra ya ná chinuu ra Jesús ndaꞌa itun cruzin. Ñaa ta ndakua ndi̱xinu ndixa yuꞌu na.
I̱kan saꞌa ndixa raPilato yandi̱kaꞌan na xiꞌin ra.
Sa̱ña ndixa ra taBarrabás ke̱e ra veꞌe kaa, vani xa̱ꞌni ra ndii tin chu̱ꞌun ra naꞌa ka̱ni taꞌan na xiꞌin gobierno; ta ndi̱saña saꞌa ra i̱kan raPilato. Tasaa ta̱xi ra Pilato Jesús ndaꞌa ndasoldado ya katikaa ñaꞌa nda ndaꞌa cruzin chi saa íyo yaku̱ni nañuu.
Chi̱nuu ndasoldado Jesús ndaꞌa itun cruzin
(Mt. 27:32-44; Mr. 15:21-32; Jn. 19:17-27)
Saa ta ndi̱kundaka ndasoldado ikan Jesús kuaꞌan ra xiꞌin nda. Kuaꞌan ra xiꞌin nda chi̱nuu nda ndaꞌa itun cruzin. Tá kuaꞌan nda ichi ta ndi̱kitaꞌan nda xiꞌin iin ra náni Simón, rañuu Cirene ku ra. Ta sikan ndi̱xaa ra ikan ñuu Jerusalén yáꞌa ra kuaꞌan ra ichi. Saa ti̱in nda ra chíndee taꞌan ra xiꞌin Jesús ndíso ra itun cruzin xiꞌin ra ndíkun ra kuaꞌan ra sata ra.
Ta kuaꞌa ka vi naꞌa ndíkun kuaꞌan sata Jesús. Iin taꞌnda chee ku náñaꞌa ndíkun kuaꞌan sata ra; iin ndáꞌi koꞌo mii ná xáku ná xaꞌa ra kuaꞌan ra.
Saa ndi̱koto ra nuu ná, ta ndi̱kaꞌan ra xiꞌin ná:
―Ndóꞌo̱ nana ñuu Jerusalén, kuäku ndo xaꞌa i; kuaku ndo xaꞌa mii ndo tin xaꞌa seꞌe ndo.
Saachi vaxi kivi ta ndoꞌo ni ndóꞌo̱ nañuu Jerusalén. Ta kivi ikan kaꞌan na: “¡Vaꞌa ni kée nánuma, náköo seꞌe, saachi ndóꞌo ni ini yo!”, kachi na.
Kivi ikan kaꞌan ndiꞌi naꞌa: “An ná ndikava loꞌo vi iku kaa sata yo vaꞌa ni, chi tíxuꞌvi ni yo. An ná sinduxin loꞌo vi ya yoo ya ná ndöꞌo ni yo”, kachi na.
Saachi yeꞌe tá káa itun kuii, saa káa i, ta nani táxi Ndioxi kaꞌni na yeꞌe. Ta ndisaa ka vi mii ndo tá íin itun ichi, saa íin ndo, yakan kua ndoꞌo ni ka mii ndo ikan Ndioxi ―káchi ra xiꞌin náñuu Jerusalén.
Saa ndáka ndasoldado uvi nda íyo kuachi kuaꞌan xiꞌin nda. Iin káchi kuaꞌan nda íyo kuachi ikan kutikaa nda ndaꞌa itun cruzin xiꞌin Jesús.
Saa ndi̱kaꞌan Jesús xiꞌin Ndioxi, káchi ra saa:
―Tata, xakaꞌnu ini un xaꞌa naxáꞌni yeꞌe chi köo kúndaa ini na unkua íkan na ―káchi ra.
Ñaa chi̱kaa mii ndasoldado ikan suerte sata tikoto ra, ya kuni nda ndá ñaꞌñu kua ndikiꞌin iin iin nda.
Ta ndíta ndiꞌi naꞌa xíto na yandóꞌo Jesús, nda mii nachiñu kúsiki ndaa ñaꞌa, káchi na saa:
―Ku̱chiñu ra chi̱ndee ra inka naꞌa, ta vitin ná chindee ra mii ra. Tatu ndixa raCristo, rati̱ꞌvi Ndioxi vaxi sikaku yoo ku ra, ta ná sikaku ra mii ra ―káchi na.
Saa tu ndasoldado ikan va, ku̱yati nda xaꞌa itun cruzin kúsiki ndaa ñaꞌa nda. Chi̱kaa nda nduta vinu iya yuꞌu ra koꞌo ra,
káchi nda saa:
―¡Tá ndixa raRey xáꞌnda chiñu nuu naIsrael ku yóꞌo̱, ta sikaku xiꞌin mii un vitin! ―káchi nda xiꞌin ra.
Ñaa ka̱ni na iin itun tabla loꞌo ndaꞌa cruzin chí xini ra, ta uni nuu tuꞌun ndóso nuu nu, tuꞌun griego, tin latín, xiꞌin tuꞌun hebreo kua ndóso nuu nu, káchi ya saa: “RaRey naIsrael ku rayóꞌó”, káchi ya.
Saa káꞌan iin ra ínuu ndaꞌa cruzin xiꞌin Jesús ikan káchi ra saa:
―¡Tatu ndixa rati̱ꞌvi Ndioxi vaxi sikaku nañuu ivi yóꞌó ku un, ta sikaku xiꞌin mii un, saa sikaku un ndeꞌe xiꞌin un! ―káchi ra.
Ñaa ndi̱ndaꞌi ra taꞌan ra xiꞌin ra, káchi ra saa:
―¿Ndachu köo ini un káꞌan un saa xiꞌin ra? ¿An köo íꞌvi un xíni un Ndioxi?, ta yoo xa kuvi ku uni saa yo.
Vaꞌa ka vi yoo yandaa kua ndóꞌo va yo xaꞌa kuachi yo, ta randaꞌvi yóꞌó, nda iin kuachi ra köo ―káchi inka ra ikan.
Saa ndi̱kaꞌan ra xiꞌin Jesús:
―Tata, ndikaꞌán ini un xaꞌa i tá ná ndikiꞌin un chiñu kuu un Rey ―káchi ra xiꞌin ra.
―Yandaa káꞌan i xiꞌin un, kivi vitin koo un xiꞌin i nuu latun ni káa, nuu íyo Ndioxi ―káchi ra xiꞌin ra.
Ndi̱xiꞌi Jesús ndaꞌa itun cruzin
(Mt. 27:45-56; Mr. 15:33-41; Jn. 19:28-30)
Saa ku̱u tá ti̱ndaa kaxuvi nduvi ta iin ku̱naa ndiꞌi, iin saa nda kaa uni xikuaa.
Iin nda̱si ndiꞌi nuu ñu̱ꞌu. Tasaa iin ndi̱ndata sava toto yatíkaa yeꞌe cuarto ndixa ni yií ini veꞌe ñuꞌu kaꞌnu ikan.
Saa iin ndendee ndi̱ndaꞌi koꞌo Jesús, káchi ra saa:
―¡Tata, ndítaxi i yavaꞌa i ndaꞌa un! ―káchi ra xiꞌin Ndioxi.
Tá ndi̱kaꞌan ra saa ta ndi̱xiꞌi va ra.
Saa xi̱ni ra ínuu nuu ndasoldado ñuu Roma yaku̱u, ta xa̱kaꞌnu ra Ndioxi, káchi ra saa:
―Ndaꞌvi ni rayóꞌó, ravaꞌa ku ra, süvi ra íyo kuachi ku ra ―káchi ra ikan soꞌva.
Ñaa ndi̱ko koo ndiꞌi naxi̱ndoo xaꞌa cruzin ikan kuanuꞌu na. Iin ndi̱kava ini na, kúsuchi ka vi ini na kuaꞌan na.
Tasaa ndíta sava náñaꞌa, náxi̱ndikun sata Jesús nda ñuu Galilea iin saa nda ñuu Jerusalén. Ndíta ná xiꞌin inka ndamigo Jesús. Káni loꞌo ndíta na xíto na yando̱ꞌo Jesús ndaꞌa cruzin ikan.
Sínduxin na Jesús
(Mt. 27:57-61; Mr. 15:42-47; Jn. 19:38-42)
50-51 Saa íyo iin rake̱e ñuu Arimatea estado Judea náni ra José. Ta vaꞌa ni taa kúu mii ra. Ndátun ra Taa ratiꞌvi Ndioxi kixi kuu mii chiñu nuu nañuu ivi yóꞌó. Ta kúu mii raJosé ikan chiñu ndee ni. Ndíkaa ra xiꞌin ndajuez, ndata̱xi kuachi xaꞌa Jesús, sundi köo ndi̱xiyo yuꞌu ra xiꞌin nda.
Saa ke̱e ra ndi̱xaꞌan ra nuu raPilato ndi̱kaꞌan ra xiꞌin ra, taxi ra ikin kuñu Jesús ndaꞌa ra.
Ta iin kivi vierne kua ndi̱nduxin Jesús. Ta xikuaa kivi vierne tá kéta ñu̱ꞌu, saa kua kíxaá kivi yandíkundee ndiꞌi naIsrael.
Ñaa ke̱e ndiꞌi násiꞌi, náxi̱ndikun sata Jesús nda estado Galilea, ke̱e ná ndíkun ná kuaꞌan ná sata raJosé ya kuni ná mii kua chikaa ñaꞌa ra.
Tá ndiꞌi xi̱ni ná nuu chi̱kaa ñaꞌa ra, tasaa ndi̱ko koo ná kuanuꞌu ná sikuaꞌa ná nduta perfume tami xaꞌan sikuchi ná kuñu ra. Ñaa ndi̱kundee ná kivi ndíkundee ndiꞌi na tá káchi ley Ndioxi yata̱a raMoisés.
Kivi ndi̱taku Jesús
(Mt. 28:1-10; Mr. 16:1-8; Jn. 20:1-10)
Saa ku̱u kivi ndíkiꞌin xaꞌa semana, kivi domingo, naꞌa ni ke̱e násiꞌi kuaꞌan ná xiꞌin nduta perfume si̱kuaꞌa ná, kuaꞌan ná xiꞌin rá sikuchi ná kuñu Jesús. Saa kuaꞌan tu inka náñaꞌa va xiꞌin ná.
Ñaa ndi̱xaa ná yati nuu chi̱kaa ñaꞌa raJosé. Saa ndi̱koto ná ta köo ka yuu índuꞌu yuꞌu kava nuu chi̱nduꞌu ra ya; xa ku̱taꞌa ya.
Ta ñaa ndi̱kiꞌvi ná ini maa xíto ná ini kava ikan, ta köo ka kuñu ra ndi̱xini ná.
Saa ndi̱ndiꞌvi ku chi ná iin ndi̱kanda ini ná ndíta ná, ni köo xíni ka ná unkua ikan ná. Ñaa iin ku̱u soꞌva ta xi̱ni ná ndíta uvi ndataa nuu ná. Yaa ka vi toto ndíxi nda, ndakua yeꞌe taxan ya.
Ñaa ndi̱ndiꞌvi ka vi ná, saa ndi̱kundita ndee ná nda nuu ñuꞌú. Ta ndi̱kaꞌan nda ikan xiꞌin ná, káchi nda saa:
―¿Nana, ndachu kua vaxi ndo tañu nandii ndúku ndo ratáku?
Köo ka ra ndi̱kaa yóꞌó. ¡Xa ndi̱taku va ra! Ndikaꞌán ini ndo yandi̱kaꞌan ra xiꞌin ndo tá ndi̱xiyo ra xiꞌin ndo estado Galilea:
“Tiin na yeꞌe, Rake̱e nuu Ndioxi, ta ndi̱taxi na yeꞌe ndaꞌa naꞌa naväꞌa, ta chinuu na yeꞌe ndaꞌa cruzin, kuvi i, sundi kivi uni nditaku i”, ka̱chi ra xiꞌin ndo ―káchi ángel ikan xiꞌin ná.
Saa ndi̱kaꞌán ndixa ini ná yandi̱kaꞌan Jesús.
Ñaa ndi̱ko koo ná ndi̱xaa ná ndi̱tuꞌun ndiꞌi ná xiꞌin uxi iin saa ndandi̱xika xiꞌin Jesús tin ndiꞌi ka inka naxi̱ndikun sata ra.
Násiꞌi náxi̱ni yaku̱u ikan ku ná náni: María yáñuu Magdala, inka yá náni Juana, inka yá náni María, siꞌí raJacobo, xiꞌin inka ka násiꞌi.
Sundi raPedro ta ndikun ke̱ta ra xínu ra kuaꞌan ra koto ra nuu ndi̱nduxin Jesús. Tá ndi̱xaa ra ndi̱koto ra ini yavi ta ni köo ka kuñu Jesús ndi̱xini ra, ndá toto yandi̱suvi ra kua ndóo. Ñaa ndi̱ko koo ra kuanuꞌu ra, iin ndi̱kanda ini ra xaꞌa yaxi̱ni ra.
Jesús ndi̱tuvi ra nuu ndakuaꞌan ñuu Emaús
(Mr. 16:12-13)
Saa ku̱u suvi mii kivi domingo ikan ke̱e uvi ndaxi̱ndikun sata Jesús, ke̱e nda ñuu Jerusalén kuaꞌan nda iin ñuu loꞌo náni Emaús. Iin kuꞌva uvi hora kua kaka xaꞌa nda saa xaa nda ñuu nuu kuaꞌan nda.
Ta ndítuꞌun nda xaꞌa Jesús kuaꞌan nda; ndítuꞌun nda xaꞌa ra yando̱ꞌo ra ñuu Jerusalén.
Tá ndítuꞌun nda kuaꞌan nda, saa ki̱xaa Jesús xíka ra kuaꞌan ra xiꞌin nda.
Vani xíni nda ra kuaꞌan ra xiꞌin nda, ta köo ndíkuni ñaꞌa nda, saachi mii Ndioxi i̱kan saa ya köo ndi̱kuni nda ra.
Saa ndi̱ndakan tuꞌun ñaꞌa ra, káchi ra saa:
―¿Unkua ndítuꞌun ni ndo xaꞌa vaxi ndo? ¿Ndachu ndi̱kava ni ini ndo? ―káchi ra xiꞌin nda.
Saa iin ku̱taxin yuꞌu nda, ñaa ndi̱kuiin iin ranáni Cleofas káꞌan ra:
―¿An siin ndaa yóꞌo̱ ku ra inka ñuu, raköo ndi̱xini unkua ku̱u ñuu Jerusalén semana yandi̱yaꞌa yóꞌó? Ndiꞌi va na xi̱ni unkua ku̱u túvi nde ―káchi ra xiꞌin Jesús.
Saa ndi̱kaꞌan ra xiꞌin nda:
―¿Ta unkua ku̱u kua? ―káchi ra xiꞌin nda.
Saa ndi̱kuiin nda, káꞌan nda:
―Xaꞌa raJesús, rañuu Nazaret va káꞌan nde. Randi̱kaꞌan ndoso tuꞌun Ndioxi ndi̱xiyo ra, ta kuaꞌa ka vi yavaꞌa i̱kan ra. Saa vaꞌa ka vi si̱naꞌa na ra. Ta vaꞌa ni káꞌan ndiꞌi naꞌa tin Ndioxi xaꞌa ra.
Ta ndasutu ñuu yo xiꞌin nachiñu, ti̱in na ra ta̱xi na kuachi xaꞌa ra ndaꞌa gobierno. Ta na ikan xa̱ꞌni na ra ndaꞌa itun cruzin.
Ta suvi xitaan ndiveꞌe ndi̱xaꞌan sava nátaꞌan nde nuu ndi̱nduxin ra; ta si̱ꞌvi ni ná ndeꞌe,
saachi köo ka ikin kuñu ra ndi̱xini ná, káchi ná. Ta káꞌan ná xi̱ni ná uvi ángel Ndioxi ta ndi̱kaꞌan na xiꞌin ná “Ndi̱taku va Jesús”, káchi na xiꞌin ná, káchi ná xiꞌin nde.
Saa ni sava ndataꞌan nde ndi̱xaꞌan nda xíto nda nuu ndi̱nduxin ra. Ta tá íyo yaxi̱ni násiꞌi ikan, saa íyo tu yaxi̱ni nda ikan va. Sundi köo Jesús ndi̱xini nda, káchi nda xiꞌin nde ―káchi nda ikan xiꞌin Jesús.
Saa ndi̱kaꞌan ra xiꞌin nda:
―¿Ndachu soꞌo ni ndo? ¡Täꞌan kundaa ini ndo kandixa ndo ndiꞌi yata̱a ndandi̱kaꞌan ndoso tuꞌun Ndioxi xinaꞌa!
Taa rati̱ꞌvi Ndioxi vaxi sikaku nañuu ivi yóꞌó ta xíniñuꞌu ra ndoꞌo ni ra, tasaa vaxi kivi saa ndiko koo tuku ra ndikunduꞌu ra xiꞌin Ndioxi nuu ndi̱xiyo ra. Ndikunduꞌu ra kaꞌnda chiñu ra xiꞌin Ndioxi, ta ndiꞌi naꞌa kañuꞌu ñaꞌa, káchi yata̱a ndandi̱kaꞌan ndoso tuꞌun Ndioxi ―káchi Jesús xiꞌin nda.
Saa ki̱xaá ra sínaꞌa ra nda, ndíkani ndiꞌi ra nuu nda unkua káchi tuꞌun Ndioxi xaꞌa ra. Xiꞌna yata̱a raMoisés kua ki̱xaá ra ndíkani ra nuu nda, saa sínaꞌa ndiꞌi ka ra nda unkua káchi ndiꞌi yata̱a ndandi̱kaꞌan ndoso tuꞌun Ndioxi xinaꞌa. Ndiꞌi yakáꞌan ra xiꞌin nda ta suvi xaꞌa mii ra káꞌan ndiꞌi ya.
Ñaa ku̱yati nda xaa nda ñuu nuu kuaꞌan nda, tasaa kíxaá kúni ta Jesús ndikunuu ra nuu nda yaꞌa ra kuꞌun ra.
Tasaa si̱xinu nda ini ra, káchi nda saa:
―Yóꞌó ndoo un xiꞌin nde, tata, saachi xa xikuaa ni kua, ta xa kuaꞌan kúñuu va ―káchi nda xiꞌin ra.
Saa ndi̱xinu ini ra ndi̱ndoo ra xiꞌin nda.
Tá ndi̱kundoo nda kuxi nda nuu mesa, ta ti̱in Jesús xita vaꞌa, xa̱á ra táxi ra tixaꞌvi ndaꞌa Ndioxi xaꞌa ya. Tá si̱ndiꞌi ra ta̱xi ra tixaꞌvi ndaꞌa Ndioxi, tasaa ta̱ꞌvi ra ya ta̱xi ra ndaꞌa nda kuxi nda.
Tá ta̱xi soꞌva ra ya ndaꞌa nda, saa ndi̱kuni ñaꞌa nda. Ñaa iin ku̱u soꞌva ta nda̱ñuꞌu ra nuu nda.
Saa xa̱á nda káꞌan nda xiꞌin taꞌan nda:
―¡Asu tá ndítuꞌun ra xiꞌin yo vaxi yo ichi ta kúsini ka vi yo, ndakua káni ya nima yo vaxi yo tá ndíkani ra nuu yo unkua káꞌan tuꞌun Ndioxi! ―káchi nda xiꞌin taꞌan nda.
Saa ra ni köo ndi̱xindatun ka nda, ndikun ndiko koo tuku nda kuaꞌan nda ñuu Jerusalén. Tá ndi̱xaa nda, ta iin ndi̱kitaꞌan ndiꞌi mii ndandi̱xika xiꞌin Jesús ndóo nda xiꞌin inka naxi̱ndikun sata ra.
―Yandaa ndixa kua ndi̱taku Jesús, saachi iin rataꞌan yo, raSimón Pedro, ku ra xi̱ni ñaꞌa ―káchi na.
Saa ndi̱kuiin uvi saa nda, xa̱á nda ndítuꞌun nda yando̱ꞌo nda tá kuaꞌan nda ñuu Emaús. Ndítuꞌun nda ndá kuꞌva ndi̱kuni nda Jesús tá ta̱ꞌvi ra xita vaꞌa ta̱xi ra ndaꞌa nda.
Ndi̱tuvi Jesús nuu naxi̱ndikun sata ra
(Mt. 28:16-20; Mr. 16:14-18; Jn. 20:19-23)
Saa káꞌan ka na ndóo na, tasaa ndi̱tuvi Jesús ndi̱kundichi sava ra maꞌñu na. Chi̱ndee ñaꞌa ra, káchi ra saa:
―Ná kundoo vaꞌa ndo ―káchi ra xiꞌin na.
Ñaa ndi̱ndiꞌvi ku chi na, chi sana iin nima va kua káꞌán na.
Tasaa ndi̱kaꞌan Jesús xiꞌin na:
―¿Ndachu kua íꞌvi ni ndo? ¿Ndachu xíka ini ndo saa?
Naꞌa ndo koto ndo ndaꞌa i tin xaꞌa i, tasaa kundaa ini ndo yeꞌe ku i. Tiin ndaa ndo yeꞌe saa kuni ndo, chi nima ta köo kuñu ya ni leke ya köo, ta yeꞌe ra íyo kuñu i tin leke i ―káchi ra xiꞌin na.
Tá ndi̱kaꞌan ra saa, ta ndikun si̱naꞌa ra ndaꞌa ra tin xaꞌa ra, nuu ndi̱xani clavo.
Ñaa ta ni köo ndi̱kandixa yachi ñaꞌa na xaꞌa ya kúsini ni na, iin ndi̱kanda ini nandóo na. Ñaa ndi̱kaꞌan Jesús xiꞌin na:
―¿An íyo loꞌo ñaꞌa kuxi yo? ―káchi ra xiꞌin na.
Ñaa ta̱xi na iin yoko xiꞌin iin ñaꞌñu loꞌo tiaka ya̱tan ta̱xi na ndaꞌa ra.
Saa ndi̱kiꞌin ra yoko tin tiaka ndaꞌa na. Nuu ndiꞌi na saa xi̱xi ra.
Tá ndiꞌi, saa ndi̱kaꞌan ra xiꞌin na, káchi ra saa:
Saa ta̱xi ra ya kundaa ini na xaꞌa tuꞌun Ndioxi.
Ta ndi̱kaꞌan ra xiꞌin na, káchi ra:
―Soꞌva káꞌan tuꞌun Ndioxi yata̱a na xinaꞌa: “RaCristo, randi̱kaxin Ndioxi sikaku nañuu ivi yóꞌó ta xíniñuꞌu ra ndoꞌo ni ra ta kuvi ra, sundi kivi uni nditaku ra.
Ta naꞌa nandíkun sata ra tixin kivi ra taxi ra ndee ndaꞌa na kuꞌun na ndituꞌun na xiꞌin ndiꞌi kúu nañuu ivi. Xiꞌna ñuu Jerusalén kixaá na kaꞌan na xiꞌin naꞌa, ya ná ndiko koo ini na xaꞌa kuachi na, saa xakaꞌnu ini Ndioxi xaꞌa kuachi na. Ndiꞌi ni kúu ñuu kuita tuꞌun Ndioxi”, káchi yata̱a na.
Ta ndóꞌo̱ ku ndo kúu testigo xaꞌa ndiꞌi yayóꞌó, chi xi̱ni ndiꞌi ndo ya i̱kan i tin xi̱ni soꞌo ndo yandi̱kaꞌan i xiꞌin ndo.
Ta vaxi kivi tiꞌvi i yandi̱kaꞌan Tata i Ndioxi xiꞌin i, tiꞌvi i ya kixi ya ndaꞌa ndo. Yakan këe yachi ndo ñuu Jerusalén yóꞌó, nda ná ndikiꞌin ndo ndee yakee nuu ndivi, saa kee ndo ―káchi Jesús xiꞌin na.
Kuandaa Jesús kuaꞌan ra nuu ndivi
(Mr. 16:19-20)
Saa ku̱u ke̱e Jesús kuaꞌan ra yati nuu ndíkaa ñuu Betania, ta ndi̱kundikun naxi̱ndikun sata ra kuaꞌan na xiꞌin ra. Tá ndi̱xaa na ikan ta nda̱niꞌi Jesús ndaꞌa ra nuu ndivi, chi̱kaa ra yavaꞌa na.
Tá chíkaa ra yavaꞌa na, tasaa nda̱niꞌi Ndioxi ra nda̱a ra kuaꞌan ra nuu ndivi.
Saa xa̱toꞌo na Jesús ta ndi̱ko koo na kuaꞌan na ñuu Jerusalén. Kúsini ka vi na ndi̱ko koo na kuaꞌan na.
Ta ndiꞌi saa kivi kuaꞌan na veꞌe ñuꞌu kaꞌnu ñuu Jerusalén xátoꞌo na Ndioxi.
Tuꞌun xaꞌa Jesucristo ya ta̱a ra Juan
Tuꞌun ya káꞌan xaꞌa taa, ra ndu̱u ivi taꞌan yo ivi
Tá täꞌan xi̱koo ñuu ivi yóꞌó, ta xa íyo va tuꞌun Ndioxi, ta tuꞌun ra ikan ku Seꞌe ra. Ta Seꞌe ra íyo ra xiꞌin Ndioxi, ta kúu ra Ndioxi.
Ta ra ikan ta xa íyo ra xiꞌin Ndioxi tá nunuu.
Ta mií Seꞌe ra taxi ra koo na ñuu ivi xiꞌin ra tá kuꞌva íyo mií ra. Chi ra ikan ta tá íyo ñu̱ꞌu̱ ya síndiyeꞌe nuu na ivi, saa íyo ra.
Ta nuu síndiyeꞌe ra ta ndíꞌi xaꞌa ya naa, ta ya naa nda iin kivi küchiñu ya ndaꞌva ya ñu̱ꞌu̱ ikan.
Ndi̱xiyo iin taa xi̱nani ra Juan, ta ndi̱kaxin Ndioxi ra kaka ra chiñu nuu ra.
Ndi̱xika ra ndi̱tuꞌun ra xiꞌin naꞌa. Síxinu ra ini na ya ná kandixa na taa, ra síndiyeꞌe nuu na.
Ta ra Juan süvi ra síndiyeꞌe nuu naꞌa ku ra, takua ki̱xi kuiti ra ndi̱tuꞌun ra xaꞌa taa, ra síndiyeꞌe nuu na ñuu ivi.
Kivi tá ndi̱kaꞌan ra Juan xaꞌa ra ndixa, ra síndiyeꞌe nuu ndiꞌi na ñuu ivi, ta ra ikan ta xa ki̱xaa ra íyo ra ñuu ivi.
Ra kúu tuꞌun Ndioxi ku ra, ta ki̱xaa ra íyo ra ñuu ivi, ta tixin ra ikan si̱kuaꞌa Ndioxi ñuu ivi. Sundi na ñuu ivi, ta köo ndi̱kundaa ini na ya kúu ra Ndioxi.
Ki̱xi ra nuu na ñuu ra, ta na ñuu ra köo ndi̱xiin na ndikiꞌin ñaꞌá na.
Sundi tá kúu ndiꞌi na ndíkiꞌin vaꞌa ñaꞌá, ta kándixa ñaꞌá na. Ta ndaꞌa na ikan táxi ra ichi ndúu na seꞌe Ndioxi.
Ta mií ya nda̱a̱ seꞌe Ndioxi ndúu na, chi köo ndi̱kaku na tá kuꞌva káku seꞌe iin taa xiꞌin iin ñaꞌá. Sundi ka̱ku na tá kuꞌva kúni mií Ndioxi.
Ta Tuꞌun Ndioxi, ikan ndu̱u ya iin taa, tá íin mií yo saa ndu̱u ra, ta ndi̱xika ra xiꞌin nde ñuu ivi yóꞌó. Ta ndinuꞌu ni nda̱a̱ ini ra, ta íyo ni ya vaꞌa ini ra. Ta xi̱ni nde ya kaꞌnu, ya luvi ni íyo ini ra, yakan kúndaa ini nde kaꞌnu ni ra. Iin kuꞌva chee ra xiꞌin Ndioxi chi iin ndaa mituꞌun ra ikan ku Seꞌe Ndioxi.
Ta ra Juan ku ra ndi̱kaꞌan ndoso xaꞌa ra ikan, chi ra ikan ku taa, ra kúu tuꞌun Ndioxi. Ndi̱kaꞌan ra Juan káchi ra saa:
―Ra yóꞌó ku ra ndi̱kaꞌan i xaꞌa xiꞌin ndo kivi ndi̱kaꞌan i xiꞌin ndo yachi, ka̱chi i: Ra vaxi sata i, ta chee ni ka ra ikan nuu i chi xa yachi vi íyo ra ―káchi ra Juan.
Ta xaꞌa ya chútu ni ya vaꞌa ra ikan, ta nda yoo ndi̱niꞌi ya vaꞌa xiꞌin ra. Ndakua ndíkun taꞌan ya táxi ra ndaꞌa yo.
Ta ley Ndioxi ta ndaꞌa xii sikua yo ra Moisés ta̱xi Ndioxi ya si̱naꞌa ra mií yo. Sundi vitin ta tixin Seꞌe ra Jesucristo ta̱xi ra kundaa ini yo ya vaꞌa xiꞌin ya ndaa.
Nda iin mituꞌun naꞌa täꞌan kuni xiꞌin nuu Ndioxi. Sundi Jesucristo Seꞌe Ndioxi, ra indaa mituꞌun nuu ra, ra ikan ku ra xíni vaꞌa Ndioxi chi mií ra ku Ndioxi, ta ra ikan ku ra sínaꞌa yoo ndá kuꞌva káa Ndioxi.
(Mt. 3:11-12; Mr. 1:7-8; Lc. 3:15-17)
Iin kivi tá íyo ra Juan sínaꞌa ra naꞌa, ta ti̱ꞌvi nda naꞌnu nuu na Israel na ndóo ñuu Jerusalén, ti̱ꞌvi nda sava sutu xiꞌin sava na levita, na ndíso chiñu xiꞌin veꞌe ñuꞌu. Ti̱ꞌvi nda na ikan kuaꞌan na ndakan tuꞌun ñaꞌá na, káchi na saa:
―¿Unku yóꞌo̱? ―káchi na xiꞌin ra.
Ta köo ndi̱ndiꞌvi ra, ndi̱kaꞌan teꞌe ra xiꞌin na, káchi ra saa:
―Süvi yeꞌe ku Cristo, ra ti̱ꞌvi Ndioxi vaxi sikaku na ñuu ivi ―káchi ra.
Saa ndi̱ndakan tuꞌun tuku ñaꞌá na, káchi na:
―¿Ta unku yóꞌo̱? ¿An ra Elías kúu un? ―káchi na xiꞌin ra.
Saa ndi̱kuiin ra káꞌan ra:
―Süvi i ―káchi ra.
―¿An inka ra profeta ndi̱kaꞌan ndoso tuꞌun Ndioxi xinaꞌa va ku un? ―káchi na xiꞌin ra.
Saa ndi̱kuiin ra káꞌan ra:
―Süvi i ―káchi ra xiꞌin na.
Tasaa ndi̱kaꞌan na xiꞌin ra, káchi na saa:
―Tatu saa ta ¿an yóꞌo̱ ku ta profeta ta ndátun nde kixi? ―káchi na xiꞌin ra.
Saa ndi̱kuiin ra káꞌan ra:
―Süvi yeꞌe ku i ―káchi ra.
Saa ndi̱kuiin ra káꞌan ra:
―Íyo tuꞌun Ndioxi ya ta̱a ra Isaías xaꞌa i, káchi ya saa: “Iin kivi keta iin taa iku yuyu ta ndee ni kaꞌan ra xiꞌin naꞌa, kachi ra saa: Tá íkan na xávii na ichi kivi kixaa iin ra chee nuu na, saa ikan ndo xavii ndo ini ndo ya koo tuꞌva ndo ndikiꞌin ndo ta chee nuu yo”, káchi ya ta̱a ra Isaías xinaꞌa ―káchi ra Juan xiꞌin nda.
Ta nda fariseo ku nda ti̱ꞌvi na ikan ndi̱xaꞌan na nuu ta Juan.
Tasaa ndi̱kaꞌan nda xiꞌin ra, káchi nda saa:
―Tatu süvi Cristo kuu un, ta ni süvi ta Elías ku un, ta ni süvi ta profeta ku un, ¿ta ndachu síkuchi un naꞌa? ―káchi nda xiꞌin ra.
Saa ndi̱kuiin ra Juan ndi̱kaꞌan ra xiꞌin nda, káchi ra saa:
―Yeꞌe ta xiꞌin tikuii va síkuchi i naꞌa. Ta xa íyo iin taa tañu ndo, ta köo xíni ndo ra.
Ta ra ikan ku ra vaxi sata i, ta chee ni ra ikan nuu i. Ta yeꞌe ta nda ni iin correa loꞌo sata nduxan ra köo kúu mií i ichi ndaxin i ―káchi ra Juan xiꞌin nda.
Ndiꞌi ya yóꞌó ndo̱ꞌo ra Juan ñuu ya náni Betábara, ya íyo yati yuꞌu ita Jordán, nuu si̱kuchi ra naꞌa.
Nuu ndi̱kitaꞌan ra Juan xiꞌin Jesús
Ta ndi̱tuvi inka kivi saa xi̱ni ra Juan Jesús vaxi ra nuu ra, ta ndi̱kaꞌan ra xiꞌin naꞌa, káchi ra:
―¡Koto ndo vii! Ra kaa ku ra síniꞌi Ndioxi xaꞌa kuachi yo ñuu ivi. Tá íyo levo síniꞌi naꞌa nuu Ndioxi ya ndikata ra kuachi na, tasaa íyo ra kaa.
Xaꞌa ra kaa kua ndi̱kaꞌan i xiꞌin ndo, ka̱chi i: “Vaxi iin ra sata i, ta ndee ni ka ra ikan nuu i, chi xa xiꞌna vi ra íyo nuu i”, ka̱chi i xiꞌin ndo.
Ni yeꞌe ta köo xíni i unku ra ti̱ꞌvi Ndioxi vaxi sikaku yoo, ta síkuchi i naꞌa xiꞌin tikuii vaxi i, xásuvi i chiñu ya xíniñuꞌu i ikan i ya ná kuni ndiꞌi na Israel ya ki̱xaa tuvi ra nuu na ―káchi ra Juan.
Saa ndi̱kaꞌan ka ra Juan xaꞌa Jesús, káchi ra saa:
―Xi̱ni i Tachi Ndioxi nu̱u ya nuu ndivi. Tá káa sata, saa káa ya nu̱u ta ndi̱ndoo ya íyo ya xiꞌin ra.
Ta yeꞌe ta xa xi̱ni i ya, tá íyo ya ndi̱kaꞌan Ndioxi xiꞌin i, saa íyo ya káꞌan i xiꞌin ndo, Jesús ku Seꞌe Ndioxi ―káchi ra Juan.
Nuu ndi̱kundikun sava nda sata Jesús
Tá ndi̱tuvi inka kivi ta íyo tuku ra Juan xiꞌin uvi nda xíka xiꞌin ra.
Ta xi̱ni ra ndi̱yaꞌa Jesús kuaꞌan ra, ta ndi̱kaꞌan ra xiꞌin nda xíka xiꞌin ra, káchi ra saa:
―Koto ndo kaa, chi ra kuaꞌan kaa tá káa levo loꞌo saa káa ra, chi ra kaa ku ra si̱niꞌi Ndioxi xaꞌa kuachi yo ivi ―káchi ra Juan xiꞌin nda.
Tá xi̱ni soꞌo uvi saa nda xíka xiꞌin ra ya ndi̱kaꞌan ra xaꞌa Jesús, tasaa ndi̱kundikun nda Jesús.
Saa ndi̱ko koo Jesús ndikoto ra sata ra, ta xi̱ni ra ndíkun nda kuaꞌan nda sata ra, tasaa ndi̱kaꞌan ra xiꞌin nda, káchi ra saa:
―¿Unkua kúni ndo? ―káchi ra xiꞌin nda.
Saa ndi̱kuiin nda káꞌan nda:
―Maestro, ¿míí ku nu íyo un? ―káchi nda xiꞌin ra.
Ta ndi̱kuiin ra káꞌan ra xiꞌin nda:
―Naꞌa ndo kuni ndo nuu íyo i ―káchi ra xiꞌin nda.
Saa ke̱e nda kuaꞌan nda xiꞌin ra kuni nda nuu íyo ra, ta iin nduvi saa ndi̱xiyo nda xiꞌin ra kivi ikan, chi xa kua iin kuꞌva kaa kumi xikuaa.
Ta ra Andrés, ñani ra Simón Pedro ku iin ra xi̱ni soꞌo tá ndi̱kaꞌan ra Juan xaꞌa Jesús, yakan ndi̱kiꞌin ra kuaꞌan ra xiꞌin Jesús.
Tá xi̱ni ra Andrés Jesús, ta kama ni ndi̱kiꞌin ra kuaꞌan ra nduku ra ñani ra ta Simón Pedro. Tasaa ndi̱kaꞌan ra xiꞌin ra, káchi ra saa:
―Xa ndi̱niꞌi nde ra Mesías ―káchi ra. (Ta Mesías ku tuꞌun hebreo ya kúni kachi ya Cristo. Ta Cristo ku tuꞌun griego. Ta uvi saa nuu tuꞌun yóꞌó kúni kachi ya, Taa ra ndi̱kaxin Ndioxi.)
―Yóꞌo̱ ku Simón, seꞌe ra Jonás, ta vitin kunani un Cefas ―káchi ra xiꞌin ra. (Ta Cefas kúni kachi ya Pedro, ta Pedro kúni kachi ya “yuu” tuꞌun griego.)
Nuu ka̱na Jesús ra Felipe xiꞌin ra Natanael
Ta ndi̱tuvi inka kivi ku̱ni Jesús kuꞌun ra estado Galilea, tasaa ndi̱taꞌan ra ta Felipe. Ta ndi̱kaꞌan ra xiꞌin ra, káchi ra saa:
―Kundikun sata i ―káchi Jesús xiꞌin ra.
Ta ra Felipe ke̱e ra ñuu Betsaida, estado Galilea, ikan ke̱e tu ra Andrés va xiꞌin ra Pedro.
Ta ndi̱taꞌan ra Felipe ra Natanael ta ndi̱kaꞌan ra xiꞌin ra, káchi ra saa:
―Ndi̱kitaꞌan nde xiꞌin taa, ra ta̱a ra Moisés xaꞌa xiꞌin inka nda profeta, ta̱a nda xaꞌa ra xinaꞌa. Ta Jesús náni ra, seꞌe ra José ra ñuu Nazaret ku ra ―káchi ra Felipe xiꞌin ra Natanael.
Saa ndi̱kuiin ra Natanael káꞌan ra:
―Ñuu Nazaret, ¿káchi un? ¿An ndixa kana iin taa, ra vaꞌa, ñuu Nazaret ikan? ―káchi ra.
Saa ndi̱kaꞌan ra Felipe xiꞌin ra:
―Naꞌa, kuni un ―káchi ra xiꞌin ra.
Tá xi̱ni Jesús kúyati ra Natanael xaa ra nuu ra, tasaa ndi̱kaꞌan ra xaꞌa ra, káchi ra saa:
―¡Ra yóꞌo̱ ku ra Israel, ra ndaa ni ini, ta ni köo ya síki íyo ini ra! ―káchi Jesús xaꞌa ra.
Saa ndi̱kaꞌan ra Natanael, káchi ra saa:
―¿Ndachu vaꞌa xíni un yeꞌe? ―káchi ra.
Ta ndi̱kuiin Jesús káꞌan ra:
Saa ndi̱kaꞌan ra Natanael xiꞌin ra, káchi ra saa:
―Maestro, ¡yóꞌo̱ ku Seꞌe Ndioxi; ta yóꞌo̱ ku rey ra kaꞌnu nuu yo Israel! ―káchi ra.
Saa ndi̱kuiin Jesús, káꞌan ra:
―¿An kándixa un yeꞌe chi ndi̱kaꞌan i xiꞌin un, xi̱ni i yóꞌo̱ xaꞌa itun higo? Vaxi kivi ta ya ndee ka kuni un nuu ya xi̱ni un vitin ―káchi Jesús xiꞌin ra.
Saa ndi̱kaꞌan ka ra xiꞌin ra, káchi ra saa:
―Ya ndaa ni ndixa káꞌan i xiꞌin un, iin kivi ta kuni un núna nuu ndivi, tasaa kuni un kuaꞌa na ángel Ndioxi. Kuni un na vaxi nu̱u tin na kuandaa nuu íyo yeꞌe, Ra ke̱e nuu Ndioxi ―káchi Jesús xiꞌin ra Natanael.
Nda̱sa Jesús tikuii ndu̱u rá vinu
Kivi uni ndi̱xiyo iin viko tíndaꞌa ñuu Caná, estado Galilea, ta íyo siꞌi Jesús viko ikan.
Saa tu mií va ra ka̱na na ra kuaꞌan ra nuu viko ikan xiꞌin nda xíka xiꞌin ra.
Saa ndi̱ꞌi vinu na, ta ndi̱kaꞌan siꞌi Jesús xiꞌin ra, káchi yá saa:
―Ndi̱ꞌi vinu na, köo ka rá ―káchi yá xiꞌin ra.
Saa ndi̱kuiin ra káꞌan ra:
―¿Ndachu káꞌan un saa xiꞌin i, nana? Ta täꞌan vi tindaa kivi ya xasuvi i chiñu Ndioxi ―káchi ra xiꞌin yá.
Saa ndi̱kaꞌan siꞌi ra xiꞌin na xíka ndítaꞌvi koꞌo nuu mesa ikan, káchi yá saa:
―Xasuvi ndiꞌi ndo ya káꞌan seꞌe i xiꞌin ndo ―káchi yá xiꞌin na.
Saa íyo iñu kisi yuú naꞌnu yati nuu íyo Jesús, chi na Israel ta xíniñuꞌu na tikuii nduta ñúꞌu ini kisi ikan ya xásuvi na mií na nuu Ndioxi ndúu na, na vaꞌa nuu ra, saa ini na ñuu na saa íkan na nuu ndiꞌi viko tindaꞌa. Ta iin iin kisi ikan náni kee kumi xiko an nda iin ciento litro tikuii ini ya.
―Sikutu ndaa ndo tikuii ini kisi yóꞌó ―káchi ra xiꞌin na.
Saa si̱kutu ndaa na ya.
Ñaa ndi̱kaꞌan tuku ra xiꞌin na, káchi ra saa:
―Tava ndo loꞌo rá taxi ndo ndaꞌa ra ndíso chiñu xiꞌin viko yóꞌó ―káchi ra.
Tasaa i̱kan na.
Tá xi̱to ndoso ra ndíso chiñu xiꞌin viko ikan rá ta süvi ka tikuii ku rá, vinu ndu̱u rá. Ta ra ikan ni köo xíni ra míí ke̱e rá, sundi na xíko koꞌo nuu mesa ta xíni vaꞌa va na míí ke̱e rá chi mií na ta̱va tikuii si̱kutu na kisi ikan. Tasaa ka̱na ra mií ra tíndaꞌa,
ta ndi̱kaꞌan ra xiꞌin ra, káchi ra saa:
―Ndiꞌi naꞌa ta táxi na vinu rá vaꞌa ni ndaꞌa na kíxaa nuu viko. Sindiꞌi tá xi̱ꞌi ni na nduta vaꞌa ikan, tasaa táva na nduta núú táxi na ndaꞌa na. Sundi yóꞌo̱ ta nda vitin chi̱vaꞌa un vinu rá vaꞌa ni ―káchi ra xiꞌin ra.
Ya tuꞌun yóꞌó ku ya nunuu i̱kan Jesús ñuu Caná, estado Galilea. Xaꞌa ya i̱kan ra ya yóꞌó ta si̱naꞌa ra naꞌa ya ndee ni ndee kúu mií ra. Ta nda xíka xiꞌin ra ka̱ndixa ñaꞌá nda.
Sindiꞌi ikan ta ke̱e ra kuaꞌan ra chi ñuu Capernaum, kuaꞌan siꞌi ra tin ñani ra xiꞌin nda xíka xiꞌin ra kuaꞌan na xiꞌin ra, ta ndi̱xiyo na uvi ndaá kivi ñuu ikan.
Táva ndiꞌi Jesús ya väꞌa íyo yeꞌe veꞌe ñuꞌu kaꞌnu
(Mt. 21:12-13; Mr. 11:15-18; Lc. 19:45-46)
Tá xa tindaa kivi kana viko Pascua ya táva na Israel ta ke̱e Jesús kuaꞌan ra viko ñuu Jerusalén.
Tá ndi̱xaa ra yeꞌe veꞌe ñuꞌu kaꞌnu ikan, ta ndi̱taꞌan ra na xíko sindiki tin levo xiꞌin sata. Ta ndóo tu na náma xuꞌun va.
Saa tá xi̱ni Jesús na, ta ti̱in ra yoꞌo. Ñaa ta̱va ndiꞌi ra na yeꞌe veꞌe ñuꞌu xiꞌin sindiki tin levo sana na. Ta na náma xuꞌun xa̱ta yava ra xuꞌun na, saa ka̱ta ndee ra mesa na nuu ñuꞌú.
Ta na xíko sata ndi̱kaꞌan ra xiꞌin na, káchi ra saa:
Saa ndi̱kaꞌán ini nda xíka xiꞌin ra xaꞌa tuꞌun Ndioxi ya ta̱a na xinaꞌa, ta ya ikan káchi ya saa: “Kúꞌvi ni ini i xíni i veꞌe un, ta nda tá káa ñu̱ꞌu̱ ya xáꞌmi yeꞌe saa káa ya.”
Saa ndi̱ndakan tuꞌun na chiñu nuu na Israel Jesús káchi na saa:
―¿Ndá ya ku seña táxi un kuni nde ya sinaꞌa un ndeꞌe ya kúu mií un ichi ikan un saa? ―káchi na xiꞌin ra.
Saa ndi̱kuiin Jesús ndi̱kaꞌan ra xiꞌin na, káchi ra saa:
―Tá ná sindiꞌi xaꞌa ndo veꞌe ñuꞌu yóꞌó ta tixin kivi uni ta sikuaꞌa tuku i ya ―káchi ra xiꞌin na.
Saa ndi̱kuiin na chiñu ikan káꞌan na:
―Uvi xiko iñu kuiya vi xa̱chiñu na, saa ndi̱xinu ya i̱kan na. Ta yóꞌo̱ káꞌan un tixin uni kivi ta sixinu un ya, káchi un ―káchi na xiꞌin ra.
Sundi Jesús ta köo ndi̱kaꞌan ra xaꞌa veꞌe ñuꞌu ya ndíkaa ñuu Jerusalén; xaꞌa mií va ra ndi̱kaꞌan ra.
Chi tá ndi̱xiꞌi ra ta ndi̱taku ra kivi uni, tasaa nda ndi̱xika xiꞌin ra ndi̱kaꞌán ini nda xaꞌa ya ndi̱kaꞌan ra. Tasaa ka̱ndixa nda tuꞌun Ndioxi ya ta̱a na xinaꞌa, ta ka̱ndixa nda tuꞌun ya ndi̱kaꞌan Jesús xiꞌin nda.
Jesús ta xíni vaꞌa ra ini ndiꞌi ni kúu yo ivi
Tá ndi̱xiyo Jesús ñuu Jerusalén kivi kána viko Pascua, ta kuaꞌa ni ya tuꞌun i̱kan ra, saa kuaꞌa ni naꞌa ka̱ndixa ñaꞌá.
Sundi Jesús ta köo ndi̱kandixa ra na, saachi xa xíni vaꞌa va ra ini ndiꞌi na.
Köo ndi̱xiniñuꞌu Jesús kuni soꞌo ra ya kaꞌan inka naꞌa xiꞌin ra xaꞌa na ivi yóꞌó, saachi xa xíni vaꞌa va mií ra ini na.
Jesús xiꞌin ra Nicodemo
Ndi̱xiyo iin ra fariseo náni ra Nicodemo, ta kúu mií ra chiñu ndee ni nuu na Israel.
Ta iin ñǔu ke̱e ra ndi̱xaꞌan ra nuu Jesús káꞌan ra xiꞌin ra, káchi ra saa:
Saa ndi̱kuiin Jesús káꞌan ra:
―Ya ndaa káꞌan i xiꞌin un, ndiꞌi naꞌa na täꞌan kaku uvi, ta küchiñu na kuni na nuu xáꞌnda chiñu Ndioxi ―káchi Jesús xiꞌin ra.
Tasaa ndi̱ndakan tuꞌun ñaꞌá ra, káchi ra saa:
―¿Ta unkua ikan iin naꞌa na xa yata ndikaku tuku na? ¿An kuchiñu ndiꞌvi uvi tuku na tixin siꞌi na, saa ndikaku tuku na? ―káchi ra xiꞌin Jesús.
Saa ndi̱kuiin Jesús káꞌan ra:
―Ya ndaa káꞌan i xiꞌin un, ndiꞌi na täꞌan kaku xiꞌin tikuii tin Tachi Ndioxi ta küchiñu na kiꞌvi na koo na nuu xáꞌnda chiñu Ndioxi.
Ndiꞌi na káku tixin ñaꞌá ñuu ivi yóꞌó, ta na ivi yóꞌó ku na. Ta ndiꞌi na káku tixin Tachi Ndioxi, na ikan ku na ndixa táku, chi íyo Tachi Ndioxi xiꞌin na.
Ndïkanda ini un xaꞌa ya káꞌan i xiꞌin un ya xíniñuꞌu un ndikaku tuku un.
Tachi ta nda nuu kúni mií ya níꞌi xíka ya, vani xíni soꞌo yo xíka ya, sundi köo xíni yo míí chí vaxi ya ni míí chí kuaꞌan ya. Tá íkan tachi, saa íin ndiꞌi naꞌa na ndíkaku uvi tixin Tachi Ndioxi ―káchi Jesús xiꞌin ra Nicodemo.
Saa ndi̱kaꞌan tuku ra Nicodemo xiꞌin Jesús, káchi ra saa:
―¿Ndá kuꞌva íyo ya ñaa? ―káchi ra.
Tasaa ndi̱kuiin Jesús, káꞌan ra:
―Maestro nuu na Israel ku un. ¿Ta ndachu köo kúndaa ini un xaꞌa ya káꞌan i xiꞌin un?
Ya ndaa káꞌan i xiꞌin un, ndeꞌe ta káꞌan nde xaꞌa ya xíni nde xiꞌin ya xíni xiꞌin nuu nde. Ta ndóꞌo̱ ta köo xíin ndo kandixa ndo ya káꞌan nde xiꞌin ndo.
Nda vitin ta ndítuꞌun i xiꞌin ndo xaꞌa ña̱ꞌa ya íyo ñuu ivi yóꞌó, ta köo xíin ndo kandixa ndo ya káꞌan i. Ta kachi ka vi tá ná kaꞌan i xiꞌin ndo xaꞌa ya íyo nuu ndivi.
’Nda iin naꞌa köo ndi̱ndaa nuu ndivi, indaa mituꞌun ra ke̱e nuu ndivi ku ra ku Taa ra ke̱e nuu Ndioxi.
xaꞌa ya yóꞌó kua ndïꞌi xaꞌa na kándixa ñaꞌá, sundi táxi ra koo na xiꞌin ra tá kuꞌva íyo mií ra, kutaku na nuu Ndioxi ndiꞌi saa kivi ya vaxi.
Kúꞌvi ni ini Ndioxi xíni ra na ñuu ivi
’Ndioxi ta ndixa ni kúꞌvi ini ra xíni ra na ñuu ivi, yakan kua ti̱ꞌvi ra Seꞌe ra, ra indaa mituꞌun nuu ra, ki̱xi ra ndi̱xiꞌi ra xaꞌa na. Ta ndiꞌi na kándixa ñaꞌá ta ndïꞌi xaꞌa na, chi taxi ra kutaku na xiꞌin ra ndiꞌi saa tiempo.
Chi Ndioxi ta ti̱ꞌvi ra Seꞌe ra ki̱xi ra sikaku ra na ñuu ivi. Ta köo ndi̱tiꞌvi ñaꞌá ra ya sindiꞌi xaꞌa ra na.
’Ta ndiꞌi na kándixa Seꞌe Ndioxi ta ndïꞌi xaꞌa na, sundi na köo kándixa Seꞌe ra ta xa ndi̱ꞌi xaꞌa na, chi xïin na kandixa na Seꞌe Ndioxi, ra indaa mituꞌun nuu ra.
Ta ya yóꞌó ku kuachi na ya síndiꞌi xaꞌa na; ñu̱ꞌu̱ ya ndíyeꞌe kua ki̱xi ñuu ivi yóꞌó ya ndituun ya nuu na, ta köo ndi̱xiin na ndikiꞌin na ya, chi ya naa va kútoo ni ka na nuu ya yeꞌe, xaꞌa ya väꞌa íkan na.
Chi ndiꞌi na íkan ya väꞌa ta kúndasi nuu na xíni na ya yeꞌe, yakan köo xíin na kixi na nuu yeꞌe, chi tatu ná kixi na ta ndituvi ndiꞌi ya väꞌa íkan na.
Sundi na íkan ya ndaa ta kúyati na nuu yeꞌe ya ndituvi ndiꞌi ya íkan na chi íkan na tá kuꞌva kúni Ndioxi ―káchi Jesús.
Káꞌan tuku ra Juan ra síkuchi naꞌa xaꞌa Jesús
Saa ku̱u ndi̱yaꞌa sava kivi, ta ke̱e Jesús kuaꞌan ra xiꞌin nda xíka xiꞌin ra ñuꞌu Judea. Saa ndi̱xiyo nda uvi ndaá kivi xiꞌin na ñuu ikan, ta si̱kuchi nda na.
Saa tu ra Juan va síkuchi ra naꞌa ñuu Enón ya ndíkaa yati ñuu Salim, saachi kuaꞌa ni tikuii ndíkaa ikan, ta ndi̱xaa naꞌa nuu ra si̱kuchi ra na.
Ya yóꞌó ku̱u tá täꞌan tiin na ra Juan kuꞌun ra veꞌe kaa.
Saa ku̱u ta iin kivi ki̱xaá nda xíka xiꞌin ra Juan, káni taꞌan nda xiꞌin tuꞌun xiꞌin inka ra Israel, chi köo íyo yuꞌu nda xaꞌa ley ra Moisés nuu káꞌan ya ndá kuꞌva kuchi naꞌa, an ndá kuꞌva ndoo ndaꞌa na saa nduyii na nuu Ndioxi, ta kuu mií na ichi xatoꞌo na ra.
Saa ndi̱kaꞌan nda xiꞌin ra Juan, káchi nda saa:
―Tata maestro, ¿An ñúꞌu ini un xaꞌa taa, ra ndi̱tuꞌun un xaꞌa xiꞌin nde, ra xi̱ni taꞌan xiꞌin un inka ñaꞌñu yuꞌu ita Jordán? Síkuchi ni ra naꞌa, kuaꞌa ka vi na kuaꞌan nuu ra ―káchi nda xiꞌin ra Juan.
Tasaa ndi̱kuiin ra káchi ra saa:
Xi̱ni soꞌo vaꞌa mií ndo tá ndi̱kaꞌan i xiꞌin ndo, süvi yeꞌe ku ra ku Cristo, yeꞌe ínuu vaxi nuu va ra ku i.
Ta vitin tá íyo tuꞌva iin ra tíndaꞌa ndikiꞌin ra yá síꞌi ra, saa íyo tuꞌva Cristo ndikuiso ra ndá ka mií naꞌa na ndíkundikun ñaꞌá. Ta migo mií ra tíndaꞌa ikan kúsini ni ra tá xíni soꞌo ra tachi migo ra, ra tíndaꞌa. Tá káa migo ra ikan saa káa i, ta kúsini ni i chi xa ki̱xaa ra Cristo.
Ta yeꞌe xíniñuꞌu i xaa ni̱nu i mií i ta ra ikan ku ra ndundee ka nuu i ―káchi ra Juan xiꞌin nda xíka xiꞌin ra.
Ra ke̱e nuu ndivi
Saa ki̱xaá káꞌan ka ra Juan, káchi ra saa:
―Ra ke̱e nuu ndivi ku ra chee ka nuu ndiꞌi ni kuu ya íyo ñuu ivi. Ta ra íyo ñuu ivi yóꞌó, ra ivi yóꞌó kú ra, ña̱ꞌa ya íyo ñuu ivi yóꞌó ndítuꞌun ra xaꞌa. Sundi ra ke̱e nuu ndivi ta ra íkan ku ra chee ni nuu ndiꞌi ña̱ꞌa.
Ta ra ikan káꞌan ra xaꞌa ña̱ꞌa ya xi̱ni soꞌo ra tin ya xi̱ni ra, ta nda iin na köo xíin kandixa ya káꞌan ra.
Sundi tá kúu na kándixa tuꞌun káꞌan ra, na yóꞌó ku na kúu testigo xaꞌa Ndioxi, ya kúu Ndioxi ra ndaa.
Saachi ra ti̱ꞌvi Ndioxi vaxi ñuu ivi yóꞌó, ta káꞌan ra tuꞌun Ndioxi, chi Ndioxi ta köo táxi loloꞌo ra Tachi ra ndaꞌa na, iin táxi ndiꞌi ra Tachi ra ndaꞌa na.
Tata Iva yo Ndioxi ta kúni ni ra xíni ra Seꞌe ra, yakan kua ta̱xi ndiꞌi ra ña̱ꞌa ndaꞌa Seꞌe ra.
Ta ndiꞌi na kándixa Seꞌe ra, ta táku na xiꞌin Ndioxi ndiꞌi saa kivi; sundi na köo xíin kandixa Seꞌe ra ta tá íyo na xa ndii saa íyo na nuu Ndioxi, ta ndiꞌi saa kivi saa ini Ndioxi kuni ñaꞌá ra ―káchi ra Juan.
Jesús káꞌan ra xiꞌin iin ñaꞌá yá ñuu estado Samaria
Ta ku̱ndaa ini nda fariseo chi kuaꞌa ni naꞌa ndíkundikun Jesús ta síkuchi ra na, kuaꞌa ni ka ku na ikan nuu na ndíkun sata ra Juan.
Vani süvi mií Jesús ku ra ndi̱sikuchi naꞌa, nda xíka xiꞌin va ra kú nda si̱kuchi na.
Saa tá ku̱ndaa ini Jesús ya káꞌan nda saa xaꞌa ra, ta ke̱ta ra estado Judea ndiko koo ra kuaꞌan ra estado Galilea.
Ta nduxa xíniñuꞌu ra yaꞌa ra estado Samaria.
Ta ikan íyo iin pozo náni pozo ra Jacob, chi ra ikan ku ra si̱kuaꞌa ya xinaꞌa. Saa ku̱naa ni Jesús ndi̱xika ra ichi, ta ndi̱xaa ra ndi̱kunduꞌu ra ndíkundee ra yuꞌu pozo ikan. Ta xa siloꞌo kaꞌñu.
7-8 Ta nda xíka xiꞌin ra, ke̱e nda kuaꞌan nda sata nda ña̱ꞌa kuxi Jesús xiꞌin nda. Tá ke̱e nda kuaꞌan nda, saa ndi̱xaa iin mií yá Samaria ikan yuꞌu pozo ikan kíꞌin yá tikuii, ta ndi̱kaꞌan Jesús xiꞌin yá:
―Nana, siniꞌi loꞌo un tikuii koꞌo i ―káchi ra xiꞌin yá.
Saa ndi̱kuiin yá káꞌan yá:
―¿Ndachu ndúku un tikuii nuu i koꞌo un, ta yóꞌo̱ ra ke̱e estado Judea ku un, ta yeꞌe yá estado Samaria ku i? ―káchi yá xiꞌin ra.
Saa káꞌan yá xiꞌin ra saachi na Judea xiꞌin na Samaria ta köo ítaꞌan vaꞌa na xiꞌin taꞌan na.
Saa ndi̱kuiin Jesús káꞌan ra:
―Tatu xíni un unku ya vaꞌa kúni Ndioxi taxi ra ndaꞌa un ta kundaa ini un unku yeꞌe, ndíkuu. Tasaa nduku un tikuii nuu i, ta taxi i rá ndaꞌa un, ta tikuii rá taxi i ndaꞌa un kúu mií rá ndee ya sikutaku rá na ivi ―káchi ra xiꞌin yá.
Saa ndi̱kaꞌan yá xiꞌin ra, káchi yá saa:
―Tata, ni köo ña̱ꞌa níꞌi un tava un rá, ta kúnu ni ndíkaa rá. ¿Ta míí kuꞌun un kiꞌin un rá káꞌan un taxi un ndaꞌa i koꞌo i? ―káchi yá xiꞌin ra―.
Ta ¿an chee ka yóꞌo̱ nuu xii sikua nde ra Jacob?, chi xii nde ra Jacob ku ra si̱ndikoo pozo yóꞌó ndaꞌa nde, yóꞌó kú nuu xi̱ꞌi mií ra tikuii xiꞌin seꞌe ra tin kiti sana ra ―káchi yá xiꞌin ra.
Saa ndi̱kuiin ra káꞌan ra:
―Ndiꞌi kúu na xíꞌi tikuii poso yóꞌó, ta kama ni ichi tuku na.
Sundi na koꞌo tikuii nduta táxi i ndaꞌa na ta nda iin kivi ïchi ka na. Saachi tikuii rá táxi i koꞌo na ta nduu rá iin pozo kaꞌnu ini na, ta nda iin kivi ïchi rá. Ta naꞌa na koꞌo tikuii rá taxi i ta küvi na, chi kúu mií rá ndee ya sikutaku rá na, ta nda iin kivi ya vaxi ndïꞌi xaꞌa na ―káchi Jesús xiꞌin yá.
Saa ndi̱kaꞌan yá xiꞌin ra:
―Tata, taxi tikuii taꞌan rá káꞌan un xaꞌa ñaa ná koꞌo i, ya ná ïchi ka ini i ta ni kïxi ka i yóꞌó kiꞌin i rá ―káchi yá xiꞌin ra.
―Kuáꞌan kaꞌan xiꞌin yii un ná kixi ra xiꞌin un ―káchi ra xiꞌin yá.
Saa ndi̱kuiin yá káꞌan yá:
―Köo vi yii i, tata ―káchi yá.
Saa ndi̱kaꞌan ra xiꞌin yá, káchi ra saa:
―Ya ndaa ndixa kua káꞌan un köo yii un,
saachi xa ndi̱xiyo uꞌun yii un, ta ra íyo xiꞌin un vitin ta süvi yii un ku ra. Ya ndaa ni ku ndixa va ya ndi̱kaꞌan un xiꞌin i ―káchi ra xiꞌin yá.
Ñaa tá xi̱ni soꞌo yá ya ndi̱kaꞌan ra xiꞌin yá, saa ndi̱kaꞌan yá xiꞌin ra:
―Tata, va iin ra káꞌan ndoso tuꞌun Ndioxi va ku un.
Ta xii sikua nde na Samaria xa̱toꞌo na Ndioxi nuu xiki yóꞌó, ta ndóꞌo̱ na Judea káꞌan ndo xatoꞌo yo Ndioxi veꞌe ñuꞌu Jerusalén ―káchi yá xiꞌin ra.
Saa ndi̱kaꞌan ra xiꞌin yá, káchi ra saa:
―Nana, kandixa un ya káꞌan i xiꞌin un. Vaxi kivi ta köo xíniñuꞌu ndo kixi ndo xatoꞌo ndo Ndioxi nuu xiki yóꞌó, ni ñuu Jerusalén köo xíniñuꞌu ndo kuꞌun ndo xatoꞌo ndo ra.
Ndóꞌo̱ na estado Samaria ta köo xíni ndo unku na káñuꞌu ndo, ta ni köo xíni ndo ndá kuꞌva kañuꞌu ndo na. Sundi ndeꞌe ta xíni nde Ndioxi ra káñuꞌu nde. Saachi taa, ra sikaku na ñuu ivi, ta tixin ndeꞌe na estado Judea kua keta ra.
Ta vaxi kivi, ta vitin ku kivi, ya xíniñuꞌu ndiꞌi na, na ndixa xákaꞌnu Ndioxi, xíniñuꞌu na xakaꞌnu ñaꞌá na tixin Tachi ra tin ya ndaa, saachi saa kúni Iva yo xakaꞌnu ñaꞌá yo.
Saachi Iva yo ta Tachi ku ra, ta xíniñuꞌu naꞌa xatoꞌo ñaꞌá na xiꞌin ndinuꞌu nima na, ta xíniñuꞌu na koo Tachi Ndioxi xiꞌin na ya ná xatoꞌo vaꞌa na ra ―káchi Jesús xiꞌin yá.
Saa ndi̱kaꞌan yá xiꞌin ra, káchi yá saa:
―Xíni i iin kivi ta kixi Taa ra tiꞌvi Ndioxi kixi sikaku yoo. (Ra ikan náni ra Mesías tuꞌun hebreo, ta Cristo náni ra tuꞌun griego.) Tá ná kixi ra ikan tasaa ndikani vaꞌa ka ra nuu nde ―káchi yá.
―Ra káꞌan un xaꞌa ñaa ku yeꞌe va ―káchi ra xiꞌin yá.
Saa káꞌan na xiꞌin taꞌan na ta ki̱xaa va nda xíka xiꞌin ra. Ta ndi̱kanda ni ini nda xíto nda nuu ra xaꞌa ya káꞌan ra xiꞌin iin ñaꞌá, ta nda iin nda köo ndi̱ndakan tuꞌun ñaꞌá unkua kúni ra an ndá xaꞌa kua káꞌan ra xiꞌin yá.
Tasaa si̱ndoo yá yoo yá, ta ndi̱kiꞌin yá kuaꞌan yá ndituꞌun yá xiꞌin na ñuu yá, káchi yá saa:
―Naꞌa ndo koto ndo, yóꞌó íyo iin ra taa ta ndi̱kaꞌan ndiꞌi ra xiꞌin i xaꞌa ya íkan i, ta ¿an süvi Cristo ra sikaku yoo ku ra? ―káchi yá xiꞌin na.
Ñaa ka̱na koo ndiꞌi na ñuu kuaꞌan na koto na nuu íin Jesús.
Ta nda káꞌvi xiꞌin ra, ndinuni loꞌo káꞌan nda xiꞌin ra, káchi nda saa:
―Tata maestro, naꞌa kuxi un ―káchi nda xiꞌin ra.
Saa ndi̱kaꞌan ra xiꞌin nda:
―Käka ini ndo, xa íyo ya xi̱xi i, ta köo xíni ndo unkua ―káchi ra xiꞌin nda.
Ñaa xa̱á nda ndákan tuꞌun taꞌan mií nda, káchi nda saa:
―¿An ndá na xa ki̱xi va xiꞌin ña̱ꞌa xi̱xi ra? ―káchi nda.
Tasaa ndi̱kuiin Jesús káꞌan ra xiꞌin nda:
―Tá káa ya xíxi i saa káa ya kixaa suvi ndiꞌi i ya kúni Ndioxi ta ndakua sixinu ndiꞌi i chiñu ya ta̱xi ra ndaꞌa i.
Tá kuꞌva káꞌan mií ndo tá chíꞌi ndo: “Nda tixin ya kumi yoo saa sikee yo”, káchi ndo, ta yeꞌe káꞌan i xiꞌin ndo kündatun ndo, chi tá íyo trigo ya xa ndi̱xinu ndikuiso yo, saa íyo tuꞌva naꞌa ya ndikaya yo na kiꞌvi na ichi Ndioxi.
Ta Ndioxi ku ra chaꞌvi naꞌa na ndíkaya ivi, saachi ndiꞌi na yóꞌó ta kutaku na xiꞌin ra ndiꞌi saa tiempo, tá kúu ra chíꞌi xiꞌin ra síkee ta iin káchi kusini nda xiꞌin taꞌan nda.
Tá íyo ya káchi na káꞌan: “Síín kú ra chíꞌi ta síín kú ra síkee”, káchi na, ta ya ndaa ni ndixa ku tuꞌun ikan.
Ta kuaꞌa ka vi mií na ñuu Samaria ikan ka̱ndixa Jesús xaꞌa tuꞌun ya ndi̱kaꞌan mií yá ñuu na xiꞌin na, chi ndi̱tuꞌun ndiꞌi yá xiꞌin na káchi yá saa: “Iin ndi̱kaꞌan ndiꞌi ra xiꞌin i xaꞌa ya íkan i”, káchi yá xiꞌin na.
Ñaa ndi̱xaa mií na Samaria nuu Jesús ta ndi̱xikan na yamani nuu ra ya ndoo ra xiꞌin na, saa ndi̱ndoo ra xiꞌin na uvi kivi.
Ta kuaꞌa ni ka na ka̱ndixa ñaꞌá, chi xi̱ni soꞌo mií na ya ndi̱kaꞌan ra xiꞌin na.
Saa ndi̱kaꞌan na xiꞌin yá ikan, káchi na saa:
―Ndinuꞌu ni ini nde kándixa ñaꞌá nde, saachi süvi indaa yóꞌo̱ ndi̱kaꞌan xiꞌin nde, xi̱ni soꞌo mií nde ya káꞌan ra, ta kúndaa ini nde ya ndixa kua, ra yóꞌó ku ra vaxi sikaku na ñuu ivi yóꞌó ―káchi na xiꞌin yá.
Jesús síndaꞌa ra seꞌe iin ra xáchiñu nuu gobierno
(Mt. 8:5-13; Lc. 7:1-10)
Sindiꞌi ndi̱yaꞌa uvi kivi ta ke̱e Jesús estado Samaria, ke̱e ra kuaꞌan ra estado Galilea.
Saachi tá káchi mií ra ndi̱kaꞌan ra, nda iin na káꞌan ndoso tuꞌun Ndioxi ta mäni na ñuu na.
Saa tá ndi̱xaa ra estado Galilea ta vaꞌa ni va ndi̱kiꞌin ñaꞌá na, saachi ndi̱xaꞌan tu na ikan va viko Pascua ñuu Jerusalén, ta ikan ku nuu kuaꞌa ni ya vaꞌa i̱kan Jesús xi̱ni na, yakan ndi̱kiꞌin vaꞌa ni ñaꞌá na.
Tasaa ndi̱ko koo Jesús kuaꞌan ra ñuu Caná ya ndíkaa estado Galilea, nuu si̱kuaꞌa ra nduta tikuii ndu̱u rá vinu. Ta íyo iin ra kúu mií chiñu ndee nuu gobierno, ta ndee ni ndóꞌo seꞌe ra índuꞌu ra inka ñuu Capernaum.
Saa tá ku̱ndaa ini ra tuꞌun xaꞌa Jesús ya ke̱e ra estado Judea ta ndi̱xaa ra estado Galilea, ta ke̱e ra ndi̱xaꞌan ra nuu Jesús ndi̱kaꞌan ra xiꞌin ra ya kuꞌun ra xiꞌin ra veꞌe ra sindaꞌa ra seꞌe ra, saachi ndée ni ndee ndóꞌo seꞌe ra ta xa yati kuvi ra.
Tasaa ndi̱kaꞌan Jesús xiꞌin ra:
―Ndóꞌo̱ ta xïin ndo kandixa ndo yeꞌe. Nda kuni ndo ya tuꞌun Ndioxi ikan i an iin seña kuni ndo tasaa vi kandixa ndo yeꞌe, káchi ndo ―ka̱chi Jesús xiꞌin ra.
Saa ndi̱kuiin ra ikan káꞌan ra:
―Tata, kama loꞌo kixi un ndáꞌvi i, koto ka kuvi seꞌe i ―káchi ra.
―Ndiko koo kuanuꞌu veꞌe un, xa ndu̱vaꞌa va seꞌe un ―káchi ra xiꞌin ra.
Saa ka̱ndixa ra ikan ya ndi̱kaꞌan Jesús xiꞌin ra, ta ndi̱kiꞌin ra kuanuꞌu ra.
Saa tá xa kúyati ra xa̱a ra veꞌe ra, ta ka̱na koo na xáchiñu nuu ra káꞌan na xiꞌin ra:
―Xa ndu̱vaꞌa va seꞌe un, tata ―káchi na xiꞌin ra.
Saa ndi̱ndakan tuꞌun ra na:
―¿Ndá hora kua xa̱á vaꞌa kúni ra? ―káchi ra xiꞌin na.
Saa ndi̱kaꞌan na xiꞌin ra, káchi na saa:
―Kuni ndu̱vaꞌa ra, kaa iin xikuaa ki̱ndaa ya ndítuvi ya xiꞌin ra ―káchi na xiꞌin ra.
Saa ndi̱kaꞌán ini ra mií hora ikan kua ndi̱kaꞌan Jesús xiꞌin ra: “Xa ndu̱vaꞌa va seꞌe un”, káchi ra. Tasaa ka̱ndixa ra xiꞌin ndiꞌi na veꞌe ra; ka̱ndixa na Jesús.
Ya yóꞌó ku ya tuꞌun, ya uvi i̱kan Jesús, tá ndi̱ko koo ra ndi̱xaa estado Galilea tá sindiꞌi ndi̱xika ra estado Judea.
Si̱ndaꞌa Jesús iin taa, ra íyo yuꞌu tanque Betesda
Sindiꞌi ke̱e Jesús estado Galilea, ta ndi̱kiꞌin ra kuaꞌan ra ñuu Jerusalén, chi ikan koo iin viko kaꞌnu ya kakin na Israel.
Ta íyo yeꞌe kaꞌnu ya kúu mií nama yuu, xi̱nuu nduu ndiꞌi ya ñuu Jerusalén, ta yeꞌe ikan náni ya Yeꞌe Levo. Ta yati Yeꞌe Levo ikan ndi̱xiyo iin mini si̱kuaꞌa na nuu chútu tikuii, ta náni ya Betesda tuꞌun hebreo, ta yuꞌu mini ikan ndi̱xiyo uꞌun yeꞌe nama yuu, ndási xiꞌni ya ta núna xaꞌa ya.
Ta ini ya ikan ndóo kuaꞌa ni na kuaa xiꞌin na kúꞌvi na küvi kaka. Vitin taan ndóo na ndátun na ya kanda tikuii ini mini ikan.
Saachi sava kivi núu iin ángel Ndioxi síkanda ya tikuii, ta na xiꞌna kúnumi kéta ini rá ta ndikun ndúvaꞌa na.
Ta tañu na ndóo ikan ndíkaa iin ra kúꞌvi, ta xa naꞌá ni kúꞌvi ra, küvi kaka ra. Xa ndi̱xinu oko xaꞌun uni kuiya küvi kaka ra.
―¿An kúni un nduvaꞌa un? ―káchi ra xiꞌin ra.
Saa ndi̱kuiin ra káꞌan ra:
―Tata, nda iin na köo chikaa yeꞌe ini tikuii tá kíxaa kánda rá. Ndiꞌi ichi tá kúni i kiꞌvi i ta kúvai va i kiꞌvi i, ta inka na xa kíꞌvi va nuu i ―káchi ra.
Saa ndi̱kaꞌan Jesús xiꞌin ra, káchi ra saa:
―Kuandikoo, kundichi kuaꞌan, ndikiꞌin xito un kuꞌun xiꞌin un ―káchi ra xiꞌin ra.
Saa ndikun ndu̱vaꞌa ra, ta ndi̱kiꞌin ra xito ra nuu xi̱nuu ra, xa̱á ra xíka ra. Ta kivi sbato, kivi yii ndíkundee na kua.
Yakan xa̱á na Israel káꞌan na xiꞌin ra:
―Küvi kundiso un xito un kuꞌun xiꞌin un kivi vitin, saachi kivi yii, kivi ndíkundee yo kua ―káchi na xiꞌin ra.
Saa ndi̱kuiin ra káꞌan ra:
―Ra si̱ndaꞌa yeꞌe ndi̱kaꞌan xiꞌin i: “Ndikiꞌin xito un, kundiso un kuꞌun xiꞌin un”, káchi ra xiꞌin i ―káchi ra ikan xiꞌin na.
Saa ndi̱kaꞌan na xiꞌin ra:
―¿Unku ra ndi̱kaꞌan saa xiꞌin un? ―káchi na xiꞌin ra.
Ta köo xíni ra ikan unku si̱ndaꞌa ñaꞌá, saachi Jesús ta iin ku̱u soꞌva ndi̱kava ra maꞌñu na kuaꞌan ra.
Sindiꞌi ta ndi̱taꞌan Jesús ra ini veꞌe ñuꞌu, saa ndi̱kaꞌan ra xiꞌin ra:
―Koto un, vitin ndu̱vaꞌa un, ta ïkan ka un ndá ya väꞌa, saachi koto ka ndoꞌo un ndá ka iin ya ndee vaꞌa ―káchi ra xiꞌin ra.
Saa ke̱e ra ikan ndi̱xaꞌan ra ndi̱kaꞌan ra xiꞌin na Israel, xaꞌa ya si̱ndaꞌa Jesús ra.
Ta ndi̱kaꞌan Jesús xiꞌin na, káchi ra saa:
―Tata i ta ndiꞌi saa kivi xáchiñu ra, tasaa tu yeꞌe va ―káchi ra xiꞌin na.
Xaꞌa ya ikan kua kúni ni na naꞌnu nuu na Israel kaꞌni ñaꞌá na, chi xa uvi kuachi ndee ni ndi̱kiꞌvi ra, káchi na. Iin ku ya xaꞌa ya kíxaa soꞌo ra yáꞌa ra ley na xaꞌa ya síndaa ra naꞌa kivi ndíkundee na, ta inka kuachi ra kua káꞌan ra Iva ra kúu Ndioxi, ya kúni kachi ya iin ku ra xiꞌin Ndioxi.
Tuꞌun ya yóꞌó káꞌan ya, Ndioxi ku ra táxi ichi ndaꞌa Jesús
Saa ndi̱kaꞌan Jesús xiꞌin na káchi ra saa:
―Ya ndaa káꞌan i xiꞌin ndo, yeꞌe ku Seꞌe Ndioxi ta nda iin ña̱ꞌa küvi ikan mií i; ndisaa ya xíni i íkan Iva i kua íkan i. Ndiꞌi saa kivi kándixa i ya káꞌan Iva i xiꞌin i.
Saachi Iva i ta kúꞌvi ni ini ra xíni ra yeꞌe, yakan kua sínaꞌa ndiꞌi ra ya íkan ra nuu i; ta kuaꞌa ni ka va ya sínaꞌa ra yeꞌe ikan i kuni ndo, ta iin ndikanda ini ndo tá ná kuni ndo ya ikan i.
Tá kuꞌva sítaku Iva i Ndioxi na ndii ta táxi ra kutaku na, tasaa sitaku tu yeꞌe va na kúni mií i.
Ta Iva i köo xánani ra kuachi nda iin naꞌa; iin ndaa yeꞌe ku Seꞌe ra ta̱xi ra ichi ndaꞌa i xanani i kuachi na,
chi kúni Ndioxi ya ná xatoꞌo ndiꞌi na yeꞌe, tá kuꞌva xátoꞌo na mií ra, saa xatoꞌo na yeꞌe. Saachi ndiꞌi naꞌa na köo xíin xatoꞌo yeꞌe, ta kúni kachi ya köo xátoꞌo na Ndioxi ra ti̱ꞌvi yeꞌe vaxi i.
’Ya ndaa káꞌan i xiꞌin ndo: Ndiꞌi naꞌa na xíni soꞌo tuꞌun káꞌan i, ta kándixa na Ndioxi ra ti̱ꞌvi yeꞌe vaxi i ñuu ivi, ta na ikan ku na ndixa táku xiꞌin Ndioxi vitin, ta ndiꞌi saa kivi ya vaxi kutaku na xiꞌin Ndioxi; ta xänduvaꞌa Ndioxi xiꞌin na. Saachi tá íin na xa ndi̱xiꞌi saa íin na ta ndi̱taku na, xaꞌa ya xíni soꞌo na ya káꞌan i.
Ta ya ndaa káꞌan i xiꞌin ndo, vitin ti̱ndaa kivi ta kuni soꞌo na ndii tachi yeꞌe Ra kúu Seꞌe Ndioxi. Ta na xíni soꞌo ya káꞌan i ta kutaku na.
Iva i Ndioxi ta táku ra, ta kúu mií ra ndee ya sitaku ra naꞌa, ta suvi ndee ikan ta̱xi ra ndaꞌa i ya iin káchi sitaku i naꞌa xiꞌin ra.
Ta ta̱xi ra ichi ndaꞌa i ya xanani i kuachi naꞌa, chi yeꞌe kúu ra ti̱ꞌvi Ndioxi vaxi ñuu ivi yóꞌó.
Ndïkanda ni ini ndo xaꞌa ya xi̱ni soꞌo ndo ndi̱kaꞌan i xiꞌin ndo, chi vaxi kivi ta kuni soꞌo ndiꞌi na ndii, na xa ndi̱nduxin, kuni soꞌo na tachi i.
Ta nditaku na kana koo na ini yavi. Ndiꞌi na i̱kan ya vaꞌa ta nditaku na koo na xiꞌin Ndioxi ndiꞌi saa kivi, ta ndiꞌi na i̱kan ya väꞌa ta nditaku na kuꞌun na nuu ndoꞌo ni na ―káchi Jesús xiꞌin na.
Ta ndi̱kaꞌan ka ra xiꞌin na, káchi ra saa:
―Yeꞌe ta süvi xiꞌin ichi mií i xánani i kuachi naꞌa, xiꞌin ichi ya ta̱xi Ndioxi ndaꞌa i kua xásuvi i kuachi na. Tá kuꞌva káꞌan ra xiꞌin i saa íyo ya íkan i. Xiꞌin ya ndaa xánani i kuachi na, chi süvi xiꞌin ya kúni mií i íkan i ya, xiꞌin ya kúni mií Ndioxi xánani i kuachi na.
Tá ná ndikuiin i kaꞌan i xaꞌa i xiꞌin ndo, ta kündaa ini ndo an ya ndixa kua káꞌan i an süvi ya ndixa kua.
Sundi íyo iin ra ndíkuiin xaꞌa i, ta xíni i ya káꞌan ra ikan xaꞌa i ta ya ndaa kua.
Ndóꞌo̱ ta ti̱ꞌvi ndo chiñu kuaꞌan nuu ra Juan, nuu ndi̱ndakan tuꞌun ndo ra xaꞌa i, ta ya ndi̱kuiin ra ikan xaꞌa i ya ndaa kua.
Sundi yeꞌe ta köo xíniñuꞌu i ya ndikuiin na ivi xaꞌa i. Káꞌan i xiꞌin ndo xaꞌa ra Juan, ra ndi̱kaꞌan ya ndaa xaꞌa i, chi kúni i kandixa ndo tuꞌun ya káꞌan ra xaꞌa i, ya ná sikaku Ndioxi ndóꞌo̱.
Tá íyo ñu̱ꞌu̱ ya ndee ni ndíyeꞌe, saa ndi̱xiyo ra Juan, ta ndóꞌo̱ ta ndi̱xiyo suvi ndo, ku̱sini ni ndo xi̱ni soꞌo ndo ya ndi̱kaꞌan ra xiꞌin ndo, ta uvi ndaa kivi va kua ku̱sini ni ndo.
Sundi íyo inka ya ndíkuiin xaꞌa i, ta ndee ni ka ya ikan nuu ya ndi̱kaꞌan ra Juan. Ta ya ikan ku chiñu ya ndi̱kaꞌan Iva i Ndioxi xiꞌin i ikan i. Ta chiñu ikan ku ya ndíkuiin teꞌe xaꞌa i, ya ndixa kua ti̱ꞌvi ra yeꞌe vaxi i.
Ta Ndioxi ku ra ti̱ꞌvi yeꞌe vaxi i, ta ndíkuiin tu mií va ra xaꞌa i. Ta ndóꞌo̱ nda iin kivi köo ndi̱xini soꞌo ndo tachi ra, ni nuu ra köo xíni ndo unkua káa ra.
Ni tuꞌun ra ta köo ya íyo nima ndo, chi köo kándixa ndo yeꞌe ra ti̱ꞌvi Ndioxi vaxi ñuu ivi yóꞌó.
Tá káꞌvi ndo Tuꞌun Ndioxi ya ta̱a na xinaꞌa, ta kuenta ni káꞌvi ndo ya, chi ndíkani ini ndo nditaꞌan ndo ndá kuꞌva kutaku ndo, koo ndo xiꞌin Ndioxi ndiꞌi saa kivi ya vaxi. Ta tuꞌun Ndioxi ikan kua káꞌan xaꞌa i.
Ta köo xíin ndo kixi ndo nuu i, ya taxi i ichi ndaꞌa ndo koo ndo xiꞌin Ndioxi ndiꞌi saa kivi ya vaxi.
’Yeꞌe ta köo xíniñuꞌu i kaꞌan vaꞌa naꞌa xaꞌa i,
chi yeꞌe ta xíni vaꞌa i ini ndo, xíni i köo kúꞌvi ini ndo xíni ndo Ndioxi.
Iva i Ndioxi ku ra ti̱ꞌvi yeꞌe vaxi i ñuu ivi yóꞌó, ta ndóꞌo̱ köo xíin ndo kandixa ndo yeꞌe. Sundi tatu inka ra ná kixi tixin ndee mií ra, ta kandixa va ndo ra ikan.
Köo xíin ndo kandixa ndo yeꞌe, saachi kútoo ni ndo chinuu vaꞌa naꞌa tuꞌun xaꞌa ndo. Tasaa chinuu vaꞌa ndóꞌo̱ tuꞌun xaꞌa na ikan, ta köo ndúku ndo ya kaꞌan vaꞌa Ndioxi xaꞌa ndo ―káchi ra xiꞌin na.
―Ndïkani ini ndo ya taxi i kuachi xaꞌa ndo nuu Iva i Ndioxi, xaꞌa ya köo xíin ndo kandixa ndo yeꞌe. Xii sikua yo ra Moisés ku ra ndíkani ini ndo ndikuiin xaꞌa ndo, ta ra ikan ku ra taxi kuachi xaꞌa ndo nuu Ndioxi.
Saachi tatu mií ya ndaa kándixa ndo ya ndi̱kaꞌan ra ikan, ta kandixa ndo ya káꞌan i xiꞌin ndo. Saachi ya ta̱a ra ikan ta xaꞌa yeꞌe kua káꞌan tuꞌun ta̱a ra.
Tatu köo kándixa ndo ya ta̱a ra ikan, ta kachi ka vi ya káꞌan yeꞌe xiꞌin ndo ―káchi Jesús xiꞌin na.
Jesús síkuxi ra uꞌun mili naꞌa
(Mt. 14:13-21; Mr. 6:30-44; Lc. 9:10-17)
Tá ndiꞌi ikan ta ndi̱kiꞌin Jesús kuaꞌan ra chi inka ñaꞌñu yuꞌu nduta ñuꞌu ya káꞌan na xiꞌin Galilea an Tiberias.
Ta iin táꞌnda chee naꞌa ndíkun kuaꞌan xiꞌin ra, chi xi̱ni na ya tuꞌun Ndioxi íkan ra, síndaꞌa ra na ndee ni ndóꞌo.
Saa ndi̱xaa barco yuꞌu tikuii, ta ikan nu̱u Jesús ini nu xiꞌin nda xíka xiꞌin ra. Ñaa nda̱a ra iin xiki loꞌo, ta ikan ndi̱kunduꞌu ra xiꞌin nda xíka xiꞌin ra.
Ta xa kuaꞌan kúyati tindaa viko Pascua ya ndítava na Israel.
Saa tá ndi̱koto Jesús ta iin táꞌnda chee naꞌa ndíkun kuaꞌan sata ra, tasaa ndi̱kaꞌan ra xiꞌin ra Felipe, káchi ra saa:
―¿Míí koꞌo yo sata yo xita vaꞌa kuxi na? ―káchi ra.
Ndi̱kaꞌan ra saa takua ya xíto ndoso ñaꞌá ra, chi xa xíni vaꞌa va ra unkua ikan ra.
Saa ndi̱kuiin ra Felipe káꞌan ra:
―Tá ná kuniꞌi yo xuꞌun, taꞌan ya kíꞌin na xáchiñu uvi ciento kivi, ta ni näni ya sata yo loꞌo ña̱ꞌa kuxi na ―káchi ra xiꞌin Jesús.
Saa ndi̱kuiin iin ra xíka xiꞌin ra, ra Andrés ñani ra Simón Pedro, káchi ra saa:
―Yóꞌó íyo iin ra loꞌo ta ndíso ra uꞌun xita vaꞌa xiꞌin uvi tiaka, ta maa nani vi ya kuxi na, kuaꞌa ni ku na ―káchi ra.
―Kaꞌan ndo xiꞌin na ná ndikundoo na ―káchi ra xiꞌin nda.
Ta íyo ka vi iku kuii mi ikan, tasaa ndi̱kundoo na, uꞌun mili ku ndisaa nda taa ndi̱kundoo.
Saa ki̱ꞌin Jesús xita vaꞌa ikan, ta ta̱xi ra ndixaꞌvi ndaꞌa Ndioxi, tasaa ta̱xi ra ya ndaꞌa nda xíka xiꞌin ra, ta nda ikan ndi̱taꞌvi ya xiꞌin na. Tá kuꞌva i̱kan ra xiꞌin xita vaꞌa, saa i̱kan tu ra xiꞌin uvi tiaka va. Saa ta̱xi ra xi̱xi ndiꞌi na nda kua ndi̱xaa ini na.
Tá ndi̱ꞌi xi̱xi ndiꞌi na, saa ndi̱kaꞌan ra xiꞌin nda xíka xiꞌin ra, káchi ra saa:
―Ndikaya ndiꞌi ndo ña̱ꞌa ya ndi̱ndoo yuꞌu na ya ná ndïꞌi xaꞌa ya ―káchi ra xiꞌin nda.
Saa i̱kan nda, ta si̱kutu nda uxi uvi tika xiꞌin ya ndi̱ndoo yuꞌu na, xiꞌin uꞌun xita vaꞌa ikan xi̱xi ndiꞌi na, ta ndi̱ndoo ka ya.
Saa tá xi̱ni na ikan ya tuꞌun i̱kan Jesús, ta ndi̱kaꞌan na, káchi na saa:
―Ndixa ra yóꞌó ku ra káꞌan ndoso tuꞌun Ndioxi, mií ra chee ni, ra ndátun yo kixaa ñuu ivi yóꞌó ku ra ―káchi na.
Saa xi̱ni Jesús ya ndíkani ini na, xaa nduxa na xiꞌin ra nduu ra rey nuu na. Yakan vaꞌa ka ndi̱kiꞌin ra kuaꞌan indaa mituꞌun mií ra iku.
Xíka Jesús nuu nduta ñuꞌu
(Mt. 14:22-27; Mr. 6:45-52)
Saa tá xa kúni kuaa, ta nu̱u nda xíka xiꞌin ra chí yuꞌu nduta ñuꞌu.
Ta xa ku̱naa vaꞌa ta täꞌan ndiko koo Jesús xaa ra nuu nda. Tasaa nda̱a nda barco kuaꞌan nda chi ñuu Capernaum.
Tá kuaꞌan nda xiꞌin barco, ta ki̱xaá ndee ni xíka tachi, ta kánda ni tikuii.
Tá xíta nda tikuii xiꞌin itun, saa xa kuaꞌan nda uꞌun an iñu kilómetro maꞌñu tikuii. Saa xi̱ni nda vaxi xaꞌa Jesús nuu tikuii, ta kúyati ra xaa ra nuu barco. Ñaa ndi̱ndiꞌvi ni nda.
Saa ndi̱kaꞌan ra xiꞌin nda, káchi ra saa:
Saa kúsini ka vi nda, ndi̱kiꞌin nda ra, nda̱a ra ini barco ikan kuaꞌan ra xiꞌin nda, ta kama ni ndi̱xaa nda nuu kuaꞌan nda.
Xita vaꞌa ya táxi ichi kutaku yo ndiꞌi saa ichi
Saa ndi̱tuvi inka kivi, ta naꞌa na ndi̱ndoo inka ñaꞌñu yuꞌu nduta ñuꞌu, xi̱ni na ya küaꞌan Jesús xiꞌin nda xíka xiꞌin ra, saachi iin saa ku barco xi̱ndichi yuꞌu nduta ñuꞌu ikan.
Saa kúu ta ndi̱xaa ka barco tun ke̱e ñuu Tiberias, ndi̱xaa nu yati yuꞌu tikuii ikan, yati chí nuu ta̱xi Jesús xita vaꞌa xi̱xi na, tá ta̱xi ra tixaꞌvi ndaꞌa Ndioxi.
Saa tá xi̱ni naꞌa ya köo Jesús, ta ni nda xika xiꞌin ra köo ndi̱xini na, saa nda̱a na sata barco tun ndi̱xaa ikan, kuaꞌan na nduku ñaꞌá na chí ñuu Capernaum.
Xachiñu ndo xaꞌa xita vaꞌa ya köo ndíꞌi xaꞌa
Saa tá ndi̱xaa na inka ñaꞌñu yuꞌu nduta ñuꞌu, ta ndi̱ndakan tuꞌun na Jesús, káchi na saa:
―Maestro, ¿maa ki̱xaa un yóꞌó? ―káchi na xiꞌin ra.
Saa ndi̱kaꞌan ra xiꞌin na, káchi ra saa:
―Ya ndixa kua ndúku ndo yeꞌe, ta süvi xaꞌa ya xi̱ni ndo seña ya i̱kan i nuu ndo kua ndúku ndo yeꞌe, xaꞌa ya ta̱xi i xi̱xi ndo ndakua ndi̱xaa ini ndo, xaꞌa ya ikan kua ndúku ndo yeꞌe.
Xächiñu ndo xaꞌa ndisaa ya kuxi ndo, xachiñu ndo xaꞌa ya köo ndíꞌi xaꞌa, ya chindee ndóꞌo̱ koo ndo xiꞌin Ndioxi ndiꞌi saa kivi ya vaxi. Ra taxi ya kutaku ndo ku yeꞌe, Ra ke̱e nuu Ndioxi. Kúu mií i ichi ya ikan i saa, chi tá íyo iin tutu ya kúu mií sello ya sínaꞌa kúu tutu ikan ya ndinuꞌu, tasaa yeꞌe kúu mií i sello Iva yo Ndioxi ―káchi Jesús xiꞌin na.
Saa ndi̱kaꞌan na xiꞌin ra, káchi na saa:
―¿Unkua xíniñuꞌu nde ikan nde, ya kuchiñu nde xasuvi nde ya kúni Ndioxi? ―káchi na xiꞌin ra.
Saa ndi̱kuiin ra ndi̱kaꞌan ra, káchi ra saa:
―Ya yóꞌó kua kúni Ndioxi xasuvi ndo nuu ra: Kandixa ndo taa, ra ti̱ꞌvi ra nuu ndo ―káchi ra xiꞌin na.
Saa ndi̱kaꞌan na xiꞌin ra, káchi na saa:
Xii sikua yo ta xi̱xi na xita vaꞌa ya náni maná iku yuyu, tá kuꞌva káꞌan tuꞌun Ndioxi: “Xita vaꞌa ya ke̱e ndivi ta̱xi ra xi̱xi na”, káchi tuꞌun Ndioxi ―káchi na xiꞌin Jesús.
Tasaa ndi̱kuiin Jesús ndi̱kaꞌan ra xiꞌin na, káchi ra saa:
―Ya ndaa káꞌan i xiꞌin ndo, süvi ra Moisés ku ra ndi̱taxi xita vaꞌa ya ke̱e nuu ndivi xi̱xi na, Iva i Ndioxi va ku ra ta̱xi ya xi̱xi na. Ta vitin táxi Ndioxi xita vaꞌa, ya vaꞌa ni, ya ki̱xi nuu ndivi ni̱nu.
Saachi xita vaꞌa ya táxi Ndioxi kutaku ndo, ku Taa ra ke̱e nuu ndivi ki̱xaa ra nuu ndo ―káchi Jesús xiꞌin na.
Saa ndi̱kaꞌan na xiꞌin ra, káchi na saa:
―Tata, ndiꞌi saa kivi taxi un xita vaꞌa ñaa ndaꞌa nde kuxi nde ―káchi na xiꞌin ra.
Saa ndi̱kaꞌan Jesús xiꞌin na, káchi ra saa:
―Yeꞌe ku xita vaꞌa ya vaꞌa ni síkutaku naꞌa. Ta naꞌa na ndíkun yeꞌe, ta nda iin kivi küvi ka na soko ta ni ïchi ka na tikuii. Tá íyo ña̱ꞌa xíxi na ta síyaa ya soko ini na, an tá íyo tikuii nduta kíndaa ya ichi ini na, saa íyo i xiꞌin naꞌa na ndinuꞌu ndúku ya ndaa.
Ta xa ndi̱tuꞌun i xiꞌin ndo, ta tuku káꞌan i xiꞌin ndo, vani xi̱ni ndo yeꞌe ta xïin ndo kandixa ndo yeꞌe.
Ndiꞌi naꞌa na táxi Iva i Ndioxi ndaꞌa i, ta vaxi na nuu i, ndiꞌi ni kúu na vaxi nuu i ta täva i na keꞌe.
Ke̱e i nuu ndivi vaxi i ñuu ivi yóꞌó, ikan i ya kúni Ndioxi, ta süvi ya kúni mií i ikan i vaxi i.
Ya kúni Iva i Ndioxi ra ti̱ꞌvi yeꞌe vaxi i kua yóꞌó: Kúni ra ná sïndañuꞌu i nda iin naꞌa na ta̱xi ra ndaꞌa i, saa tá ti̱ndaa kivi sindiꞌi, ta sitaku ndiꞌi i na ikan.
Iva i Ndioxi ta kúni ra ndiꞌi naꞌa na xíni yeꞌe, ra kúu Seꞌe Ndioxi, ta kándixa na yeꞌe ta kuchiñu na kutaku na ndiꞌi saa kivi; ta yeꞌe sitaku i na kivi sindiꞌi ―káchi Jesús xiꞌin na.
Saa xa̱á na kánaꞌa na xaꞌa Jesús, chi ndi̱kaꞌan ra: “Yeꞌe ku xita vaꞌa ke̱e nuu ndivi.”
Saa ndikaꞌan na káchi na saa:
―¿An süvi Jesús seꞌe ra José va ku ra? Xíni va yo iva ra tin siꞌi ra. Ta ¿ndachu káꞌan ra ke̱e ra nuu ndivi? ―káchi na.
―Xa vaꞌa, käꞌan väꞌa ka ndo xaꞌa i ―káchi ra xiꞌin na―.
Nda iin naꞌa küvi kixi nuu i, tatu süvi mií Iva i ra ti̱ꞌvi yeꞌe vaxi i ndáka na vaxi na nuu i; ta yeꞌe sitaku i na kivi sindiꞌi.
Tuꞌun Ndioxi ya ta̱a nda ndi̱kaꞌan ndoso tuꞌun ra kuiya xinaꞌa káchi ya saa. “Ndioxi sinaꞌa ra ndiꞌi naꞌa”, káchi ya. Ndiꞌi naꞌa na xíni soꞌo ya sínaꞌa Iva i Ndioxi ta kándixa ñaꞌá na, vaxi na nuu i.
’Köo naꞌa ndi̱xini xiꞌin nuu Ndioxi; indaa mituꞌun mií ra ke̱e nuu ra ku ra xi̱ni ñaꞌá.
Ya ndaa káꞌan i xiꞌin ndo: Ndiꞌi na kándixa yeꞌe ta táku na ndiꞌi saa ichi xiꞌin i.
Yeꞌe ku xita vaꞌa ya kúu mií ndee sikutaku ya ndiꞌi na.
Xii sikua yo ku na xi̱xi ya ku maná iku yuyu, ta saa ni ndi̱xiꞌi ndiꞌi na.
Sundi yeꞌe ta xita vaꞌa ya vaxi nu̱u nuu ndivi kua káꞌan i xaꞌa xiꞌin ndo, tá ndá na xíxi xíta vaꞌa yóꞌó ta ndïꞌi xaꞌa na.
Mií yeꞌe ku xita vaꞌa ya táku nu̱u nuu ndivi; na xíxi xita vaꞌa yóꞌó ta ndïꞌi xaꞌa na nda iin ichi. Ta xita vaꞌa ya taxi i ndaꞌa na ku ikin kuñu i, ya soko i xaꞌa ndiꞌi na ñuu ivi yóꞌó ya kutaku na ―káchi Jesús xiꞌin na.
Saa ki̱xaá na Israel na xi̱ni soꞌo tuꞌun ikan káni taꞌan na xiꞌin taꞌan mií na, chi köo ndi̱kundaa ini na tuꞌun ya ndi̱kaꞌan Jesús xiꞌin na.
―¿Unkua ikan tu ra taxi ra kuñu ra kuxi yo? ―káchi na.
Saa ndi̱kaꞌan Jesús xiꞌin na, káchi ra saa:
―Ya ndaa ku tuꞌun yóꞌó: Naꞌa na köo xíin kuxi kuñu i, ni köo xíin na koꞌo na nii i, ta küchiñu na kutaku na ndiꞌi saa tiempo.
Chi naꞌa na yáxi kuñu i tin xíꞌi na nii i ta kuchiñu na kutaku na ndiꞌi saa ichi, ta kivi sindiꞌi sitaku i na ikan.
Saachi kuñu i ku mií ya ndinuꞌu kuxi naꞌa xiꞌin nii i ku mií rá ndinuꞌu koꞌo na.
Ndiꞌi naꞌa na xíxi kuñu i ta xíꞌi na níi i, ta na yóꞌó iin yuꞌu ku na xiꞌin i, saa íyo tu yeꞌe va xiꞌin na.
Ta kuñu i tá káa xita vaꞌa ya ndinuꞌu saa íyo ya, chi ki̱xi ya nuu Ndioxi. Ta ni köo ítaꞌan xita vaꞌa yóꞌó, xiꞌin xita vaꞌa ya náni maná ya xi̱xi xii sikua yo, chi na ikan ta ndi̱xiꞌi ndiꞌi na. Sundi naꞌa na xíxi xita vaꞌa ya ndinuꞌu ya kúu kuñu i ta kutaku na ndiꞌi saa kivi ya vaxi, nda iin kivi ndïꞌi xaꞌa na ―káchi Jesús xiꞌin na.
Ya yóꞌó kua si̱naꞌa Jesús veꞌe ñuꞌu ñuu Capernaum.
Ndá kuꞌva kutaku na ndiꞌi saa ichi xiꞌin Ndioxi
Tá xi̱ni soꞌo na ya ndi̱kaꞌan Jesús, ta kuaꞌa ni na ndíkun sata ra, ndikaꞌan na saa:
―Uꞌvi ni va ya káꞌan ra, ¿unku kuchiñu vi xasuvi ya? Küchiñu yo xasuvi yo ya ―káchi na.
Saa ku̱ndaa ini Jesús ya ndíkani ini na, ta ndi̱kaꞌan ra xiꞌin na, káchi ra saa:
―¿An uꞌvi ni káꞌan tuꞌun ya ndi̱kaꞌan i, túvi ndo?
Tatu saa ta, ¿unkua ndikani ini ndo tá ná kuni ndo Yeꞌe ra kúu Taa ra ke̱e nuu Ndioxi, ná kuni ndo ndaa i nuu ndivi nuu ndi̱xiyo i yachi? ―káchi ra xiꞌin na.
Saa ndi̱kaꞌan ka ra xiꞌin na, káchi ra saa:
―Indaa Tachi Ndioxi ku ya kúu mií ndee táxi ya kutaku naꞌa, ta nda iin na ñuu ivi köo kúu mií ndee ya taxi kutaku na. Ta ndiꞌi ya káꞌan i xaꞌa xiꞌin ndo, ku tuꞌun Tachi Ndioxi ta kúu mií ya ndee táxi ya táku ndo.
Sundi íyo sava ndo köo kándixa ndo tuꞌun ya káꞌan i ―káchi Jesús xiꞌin na.
Káꞌan ra xiꞌin na saa, saachi nda xaꞌa vi ta xa ku̱ndaa ini ra, unku na köo kándixa ñaꞌá ta ndá taa ku ra nditaxi ñaꞌá ndaꞌa na sáa ini xíni ra.
Saa ndi̱kaꞌan ka ra xiꞌin na, káchi ra:
―Xaꞌa ya yóꞌó kua ndi̱kaꞌan i xiꞌin ndo, nda iin naꞌa ta küvi kixi na kundikun na yeꞌe, tá süvi mií Iva i ndáka na vaxi na nuu i ―káchi ra xiꞌin na.
Nda kivi saa ta kuaꞌa ka vi na xíka xiꞌin ra ndi̱ko koo, ta köo ndi̱xika ka na xiꞌin ra.
Saa ndi̱kaꞌan ra xiꞌin nda uxi uvi ikan, káchi ra saa:
Saa ndi̱kuiin ra Simón Pedro, káchi ra saa:
―Tata, ¿unku ka na kuꞌun nde nuu? Ta indaa yóꞌo̱ ku un ndítuꞌun tuꞌun ya táxi kutaku nde.
Ta ndeꞌe ta kándixa nde yóꞌo̱, saa xíni nde yóꞌo̱ ku Cristo Seꞌe Ndioxi ra táku ―káchi ra Pedro xiꞌin Jesús.
Saa ndi̱kuiin Jesús káꞌan ra, káchi ra saa:
―Yeꞌe ndi̱kaxin i uxi uvi saa ndo ya kundikun ndo yeꞌe, ta iin ndóꞌo̱ ku kiti nǎꞌa ―káchi ra xiꞌin nda.
Ta xaꞌa ra Judas Iscariote seꞌe ra Simón kua ndi̱kaꞌan ra, saachi xiꞌin nda uxi uvi ikan ndíkaa ra, ta ra ikan ku ra nditaxi ñaꞌá ndaꞌa na sáa ini xíni ra.
Ñani Jesús köo xíin nda kandixa ñaꞌá nda
Tá ndiꞌi ndi̱yaꞌa tiempo, saa ki̱xaá xíka Jesús ñuu ya ñúꞌu estado Galilea, ta xïin ka ra kaka ra estado Judea chi na naꞌnu nuu na Israel ta ndúku na kaꞌni ñaꞌá na.
Ta xa ku̱yati ni koo viko ya ndítava na Israel nuu síkuaꞌa na Veꞌe Laꞌla ndóo na uvi ndaa kivi.
Saa ndi̱kaꞌan ñani Jesús xiꞌin ra, káchi nda saa:
―Keta ñuu yóꞌó, ta kuáꞌan estado Judea ya ná kuni na ndíkun sata un ya tuꞌun íkan un.
Chi naꞌa na kúni ya ná kundaa ini inka naꞌa tuꞌun xaꞌa na, ta íkan túvi na chiñu ya xíto naꞌa. Tá kúu yóꞌo̱ xíni un ikan un chiñu yóꞌó, ta vaꞌa kuáꞌan sinaꞌa un mií un nuu ndiꞌi ni kúu naꞌa ―káchi nda xiꞌin ra.
Káꞌan ñani ra saa xiꞌin ra, chi köo kándixa ñaꞌá nda.
Saa ndi̱kaꞌan Jesús xiꞌin nda, káchi ra saa:
―Täꞌan vi tindaa kivi kuꞌun i, sundi ndóꞌo̱ ta ndá kivi ndikuu ta ya vaꞌa ku ndiꞌi va ya nuu ndo.
Chi ndóꞌo̱ ta küvi kundasi nuu na ñuu ivi yóꞌó kuni na ndóꞌo̱, ta yeꞌe kúndasi nuu va na xíni na yeꞌe, chi káꞌan teꞌe i xiꞌin na xaꞌa ya väꞌa íkan na.
Tá ndiꞌi ndi̱kaꞌan ra saa ta ndi̱ndoo ra estado Galilea.
Ndi̱xaa Jesús viko Veꞌe Laꞌla
Tá ndiꞌi ndi̱kiꞌin ñani ra kuaꞌan nda, saa ndi̱kiꞌin ra kuaꞌan ra viko ikan, ta küaꞌan túvi ra, kuaꞌan sěꞌe va ra.
Saa xa̱á na chiñu nuu na Israel ndúku nuu na Jesús ta káꞌan na, káchi na saa:
―¿Míí chí ndíkaa ra? ―káchi na.
Ta naꞌa ndinuni loꞌo káꞌan xiꞌin taꞌan na xaꞌa Jesús, káchi na saa: “Ra vaꞌa va ku ra”, káchi na. Ta sava na káꞌan: “Süvi ra vaꞌa ku ra, ra síndaꞌvi naꞌa ku ra”, káchi na.
Ta nda iin na köo káꞌan túvi xaꞌa ra nuu inka naꞌa, chi íꞌvi na nuu na chiñu.
Tá xa kuaꞌan táꞌvi sava viko ikan, ta ndi̱xaa Jesús veꞌe ñuꞌu, saa ki̱xaá ra sínaꞌa ra.
Ta iin ndi̱kanda ini na chiñu nuu na Israel xíni soꞌo na káꞌan ra, saa xa̱á na káꞌan na, káchi na saa:
―¿Ndachu vaꞌa xíni ni ra, ta süvi ra ndi̱sikuaꞌa ku ra? ―káchi na.
Saa ndi̱kuiin Jesús káꞌan ra:
―Ya sínaꞌa i ta süvi ya xíni mií i kua, ya xíni ra ti̱ꞌvi yeꞌe vaxi i kua sínaꞌa i.
Tá ndá ndo chíkaa ini xasuvi ya kúni Ndioxi, ta kundaa ini ndo xaꞌa ya sínaꞌa i, an ya vaxi nuu Ndioxi kua an ya xáa xiꞌni mií i kua káꞌan i xiꞌin ndo.
Iin taa, ra káꞌan xaꞌa mií, ta íkan ra saa ya ná xatoꞌo ñaꞌá inka naꞌa. Sundi tá íyo iin ra köo chínuu vaꞌa ra tuꞌun mií ra, ta ndíkundee ra ndúku ra ya ná chinuu vaꞌa na tuꞌun ra tiꞌvi ñaꞌá, tasaa kúndaa ini yo ra ndaa ku ra, ta köo ya síki ini ra.
’¿An süvi ya ndaa kua si̱ndoo ra Moisés ley Ndioxi ndaꞌa ndo?, ta nda iin ndo köo xásuvi ya káꞌan ya. ¿Ndachu kúni ndo kaꞌni ndo yeꞌe? ―káchi Jesús xiꞌin na.
Saa ndi̱kuiin ndiꞌi na káꞌan na, káchi na saa:
Saa ndi̱kuiin Jesús káꞌan ra xiꞌin na, káchi ra saa:
―Xaꞌa ya i̱kan i iin chiñu kivi ndíkundee yo yakan ndíkanda ni ini ndiꞌi ndo.
Saa íkan tu mií va ndo, xáchiñu ndo kivi yii, kivi ndíkundee ndo. Chi tá ti̱ndaa una kivi ka̱ku seꞌe ndo, ta kuaꞌan ndo xiꞌin ya ndíkunuu tuni Ndioxi ya. Vani kivi yii kua ta xásuvi ndo ley ikan, chi köo kúni ndo yaꞌa ndo nuu ya káꞌan ya. Ya ndaa ndixa kua saa káꞌan ley ikan, sundi süvi ra Moisés ku ra ndi̱chinduꞌu ya, xii sikua va yo ku na chi̱nduꞌu ya.
Tasaa ni mií ndo tá ndi̱xinu una kivi ka̱ku seꞌe taa ndo, vani kivi yii kua ta kuaꞌan ndo xiꞌin ya loꞌo seꞌe ndo ndíkunuu tuni Ndioxi ya, xaꞌa ya köo kúni ndo yaꞌa ndo nuu ley Ndioxi ya ndi̱kaꞌan ra Moisés xiꞌin ndo, yakan xásuvi ndo ya. ¿Ta ndachu sáa ni ndo xíni ndo yeꞌe xaꞌa ya si̱ndaꞌa vaꞌa i iin taa kivi yii?
Xänani ndo kuachi xaꞌa ndisaa ya xíto ndo, sundi xanani ndo kuachi xiꞌin mií ya ndaa ―káchi Jesús xiꞌin na.
Jesús káꞌan ra míí ke̱e ra
Ta sava na íyo mií ñuu Jerusalén ki̱xaá na káꞌan na, káchi na saa:
―¿An süvi ra yóꞌó ku ra xíka na chiñu ndúku na ya kaꞌni ñaꞌá na?
Ta ndachu vaꞌa káꞌan ra nuu ndiꞌi yo, ta ni köo na káꞌan xiꞌin ra. ¿An sana xa ku̱ndaa ini na chiñu, ra yóꞌó ku Cristo ra vaxi sikaku yoo?
Ni yoo ta xíni yo míí ke̱e ra. Sundi tá ná kixi ra kúu Cristo ra sikaku mií yo, ta nda iin naꞌa köo xíni míí chi kixi ra ―káchi na.
Tá ku̱ndaa ini ra ya ndíkani ini na tasaa nda̱niꞌi ra tachi ra ta ndee ni ndi̱kaꞌan ra, káchi ra saa:
―¡An saa va, ya ndaa kua xíni ndo yeꞌe ta xíni tu ndo nuu ke̱e va i! Sundi süvi ya kúni mií i kua vaxi i, chi íyo iin ra ti̱ꞌvi yeꞌe vaxi i, ta ra ikan ta köo xíni ndo ra, sundi ra ikan ta ndaa ni ini ra.
Ta mií i ta xíni vaꞌa i ra, chi nuu ra ikan ke̱e i vaxi i, mií ra ti̱ꞌvi yeꞌe vaxi i ―káchi ra xiꞌin na.
Tasaa ku̱ni na tiin na ra chikaa na veꞌe kaa, sundi nda iin na köo ndi̱tiin ñaꞌá chi täꞌan tindaa kivi ya chi̱tuni Ndioxi.
Ta kuaꞌa ni na ka̱ndixa ñaꞌá, saa káꞌan na, káchi na saa:
―Ndixa ra yóꞌó ku Cristo, chi köo ka inka taa nda vaxi kúchiñu íkan taꞌan ya tuꞌun chee ni, tá kuꞌva íkan ra yóꞌó ―káchi na xaꞌa Jesús.
Saa xi̱ni soꞌo nda fariseo ya káꞌan na xaꞌa Jesús; ta iin ndi̱kitaꞌan yuꞌu nda xiꞌin sutu nda naꞌnu nuu na veꞌe ñuꞌu, ta sutu ikan ti̱ꞌvi nda naꞌa, na ndáa veꞌe ñuꞌu ya kuaꞌan na tiin na Jesús.
Saa ndi̱kaꞌan Jesús xiꞌin na, káchi ra saa:
―Siloꞌo ni va tiempo íyo i xiꞌin ndo, tasaa ndiko koo i kuꞌun i nuu ra ti̱ꞌvi yeꞌe vaxi i.
Tasaa ndinduku ndo yeꞌe, ta küchiñu ndo niꞌi ndo yeꞌe, chi küchiñu ndo kuꞌun ndo nuu íyo i ―káchi ra xiꞌin na.
Saa ki̱xaá ndákan tuꞌun taꞌan mií na chiñu ikan, káchi na:
―¿Míí chí kuꞌun ra yakan káꞌan ra, küchiñu yo niꞌi ñaꞌá yo? ¿An sana kuꞌun ra ñuu na Grecia nuu ndóo sava na taꞌan yo, ta kuꞌun ra sinaꞌa ra na ikan?
Ta unkua kúni kaꞌan ya ndi̱kaꞌan ra: “Nduku ndo yeꞌe ta nïꞌi ndo yeꞌe, ta nuu kuꞌun i ta küchiñu ndo kuꞌun ndo”, káchi ra ―káchi na.
Tá kuꞌva xínu tikuii kuaꞌan rá, saa íyo ini na ndíkun Jesús
Tá ti̱ndaa kivi chee ni ya ndiꞌi viko ikan, tasaa nda̱niꞌi Jesús tachi ra ta ndee ndi̱kaꞌan ra, káchi ra saa:
―Tá ndá ndóꞌo̱ íchi ini koꞌo tikuii, ta vaꞌa kixi ndo nuu i taxi i rá koꞌo ndo.
Naꞌa na kándixa yeꞌe, tá káa nuu kána tikuii xínu rá kuaꞌan rá, saa koo ini na ta ndikiꞌin na Tachi Ndioxi koo ya xiꞌin na, tá kuꞌva káꞌan tuꞌun Ndioxi ―káchi Jesús xiꞌin na.
Ndi̱kaꞌan Jesús saa xiꞌin na chi naꞌa na kándixa ñaꞌá ta ndikiꞌin na Tachi Ndioxi koo ya xiꞌin na. Täꞌan kixi ya koo ya xiꞌin na, chi täꞌan ndiko koo ra kuꞌun ra nuu ndivi.
Ndi̱taꞌvi taꞌan naꞌa
Saa tá xi̱ni soꞌo na tuꞌun ikan ta ndi̱kaꞌan sava na, káchi na saa:
―Ya ndaa, ndixa ra profeta káꞌan ndoso tuꞌun Ndioxi ku ra yóꞌó ―káchi na.
Ta sava na káꞌan:
Ta sava tuku na káꞌan:
―Süvi Cristo ku ra, mií xíni yo kixi iin ra chee, ra kúu Cristo chí estado Galilea.
Chi tuꞌun Ndioxi ya ta̱a na xinaꞌa káchi ya saa: Ra kúu Cristo ta kaku ra tixin seꞌe sikua ta rey David, ta ñuu Belén nuu ndi̱xiyo ta rey David kee ra, káchi tuꞌun Ndioxi ―káchi na.
Saa ta iin ndi̱taꞌvi taꞌan na, xaꞌa Jesús.
Sava na ku̱ni na tiin na ra, ta nda iin na köo ndi̱tiin ñaꞌá.
Nda iin na köo káꞌan tá kuꞌva káꞌan ra
Saa ndi̱ko koo na ndáa veꞌe ñuꞌu kuaꞌan na nuu nda fariseo xiꞌin na ínuu nuu sutu, saa ndi̱kaꞌan nda ikan xiꞌin na káchi nda saa:
―¿Ndachu köo ndi̱tiin ndo ra kixi xiꞌin ndo? ―káchi nda.
Saa ndi̱kuiin na ikan, káchi na saa:
―Nda iin naꞌa köo káꞌan tá kuꞌva káꞌan ra ―káchi na.
Saa ndi̱kuiin nda fariseo káꞌan nda:
―¿An ku̱chiñu ra si̱ndaꞌvi tu ra ndóꞌo̱ va?
Ta nda iin na naꞌnu nuu yo, ni ndeꞌe fariseo ta köo kándixa nde ra.
Sundi naꞌa na köo xíni ley Ndioxi, ta na ndi̱tavi chiꞌña ku na ―káchi nda xiꞌin na ikan.
Saa ndi̱kaꞌan iin ra taꞌan nda, ra náni Nicodemo, ra ndi̱xaꞌan nuu Jesús iin ñǔu, ndi̱kaꞌan ra ikan, káchi ra saa:
―¿An káꞌan ley Ndioxi ya íyo ndaꞌa yo, ya nduku yo kuachi xiꞌin iin taa tá täꞌan kuni soꞌo yo ya káꞌan ra, ta ni täꞌan kundaa ini yo xaꞌa ya íkan ra? ―káchi ra xiꞌin nda.
―¿An taꞌan ra ikan ku tu yóꞌo̱ va? Xíniñuꞌu un kaꞌvi vaꞌa un tuꞌun Ndioxi saa kua kundaa ini un, chi nda iin na káꞌan ndoso tuꞌun Ndioxi, ta köo na kée nda iin ñuu ya ñúꞌu estado Galilea ―káchi nda xiꞌin ra.
Saa ndi̱kiꞌin iin iin nda kuanuꞌu nda veꞌe nda.
Ñaꞌá yá ndi̱tuvi xiꞌin taa
Saa ke̱e Jesús kuaꞌan ra iku náni iku Olivo.
Ta xitaan, tá ndi̱tuvi inka kivi ndi̱ko koo ra veꞌe ñuꞌu. Saa ndi̱xaa iin tiꞌvi chee naꞌa nuu ra, ñaa ndi̱kunduꞌu ra ta ki̱xaá ra sínaꞌa ra na.
Saa kúu ta ki̱xaa nda maestro nda sínaꞌa ley ya ta̱a ra Moisés, xiꞌin nda fariseo, ndáka nda iin ñaꞌá yá ndi̱tuvi xiꞌin taa, ndáka nda yá ki̱xaa yá nuu Jesús, ta ki̱ꞌin nda yá ka̱ndichi nda maꞌñu ndiꞌi naꞌa ikan.
Saa ndi̱kaꞌan nda xiꞌin Jesús, káchi nda saa:
―Tata maestro, yá yóꞌó ta ndi̱taꞌan nde yá ndíkaa yá xiꞌin taa, ta süvi ii yá ku ra.
Ta ley Ndioxi ya ta̱a ra Moisés káchi ya: Ndiꞌi na íkan saa ta nduxa kaꞌni yo na xiꞌin yuu. Ta yóꞌo̱ ¿unkua káchi un? ―káchi nda xiꞌin Jesús.
Káꞌan nda saa xiꞌin ra ya xíto ndoso ñaꞌá nda, tasaa kuchiñu nda taxi nda kuachi xaꞌa ra. Tasaa ndi̱kuita ndee Jesús nuu ñuꞌu, ta ki̱xaá ra táa ra xiꞌin nduku ndaꞌa ra.
Ta ndíkundee nda ndákan tuꞌun ka ñaꞌá nda, saa ndi̱kundichi ra ta ndi̱kaꞌan ra xiꞌin nda, káchi ra saa:
―Unku ndóꞌo̱ köo kuachi, ta vaꞌa xiꞌna ndóꞌo̱ kiꞌin yuu kakin ndo sata yá ―káchi Jesús xiꞌin nda.
Saa ndi̱kuita ndee tuku ra, táa ra nuu ñuꞌu.
Saa tá xi̱ni soꞌo nda ya ndi̱kaꞌan Jesús xiꞌin nda, ñaa ku̱kaꞌan nuu nda, ta iin iin nda ka̱na koo kuaꞌan, xiꞌna nda chee ka̱na koo kuaꞌan, tasaa ndíkun nda kuvali kuaꞌan nda. Saa tá ka̱na koo ndiꞌi nda kuaꞌan nda, ta ndi̱ndoo sindaa mií yá ndíchi yá nuu Jesús.
Tasaa nda̱niꞌi nuu Jesús xíto ra, ta nda iin ka nda köo ndi̱xini ra, ñaa ndi̱kaꞌan ra xiꞌin yá, káchi ra saa:
―Nana, ¿maꞌa nda táxi kuachi xaꞌa un? ¿An nda iin ka nda köo káꞌan kuvi un? ―káchi ra xiꞌin yá.
―Üꞌun, nda iin ka nda, Tata ―káchi yá.
Saa ndi̱kaꞌan Jesús xiꞌin yá káchi ra:
―Ni yeꞌe, ta köo táxi i kuachi xaꞌa un kuvi un, vaꞌa, kuanuꞌu ta ïkan ka un ya väꞌa ―káchi ra xiꞌin yá.
Tá káa ñu̱ꞌu̱ ya túun nuu na, saa káa Jesús
Saa ki̱xaá tuku ra káꞌan ra xiꞌin naꞌa, káchi ra saa:
―Yeꞌe ku ñu̱ꞌu̱ ya ndaa, ya ndíyeꞌe ñuu ivi yóꞌó. Ta ndiꞌi naꞌa na ndíkun yeꞌe ta käka na ichi ya naa, ya väꞌa, chi kúu mií na ñu̱ꞌu̱ ya táxi kutaku na ―káchi ra xiꞌin na.
Saa ndi̱kaꞌan nda fariseo xiꞌin ra, káchi nda saa:
―Köo ndáa yaꞌvi ya káꞌan un, chi süvi inka naꞌa káꞌan xaꞌa un, mií va un káꞌan xaꞌa un ―káchi nda xiꞌin ra.
Saa ndi̱kuiin Jesús káꞌan ra:
―Ni mií i káꞌan xaꞌa i, ta ndáa yaꞌvi ya káꞌan i xaꞌa i, saachi xíni i míí chi ki̱xi i, ta xíni i míí chi kuꞌun i, sundi ndóꞌo̱ ta köo xíni ndo míí chí ki̱xi i, ni köo xíni ndo míí chí kuꞌun i.
Ndóꞌo̱ ta xánani ndo kuachi naꞌa tá kuꞌva xáꞌnda chiñu na ivi yóꞌó, sundi yeꞌe ta nda iin naꞌa köo xánani i kuachi vitin.
Sundi tatu xánani i kuachi na, ta ndaku xánani i ya xiꞌin na, chi süvi indaa mií i xánani ya xiꞌin na, Iva i Ndioxi ra ti̱ꞌvi yeꞌe vaxi i ku ra íyo xiꞌin i, xánani i ya xiꞌin na.
Ta ley mií ndo ya íyo ndaꞌa ndo káꞌan ya, tá íyo uvi naꞌa na ndíkuiin xaꞌa iin taa, tasaa kua ndáa yaꞌvi ya káꞌan ra, káchi ley ndo.
Ta yeꞌe ndíkuiin i xaꞌa mií va i. Tasaa tu Iva i ra ti̱ꞌvi yeꞌe vaxi i, ndíkuiin ra xaꞌa i ―káchi Jesús xiꞌin na.
Saa ndi̱kaꞌan na xiꞌin ra káchi na saa:
―¿Míí íyo Iva un? ―káchi na.
―Ndóꞌo̱ ta köo xíni ndo yeꞌe, ta ni Iva i köo xíni ndo ra. Saachi tatu xíni ndo yeꞌe, ta kúni kachi ya xíni tu ndo Iva va i ―káchi ra xiꞌin na.
Ndiꞌi tuꞌun yóꞌó ndi̱kaꞌan Jesús ini veꞌe ñuꞌu. Ndi̱kaꞌan ra saa tá ndi̱xiyo ra yati nuu ndíchi ña̱ꞌa nuu táan na xuꞌun, ya sóko na veꞌe ñuꞌu. Káꞌan ra saa ya sínaꞌa ra naꞌa. Ta nda iin na köo ndi̱tiin ñaꞌá, chi täꞌan xinu koo kivi ya kundoꞌo ra saa.
“Ndóꞌo̱ ta küvi kuꞌun ndo nuu kuꞌun i”
Saa ndi̱kaꞌan tuku Jesús xiꞌin na, káchi ra saa:
―Yeꞌe ta kuꞌun i, tasaa ndinduku ni ndo yeꞌe ta nïꞌi ndo yeꞌe. Ta ndóꞌo̱ ta kuvi ndo xaꞌa kuachi ndo. Chi nuu kuꞌun i ta küvi kuꞌun ndo ―káchi ra xiꞌin na.
Saa ndi̱kaꞌan na naꞌnu nuu na Israel, káchi na saa:
―¿Míí kuꞌun ra kua, an kaꞌni ra mií va ra, ndachu káꞌan ra küvi kuꞌun yo nuu kuꞌun ra? ―káchi na.
Saa ndi̱kaꞌan Jesús xiꞌin na, káchi ra saa:
―Ndóꞌo̱ ta ndo ivi ni̱nu yóꞌó va ku ndo, sundi yeꞌe, ta yeꞌe ki̱xi chí ninu ku i. Ndóꞌo̱ ñuu ivi yóꞌó ku ndo, sundi yeꞌe ta süvi yeꞌe ñuu ivi yóꞌó ku i.
Xaꞌa ya ñaa kua ndi̱kaꞌan i xiꞌin ndo, kuvi ndo xaꞌa kuachi ndo, chi tatu köo xíin ndo kandixa ndo yeꞌe, ya kúu i taa, ra ndi̱kaꞌan i xiꞌin ndo ku i, ta kuvi ndo xaꞌa kuachi ndo ―káchi ra xiꞌin na.
Saa ndi̱kaꞌan na xiꞌin ra:
―Ta ¿unku yóꞌo̱ kua? ―káchi na xiꞌin ra.
Saa ndi̱kuiin ra káꞌan ra xiꞌin na:
―Xa nunuu ndi̱kaꞌan i xiꞌin ndo unku i, ta ra ikan ku i.
Íyo kuaꞌa ni ya kaꞌan i xiꞌin ndo, saa tu ya xanani i kuachi ndo. Sundi ra ti̱ꞌvi yeꞌe vaxi i, ta ra ndaa ni ku ra, ta ndiꞌi ya káꞌan i ñuu ivi yóꞌó ta ya xi̱ni soꞌo i ndi̱kaꞌan ra kua káꞌan i ―káchi Jesús xiꞌin na.
Ta köo ndi̱kundaa ini na ikan, xaꞌa Iva yo Ndioxi kua ndi̱kaꞌan ra xiꞌin na.
―Iin kivi ndaniꞌi sukun ndo yeꞌe, Taa ra ke̱e nuu Ndioxi. Ta sindiꞌi saa kundaa ini ndo ya ndixa kua kúu i taa, ra ndi̱kaꞌan i xiꞌin ndo kúu i. Nda kivi ikan kua kundaa ini ndo, nda iin chiñu köo íkan indaa mií i, ta ni köo káꞌan i tuꞌun ya vaxi xiꞌni mií i. Ndisaa tuꞌun taꞌan ya káꞌan Iva i xiꞌin i kua káꞌan i xiꞌin naꞌa.
Chi Iva i ra ti̱ꞌvi yeꞌe vaxi i ta íyo ra xiꞌin i, köo síndoo mituꞌun ra yeꞌe, íyo ra xiꞌin i ta nina ya kúni mií ra kua íkan i ―káchi Jesús xiꞌin na.
Tá ndi̱kaꞌan Jesús saa xiꞌin na, ta kuaꞌa ni na ka̱ndixa ñaꞌá.
Naꞌa na kúu seꞌe Ndioxi, xiꞌin naꞌa na núꞌni nuu kuachi na
Saa ndi̱kaꞌan Jesús xiꞌin na Israel na ka̱ndixa ñaꞌá, káchi ra saa:
―Tatu ndinuꞌu ini ndo xásuvi ndo tuꞌun ya káꞌan i xiꞌin ndo, tasaa ndixa kúu ndo ndóꞌo̱ ndíkun sata i.
Kundaa ini ndo ya ndaa, ta ya ndaa yóꞌó kua taxi ichi ndaꞌa ndo koo ndíka ndo ―káchi ra xiꞌin na.
Saa ndi̱kuiin na káꞌan na xiꞌin ra, káchi na saa:
―Ndeꞌe ta seꞌe sikua ra Abraham ku nde, ta nda iin ichi köo na sáta ndeꞌe ya koo nde moso nuu na. ¿Ta ndachu káꞌan un vaxi ichi ta saña nde koo ndíka nde káchi un? ―káchi na xiꞌin ra.
Saa ndi̱kaꞌan Jesús xiꞌin na, káchi ra saa:
―Ya ndaa kua káꞌan i xiꞌin ndo, tá kúu ndiꞌi naꞌa na íkan kuachi, ta tá íin na núꞌni ndaa saa íin na.
Ta xa xíni yo iin moso ra sáta na xáchiñu nuu na, ta süvi ndiꞌi saa ichi íyo ra veꞌe ra xáchiñu ra nuu, sundi seꞌe ra xáchiñu ra nuu ta ndiꞌi saa ichi íyo ra, chi seꞌe ra ku ra.
Yakan kua tatu ná saña ndíka Seꞌe Ndioxi ndóꞌo̱, tasaa kua ndixa koo ndíka ndo ikan ra.
Xa xíni i kúu ndo seꞌe sikua ra Abraham, sundi kúni ndo kaꞌni ndo yeꞌe xaꞌa ya köo xíin ndo ndikiꞌin ndo tuꞌun i.
Yeꞌe ta káꞌan i xiꞌin ndo ndá kuꞌva íyo ya si̱naꞌa Tata i nuu i. Tasaa tu ndóꞌo̱ va ndisaa ya káꞌan iva ndo xiꞌin ndo kua xásuvi ndo ―káchi Jesús xiꞌin na.
Kiti naꞌa ku iva na
―Ta Abraham ku iva nde ―káchi na.
Saa ndi̱kuiin Jesús káꞌan ra xiꞌin na:
―Tatu ndixa seꞌe sikua ra Abraham ku ndóꞌo̱, ta xasuvi ndo taꞌan ya i̱kan ra ikan, ndíkuu.
Sundi ndóꞌo̱ ta kúni ndo kaꞌni ndo yeꞌe, xaꞌa ya ndi̱tuꞌun i ya ndaa xiꞌin ndo, ya xi̱ni soꞌo i ndi̱kaꞌan Iva i. Ta ra Abraham ta nda iin ichi köo ndi̱kan ra tá kuꞌva íkan ndo.
Ndóꞌo̱ ta tá káa nii ya íkan iva ndo saa íin ya íkan ndo ―káchi Jesús xiꞌin na.
Saa ndi̱kuiin na, káꞌan na:
―Ndeꞌe ta süvi seꞌe saka na ku nde, iin va iva nde, ta Ndioxi ku iva nde ―káchi na xiꞌin Jesús.
―Tatu ndixa Ndioxi ku Iva ndo ta kuꞌvi ini ndo kuni ndo yeꞌe, saachi yeꞌe ta nuu Ndioxi ke̱e i ki̱xaa i íyo i yóꞌó, süvi xaꞌa ya kúni mií i kua ki̱xaa i íyo i yóꞌó, Ndioxi ku ra ti̱ꞌvi yeꞌe vaxi i.
¿Ta ndachu küvi kundaa ini ndo ya káꞌan i xiꞌin ndo? Xaꞌa ya köo xíin ndo ndikiꞌin ndo tuꞌun ya káꞌan i xiꞌin ndo, yakan küvi kundaa ini ndo tuꞌun i.
Kiti naꞌa va ku iva ndo, seꞌe ri ikan va ku ndo yakan kúni ndo ikan ndo ya íkan ri ikan. Saachi ri ikan ta nda tá xaꞌa vi ki̱xaá ri xáꞌni ri ndii. Ta ri ikan ta nda iin ichi köo íkan ri ya ndaa, ta ni köo káꞌan ri ya ndaa. Tá káꞌan ri ya siki ta ndínaꞌa ri mií ri ya saa íyo ri, ta ri ikan ku iva siꞌi ndiꞌi ya vata.
Sundi yeꞌe ta xaꞌa ya káꞌan i ya ndaa xiꞌin ndo yakan köo kándixa ndo yeꞌe.
Ya ndaa káꞌan i xiꞌin ndo, ta ¿ndachu köo xíin ndo kandixa ndo yeꞌe?
Ndiꞌi naꞌa na kúu kuenta Ndioxi ta xíni soꞌo na tuꞌun ra, ta ndóꞌo̱ ta süvi kuenta Ndioxi ku ndo, yakan köo xíin ndo kuni soꞌo ndo ya káꞌan i ―káchi Jesús xiꞌin na.
Yachi ka vi íyo Jesús saa ka̱ku ra Abraham
Saa ndi̱kaꞌan na naꞌnu nuu na Israel xiꞌin ra káchi na saa:
―Xíni vaꞌa nde ndi̱kaꞌan nde xiꞌin un ya ke̱e un ñuu Samaria, ta kúu mií un tachi nduvaꞌa ―káchi na xiꞌin ra.
―Köo tachi nduvaꞌa kúu mií i. Iva i Ndioxi va ku ra xátoꞌo i. Ta ndóꞌo̱ ta chínuu väꞌa ndo tuꞌun i.
Ta süvi mií i ku i kúni ya xatoꞌo naꞌa yeꞌe, íyo inka ra, ta ra ikan ku ra kúni ya xatoꞌo na yeꞌe, ra ikan ku ra ku juez, ra xíni vaꞌa ya yeꞌe ndaa ini ku i.
Ta ya ndaa ku tuꞌun káꞌan i xiꞌin ndo, ndiꞌi na xásuvi tuꞌun ya káꞌan i xiꞌin na, ta küvi na ―káchi Jesús.
Saa ndi̱kuiin na naꞌnu nuu na Israel, káꞌan na, káchi na saa:
―Ya ndaa ni ndixa káꞌan nde xiꞌin un, kúu mií un tachi nduvaꞌa. Chi ta Abraham ta ndi̱xiꞌi ra, tasaa ndi̱xiꞌi ndiꞌi tu nda ndi̱kaꞌan ndoso tuꞌun Ndioxi va, ta yóꞌo̱ káꞌan un: “Ndiꞌi na xásuvi ya káꞌan i ta küvi na”, káchi un.
Ta ¿an ndee ni ka va yóꞌo̱ nuu iva nde ra Abraham kua? Chi ra ikan ta ndi̱xiꞌi ra, tasaa tu nda ndi̱kaꞌan ndoso tuꞌun Ndioxi, ndi̱xiꞌi tu nda ikan va. ¿Unku yóꞌo̱ yakan ndee ni ndása un mií un? ―káchi nda xiꞌin ra.
Saa ndi̱kuiin Jesús káꞌan ra:
―Tá ná chinuu vaꞌa i tuꞌun i, ta köo ndá yaꞌvi ya káꞌan i xaꞌa i. Sundi Iva i ra káꞌan ndo kúu Ndioxi ndo, ra ikan ku ra chínuu vaꞌa tuꞌun i.
Sundi ndóꞌo̱ ta köo xíni ndo ra, ta yeꞌe ta xíni vaꞌa i ra. Tatu ná kaꞌan i xiꞌin ndo köo xíni i ra, ná kachi i xiꞌin ndo, ta ndúu i iin ra vata taꞌan mií ndo. Sundi yeꞌe ta ya ndixa kua xíni i ra, ta xásuvi i ya káꞌan ra.
Ta ra Abraham ra káꞌan ndo kúu iva ndo, ta ku̱sini ni ra tá ndi̱kaꞌan Ndioxi xiꞌin ra ya kixi i ñuu ivi yóꞌó ―káchi Jesús xiꞌin nda.
Saa ndi̱kaꞌan na chiñu ikan xiꞌin ra káchi na saa:
―Ni täꞌan ka xinu un uvi xiko uxi kuiya un, ta káꞌan un xi̱ni un ra Abraham ―káchi nda.
Saa ndi̱kuiin Jesús káꞌan ra, káchi ra saa:
―Ya ndaa káꞌan i xiꞌin ndo, tá täꞌan ka vi koo ra Abraham, ta yeꞌe ta xa íyo va i ―káchi ra xiꞌin nda.
Tá xi̱ni soꞌo nda tuꞌun ikan, ta ndi̱saa ni nda, saa ti̱in nda yuu kani ñaꞌá nda, ta kama ni ke̱ta sěꞌe Jesús maꞌñu na, ke̱ta ra kuaꞌan ra.
Síndaꞌa Jesús iin taa, ra ka̱ku kuaa
Saa ndi̱ndakan tuꞌun ñaꞌá nda xíka xiꞌin ra, káchi nda saa:
―Tata maestro, ¿unku na kúu mií kuachi yakan ka̱ku kuaa ra yóꞌó? ¿An xaꞌa kuachi iva siꞌi ra kua, an xaꞌa kuachi mií ra kua? ―káchi nda.
Saa ndi̱kuiin Jesús, káꞌan ra:
―Süvi xaꞌa kuachi mií ra kua, ta ni süvi xaꞌa kuachi iva siꞌi ra kua. Xaꞌa ya ná kuni naꞌa ya tuꞌun Ndioxi va kua ndo̱ꞌo ra saa.
Ta yoo, xíniñuꞌu yo xasuvi yo chiñu ra ti̱ꞌvi yeꞌe vaxi i, chi vitin ta tá káa nduvi saa káa ya, ta vaxi kivi ta tá káa ñuu saa nduu ya ta nda iin naꞌa küchiño xachiñu.
Kivi íyo i ñuu ivi yóꞌó, ta tá káa ñu̱ꞌu̱ yeꞌe saa káa i, chi sínaꞌa i na ya ndaa ―káchi Jesús xiꞌin na.
Tá sindiꞌi ndi̱kaꞌan Jesús tuꞌun yóꞌó, saa ko̱ꞌni ra sii ra nuu ñuꞌú, ndu̱laꞌa ya tasaa ndi̱yakun ra ya nuu ra kuaa ikan.
Saa ndi̱kaꞌan Jesús xiꞌin ra káchi ra saa:
―Kuaꞌan ndikata un nuu un ini tanque Siloé ―káchi ra.
(Ta tuꞌun Siloé kúni kachi ya: Taa ra ti̱ꞌvi na kuaꞌan.) Saa ke̱e ra ikan ndi̱xaꞌan ra ndi̱kata ra nuu ra, tá ndi̱ko koo ra ta xa ndi̱kuna nuu ra, vaꞌa xíto ra.
Ta ndiꞌi naꞌa na íyo yati xiꞌin ra, xiꞌin inka naꞌa na xíni ndi̱ndakan ra xuꞌun, ndákan tuꞌun taꞌan na, káchi na saa:
―¿An süvi ra yóꞌó ku ra ndi̱xinduꞌu ndi̱ndakan xuꞌun? ―káchi na.
Sava na káꞌan:
―Ikan ku ra ―káchi na.
Sava tuku na káꞌan:
―Tá káa ra ikan saa káa ra, ta süvi ra ―káchi na.
―Ra ikan ku yeꞌe va ―káchi ra xiꞌin na.
Saa ndi̱ndakan tuꞌun na ra káchi na saa:
―¿Ndachu vaꞌa ndi̱xuna nuu un xíto un vitin? ―káchi na xiꞌin ra.
Saa ndi̱kuiin ra, káꞌan ra:
―Taa ra náni Jesús ku ra si̱kuaꞌa ndaꞌi ta ndi̱yakun ra ya nuu i, ta ndi̱kaꞌan ra xiꞌin i, káchi ra saa: “Kuaꞌan nuu íin tanque Siloé ndi̱kata un nuu un”, káchi ra xiꞌin i. Saa ke̱e i ndi̱xaꞌan i, tá ndi̱kata soꞌva i nuu i ta ndikun ndi̱xuna ya ―káchi ra xiꞌin na.
Saa ndi̱kaꞌan na xiꞌin ra káchi na saa:
―¿Ta míí íyo ra vitin? ―káchi na xiꞌin ra.
Saa ndi̱kuiin ra káꞌan ra:
―Köo xíni i ―káchi ra.
Ndákan tuꞌun nda fariseo ra ndi̱xiyo kuaa
Saa ndáka na ra ndi̱xiyo kuaa ikan ndi̱xaa ra xiꞌin na nuu nda fariseo.
Ta kivi tá si̱kuchi Jesús ndaꞌi nuu ra ikan ya si̱ndaꞌa ñaꞌá ra, kua kivi yii ndíkundee na.
Saa ndi̱ndakan tuꞌun ñaꞌá tuku nda fariseo, ndá xaꞌa kua vaꞌa ndi̱xuna nuu ra. Ta ndi̱kaꞌan ra xiꞌin nda, káchi ra saa:
―Ndaꞌi si̱kuchi ra nuu i, saa ndi̱xaꞌan i ndi̱kata i nuu i, ta ndi̱kun ndi̱xuna nuu i vaꞌa xíto i vitin ―káchi ra xiꞌin nda.
Saa ndi̱kuiin sava nda fariseo káꞌan nda, káchi nda saa:
―Taa, ra i̱kan saa xiꞌin un, ta süvi nuu Ndioxi ke̱e ra, chi köo ndi̱xasuvi ra kivi yii ya ndíkundee yo ―káchi nda xiꞌin ra.
―Iin taa, ra íyo kuachi, ta küvi ikan ra ya tuꞌun taꞌan ya yóꞌó ―káchi na.
Iin ndi̱saka soꞌva ini na.
Saa ndi̱kaꞌan tuku na xiꞌin ra ndi̱xiyo kuaa, káchi na:
―¿Ta unkua káꞌan yóꞌo̱ xaꞌa taa, ra xu̱na nuu un? ―káchi na xiꞌin ra.
Saa ndi̱kuiin ra káꞌan ra:
―Iin ra káꞌan ndoso tuꞌun Ndioxi va ku ra ―káchi ra.
Ta na naꞌnu nuu na Israel, ta köo ndi̱kandixa na ya ka̱ku kuaa ra ikan, ta nda̱ꞌa ra vaꞌa xíto ra. Ndakua ka̱na na iva siꞌi ra.
Ndi̱kaꞌan na xiꞌin na, káchi na saa:
―¿An seꞌe ndo ku ra yóꞌó? ¿Ta an ndixa kua ka̱ku kuaa ra? ¿Ta ndachu vaꞌa ndi̱xuna nuu ra? ―káchi na xiꞌin iva siꞌi ra.
Saa ndi̱kuiin iva siꞌi ra, káchi na saa:
―Xíni nde seꞌe nde ku ra, ta ka̱ku kuaa ra;
sundi köo xíni nde unku na si̱ndaꞌa nuu ra ndu̱vaꞌa ya. Vaꞌa ndakan tuꞌun ndo mií va ra, chi ra xa chee va ku ra, ta ná kaꞌan mií ra xiꞌin ndo ―káchi iva siꞌi ra.
Ndi̱kaꞌan iva siꞌi ra saa xaꞌa ya íꞌvi na nuu nda naꞌnu nuu na Israel, tá ndá naꞌa káꞌan xaꞌa Jesús ya kúu ra Cristo, ta tava ndaꞌa ñaꞌá na ini veꞌe ñuꞌu, káchi na.
Xaꞌa ya ikan kua ndi̱kaꞌan iva siꞌi ra: “Vaꞌa ndakan tuꞌun ndo mií va ra, chi ra xa chee va ku ra”, káchi na.
Saa ka̱na tuku na naꞌnu nuu na Israel ra, ta ndi̱kaꞌan na xiꞌin ra káchi na saa:
―Chinaꞌa nuu Ndioxi ya kaꞌan un ya ndaa xiꞌin nde, chi ndeꞌe ta xíni nde, ra íkan ya väꞌa ku ra ―káchi na xiꞌin ra.
―Köo xíni i xaꞌa ra, an ra väꞌa ku ra, ya xíni i kua si̱ndaꞌa ra yeꞌe, chi ra kuaa ndi̱xiyo i, ta vitin vaꞌa xíto i ―káchi ra xiꞌin na.
Saa ndi̱kaꞌan tuku na xiꞌin ra, káchi na saa:
―¿Unkua i̱kan ra xiꞌin un? ¿Unkua i̱kan ra xu̱na ra nuu un? ―káchi na xiꞌin ra.
Saa ndi̱kuiin ra káꞌan ra:
―Xa ndi̱kaꞌan i xiꞌin ndo, ta köo xíin ndo kuni soꞌo ndo ya káꞌan i. ¿Ndachu kúni tuku ndo kaꞌan i xiꞌin ndo? ¿An kúni tu ndóꞌo̱ va kundikun ndo sata ra? ―káchi ra xiꞌin na.
Saa ndi̱kanaꞌa na xiꞌin ra, káchi na saa:
―Mií un ku un ndíkun ñaꞌá, sundi ndeꞌe ta ra Moisés ku ra ndíkun nde.
Ndeꞌe ta xíni nde ya ndi̱kaꞌan Ndioxi xiꞌin ra Moisés, sundi ra ñaa, ta köo xíni nde xaꞌa ra míí chí ke̱e ra ―káchi na xiꞌin ra.
Saa ndi̱kuiin ra káꞌan ra:
―Ndíkanda ini i xíto i nuu ndo, chi káꞌan ndo köo xíni ndo míí chí ke̱e ra, sundi yeꞌe ta si̱ndaꞌa ra yeꞌe, xu̱na ra nuu i.
Yoo ta kúndaa ini yo, Ndioxi ta köo xíni soꞌo ra káꞌan naꞌa na íyo kuachi, sundi na káñuꞌu ñaꞌá ta xásuvi na ya káꞌan ra, na ikan ku na xíni soꞌo ra káꞌan, tá káꞌan na xiꞌin ra.
Nda iin ichi, ta täꞌan kuni soꞌo yo, kaꞌan naꞌa xaꞌa iin naꞌa, ya si̱ndaꞌa na iin na kuaa.
Tatu süvi nuu Ndioxi ndi̱kee ra, ta nda iin ña̱ꞌa küchiñu ra ikan ra ―káchi ra xiꞌin na.
Saa ndi̱kuiin na ndi̱kaꞌan na xiꞌin ra, káchi na saa:
―Tixin kuachi ka̱ku un, ta köo ichi kúu mií un ya sinaꞌa un ndeꞌe ―káchi na xiꞌin ra.
Saa ta̱va ndaꞌa na ra veꞌe ñuꞌu.
Ta xi̱ni soꞌo Jesús ya ta̱va ñaꞌá na ini veꞌe ñuꞌu, saa tá ndi̱taꞌan ñaꞌá ra ta ndi̱kaꞌan ra xiꞌin ra, káchi ra saa:
―¿An kándixa un Taa ra ke̱e nuu Ndioxi? ―káchi ra.
Saa ndi̱kuiin ra, káꞌan ra:
―¿Unku ra, Tata?, kaꞌan xiꞌin i, ¿unku ra?, ta kandixa ñaꞌá i ―káchi ra.
Saa ndi̱kaꞌan Jesús xiꞌin ra, káchi ra saa:
―Xa xi̱ni un ra, ta ra ikan ku yeꞌe, ra káꞌan xiꞌin un ―káchi Jesús xiꞌin ra.
Saa ndi̱kaꞌan ra, káchi ra saa:
―Kándixa i yóꞌo̱, Tata ―káchi ra.
Tasaa ki̱xaa kaꞌnu ñaꞌá ra.
Saa ndi̱kaꞌan Jesús, káchi ra saa:
―Ki̱xaa i ñuu ivi yóꞌó ya kaꞌnda chiñu i unkua xíniñuꞌu naꞌa. Tá kúu na íkan ya väꞌa, ta tá íin na kuaa saa íin na, ta na ikan ku na xúna i nuu. Ta ivi na vaꞌa ni túvi na, ta na ikan ku na ndúkuaa, saachi xaꞌa ya vaꞌa ni na túvi na, ta köo táxi na kuna i nuu na ―káchi Jesús.
Ta nda fariseo nda íyo xiꞌin Jesús, tá xi̱ni soꞌo nda ya ndi̱kaꞌan ra saa, ta ndi̱kaꞌan nda xiꞌin ra, káchi nda saa:
―¿An nda ndeꞌe ku nde kuaa túvi un? ―káchi nda xiꞌin ra.
Saa ndi̱kuiin ra, káꞌan ra:
―Tatu ndóꞌo̱ kuaa ndi̱xiyo ndo ta köo kuachi ndo, ndikuu. Ta xaꞌa ya vaꞌa xíto ndo túvi ndo, xaꞌa ya ñaa kua íyo kuachi ndo nuu Ndioxi ―káchi Jesús xiꞌin nda.
Tuꞌun ndíchi xaꞌa corra nuu ñúꞌu kiti levo
―Ya ndixa kua káꞌan i xiꞌin ndo, iin taa, ra köo kuakiꞌvi chi yeꞌe nuu ñúꞌu levo, ra kuakiꞌvi inka ñaꞌñu ta süvi ra vaꞌa ku ra, ra kuiꞌna ra.
Sundi ra kuakiꞌvi chi yeꞌe, ta ra ñaa ku paxto ra ndáa ri.
Nda mií ra ndáa corra ikan ta xíni ra unku na ndáa ri. Ta xúna ra yeꞌe ya kiꞌvi ri. Nda ni mií levo ikan ta xa xíni ri tachi ra ndáa ri. Saa kána ra kivi iin iin ri, ta kána koo ri ini corra ikan.
Tá sindiꞌi táva ra ri ini corra ikan ta ndíkunuu ra nuu ri, kuaꞌan ra, ta saa ndíkundikun ri sata ra kuaꞌan ri, chi xíni ri tachi ra.
Sundi tá inka naꞌa na köo xíni ri ku na, ta vaꞌa ka xínu ri nuu na, chi köo xíni ri tachi na ikan ―káchi Jesús.
Ya yóꞌó ku iin tuꞌun ndíchi ndi̱kaꞌan Jesús, ya sínaꞌa ra na ya kundaa ini na, unkua kúni kachi ya, sundi köo ndi̱kundaa ini na unkua kúni kachi ya.
Jesús ku paxto ra vaꞌa
Saa ndi̱kaꞌan tuku Jesús xiꞌin na, káchi ra saa:
―Ya ndaa káꞌan i xiꞌin ndo: Yeꞌe tá káa yéꞌé nuu kuakee levo saa káa i.
Ndiꞌi naꞌa na ki̱xi yachi tá täꞌan kixi i, ta na ikan ta na kuiꞌna ndi̱xiyo na, ta naꞌa na íin tá íin levo sana i, ta köo ndi̱kandixa na ya ndi̱kaꞌan na ikan.
Táꞌan yéꞌé ikan ku yeꞌe, ta ndiꞌi na vaxi nuu i ta sikaku i na. Koo na tá kuꞌva íyo levo, kuakiꞌvi ri tin kána koo ri ini corra ikan, ta níꞌi ri ita yáxi ri.
’Ta na kuiꞌna ta vaxi na kúni na sikuiꞌna na levo, vaxi na kaꞌni na ri tin sindiꞌi xaꞌa na ri. Sundi yeꞌe ta vaxi i ya taxi i kutaku na ndíkun yeꞌe, ta vaꞌa ni kundoo ndiꞌi na, saachi na ndíkun yeꞌe, ta tá íin levo saa íin na.
Ta yeꞌe tá káa iin paxto ra vaꞌa saa káa i. Iin paxto ra vaꞌa ta nda ndítaxi ra mií ra xaꞌa kiti sana ra.
Ta iin ra kíꞌin xuꞌun xaꞌa ya ndáa ra ri, ta ni süvi sana ra ku ri, ni köo kúꞌvi ini ra xíni ra ri. Ra ikan tá xíni ra vaxi ndivaꞌi ta síndoo ndaꞌa ndiꞌi ra ri, ta xínu ra kuaꞌan ra. Ta ndivaꞌi íkan ri ya kúni mií ri xiꞌin levo, ta iin xáta yava ndiꞌi ri levo.
Ra köo xíin sana ri, ta köo xáꞌni ra mií ra xíni ñaꞌá ra, chi süvi sana ra ku ri, ndisaa ya ndíꞌi ini ra ku yaꞌvi ra ya chaꞌvi na ra.
’Sundi yeꞌe ta süvi taꞌan ra ikan ku i. Chi yeꞌe ta ra vaꞌa ku i, ndáa vaꞌa i levo sana i. Xíni vaꞌa i levo sana i, tasaa tu mií va ri xíni vaꞌa ri yeꞌe.
Ta íyo ka inka levo sana i ta süvi taꞌan ri ndóꞌni corra yóꞌó ku ri, ta xíniñuꞌu i kuꞌun i ndikuiso i ri kixi ri xiꞌin i. Chi ri ikan tá ná kana i ri ta kuni soꞌo ri tachi i, ta kixi ri xiꞌin i. Saa ndikitaꞌan ri kuñuꞌu ndiꞌi ri ini corra ta iin koo ndiꞌi ri, saa iin koo ra ndáa ri.
’Iva i Ndioxi ta kúꞌvi ni ini ra xíni ra yeꞌe, chi ndítaxi i mií i ya kuvi i xaꞌa levo sana i, ta sindiꞌi saa nditaku i.
Nda iin naꞌa köo xánduxa xiꞌin i ya ikan i saa. Ya kúni mií i kua ndítaxi i mií i xaꞌa sana i. Chi yeꞌe ta kúu mií i ichi taxi i ya kaꞌni na yeꞌe, ta kúu mií tu i ichi ya sinditaku i mií va i. Ichi yóꞌó kua ta̱xi Iva i ndaꞌa i ―káchi Jesús xiꞌin na.
Tá xi̱ni soꞌo na naꞌnu nuu na Israel tuꞌun ya ndi̱kaꞌan Jesús ta iin ndi̱saka soꞌva tuku ini na, saa ta̱ꞌvi taꞌan na xaꞌa Jesús.
Kuaꞌa ni na káꞌan, káchi na saa:
―Küni soꞌo ndo ya káꞌan ra, iin tachi nduvaꞌa ti̱in ñaꞌá yakan ku̱kiꞌvi ra ―káchi na.
Saa xa̱á káꞌan sava na, káchi na saa:
―Nda iin naꞌa na kúu mií tachi nduvaꞌa ta küvi kaꞌan na saa. Tá kúu iin na kúu mií tachi nduvaꞌa, ta küvi sindaꞌa na iin na kuaa ―káchi na.
Köo xíin na Israel kuni na Jesús
Ta ndi̱yaꞌa uvi yoo saa ti̱ndaa yoo ya vixin, ta tiempo ikan kua ndítava na Israel viko ñuu na Jerusalén. Viko ikan kua ndítava na nuu ndíkaꞌan ini na kivi si̱xinu na veꞌe ñuꞌu, ta ndi̱taxi na veꞌe ñuꞌu ndaꞌa Ndioxi. Viko Aniversario veꞌe ñuꞌu náni ya.
Ta xíka Jesús veꞌe ñuꞌu chí ñaꞌñu nuu káꞌan na xiꞌin corredor ra Salomón.
Saa ndi̱kava nduu na naꞌnu nuu na Israel sata ra, ta ndi̱kaꞌan na xiꞌin ra, káchi na saa:
―¿Nda maa kua kundaa teꞌe ini nde, tatu yóꞌo̱ ku ra vaxi sikaku ndeꞌe? Tatu yóꞌo̱ ku un, ta iin teteꞌe kaꞌan un xiꞌin nde. Chi vitin ta xíka ni ini nde xaꞌa ya káꞌan un xiꞌin nde ―káchi na xiꞌin Jesús.
Saa ndi̱kuiin Jesús, káꞌan ra xiꞌin na:
―Xa ndi̱kaꞌan i xiꞌin ndo ta köo ndi̱xiin ndo kandixa ndo yeꞌe. Ndiꞌi seña ya íkan i nuu ndo, ta ya ñaa kua sínaꞌa teꞌe ndóꞌo̱, ya kúu mií i ichi Iva i Ndioxi yakan vaꞌa íkan i ya.
Sundi ndóꞌo̱ ta köo xíin ndo kandixa ndo yeꞌe, chi süvi levo sana i ku ndo, tá káchi i ndi̱kaꞌan i xiꞌin ndo.
Ta yeꞌe taxi i kutaku ri ndiꞌi saa tiempo, nda iin ichi ndïꞌi xaꞌa ri, ta ni naꞌa ta nda iin na küchiñu kindaa ri ndaꞌa i.
Chi Iva i Ndioxi ku ra ta̱xi ri ndaꞌa i. Ta chee ni ra ikan nuu ndiꞌi na, ta nda iin na küchiñu kindaa ri ndaꞌa ra.
Yeꞌe xiꞌin Iva i Ndioxi ta iin ku nde ―káchi Jesús xiꞌin na.
Saa ti̱in tuku na Israel yuu ya kúni na kani ñaꞌá na.
Saa ndi̱kaꞌan Jesús xiꞌin na, káchi ra saa:
―Kuaꞌa ni ya vaꞌa íkan i nuu ndo xiꞌin ndee Iva i Ndioxi. ¿Ta unku ndiꞌi ya ikan kúni ndo kaꞌni ndo yeꞌe xaꞌa? ―káchi ra xiꞌin na.
Saa ndi̱kuiin na Israel káꞌan na:
―Süvi xaꞌa nda iin ya vaꞌa íkan un kua kúni kaꞌni nde yóꞌo̱. Xaꞌa tuꞌun ya ndi̱kaꞌan un xaꞌa Ndioxi kua kaꞌni nde yóꞌo̱. Chi ra ivi yóꞌó ku un, ta káꞌan un kúu un Ndioxi ―káchi na xiꞌin ra.
Saa ndi̱kuiin Jesús káꞌan ra:
―Iin ñaꞌñu nuu ley ya íyo ndaꞌa ndo káchi ya: “Ndioxi vali ku ndo”, káchi Ndioxi xiꞌin xii yo na Israel xinaꞌa.
Ta xíni yo tuꞌun Ndioxi ta küvi ndikuaa yo ya káꞌan ya. Mií Ndioxi ku ra ndi̱kaꞌan xaꞌa naꞌa na ndi̱kaꞌan ndoso tuꞌun ra, ndi̱kaꞌan ra xaꞌa na ya kúu na ndioxi vali.
Ta mií Ndioxi ndi̱kaxin yeꞌe ta ti̱ꞌvi ra yeꞌe vaxi i ñuu ivi. Ta ¿ndachu káꞌan ndo xaꞌa i ya kánaꞌa i xaꞌa Ndioxi chi ndi̱kaꞌan i kúu i Seꞌe Ndioxi?
Tatu süvi chiñu Ndioxi ku ya íkan i, ta vaꞌa kändixa ndo yeꞌe.
Tatu xásuvi i chiñu Iva i, ta vaꞌa kandixa ndo ya ikan, vani ná kändixa ndo yeꞌe. Tatu kándixa ndo ya íkan i, tasaa kundaa ini ndo ya íyo Iva i xiꞌin i, ta yeꞌe íyo i xiꞌin ra ―káchi Jesús xiꞌin na.
Saa ku̱ni tuku na tiin na ra, ta köo ndi̱kuchiñu na tiin na ra, ndi̱kaku ra kuaꞌan ra.
Saa ndi̱kiꞌin tuku Jesús kuaꞌan ra inka ñaꞌñu yuꞌu ita Jordán. Ndi̱ndoo ra nuu ndi̱xiyo ra Juan si̱kuchi ra naꞌa yachi.
―Ya ndixa kua ra Juan, ta nda iin ya tuꞌun Ndioxi köo ndi̱kan ra, sundi ndiꞌi ya ndi̱kaꞌan ra xaꞌa ra yóꞌó, ta ya ndaa kua ―káchi na.
Ta kuaꞌa ni na ndi̱xaa nuu Jesús yuꞌu ita Jordán ikan ka̱ndixa ñaꞌá na.
Ya ku̱u tá ndi̱xiꞌi ra Lázaro
Ta ñuu Betania ndi̱xiyo ra Lázaro, saa ki̱ꞌin kueꞌe ra ndée ni ndóꞌo ra. Suvi ñuu ikan ndóo uvi kuꞌva ra yá María xiꞌin yá Marta.
Ta yá María kuꞌva ra ku yá ndi̱koyo ndee ndiꞌi nduta tami xaꞌan xaꞌa Jesús, tasaa ndi̱yakun yá xaꞌa ra xiꞌin ixi xiꞌni yá.
Saa ti̱ꞌvi ná kuꞌva ra chiñu kuaꞌan nuu Jesús káꞌan ná xiꞌin ra, káchi ná saa:
―Tata, ndee ni ndóꞌo migo un, ra kúꞌvi ni ini un xíni un ―káchi ná.
Tá xi̱ni soꞌo Jesús tuꞌun ikan ta ndi̱kaꞌan ra, káchi ra saa:
―Kueꞌe ndóꞌo ra, ta süvi ya kuvi ra xiꞌin kua. Ya ndikunuu vaꞌa tuꞌun Ndioxi xaꞌa va kua, chi kuni naꞌa tasaa xakaꞌnu na Ndioxi, saa chinuu vaꞌa na tuꞌun yeꞌe ra kúu Seꞌe Ndioxi ―káchi ra xiꞌin na.
Ta kúꞌvi ni ini Jesús xíni ra yá Marta xiꞌin kuꞌvi yá tin ra Lázaro.
Tá ku̱ndaa ini Jesús ya kúꞌvi ra Lázaro, ta ndi̱ndoo ra soo uvi ka kivi nuu íyo ra.
Sindiꞌi saa ndi̱kaꞌan ra xiꞌin nda xíka xiꞌin ra, káchi ra saa:
―Vitin kana koo yo kuꞌun tuku yo estado Judea ―káchi ra xiꞌin nda.
Saa ndi̱kaꞌan nda xíka xiꞌin ra, káchi nda saa:
―Tata maestro, sikan ndi̱yaꞌa uvi ndaa kivi, tá ku̱ni na ñuu ikan kaꞌni na yóꞌo̱ xiꞌin yuu, ¿ta ndachu kúni tuku un ndi̱ko koo un? ―káchi nda xiꞌin ra.
Saa ndi̱kuiin Jesús, káꞌan ra:
Sundi na xíka ñǔu ta kákiꞌi xaꞌa na chi köo túvi nuu xíka na ―káchi Jesús.
Tasaa ndi̱kaꞌan ka ra, káchi ra saa:
―Ra migo yo Lázaro, ta kíxi ra yakan kuꞌun i sindikaxin i ini ra ―káchi Jesús.
Saa ndi̱kuiin nda xíka xiꞌin ra, káchi nda saa:
―Tata, tatu ra kíxi ku ra ta unkua ndóꞌo un ndíꞌi ini un xaꞌa ra ―káchi nda xiꞌin ra.
Ndi̱kaꞌan nda saa chi köo ndi̱kundaa ini nda ya ndi̱kaꞌan Jesús xaꞌa ra Lázaro ya ndi̱xiꞌi ra. Ra kíxi va ku ra ndíkundee ra, káꞌán nda.
Saa ndi̱kaꞌan teꞌe Jesús xiꞌin nda, káchi ra saa:
―Ra ndi̱xiꞌi ku ra Lázaro.
Ta yeꞌe kúsini i xaꞌa ya köo i ndi̱xiyo ikan tá ndi̱xiꞌi ra. Chi ya ndo̱ꞌo ra ta ya vaꞌa xaꞌa ndóꞌo̱ kua, ya ná kandixa ndo yeꞌe. Ta vaꞌa ná koꞌo yo koto yo ra ―káchi Jesús xiꞌin nda.
Saa ndi̱kaꞌan iin ra xíka xiꞌin nda, ra náni Tomás, ra káꞌan na xiꞌin, ra kuati. Ndi̱kaꞌan ra ikan xiꞌin nda xíka xiꞌin ra káchi ra saa:
―Koꞌo yo, ná koꞌo yo kuvi tu yoo va xiꞌin ra ―káchi ra Tomás.
Jesús ku ra kúu mií ichi sitaku ra naꞌa, ta kúu mií ra ichi taxi ra kutaku na
Tá ndi̱xaa Jesús ñuu ikan ta ku̱ndaa ini ra, xa íyo kumi kivi si̱nduxin na ra Lázaro.
Ta yati kíndoo ñuu Betania xiꞌin ñuu Jerusalén, iin kuꞌva uni kilómetro kua kíndoo ya xiꞌin taꞌan ya.
Ta kuaꞌa ni na Israel, na taꞌan yá Marta xiꞌin yá María, ndi̱xaa na síndiko na ini ná xaꞌa ya ndi̱xiꞌi kuꞌva ná.
Saa tá ku̱ndaa ini yá Marta, ya xa kúyati Jesús xaa ra veꞌe ná, ta ke̱ta yá kuaꞌan yá ndikiꞌin yá ra. Ta inka yá María ndi̱ndoo veꞌe.
―Tata, tatu ndíxiyo un yóꞌó ta küvi kuꞌva i, ndikuu.
Ta saa ni vitin, xíni i tá ndá ña̱ꞌa ndúku un nuu Ndioxi, ta taxi ra ya ndaꞌa un ―káchi yá xiꞌin ra.
Saa ndi̱kuiin Jesús, káꞌan ra:
―Nditaku va kuꞌva un ―káchi ra xiꞌin yá.
Saa ndi̱kuiin yá Marta, káꞌan yá:
―Xa xíni i nditaku ra tá ná ndiꞌi xaꞌa ñuu ivi, kivi ná nditaku na xa ndi̱xiꞌi yachi ―káchi yá xiꞌin ra.
Saa ndi̱kaꞌan Jesús xiꞌin yá, káchi ra saa:
―Yeꞌe ku ra sínditaku na, ta yeꞌe ku ra táxi kutaku na. Ndiꞌi na kándixa yeꞌe vani xa ndi̱xiꞌi na, ta taxi i kutaku na.
Tá kúu ndiꞌi na táku, tatu kándixa na yeꞌe ta nda iin kivi ndïꞌi xaꞌa na. ¿An kándixa un ya káꞌan i xiꞌin un? ―káchi Jesús xiꞌin yá.
Saa ndi̱kuiin yá káꞌan yá:
―Kándixa i Tata, kándixa i yóꞌo̱ ku ra ku Cristo, ra kúu Seꞌe Ndioxi, ra xa íyo tuꞌun xaꞌa, ra ti̱ꞌvi Ndioxi vaxi ñuu ivi ya sikaku un ndeꞌe ―káchi yá Marta xiꞌin ra.
Xáku Jesús nuu íin yavi ndi̱nduxin ra Lázaro
Sindiꞌi tá ndi̱kaꞌan yá saa, ta ndi̱xaꞌan yá ka̱na yá kuꞌvi yá, yá María ndi̱kaꞌan sěꞌe yá xiꞌin yá, káchi yá saa:
―Ki̱xaa ra maestro yóꞌó, ta ndúku ra yóꞌo̱ ―káchi yá xiꞌin yá.
Tá xi̱ni soꞌo kuꞌvi yá tuꞌun ikan, ta ndikun ndi̱kundichi yá ke̱ta yá kuaꞌan yá nuu Jesús.
Ta Jesús täꞌan kiꞌvi ra ñuu Betania. Ndi̱ndoo ra íin ra nuu ñuu ñaꞌñu nuu ndi̱xaꞌan yá Marta ndi̱kaꞌan yá xiꞌin ra.
Saa ndi̱xaa yá María nuu íin Jesús, tá xi̱ni yá ra, ta si̱kusiti yá nuu ra, káꞌan yá xiꞌin ra, káchi yá saa:
―Tata, tatu ndíxiyo un yóꞌó ta küvi kuꞌva i ndíkuu, ―káchi yá xiꞌin ra.
Saa tá xi̱ni ra xáku ni yá, tasaa tu na ndi̱xaa ndóo xiꞌin va yá, ta ku̱suchi ni ini ra saa ndi̱taꞌvi ni ini ra xi̱ni ra na.
Ñaa ndi̱kaꞌan ra xiꞌin na, káchi ra saa:
―¿Míí ndi̱xaꞌan ndo si̱nduxin ndo ra? ―káchi ra xiꞌin na.
Saa ndi̱kuiin na káꞌan na:
―Naꞌa koꞌo yo kuni un nuu ndi̱nduxin ra, Tata ―káchi na xiꞌin Jesús.
Saa ki̱xaá Jesús xáku ra.
Ñaa ndi̱kaꞌan sava na káchi na saa:
―Kúꞌvi ni ini ra xíni ñaꞌá ra, yakan xáku ra xaꞌa ra ―káchi na.
Ta sava tuku na káꞌan, káchi na saa:
―¿An süvi ra yóꞌó ku ra xu̱na nuu na kuaa, ta ndachu köo ndi̱chindee ñaꞌá ra ya ná küvi ra, ndikuu? ―káchi na.
Ya ku̱u nuu ndi̱taku ra Lázaro
Saa ta ku̱suchi ni ini Jesús. Ta ndi̱xaa ra yeꞌe kava nuu ndi̱nduxin ra Lázaro. Ta índuꞌu iin yuu, yuꞌu kava ikan ya ndási ya.
Saa ndi̱kaꞌan Jesús xiꞌin na, káchi ra saa:
―Sikutaꞌa ndo yuu ñaa ―káchi ra xiꞌin na.
―Tata, xa xáꞌan taꞌi va ra, chi xa íyo kumi vi kivi kua ndi̱xiꞌi ra ―káchi yá.
Saa ndi̱kaꞌan Jesús xiꞌin yá, káchi ra saa:
―¿An su xa ndi̱kaꞌan i xiꞌin un, tatu kándixa un, ta kuni un ya vaꞌa ikan Ndioxi, káchi i xiꞌin un? ―káchi ra xiꞌin yá.
Saa si̱kutaꞌa na yuu ya ndási yuꞌu kava ikan. Ta ndi̱koto Jesús nuu ndivi ta ndi̱kaꞌan ra, káchi ra saa:
―Tata, táxi i tixaꞌvi ndaꞌa un chi xíni soꞌo un káꞌan i xiꞌin un.
Xíni i ndiꞌi saa ichi xíni soꞌo un káꞌan i xiꞌin un. Káꞌan i saa xiꞌin un xaꞌa ya ná kuni soꞌo ndiꞌi na ndíta yóꞌó, tasaa kundaa ini na ya ti̱ꞌvi un yeꞌe vaxi i ―káchi Jesús.
Tá sindiꞌi ndikaꞌan ra tuꞌun ikan, tasaa ndi̱ndaꞌi koꞌo ra, káchi ra saa:
―¡Lázaro, naꞌa yóꞌó! ―káchi ra.
Saa ke̱ta ra ndi̱xiꞌi, núꞌni ndiꞌi ndaꞌa ra xiꞌin toto, tasaa tu xaꞌa va ra, ta súvi tuun toto nuu ra ke̱ta ra. Saa ndi̱kaꞌan Jesús xiꞌin na, káchi ra saa:
―Ndaxin ndo toto súvi ñaꞌá ta saña ndo ra kuꞌun ra ―káchi Jesús.
Kúni na kaꞌni na Jesús
(Mt. 26:1-5; Mr. 14:1-2; Lc. 22:1-2)
Ta kuaꞌa ni mií na Israel na ndi̱xaa íyo xiꞌin yá María. Kuaꞌa ni na xi̱ni ya i̱kan Jesús tasaa ka̱ndixa ñaꞌá na.
Ta sava na ke̱e ndi̱xaꞌan na ndi̱tuꞌun na xiꞌin nda fariseo, ta ndi̱tuꞌun na xiꞌin nda xaꞌa ya i̱kan Jesús.
Saa ndi̱kitaꞌan nda fariseo xiꞌin nda sutu naꞌnu, nda ndóso nuu sutu, ta ndi̱kitaꞌan na xiꞌin na xáꞌnda chiñu nuu na Israel na náni Junta Suprema, ta ndi̱kaꞌan na, káchi na saa:
―¿Unkua ikan yo vitin?, ra yóꞌó ta kuaꞌa ni ya tuꞌun íkan ra.
Ta ra kúu sutu chee kuiya ikan ku ra náni Caifás, ta ndi̱kaꞌan ra ikan, káchi ra saa:
―¡Ndóꞌo̱ ta ni köo ndíkani ini ndo!
An köo xíni ndo vaꞌa ka kua ná kuvi iin taa xaꞌa ndiꞌi yo, ta süvi ka vi ya ndiꞌi xaꞌa ndiꞌi ñuu yo ―káchi ra.
Ndi̱kaꞌan ra saa, ta süvi ya íyo xiꞌni mií ra kua ndi̱kaꞌan ra, xaꞌa ya kúu ra sutu ra ínuu nuu ndiꞌi sutu kuiya ikan kua ndi̱kaꞌan ra saa. Chi Ndioxi ku ra si̱ndikaꞌán ini ra ndi̱kaꞌan ra, chi Jesús ku ra kuvi xaꞌa ndiꞌi na Israel.
Ta süvi xaꞌa ndisaa na Israel kua kuvi ra, sundi kuvi ra xaꞌa ndiꞌi ni kúu na kúu seꞌe Ndioxi, na ndi̱xita yava ñuu ivi.
Ta nda kivi ikan ki̱xaá, chítaꞌan tuꞌun na, ndá kuꞌva koo kaꞌni na Jesús.
Xaꞌa ya ikan kua köo ndi̱xika ndikuu ra tañu na Israel. Ke̱ta ra estado Judea ta ndi̱kiꞌin ra kuaꞌan ra yati iku yuyu iin ñuu loꞌo náni Efraín. Ta ikan ndi̱ndoo ra xiꞌin nda xíka xiꞌin ra.
Ta kúmani siloꞌo saa tindaa viko Pascua ya xákin na Israel. Ta kuaꞌa ni na íyo ñuu vali ke̱e na kuaꞌan na ñuu Jerusalén, yachi ka kuaꞌan na xasuvi na ya káꞌan ley ya ta̱a ra Moisés, ndikata na mií na, ya nduu vaꞌa na nuu Ndioxi, tasaa kuu mií na ichi kuyati na nuu Ndioxi xatoꞌo na ra.
Ta ndúku na Jesús, saa káꞌan xiꞌin taꞌan na, tá ndóo na veꞌe ñuꞌu, káchi na saa:
―¿Unkua ndíkani ini ndo? ¿An kïxi ra viko Pascua túvi ndo? ―káchi na.
Ta nda fariseo xiꞌin sutu naꞌnu xa̱ꞌnda nda chiñu, káchi nda saa:
―Tá ndá ndóꞌo̱ xi̱ni ra, ta kama ni taxi ndo chiñu ndaꞌa na chiñu ya ná tiin ñaꞌá na ―káchi nda.
Síkuchi yá María nduta tami xáꞌan xaꞌa Jesús
(Mt. 26:6-13; Mr. 14:3-9)
Tá kümani ka iñu kivi ya kixaá viko Pascua, ta ke̱e Jesús ndi̱xaꞌan ra ñuu Betania, nuu íyo ra Lázaro, ra ndi̱xiꞌi, ra si̱taku Jesús.
Saa ndi̱xaa Jesús veꞌe ikan ta xa̱kin na iin viko loꞌo nuu ta̱xi na xi̱xi xini ra, ta yá Marta kua chíkaa ña̱ꞌa kuxi na, ta índuꞌu ra Lázaro nuu mesa xiꞌin Jesús, saa ndóo ka inka na ndi̱xaa kuxi xini xiꞌin na.
Saa ndi̱kaꞌan iin ra xíka xiꞌin Jesús, ra náni Judas Iscariote, seꞌe ra Simón, ra taxi Jesús ndaꞌa na sáa ini xíni ñaꞌá. Ndi̱kaꞌan ra ikan káchi ra saa:
―¿An ndíxiko yá rá tami xaꞌan yóꞌó? Kuaꞌa ni xuꞌun ndáa yaꞌvi rá, uni ciento vi kivi kua xachiñu na xaꞌa rá. Ta vaꞌa ka ndíxiko yá rá, ta kana xuꞌun ya chindee yá na ndaꞌvi ―káchi ra.
Ta süvi ya ndixa ndíꞌi ini ra xaꞌa na ndaꞌvi kua ndi̱kaꞌan ra saa. Ndi̱kaꞌan ra saa chi ra kuiꞌna ku ra, saachi mií ra ku ra ndíso ña̱ꞌa nuu kuakee xuꞌun xíniñuꞌu Jesús xiꞌin nda xíka xiꞌin ra, ta sava síkuiꞌna ra xuꞌun ya ndíso ra.
Tasaa ndi̱kaꞌan Jesús xiꞌin ra, káchi ra saa:
―Këꞌe un yá, chi ya vaꞌa i̱kan yá xiꞌin i. Chi̱vaꞌa yá rá yóꞌó xíniñuꞌu yá xiꞌin i vitin, chi xa siloꞌo tindaa kivi kuvi i ta nduxin i, yakan xávii yá xiꞌin i.
Chi na ndaꞌvi ta ndiꞌi saa kivi koo na xiꞌin ndo. Sundi yeꞌe ta süvi ndiꞌi saa kivi koo i xiꞌin ndo ―káchi Jesús xiꞌin na.
Ta kuaꞌa ni mií na Israel ku̱ndaa ini xaꞌa Jesús ya ndi̱xaa ra ñuu Betania veꞌe ra Lázaro. Saa ndi̱xaa na koto na ra, ta süvi ndisaa ra ikan ndi̱xaa na koto na, chi ndi̱xaa tu na xaꞌa ra Lázaro ra si̱nditaku Jesús va.
Ta sutu naꞌnu nuu na Israel ta xa chi̱taꞌan tuꞌun na kaꞌni na Jesús. Ta vitin ki̱xaá chítaꞌan tuꞌun na ndá kuꞌva koo kaꞌni tu na ra Lázaro va.
Xaꞌa ya ndi̱taku ra ta kuaꞌa ni mií na Israel xi̱ni ya ndo̱ꞌo ra, tasaa si̱ndoo na ichi na Israel na naꞌnu nuu na, ta ndi̱kundikun na ichi Jesús kándixa ñaꞌá na.
Kuakiꞌvi Jesús ñuu Jerusalén
(Mt. 21:1-11; Mr. 11:1-11; Lc. 19:28-40)
Kuaꞌa ni naꞌa ndi̱xaa ñuu Jerusalén viko Pascua. Ta ndi̱tuvi inka kivi ku̱ndaa ini na ya xa̱a Jesús ñuu Jerusalén.
Tasaa xa̱ꞌnda na itun ñuu níꞌi na kuaꞌan xiꞌin na ndikiꞌin na Jesús. Ta ndee ni káꞌan na, káchi na saa:
―¡Hosana! ¡Kaꞌnu ni ná koo taa, ra ti̱ꞌvi Iva yo Ndioxi vaxi! ¡Kaꞌnu ni ná koo taa, ra kúu rey nuu yo Israel! ―káchi na.
Saa ndi̱taꞌan Jesús iin burru loꞌo, ta nda̱a ra sata ri, ndi̱kunduꞌu ra. I̱kan ra tá kuꞌva káꞌan tuꞌun Ndioxi ya ta̱a na xinaꞌa, káchi ya saa:
Ku ïꞌvi ndóꞌo̱ ñuu Jerusalén.
Yóso ra burru loꞌo vaxi ra, káchi tuꞌun Ndioxi, ta̱a na xinaꞌa.
Ta nda xíka xiꞌin ra, ta köo ndi̱kundaa ini nda ya káꞌan tuꞌun ikan. Sindiꞌi tá ndi̱taku Jesús, saa ndi̱kaꞌán ini nda ya ndo̱ꞌo ra, ta xa yachi íyo ya xaꞌa ra ya saa kundoꞌo ra káꞌan tuꞌun Ndioxi.
Ta naꞌa na xi̱ni nuu si̱taku ra ta Lázaro, ndítuꞌun na xiꞌin inka naꞌa xaꞌa ya xi̱ni na i̱kan Jesús, nuu si̱taku ra ta Lázaro.
Xaꞌa ya ikan kua kuaꞌa ni naꞌa ka̱na koo na kuaꞌan na ndi̱kiꞌin ñaꞌá na, chi xi̱ni soꞌo na tuꞌun xaꞌa ra ya si̱taku ra ta Lázaro.
Ta nda fariseo ndi̱kaꞌan xiꞌin taꞌan nda káchi nda saa:
―Ya uun xíka yo sata ra. Koto ndo toon, ndiꞌi naꞌa ndíkundikun kuaꞌan sata ra ―káchi nda.
Nda naꞌa na ke̱e ñuu xika ni ku na ndi̱xaa ndúku na Jesús
Tañu ndiꞌi naꞌa na ndi̱xaꞌan viko ñuu Jerusalén, ki̱xaa kaꞌnu na Ndioxi, tañu na ikan ñúꞌu sava na Grecia.
Ku̱yati na ikan nuu ra Felipe ra ke̱e ñuu Betsaida, estado Galilea. Ku̱yati na xíkan na ya mani nuu ra, káchi na saa:
―Tata, kúni nde kuni nde Jesús ―káchi na.
Saa ke̱e ra Felipe ndi̱xaꞌan ra ndi̱kaꞌan ra xiꞌin ra Andrés. Ñaa ke̱e uvi saa nda ndi̱xaꞌan nda ndi̱kaꞌan nda xiꞌin Jesús.
Saa ndi̱kuiin Jesús káchi ra saa:
―Xa ti̱ndaa kivi ya kixaa suvi yeꞌe ra kúu Taa ra ke̱e nuu Ndioxi, xasuvi i ya káꞌan ra xiꞌin i nuu xakaꞌnu ra yeꞌe.
Ya ndaa káꞌan i xiꞌin ndo iin siꞌva trigo, kiti köo chíꞌi na ta köo táꞌi ri, köo ndíꞌi xaꞌa ri yakan kua köo ndúkuaꞌa ri, kíndoo indaa mií ri. Sundi tá ná chiꞌi na ri, taꞌi xeꞌe sata ri ta nduta ri, saa kua ndúkuaꞌa ni ka ri.
Tá íyo siꞌva saa íyo ndiꞌi ndo, tatu kúꞌvi ni ka ini ndo xíni ndo mií ndo, köo táxi ndo tixuꞌvi ndo, ya xasuvi ndo ya káꞌan i, ta küchiñu ndo kutaku ndo ndiꞌi tiempo ya vaxi, ndiꞌi xaꞌa ndo. Sundi tatu ndíkani ini ndo, ya köo ndáa yaꞌvi ni ya kutaku ndo ñuu ivi yóꞌó túvi ndo, ta kuchiñu ndo kutaku ndo ndiꞌi saa ichi xiꞌin Ndioxi.
Tá ndá ndóꞌo̱ kúni xachiñu nuu i, ta vaꞌa kundikun ndo yeꞌe. Chi nuu koo i ta ikan koo ndo xiꞌin i. Tá ndá ndo xáchiñu nuu i, ta xakaꞌnu Iva i Ndioxi ndóꞌo̱ ―káchi Jesús xiꞌin na.
Saa ndi̱kaꞌan ka Jesús káchi ra saa:
―Ta vitin ndíꞌi ni ini i, saa xíka ni ini i unkua nduku i nuu Ndioxi. ¿An vaꞌa kaꞌan i xiꞌin Iva i Ndioxi, ya sikaku ra yeꞌe xaꞌa ya kundoꞌo i vitin? Ta küvi kaꞌan i saa xiꞌin ra, chi xaꞌa ya kuvi i kua vaxi i ñuu ivi yóꞌó ―káchi Jesús.
Tasaa ndi̱kaꞌan ra xiꞌin Ndioxi, káchi ra saa:
―Tata, vitin xasuvi un chiñu ya ná xakaꞌnu na yóꞌo̱ ―káchi Jesús.
Tasaa ke̱ta tachi Ndioxi nuu ndivi ndi̱kaꞌan ra, káchi ra saa:
―Xa ki̱xaa suvi i chiñu ya kunuu vaꞌa ya toꞌo i, ta tuku xasuvi i ya ―káchi Ndioxi.
Ta ndiꞌi na ndóo xiꞌin Jesús, ta xi̱ni soꞌo na tuꞌun ikan. Saa káꞌan sava na káchi na:
―Savi va ku rá ndee ni ndi̱ndaꞌi ―káchi na.
Ta sava na káꞌan:
―Iin ángel Ndioxi ku ya ndi̱kaꞌan ―káchi na.
Saa ndi̱kuiin Jesús káꞌan ra:
―Süvi xaꞌa yeꞌe kua xi̱ni soꞌo ndo ku̱u saa, xaꞌa mií ndo kua ku̱u saa.
Vitin kua ti̱ndaa kivi ya xanani Ndioxi kuachi xiꞌin na ñuu ivi. Ta kindaa ra ichi ndaꞌa kiti nǎꞌa kiti xáꞌnda chiñu ñuu ivi yóꞌó.
Ta yeꞌe tá ná ndikuita i ndikunuu sukun i, tasaa kua ndixita i ndiꞌi ni kúu na ñuu ivi kixi na nuu i ―káchi Jesús xiꞌin na.
Ndi̱kaꞌan ra saa xiꞌin na ya ndítuꞌun ra xiꞌin na ndá kuꞌva kuvi ra.
Saa ndi̱kuiin na káꞌan na xiꞌin ra, káchi na saa:
Saa ndi̱kuiin Jesús káꞌan ra xiꞌin na, káchi ra saa:
―Tá íyo ñuꞌu ya yeꞌe saa íyo i. Ta siloꞌo kivi íyo i xiꞌin ndo. Ta xíniñuꞌu ndikundikun ndo ichi nuu yeꞌe, süvi ka vi ya iin kama soꞌva ku̱u ta ki̱xaa ya naa tiin ya ndóꞌo̱. Chi ndiꞌi naꞌa na xíka nuu naa, ta ni köo xíni na nuu kuꞌun na.
Tá íyo ñuꞌu ya síndiyeꞌe nuu naa saa íyo i, ta tá íyo ñuꞌu yóꞌó tañu ndo ta xíniñuꞌu ndo kandixa ndo ya, tasaa kuchiñu ndo nduu ndo naꞌa na ndíkun ichi nuu yeꞌe ―káchi Jesús xiꞌin na.
Tá sindiꞌi ndi̱kaꞌan Jesús tuꞌun yóꞌó ta ke̱ta sěꞌe ra nuu na kuaꞌan ra.
Köo kándixa na Israel Jesús
Ni kuaꞌa ni ya tuꞌun Ndioxi xi̱ni na Israel, íkan Jesús ta köo ndi̱xin na kandixa ñaꞌá na.
Yóꞌó ku nuu ndi̱xinu tuꞌun Ndioxi ya ta̱a ra Isaías ra ndi̱kaꞌan ndoso tuꞌun Ndioxi xinaꞌa, káchi ra saa:
Tata Ndioxi, loꞌo ni va naꞌa kándixa tuꞌun nde,
ta loꞌo ni na kúndaa ini ya i̱kan i ya tuꞌun nuu na, xiꞌin ndee un.
Ki̱xaa suvi na Israel ya ta̱a ra Isaías xaꞌa na xinaꞌa, yakan köo ndi̱kuchiñu na kandixa na Jesús. Ta inka ñaꞌñu ya ta̱a ra Isaías xaꞌa na, káchi ya saa:
Xïin na kuni na ndá ichi kua ndaa,
yakan Ndioxi ta ta̱xi ra ndu̱u na tá íin na kuaa,
ya ná küchiñu kuni na ya tuꞌun ra xiꞌin nuu na;
ta xa̱a tuun ra nima na,
ya ná kündaa ini na xiꞌin nima na.
Tasaa küchiñu na ndikundikun na ra ya ná sindaꞌa ra na, káchi Ndioxi xaꞌa na, káchi ya ta̱a ra Isaías.
Vani köo ndi̱xiin sava na kandixa na ra, sundi kuaꞌa ni na ka̱ndixa ñaꞌá, nda na chiñu nuu na ka̱ndixa Jesús, ta köo ndi̱tuꞌun na xiꞌin inka na, xaꞌa ya íꞌvi na nuu nda fariseo, chi koto ka tava ndaꞌa ñaꞌá nda veꞌe ñuꞌu.
I̱kan na saa chi kúni na kaꞌan vaꞌa naꞌa xaꞌa na, süvi ka vi ya kaꞌan vaꞌa Ndioxi xaꞌa na ndíꞌi ini na xaꞌa.
Saa nda̱niꞌi Jesús tachi ra ta ndikaꞌan ra, káchi ra saa:
―Naꞌa na kándixa yeꞌe ta süvi ndisaa yeꞌe kándixa na, kándixa tu na Iva i, ra ti̱ꞌvi yeꞌe vaxi va i.
Ndiꞌi naꞌa na xíni yeꞌe, ta xíni na Iva i, ra ti̱ꞌvi yeꞌe vaxi i.
Tá káa ñu̱ꞌu̱ saa káa i, ki̱xaa i ñuu ivi yóꞌó ya ná kuni na yeꞌe ta kandixa na yeꞌe, ta saa ndöo na koo na nuu naa.
Naꞌa na xíni soꞌo tuꞌun ya káꞌan i, tatu köo xíin na xasuvi na ya, ta köo chíkaa i kuachi na, chi yeꞌe ta växi i xanani i kuachi na ñuu ivi, yeꞌe ta vaxi i ya sikaku i na ivi.
Ta ndiꞌi naꞌa na kúndasi nuu xíni yeꞌe, na köo xíin ndikiꞌin tuꞌun i, ta íyo ya xanani kuachi xiꞌin na. Tuꞌun ya xi̱ni soꞌo na ndi̱kaꞌan i, ta tá íyo iin ra xánani kuachi xiꞌin na saa íyo ya; tuꞌun ikan kua xanani kuachi xaꞌa na kivi sindiꞌi.
Chi yuꞌu mií Ndioxi kua ndi̱kaꞌan i tuꞌun ikan xiꞌin ndo, ta süvi tuꞌun mií i kua. Iva i Ndioxi ku ra ti̱ꞌvi yeꞌe vaxi i, ta xa̱ꞌnda ra chiñu nuu i ndá tuꞌun kua kaꞌan i xiꞌin ndo, saa xa̱ꞌnda ra chiñu nuu i ndá kuꞌva ndituꞌun i xiꞌin ndo.
Ta ya xáꞌnda chiñu Ndioxi kua táxi ra ichi ya kutaku na ndiꞌi saa tiempo. Yakan ndiꞌi ya káꞌan i, tá íyo ya ndi̱kaꞌan Iva i xiꞌin i kaꞌan i, saa íyo ya káꞌan i ―káchi Jesús xiꞌin na.
Ndíkata Jesús xaꞌa nda xíka xiꞌin ra
Siloꞌo kivi kúmani ya tindaa viko Pascua. Ta xa kúndaa ini Jesús ya ti̱ndaa hora sindoo ra ñuu ivi yóꞌó, ta ndiko koo ra kuꞌun ra nuu Iva ra. Ta ndiꞌi saa ichi ku̱ꞌvi ni ini ra xi̱ni ra nda xíka xiꞌin ra. Ta vitin ti̱ndaa kivi sinaꞌa ra nda, ya ndixa ni kua kúꞌvi ini ra xíni ñaꞌá ra.
Tá ndóo nda xíxini nda, ta xa ndi̱kiꞌvi kiti nǎꞌa ini ra Judas Iscariote seꞌe ra Simón, ndi̱kiꞌvi ri ini ra, ya ná ndi̱taxi ra Jesús ndaꞌa na sáa ini xíni ñaꞌá.
Ta Jesús xíni ra ya xa ta̱xi Iva ra ndiꞌi ni kúu ña̱ꞌa ndaꞌa ra, ta xíni ra ya ke̱e ra nuu Ndioxi, ta kama ni ndiko koo ra nuꞌu ra.
Tasaa ndi̱kundichi ra nuu ndóo na xíxini na, ta ta̱va ra toto ninu ra, saa ki̱ꞌin ra iin toalla ka̱tun ra toko ra.
Ta ki̱ꞌin ra tikuii ta̱an ra ini iin xikoꞌo, ñaa ki̱xaá ra ndíkata ra xaꞌa nda xíka xiꞌin ra, ta síichi ra ya xiꞌin toalla, ya ka̱tun ra toko ra.
―Tata, ra kaꞌnu nuu i kuu un, ¿ta an vaꞌa náꞌa ya ndikata un xaꞌa i? ―káchi ra.
Saa ndi̱kuiin Jesús ndi̱kaꞌan ra, káchi ra saa:
―Ya íkan i xiꞌin un vitin, ta köo kúndaa ini un unkua kúni kachi ya, sundi sindiꞌi saa kundaa ini un xaꞌa ya ―káchi Jesús xiꞌin ra.
Saa ndi̱kaꞌan ra Pedro:
―Üꞌun, Tata, nda iin kivi täxi i ndikata un xaꞌa i ―káchi ra.
Saa ndi̱kuiin Jesús, ndi̱kaꞌan ra xiꞌin ra, káchi ra saa:
―Tatu täxi un ndikata i xaꞌa un, ta küvi koo un iin ra ndíkun yeꞌe ―káchi Jesús xiꞌin ra.
Saa ndi̱kuiin ra Simón Pedro, káchi ra saa:
―Tata, tatu saa ta süvi ndisaa xaꞌa i ndikata un, vaꞌa ndikata tu un ndaꞌa i xiꞌin xiꞌni i ―káchi ra.
Saa ndi̱kaꞌan Jesús xiꞌin ra, káchi ra saa:
―Ndiꞌi naꞌa na xa chi̱chi, ta köo xíniñuꞌu na ndoo ndiꞌi iín na, nani kua tá ndo̱o xaꞌa na, ta ya ñaa kua xáa yaa ndiꞌi iín na. Ta ndóꞌo̱ ta xa ndo yaa ndu̱u ndo, vani süvi ndiꞌi ndo yaa ―káchi ra xiꞌin ra.
Ndi̱kaꞌan ra ya: “Köo yaa ndiꞌi nda”, káchi ra, chi xa xíni ra unku iin ra ndixiko vata ñaꞌá.
Saa tá si̱ndiꞌi ra ndi̱kata ra xaꞌa nda, ta chi̱nuu tuku ra toto ikan sata toto ninu ra, káchi ra saa:
―¿An xíni ndo unkua kúni kaꞌan ya i̱kan i xiꞌin ndo?
Ndóꞌo̱, ta káꞌan ndo xaꞌa i kúu i maestro, ta kúu i ra kaꞌnu nuu ndo, káchi ndo, ta ya ndaa ndixa va kua káꞌan ndo xaꞌa i.
Tatu maestro ndo ku i, tatu ra kaꞌnu nuu ndo ku i, ta ndi̱kata i xaꞌa ndo; tasaa ndóꞌo̱, saa xíniñuꞌu ndo ikan ndo xiꞌin taꞌan ndo, ndikata ndo xaꞌa taꞌan ndo.
Ya ndixa ni kua káꞌan i xiꞌin ndo: Iin ra ku moso, ta köo chee ka ra ikan nuu ra xáchiñu ra nuu. Ni iin ra xíka chiñu, ta köo chee ka ra ikan nuu ra ti̱ꞌvi ñaꞌá.
Tatu kúndaa ini ndo tuꞌun yóꞌó ta xásuvi ndo ya, tasaa kusini ni ndo.
’Süvi xaꞌa ndiꞌi ndo káꞌan i, chi xa xíni vaꞌa i ini ndiꞌi ndo ndi̱kaxin i. Ta ndixa xíniñuꞌu xinu nuu tuꞌun Ndioxi ya ta̱a na xinaꞌa, káchi ya saa: “Iin taa, ra xíxi xita vaꞌa xiꞌin i ku ra kiꞌvi kuachi xiꞌin i”, káchi tuꞌun Ndioxi.
Xa yachi ka káꞌan i xiꞌin ndo, ya kundaa kuee ini ndo, tá tindaa ya kuu saa, ta kandixa ndo yeꞌe, iin ku i xiꞌin Ndioxi ra ti̱ꞌvi yeꞌe vaxi i.
Ya ndaa káꞌan i xiꞌin ndo, ndiꞌi naꞌa na ndíkiꞌin vaꞌa naꞌa, na ti̱ꞌvi i xachiñu nuu i, ta yeꞌe ku i ndíkiꞌin na, ta ndiꞌi na ndíkiꞌin yeꞌe ta ndíkiꞌin na Iva i Ndioxi ra ti̱ꞌvi yeꞌe vaxi i ―káchi ra.
Tasaa ndíꞌi ni ini ra, ta ndi̱kaꞌan ra xiꞌin nda, káchi ra saa:
―Ya ndaa káꞌan i xiꞌin ndo: Iin ndóꞌo̱ ku ndo ndixiko vata yeꞌe nuu na sáa ini xíni yeꞌe ―káchi ra xiꞌin nda.
Saa ndi̱koto nuu taꞌan ndiꞌi nda xíka xiꞌin ra, ta xíka ini nda, unku nda káꞌan ra xaꞌa, kaꞌán nda.
Ta iin ra xíka xiꞌin Jesús ku ra kúꞌvi ni ini ra xíni ñaꞌá ra, ta yati índuꞌu ra ikan xiin Jesús.
Saa si̱kaka ndaꞌa ra Simón Pedro nuu ra ikan, ya ná ndakan tuꞌun ra Jesús, unku nda ku nda ndixiko vata ñaꞌá.
Saa ku̱yati vaꞌa ra ikan nuu Jesús, ta ndi̱ndakan tuꞌun ñaꞌá ra, káchi ra saa:
―¿Tata, unku ra ikan saa, ndixiko vata yóꞌo̱? ―káchi ra.
Saa ndi̱kuiin Jesús káꞌan ra:
―Ra sindaxin i xita vaꞌa taxi i ndaꞌa, ta ra ikan ku ra ―káchi Jesús.
Saa si̱ndaxin ra xita vaꞌa ta̱xi ra ndaꞌa ra Judas Iscariote, seꞌe ra Simón.
Ta tá ndi̱kiꞌin soꞌva ra Judas ikan xita vaꞌa, ta ndikun ndi̱kiꞌvi kiti nǎꞌa nima ra. Saa ndi̱kaꞌan Jesús xiꞌin ra, káchi ra saa:
Ta nda iin nda ndóo nuu mesa ikan, köo ndi̱kundaa ini ndá xaꞌa kua ndi̱kaꞌan Jesús saa xiꞌin ra.
Ta mií ra Judas ku ra ndíso chiñu xiꞌin bolsa nuu ñúꞌu xuꞌun nda, ta an xaꞌa ya ikan kua káꞌan Jesús xiꞌin ra Judas, sata ra ña̱ꞌa kuniñuꞌu nda viko, an taxi ra loꞌo ndaꞌa na ndaꞌvi, káꞌán nda xíka xiꞌin Jesús.
Iin yuꞌu loꞌo xi̱xi ra, ta ndikun ke̱ta ra kuaꞌan ra, ta xa ñǔu kua.
Ichi xaa kua táxi Jesús
31-32 Tá ke̱ta ra Judas kuaꞌan ra, saa ndi̱kaꞌan Jesús xiꞌin nda xíka xiꞌin ra, káchi ra saa:
―Vitin xasuvi i iin chiñu ndee ni, ta xaꞌa ya ikan kua kuni naꞌa ya ndee ni yeꞌe, ra kúu Taa ra ke̱e nuu Ndioxi. Ta tixin yeꞌe ta kuni na ndee ya kúu mií Ndioxi. Íkan i ña̱ꞌa ya ná kuni naꞌa, ndá kuꞌva kaꞌnu Ndioxi ta kúu mií ra ndee, tasaa tu mií va ra, ikan ra saa ya ná kuni naꞌa ndá kuꞌva kaꞌnu i ta kúu mií i ndee. Ta kama ni ikan ra ya yóꞌó ya ná kuni naꞌa.
Ta ndóꞌo̱, tá íyo seꞌe i saa íyo ndo. Ta köo naꞌá ka koo i xiꞌin ndo. Ndinduku ndo yeꞌe, ta köo ka i. Tá íyo ya ndi̱kaꞌan i xiꞌin inka na Israel, ta saa íyo tu ya káꞌan i xiꞌin ndóꞌo̱ va. Ndinduku ndo yeꞌe, ta küchiñu ndo kuꞌun ndo nuu kuꞌun i ―káchi Jesús―.
Ta ya yóꞌó ku iin chiñu xaa sindoo i ndaꞌa ndo: Kuꞌvi ni ini ndo kuni taꞌan ndo, tá kuꞌva kúꞌvi ini i xíni i ndóꞌo̱, saa kuꞌvi ini ndo kuni taꞌan ndo.
Tatu kúꞌvi ini ndo xíni taꞌan ndo, tasaa kuni ndiꞌi naꞌa ya ndíkun ndo sata i ―káchi ra.
Káꞌan Jesús xaꞌa ra Pedro ya ndikuaa ñaꞌá ra
(Mt. 26:31-35; Mr. 14:27-31; Lc. 22:31-34)
Saa ndi̱kaꞌan ra Simón Pedro xiꞌin Jesús, káchi ra saa:
―Tata, ¿míí chí kuꞌun un? ―káchi ra xiꞌin ra.
Saa ndi̱kuiin Jesús ndi̱kaꞌan ra, káchi ra saa:
―Nuu kuꞌun i ta küvi kuꞌun un xiꞌin i vitin, sindiꞌi saa kuchiñu un xaa un nuu kuꞌun i ―káchi Jesús xiꞌin ra.
Saa ndi̱kaꞌan ra Pedro xiꞌin ra, káchi ra saa:
Saa ndi̱kuiin Jesús, káchi ra saa:
―¿An ndixa ku un, íyo nduvi un ya kuvi un xaꞌa i? Ya ndixa kua káꞌan i xiꞌin un, ñǔu vitin, ta xa uni ichi vi ndikuaa un ya köo xíni un yeꞌe, saa kana cheꞌle ―káchi Jesús xiꞌin ra Pedro.
Ndiꞌi naꞌa na kúni koo xiꞌin Ndioxi ta xíniñuꞌu na ndikundikun na Jesucristo
Saa ndi̱kaꞌan Jesús xiꞌin nda xíka xiꞌin ra káchi ra saa:
―Kündiꞌi ini ndo. Kandixa ndo Ndioxi ta kandixa ndo yeꞌe.
Veꞌe nuu íyo Iva i, ta íyo kuaꞌa ni nuu koo ndo. Tatu süvi ya ndaa kua ta käꞌan i saa xiꞌin ndo, ndikuu. Ta vitin kuꞌun i xavii i nuu koo ndo.
Ta sindiꞌi saa ndiko koo i ndikuiso i ndóꞌo̱, kuꞌun ndo koo ndo xiꞌin i nuu koo i, ta ikan koo ndiꞌi yo.
Ta ndóꞌo̱ ta xa xíni ndo nuu kuꞌun i ―káchi Jesús xiꞌin nda.
Saa ndi̱kuiin ra Tomás káꞌan ra xiꞌin Jesús, káchi ra saa:
―Tata, köo xíni nde nuu kuꞌun un, ta ¿unkua ikan nde kundaa ini nde ichi nuu kuꞌun un? ―káchi ra xiꞌin ra.
Saa ndi̱kuiin Jesús ndi̱kaꞌan ra, káchi ra saa:
―Yeꞌe ku ra ku ichi, ta yeꞌe ku mií ya ndaa, ta yeꞌe ku ra síkutaku naꞌa nuu Iva i Ndioxi. Köo ka inka kuꞌva ya kuchiñu naꞌa xaa na nuu Ndioxi, indaa tixin yeꞌe kua kuchiñu na xaa na nuu Iva i Ndioxi.
Tatu xíni vaꞌa ndo yeꞌe, ta xa xíni vaꞌa tu ndo Iva va i. Ta nda kivi vitin ta xa xíni ndo ra, chi xíto xiꞌin nuu ndo ra ―káchi Jesús.
Saa ndi̱kuiin ra Felipe, káꞌan ra:
―Siin ya ndúku nde nuu un Tata, sinaꞌa un Iva yo Ndioxi nuu nde ta xa vaꞌa va ―káchi ra xiꞌin Jesús.
Saa ndi̱kuiin Jesús káꞌan ra:
¿An köo kándixa un yeꞌe íyo i xiꞌin Iva i, ta Iva i íyo ra xiꞌin i? Ndiꞌi ya káꞌan i xiꞌin ndo ta süvi xiꞌni mií i káꞌan i xiꞌin ndo, tuꞌun mií ra kua káꞌan i xiꞌin ndo, ta íkan ra chiñu kúni mií ra tixin yeꞌe.
Kandixa ndo yeꞌe ya káꞌan i xiꞌin ndo, íyo i xiꞌin Iva i, ta Iva i íyo ra xiꞌin i, tatu köo kúni tu ndo kandixa ndo ya yóꞌó, ta vaꞌa kandixa yeꞌe xaꞌa ña̱ꞌa ya xi̱ni ndo íkan i.
Ya ndaa káꞌan i xiꞌin ndo, naꞌa na kándixa yeꞌe, ta ikan tu na ikan va chiñu taꞌan ya íkan i. Xaꞌa ya ndiko koo i kuꞌun i nuu Iva i, ta nda chiñu ndee ka ikan na ikan.
Ta ndiꞌi ya ndúku ndo nuu Ndioxi xiꞌin yuꞌu yeꞌe, ta xasuvi i ya xiꞌin ndo. Xaꞌa ya ikan i xiꞌin ndo kua ndikunuu vaꞌa ni ya toꞌo Iva i Ndioxi, sinaꞌa i naꞌa ya ná kuni na ndee ya kúu mií Ndioxi.
Ndá ya ndúku ndo xiꞌin yuꞌu yeꞌe ta xasuvi i ya xiꞌin ndo.
’Tatu kúꞌvi ini ndo xíni ndo yeꞌe, ta xasuvi ndo ya káꞌan i xiꞌin ndo.
Ta yeꞌe xíkan i ya mani nuu Iva i, ya ná tiꞌvi ra inka ya vaꞌa chindee ya ndóꞌo̱, ta koo ya xiꞌin ndo ndiꞌi saa tiempo.
Ta ya vaꞌa ikan ku Tachi Ndioxi ya sinaꞌa ndóꞌo̱ xaꞌa ya ndaa. Ta naꞌa na köo ndíkun yeꞌe ta küvi ndikiꞌin na ya koo ya xiꞌin na, chi köo xíni na ya, ta ni küchiñu na kuni na ya xiꞌin nuu na. Sundi ndóꞌo̱ ndíkun yeꞌe ta xíni ndo ya, ta íyo ya xiꞌin ndo, saa koo ya xiꞌin ndo ndiꞌi saa ichi.
Sïndoo ndaꞌi i ndóꞌo̱ ndiko koo tuku i koo i xiꞌin ndo.
Tixin soo uvi ndaa kivi ta küni ka na ñuu ivi yóꞌó yeꞌe; sundi ndóꞌo̱ ta kuni ndo yeꞌe, saachi yeꞌe ta yeꞌe táku kuu i, tasaa tu ndóꞌo̱ va, kutaku ndo xiꞌin i.
Tá ná tindaa kivi nuu ndixa kutaku ndo, tasaa kuni ndo ya ndixa iin kuu i xiꞌin Iva i, tasaa ndóꞌo̱ iin ku ndo xiꞌin i, ta yeꞌe iin ku i xiꞌin ndo.
Na xíni soꞌo káꞌan i ta xásuvi na ya, na ikan ku na ndixa kúꞌvi ini xíni yeꞌe. Ndiꞌi na kúꞌvi ini xíni yeꞌe ta kuꞌvi ini Iva i kuni ra na, tasaa tu yeꞌe va kuꞌvi ini i kuni i na, tasaa kuni vaꞌa ka na ini i ―káchi Jesús xiꞌin na.
Saa ndi̱kaꞌan inka ra Judas, süvi ra Iscariote, ndi̱kaꞌan ra xiꞌin ra, káchi ra saa:
―Tata, ¿ta ndá xaꞌa kua ndisaa ndeꞌe kuni vaꞌa ini un, ta süvi ka inka naꞌa kuni ini un? ―káchi ra xiꞌin ra.
Saa ndi̱kuiin Jesús, káꞌan ra:
―Ndiꞌi naꞌa na kúꞌvi ini xíni yeꞌe, ta xásuvi na ya káꞌan i xiꞌin na ta kuꞌvi ini Iva i kuni ra na, tasaa kixi Iva i tin yeꞌe, kixi nde koo nde xiꞌin na.
’Ndiꞌi ya yóꞌó káꞌan i xiꞌin ndo ya íyo i xiꞌin ndo vitin.
Ta yuꞌu yeꞌe kua tiꞌvi Iva i Ndioxi Tachi ra kixi ya chindee ya ndóꞌo̱, ta mií ya sinaꞌa ndiꞌi ña̱ꞌa ndóꞌo̱, saa sindikaꞌán ya ini ndo xaꞌa ndiꞌi tuꞌun ya ndi̱kaꞌan i xiꞌin ndo.
’Táxi i tuꞌun vaꞌa ndaꞌa ndo ya koo vaꞌa ni ini ndo, ta síndoo i tuꞌun vaꞌa yóꞌó ya koo ya xiꞌin ndo. Ta ya táxi i koo vaꞌa ini ndo, ta süvi taꞌan ya kúsini na ñuu ivi, na köo xíni Ndioxi ku ya, süvi taꞌan ya yóꞌó kua táxi i ndaꞌa ndo, chi tuꞌun ya kúu mií i kua táxi ndaꞌa ndo, ta ku ïꞌvi ndo, ni kündiꞌi ini ndo.
Xa xi̱ni soꞌo ndo ya ndi̱kaꞌan i xiꞌin ndo kuꞌun i. Ta sindiꞌi saa ndiko koo tuku i koo i xiꞌin ndo. Tatu ndixa kúꞌvi ini ndo xíni ndo yeꞌe, ta kusini ndo chi ndi̱kaꞌan i ndiko koo i kuꞌun i nuu Iva i, chi Iva i ta chee ni ka ra ikan nuu yeꞌe.
Vitin ka káꞌan kuee i xiꞌin ndo, tá ndi̱xinu ndiꞌi ya ndi̱kaꞌan i xiꞌin ndo tasaa kandixa ndo yeꞌe.
’Ta soo uvi ndaa tuꞌun káꞌan i xiꞌin ndo, chi xa vaxi kiti nǎꞌa, kiti xáꞌnda chiñu nuu na ñuu ivi yóꞌó. Ta saa ni küchiñu ri xiꞌin i.
Xíniñuꞌu i ikan i chiñu ya ta̱xi Iva i ndaꞌa i, tasaa kundaa ini na ñuu ivi, ya ndixa kua kúꞌvi ini i xíni i Iva i Ndioxi, ta íkan i ndisaa ya xa̱ꞌnda chiñu ra nuu i. Ta vitin ndikuita ndo, koꞌo yo ―káchi Jesús xiꞌin nda xíka xiꞌin ra.
Tuꞌun yóꞌó káꞌan ya xaꞌa Jesús ya káa ra tá káa yoꞌó uva vaꞌa ni
Saa ndi̱kaꞌan Jesús káchi ra saa:
―Yeꞌe tá íyo yoꞌó uva kiti vaꞌa ni, saa íyo i. Ta Iva i ta tá káa iin ra ndáa itun yoꞌó uva saa káa ra.
Ta Iva i xáꞌnda ra ndaꞌa yoꞌó ya köo kúun uva ndaꞌa. Ta yoꞌó ya kúun uva ndaꞌa ta xávii ra xiꞌin ya, xáꞌnda ndoso ra ya, ná nana ndixin ya, tasaa kana kuaꞌa ka kuiꞌi ndaꞌa ya.
Ta tuꞌun ya ndi̱kaꞌan i xiꞌin ndo, ya si̱naꞌa i ndóꞌo̱ tá íyo ya ndi̱kata ndóꞌo̱ saa íyo ya, chi ki̱ndaa ya, ya väꞌa ku̱u mií ndo.
Tatu ndiꞌi saa kivi íyo ndo xiꞌin i ta ndiꞌi saa kivi koo i xiꞌin ndo. Tatu íyo ndo xiꞌin i tá kuꞌva íyo uva ndaꞌa yoꞌó ikan, tasaa yeꞌe koo i xiꞌin ndo. Xaꞌa ya íyo yoꞌó ikan xiꞌin tioꞌo ya, yakan vaꞌa táxi ya kuiꞌi. Ya yóꞌó sínaꞌa ya ndóꞌo̱, tatu köo íyo ndo xiꞌin i, ta nda iin ya vaꞌa küchiñu ndo ikan ndo.
’Yeꞌe tá íyo tioꞌo yoꞌó itun uva ikan saa íyo i, ta ndóꞌo̱ tá íyo ndaꞌa nu saa íyo ndo. Ndiꞌi na íyo xiꞌin i ta íyo i xiꞌin na, ta kuchiñu na ikan na kuaꞌa ni ya vaꞌa. Tatu köo íyo ndo xiꞌin i, ta nda iin ña̱ꞌa küchiñu ndo ikan ndo.
Tá ndá na köo íyo xiꞌin i, ta kundoꞌo na tá kuꞌva ndóꞌo yoꞌó ndaꞌa itun yoꞌó uva, tun köo kúun kuiꞌi ndaꞌa, chi ya köo kúun kuiꞌi ndaꞌa ta xáꞌnda na ya, saa táan na ya xíxi ya.
’Tatu íyo tuun ndo xiꞌin i ta xásuvi ndiꞌi ndo ya si̱naꞌa i ndóꞌo̱, ta vaꞌa nduku ndo ndá ka ya kúni ndo nuu Iva i, ta taxi ra ya ndaꞌa ndo.
Ta Iva i ta kúꞌvi ni ini ra xíni ra yeꞌe, tasaa yeꞌe kúꞌvi ni ini i xíni i ndóꞌo̱, ta sïndikoo ndo ichi i ya kuꞌva kúꞌvi ini i xíni i ndóꞌo̱.
Tatu xásuvi ndiꞌi ndo ya káꞌan i xiꞌin ndo, tasaa kundoo ndo tixin ya kúꞌvi ini i xíni i ndóꞌo̱. Saa koo ndo tá kuꞌva íyo mií i xiꞌin Iva i, chi kándixa ndiꞌi i ya xáꞌnda chiñu ra nuu i. Ta tixin ya kúꞌvi ini ra xíni ra yeꞌe íyo i ndiꞌi saa kivi.
’Káꞌan i ya yóꞌó xiꞌin ndo ya ná koo vaꞌa ni ini ndo ta kusini ni ndo xiꞌin i.
Ta ya yóꞌó kua xáꞌnda chiñu i nuu ndo: Kuꞌvi ni ini ndo kuni taꞌan ndo tá kuꞌva kúꞌvi ini yeꞌe xíni i ndóꞌo̱.
Iin taa, ra kúꞌvi ni ini xíni migo ra, ta íyo nduvi ra táxi ra mií ra kuvi ra xaꞌa migo ra, tá kuꞌva íkan ra yóꞌó saa xíniñuꞌu yo ikan yo, chi köo ka inka kuꞌva ya sinaꞌa yo ya kúꞌvi ini yo xíni taꞌan yo.
Ta ndóꞌo̱ ku ndo ku migo i, tatu xásuvi ndo ya káꞌan i xiꞌin ndo.
Ta käꞌan ka i xiꞌin ndo moso, chi iin moso ta köo xíni ra unkua ikan ra xáchiñu ra nuu. Sundi yeꞌe káꞌan i xiꞌin ndo migo i, chi ndi̱tuꞌun ndiꞌi i xiꞌin ndo xaꞌa ya si̱naꞌa Iva i yeꞌe.
Ta süvi mií ndo ndi̱kaxin yeꞌe, mií i ndi̱kaxin ndóꞌo̱. Ta ndi̱kaxin i ndóꞌo̱ ya ná ikan ndo nina ya vaꞌa. Ta ndiꞌi ya vaꞌa ikan ndo, ta ná koo ya tá káa itun kuiꞌi, itun kúun kuiꞌi vaꞌa ndaꞌa. Tá íyo ndo tá kuꞌva káa itun yóꞌó, ta vaꞌa nduku ndo ndiꞌi ya kúni ndo nuu Iva i. Ta tixin yuꞌu yeꞌe taxi ra ya ndúku ndo nuu ra ndaꞌa ndo.
Ta ya yóꞌó kua xáꞌnda chiñu i nuu ndo: Kuꞌvi ni ini ndo kuni taꞌan ndo ―káchi Jesús xiꞌin nda.
Na ñuu ivi yóꞌó ta kundasi nuu na kuni na ndóꞌo̱
Saa káꞌan ka ra xiꞌin nda, káchi ra:
―Tá kúndasi nuu na ñuu ivi yóꞌó xíni na ndóꞌo̱, ta xiꞌna yeꞌe vi ku̱ndasi nuu na xi̱ni na, saa ku̱ndasi na xi̱ni na ndóꞌo̱.
Na ñuu ivi yóꞌó ta kuꞌvi ini na kuni na ndóꞌo̱ tatu íyo ndo tá kuꞌva íyo mií na. Sundi ndóꞌo̱ ta köo íyo ndo tá kuꞌva íyo mií na. Chi yeꞌe ta ndi̱kaxin i ndóꞌo̱ ya ná köo ndo tá kuꞌva íyo mií na. Ta xaꞌa ya ñaa kua kúndasi nuu na xíni na ndóꞌo̱.
Ndikaꞌán ini ndo xaꞌa tuꞌun ya xa ndi̱kaꞌan i xiꞌin ndo: “Nda iin naꞌa, na kúu moso ta köo kaꞌnu ka na ikan nuu ra xáchiñu na nuu.” Tatu xánduvaꞌa na xiꞌin i, tasaa xanduvaꞌa tu na xiꞌin ndóꞌo̱ va. Tatu xásuvi na ya káꞌan i xiꞌin na, tasaa xasuvi tu na ya káꞌan ndóꞌo̱ va xiꞌin na.
Ndiꞌi ya yóꞌó kundoꞌo ndo xaꞌa ya ndíkun ndo yeꞌe. Chi na ñuu ivi yóꞌó ta köo xíni na Iva i ra ti̱ꞌvi yeꞌe vaxi i.
’Tatu köo ndi̱kixi i ñuu ivi yóꞌó ndituꞌun i xiꞌin na, ta köo kuachi na, ndíkuu. Ta vitin ta küvi kaꞌan na ya köo xíni na, chi xa ndi̱tuꞌun i ya ndaa xiꞌin na, yakan ndíso mií na xaꞌa kuachi na, chi xa ku̱ndaa ini na xaꞌa ya ndaa ta köo xíin na xasuvi na ya.
Tatu köo ya tuꞌun Ndioxi ndi̱kan i nuu na, ta köo kuachi na, ndikuu. Sundi vitin ta íyo kuachi na, chi xi̱ni xiꞌin nuu na ya tuꞌun i̱kan i nuu na, ta nani kúndasi nuu na xíni na yeꞌe, saa kúndasi nuu tu na xíni na Iva i.
Ikan na saa ya síxinu na tuꞌun Ndioxi ya íyo ndaꞌa mií na Israel, chi iin ñaꞌñu ya ikan, káchi ya saa: “Ni köo ya ndi̱kan i xiꞌin na, ta sáa ni ini na xíni na yeꞌe”, káchi tuꞌun Ndioxi ―káchi Jesús xiꞌin na.
Saa ndi̱kaꞌan ka Jesús xiꞌin na, káchi ra saa:
―Iin kivi kixi Tachi Ndioxi chindee ya ndóꞌo̱, ta xaꞌa ya ndee xiꞌin ndo, chi Tachi ra ya ndaa ni ku ya ikan, yeꞌe kaꞌan i xiꞌin Iva yo ya ná tiꞌvi ra ya kixi ya, ta ya ikan kua ndituꞌun xiꞌin ndo xaꞌa i.
Tasaa tu ndóꞌo̱ va, ndituꞌun ndo xiꞌin naꞌa xaꞌa i, chi nda nunuu xa̱á ndo íyo ndo xiꞌin i ―káchi ra xiꞌin na.
Saa ndi̱kaꞌan ka Jesús káchi ra:
―Ndiꞌi ya yóꞌó ndi̱kaꞌan i xiꞌin ndo ya ná sïndoo ndo ichi i.
Chi vaxi kivi ta na naꞌnu nuu na Israel, ta tava ndaꞌa na ndóꞌo̱ ini veꞌe ñuꞌu. Tasaa ni kuni na kaꞌni na ndóꞌo̱, saachi tá íkan na saa xiꞌin ndo ta xáa na ya mani nuu Ndioxi, kaꞌán na.
Saa ikan na xiꞌin ndo, saachi täꞌan kuni na yeꞌe ni Iva i, ta köo xíni na ra.
Xa káꞌan kuee i xiꞌin ndo, tá kixaá kúu saa ta ndikaꞌán ini ndo xaꞌa ya xa ndi̱kaꞌan i xiꞌin ndo ―káchi Jesús xiꞌin na.
Chiñu ya íkan Tachi Ndioxi
Saa ndi̱kaꞌan ka Jesús xiꞌin nda káchi ra saa:
―Ta köo ndi̱kaꞌan i xiꞌin ndo ya nunuu ya ndoꞌo ndo, saachi íyo i xiꞌin ndo.
Sundi vitin ta ndiko koo i kuꞌun i nuu íyo Iva yo, ra ti̱ꞌvi yeꞌe vaxi i, ta nda iin ndo köo ndákan tuꞌun yeꞌe míí kuꞌun i.
Ta ndóꞌo̱ suvi ndo ndi̱kava ini ku ndo xaꞌa ya ndi̱kaꞌan i xiꞌin ndo.
Sundi ya ndaa káꞌan i xiꞌin ndo, tá ná kuꞌun i ta vaꞌa ni ka kee ndo. Tá ná küꞌun i ta kïxi Tachi Ndioxi chindee ya ndóꞌo̱, sindiko ya ini ndo. Ná kuꞌun i ta tiꞌvi i ya kixi ya.
Chindee ya na kundaa ini na, ya íyo kuachi na xaꞌa ya köo xíin na kandixa na yeꞌe.
Saa chindee ya na kundaa ini na xaꞌa ichi ra ya kúu ya ichi ndaku. Saachi yeꞌe ta ndiko koo i kuꞌun i nuu íyo Iva yo, ta ndóꞌo̱ ta küni ka ndo yeꞌe.
Ta suvi mií ya chindee na kundaa ini na, ndá kuꞌva xanani Ndioxi kuachi na xiꞌin na. Saachi xa xa̱nani ra kuachi xiꞌin kiti nǎꞌa, kiti ínuu nuu ndiꞌi tachi nduvaꞌa, kiti xáꞌnda nuu na ñuu ivi yóꞌó, xa chi̱tuni ra ndá kuꞌva ndoꞌo kiti nǎꞌa ―káchi Jesús xiꞌin nda xíka xiꞌin ra.
Saa káꞌan ka ra xiꞌin nda káchi ra saa:
―Íyo kuaꞌa ni ka ya kaꞌan i xiꞌin ndo, sundi vitin ta xäꞌa ndee ini ndo xiꞌin ya kaꞌan i xiꞌin ndo.
Tá ná kixi ya kúu Tachi Ndioxi saa chindee ya ndóꞌo̱ kaꞌan ya xiꞌin ndo unkua ku ya ndaa, ta sinaꞌa teꞌe ya ndóꞌo̱ ndá kuꞌva kundikun ndo ichi ya ndaa. Ta ya sinaꞌa ya ndóꞌo̱ ta süvi tuꞌun mií ya kua kaꞌan ya xiꞌin ndo, kaꞌan ya xiꞌin ndo xaꞌa tuꞌun ya xíni soꞌo ya káꞌan Ndioxi xiꞌin ya. Saa kaꞌan ya xiꞌin ndo unkua kuu kivi vaxi.
Suvi mií Tachi Ndioxi ku ya sinaꞌa ndiꞌi ndóꞌo̱ xaꞌa ña̱ꞌa ya íkan i, saa ikan ya xakaꞌnu ya yeꞌe.
Ndiꞌi ya kúu mií Iva yo ta ña̱ꞌa mií i ku ndiꞌi ya, yakan káꞌan i xiꞌin ndo taxi i ya kúu mií i ndaꞌa Tachi ra, ta ya ikan sinaꞌa ndiꞌi ya ndóꞌo̱ xaꞌa ña̱ꞌa ya íkan i ―káchi Jesús xiꞌin na.
Kúsuchi ini na, ta sindiꞌi kusini ni na
Saa káꞌan tuku Jesús xiꞌin na káchi ra saa:
―Tixin soo uvi ndaa kivi ta küni ka ndo yeꞌe. Tá ndi̱yaꞌa uvi ndaa kivi, saa kuni tuku ndo yeꞌe, saachi yeꞌe ta kuꞌun i nuu íyo Iva yo ―káchi Jesús xiꞌin na.
Saa ndi̱kaꞌan sava nda xíka xiꞌin ra, káchi nda saa:
―¿Unkua kúni kaꞌan ya ndi̱kaꞌan ra xiꞌin yo? Tixin uvi ndaa kivi küni ka yo ra, ta yaꞌa uvi ndaa kivi saa kuni tuku yo ra. Ya yóꞌó kuu, chi ndiko koo ra kuꞌun ra nuu íyo Iva yo Ndioxi.
¿Ta unkua kúni kaꞌan ya: “tixin uvi ndaa kivi”? Köo kúndaa ini yo ya káꞌan ra xiꞌin yo ―káchi nda.
Saa ku̱ndaa ini Jesús ya kúni ndakan tuꞌun ñaꞌá nda xíka xiꞌin ra. Saa ndi̱kaꞌan ra xiꞌin nda, káchi ra saa:
―¿An kúni ndo kundaa ini ndo xaꞌa tuꞌun ya ndi̱kaꞌan i xiꞌin ndo: Siloꞌo kivi ta küni ka ndo yeꞌe ta sindiꞌi saa kuni tuku ndo yeꞌe?, káchi i. ¿An xaꞌa ya ndi̱kaꞌan i xiꞌin ndo ndákan tuꞌun taꞌan ndo xaꞌa?
Tá kúu iin ñaꞌá tá ku̱yati kaku seꞌe yá, ta uꞌvi ni xáꞌnda ya saachi xa ti̱ndaa hora ya kaku seꞌe yá, sundi tá ndiꞌi ka̱ku ya loꞌo ikan ta ni köo ñúꞌu ka ini yá ndá kuꞌva kúꞌvi xáꞌnda ya, xaꞌa ya kúsini ni yá chi ka̱ku seꞌe yá.
Ta saa ndóꞌo̱, vitin ta kúsuchi ni ini ndo, sundi ndiko koo tuku i koto i ndóꞌo̱, ta saa kusini ni ndo ndiꞌi saa ichi, ta nda iin naꞌa küchiñu kindaa ya kúsini ndo.
’Tá ná tindaa kivi ikan ta nda iin ka ya ndäkan tuꞌun ndo yeꞌe. Ta ya ndaa káꞌan i xiꞌin ndo, xaꞌa ya ndíkun ndo yeꞌe, tá ndá ya ndúku ndo nuu Iva yo Ndioxi tixin yuꞌu yeꞌe ta taxi ndiꞌi ra ya ndaꞌa ndo.
Nda kivi vitin ta nda iin ña̱ꞌa täꞌan nduku ndo nuu ra tixin yuꞌu yeꞌe. Nduku ndo ya nuu ra ta taxi ra ya ndaꞌa ndo, ta saa kua ndixa ni ka kusini ndo.
Jesús ta xa ku̱chiñu ra nuu kiti nǎꞌa kiti xáꞌnda chiñu nuu na ñuu ivi yóꞌó
’Nda kivi vitin káꞌan i xiꞌin ndo xaꞌa tuꞌun ndichi ya vaꞌa ndikiꞌin xiꞌni ndo xiꞌin, sundi vaxi kivi ta käꞌan ka i saa xiꞌin ndo, kaꞌan teꞌe i xiꞌin ndo xaꞌa Iva yo.
Ta kivi ikan ta kaꞌan mií ndo xiꞌin ra nduku ndo ya nuu ra, ta yeꞌe ta köo xíniñuꞌu ka i nduku i ya mani nuu ra xaꞌa ndo.
Saachi Iva yo ta kúꞌvi ni ini ra xíni ra ndóꞌo̱. Kúꞌvi ni ini ra xíni ra ndóꞌo̱, saachi kúꞌvi ni ini ndo xíni ndo yeꞌe, ta kándixa ndo yeꞌe ya ke̱e i nuu ra.
Nuu Iva yo ke̱e i vaxi i ñuu ivi yóꞌó, ta vitin sindoo i ñuu ivi yóꞌó ta ndiko koo i kuꞌun i nuu íyo ra ―káchi Jesús xiꞌin nda xíka xiꞌin ra.
Saa ndi̱kuiin nda xíka xiꞌin ra, káchi nda saa:
―Vitin ta köo xíniñuꞌu ka un inka tuꞌun ya sinaꞌa un ndeꞌe. Káꞌan teꞌe un xiꞌin nde.
Vitin kúndaa ini nde, xa xíni vaꞌa un ya ndíkani ini naꞌa, yakan köo xíniñuꞌu un ndakan tuꞌun na yóꞌo̱. Xaꞌa ya ñaa kua kándixa nde ya ti̱ꞌvi Ndioxi yóꞌo̱ vaxi un ñuu ivi yóꞌó ―káchi nda xiꞌin ra.
Saa ndi̱kuiin Jesús káꞌan ra xiꞌin nda.
―¿An nda vitin vi kándixa ndo yeꞌe?
Ta kama ni tindaa hora, siloꞌo ni kúmani ta kuita niꞌnu ndiꞌi ndo kuꞌun ndo, ta sindoo ndaꞌa ndo yeꞌe. Sundi yeꞌe ta köo íyo mií i, chi Iva yo ta íyo ra xiꞌin i.
Káꞌan i saa xiꞌin ndo ya ná kündiꞌi ini ndo, ta ná koo vaꞌa ni ini ndo saachi ndíkun ndo yeꞌe. Vani tixuꞌvi ni ndo ñuu ivi yóꞌó, ta ku ïꞌvi ndo, saachi yeꞌe ta xa ku̱chiñu i xa̱a kanaa i nuu tachi nduvaꞌa ya xáꞌnda chiñu ñuu ivi yóꞌó ―káchi ra.
Tá sindiꞌi Jesús ndi̱kaꞌan ra tuꞌun ikan, saa nda̱niꞌi nuu ra ndi̱koto ra nuu ndivi, tasaa ndi̱kaꞌan ra xiꞌin Ndioxi káchi ra saa:
―Iva yo Ndioxi, vitin ti̱ndaa kivi ya xakaꞌnu un yeꞌe ra kúu Seꞌe un, tasaa yeꞌe xakaꞌnu ni i yóꞌo̱.
Chi yóꞌo̱ ku ra ta̱xi ichi ndaꞌa i xaꞌa ndiꞌi na ñuu ivi yóꞌó, tasaa ta̱xi un ndee ndaꞌa i, ya sikaku i tá kúu ndiꞌi na ta̱xi un ndaꞌa i, na ndíkun yeꞌe.
Ta kuꞌva táxi un kutaku na xiꞌin un ndiꞌi saa ichi kua yóꞌó, tatu xíni vaꞌa na yóꞌo̱ ya kúu un iin mituꞌun Ndioxi ra ndaa, tasaa xíni vaꞌa tu na yeꞌe ra kúu Jesucristo, ra ti̱ꞌvi un vaxi ñuu ivi yóꞌó. Tasaa kua ndixa kutaku na xiꞌin un ñuu ivi yóꞌó tin ndiꞌi ka kivi ya vaxi.
’Si̱naꞌa i yóꞌo̱ nuu ndiꞌi na ñuu ivi yóꞌó ya ndee ni ndee kúu mií un, ta xákaꞌnu na yóꞌo̱ saachi si̱xinu ndiꞌi i chiñu ya ta̱xi un ndaꞌa i xasuvi i.
Ta vitin Tata Iva yo Ndioxi, xakaꞌnu un yeꞌe, taxi un koo i xiꞌin un nuu ndi̱xiyo i xiꞌin un tá täꞌan xikoo xaꞌa ñuu ivi yóꞌó.
’Ivi na ndi̱kaxin un tañu na ñuu ivi ta̱xi un ndaꞌa i kaka xiꞌin i, ta si̱naꞌa i yóꞌo̱ nuu na. Na ndíkun yóꞌo̱ ku na, ta ta̱xi un na ndaꞌa i ndíkun na yeꞌe. Ta kíxaá suvi ndiꞌi na ya ndi̱kaꞌan un xiꞌin na xasuvi na.
Ta vitin xa kúndaa ini na ndiꞌi tuꞌun ta̱xi un ndaꞌa i ta nuu mií un ke̱e ndiꞌi ya.
Ta̱xi i tuꞌun un ya ta̱xi un ndaꞌa i, taxi i ndaꞌa na ta ndi̱kiꞌin vaꞌa na ya. Ta ku̱ndaa ini na ya ndixa kua ke̱e i nuu un, ta kándixa na yóꞌo̱ ku ra ti̱ꞌvi yeꞌe vaxi i.
’Ta vitin xíkan i ya mani nuu un xaꞌa na. Köo káꞌan i xiꞌin un xaꞌa naꞌa na köo xíin ndikuni yeꞌe, chi na ikan ta ndisaa xaꞌa ña̱ꞌa ya íyo ñuu ivi yóꞌó va ndíkani ini na. Yeꞌe ta xíkan i ya mani nuu un xaꞌa na ta̱xi un ndaꞌa i, na ndíkun yóꞌo̱.
Ndiꞌi na ndíkun yeꞌe ku na ndíkun yóꞌo̱, ta ndiꞌi na ndíkun yóꞌo̱ ku na ndíkun yeꞌe. Xaꞌa na ikan kua kunuu vaꞌa ya toꞌo i.
’Tata, Iva yo Ndioxi, yeꞌe ta köo ka i koo ñuu ivi yóꞌó, chi ndiko koo i kuꞌun i xiꞌin un, sundi na ndíkun yeꞌe ta ndoo na koo na yóꞌó, yakan xíkan ni i ya mani nuu un xaꞌa na. Taxi un ndee ndaꞌa na, ya ná ndikitaꞌan na koo vii na xiꞌin taꞌan na, tá kuꞌva íyo mií yo xiꞌin taꞌan yo.
Tá ndi̱xiyo i xiꞌin na ta̱xi un ndaꞌa i, ta xi̱ndaa i na xiꞌin ndee un, chi kándixa na yeꞌe. Ta nda iin na köo ndi̱ndañuꞌu nuu i, indaa ra xa íyo tuꞌun xaꞌa, ndiꞌi xaꞌa ku ra nda̱ñuꞌu nuu i, nda̱ñuꞌu ra, nuu si̱xinu ra ya káꞌan tuꞌun un ya ta̱a na xinaꞌa.
’Ta vitin ndiko koo i xaa i nuu un. Sundi tá íyo ka i xiꞌin na ndíkun sata i ñuu ivi yóꞌó, ta ndítuꞌun i tuꞌun yóꞌó xiꞌin na ya ná kuni soꞌo na, ta kusini ni na tá kuꞌva kúsini i.
Ta̱xi i tuꞌun un ndaꞌa na, yakan kua kúndasi nuu na ñuu ivi yóꞌó xíni ñaꞌá na, chi köo íin ka na tá kuꞌva íyo na ñuu ivi yóꞌó, ni mií i ta köo íyo i tá kuꞌva íyo na ñuu ivi yóꞌó.
Ta köo xíkan i ya mani nuu un, ya tava un na kee na tañu na ñuu ivi yóꞌó, ya xikan i nuu un kua, kundaa ni un na nuu kiti nǎꞌa.
Tuꞌun un ta ya ndaa kua, yakan chindee un na ná nduu na ivi na yii, ta ná ndikundikun na yóꞌo̱ xiꞌin ndiꞌi ni kúu nima na.
Tá kuꞌva ti̱ꞌvi un yeꞌe vaxi i tañu na ñuu ivi yóꞌó, saa tíꞌvi i na kuꞌun na xiꞌin tuꞌun un, tañu na ñuu ivi yóꞌó.
Xa ndi̱taxi ndiꞌi i mií i ndaꞌa un xaꞌa na, tasaa ná ikan tu mií va na.
’Ta süvi ndisaa xaꞌa na ndíkun sata i xíkan i ya mani nuu un xaꞌa, xíkan tu i ya mani nuu un xaꞌa na kundikun yeꞌe, chi kandixa na tuꞌun káꞌan na yóꞌó xaꞌa i.
Xíkan ni i ya mani nuu un xaꞌa na ya ná kutaꞌan vaꞌa na xiꞌin taꞌan na, tá kuꞌva íyo mií yo xiꞌin taꞌan yo, saa ná kutaꞌan vaꞌa na xiꞌin yo. Tasaa kundaa ini na ñuu ivi yóꞌó, ya ndixa kua ti̱ꞌvi un yeꞌe vaxi i.
Ta̱xi un tuꞌun ya vaꞌa ndaꞌa i yakan xa̱kaꞌnu na yeꞌe, tasaa yeꞌe ta̱xi i tuꞌun un ya vaꞌa ndaꞌa na ndíkun yeꞌe. Yakan vaꞌa koo na iin yuꞌu xiꞌin taꞌan na, tá íyo mií yo xiꞌin taꞌan yo, iin yuꞌu íyo yo.
Yeꞌe ku ra íyo xiꞌin na yóꞌó, ta yóꞌo̱ ku un íyo xiꞌin yeꞌe, yakan vaꞌa ni nduu na iin yuꞌu xiꞌin taꞌan na, tasaa kua kundaa ini na ñuu ivi yóꞌó, ya ti̱ꞌvi un yeꞌe vaxi i. Ta kuni na ya kúꞌvi ni ini un xíni un na ndíkun yeꞌe, tá kuꞌva kúꞌvi ini un xíni un yeꞌe, saa kúꞌvi ini un xíni un na.
’Tata Iva yo, naꞌa na ta̱xi un ndaꞌa i na ndíkun yeꞌe, ta kúni i ná koo na xiꞌin i nuu ndivi nuu koo i. Saa kuni na ndiꞌi ya vaꞌa, ya luvi ta̱xi un ndaꞌa i, saachi yóꞌo̱ ta kúꞌvi ni ini un xíni un yeꞌe, nda tá täꞌan xikoo xaꞌa ñuu ivi yóꞌó vi kúꞌvi ini un xíni un yeꞌe.
Tata Iva yo, ra vaꞌa, ra ndaa. Na ndíkun ñuu ivi yóꞌó ta köo xíni na yóꞌo̱, sundi yeꞌe ta xíni i yóꞌo̱, ta na ndíkun yeꞌe xa xíni na, yóꞌo̱ ku ra ti̱ꞌvi yeꞌe vaxi i.
Ta xa ndi̱tuꞌun i xiꞌin na unku un, saa kaꞌan ka i xaꞌa un xiꞌin na ya ná kuni vaꞌa na yóꞌo̱. Tá kuꞌva íyo ya kúꞌvi ini un xíni un yeꞌe, saa kuꞌvi ini na kuni taꞌan na, ta yeꞌe koo i xiꞌin na ―káchi Jesús ndi̱kaꞌan ra xiꞌin Ndioxi.
Ya ku̱u nuu ti̱in na Jesús
(Mt. 26:47-56; Mr. 14:43-50; Lc. 22:47-53)
Tá si̱ndiꞌi Jesús ndi̱kaꞌan ra xiꞌin Ndioxi, saa ke̱e ra ndi̱kiꞌin ra kuaꞌan ra xiꞌin nda xíka xiꞌin ra, ini iin corra ya ndíka xiyo yuꞌu ivi náni Cedrón.
Ta ra Judas ra ndi̱xiko vata Jesús, ta xíni vaꞌa ra ñaꞌñu nuu ndíkitaꞌan Jesús xiꞌin nda xíka xiꞌin ra.
Saa ndi̱xaa ra Judas xiꞌin iin tiꞌvi na lapa, ta ndi̱xaa tu nda policía nda ndáa veꞌe ñuꞌu kaꞌnu, ta nda sutu naꞌnu veꞌe ñuꞌu xiꞌin nda naꞌnu nuu na fariseo, ku nda ti̱ꞌvi ndiꞌi na ikan kuaꞌan na tiin na Jesús. Sava nda kuaꞌan ikan ndíso ña̱ꞌa xiin, sava nda níꞌi kandíl ndi̱xaa xiꞌin nda, ta sava nda níꞌi itun ta íyo ñu̱ꞌu̱ nuu nu níꞌi nda ndi̱xaa nda.
Sundi Jesús ta xa xíni ndiꞌi ra unkua kundoꞌo ra, saa ke̱ta ra ndi̱ndakan tuꞌun ñaꞌá ra, káchi ra saa:
Saa ndi̱kuiin nda káꞌan nda:
―Jesús ra ñuu Nazaret ndúku nde ―káchi nda.
Ñaa ndi̱kuiin ra, káꞌan ra:
―Yeꞌe ku i ―káchi ra xiꞌin nda.
Ta íyo tu ra Judas ra ndi̱xiko ñaꞌá, íyo ra xiꞌin nda.
Tá ndi̱kaꞌan Jesús: “Yeꞌe ku i”, káchi ra, ta iin ndi̱ko koo sata nda kuaꞌan nda, ñaa ndi̱koyo nda kuaꞌan nda nuu ñuꞌu.
Saa ndi̱kaꞌan tuku Jesús xiꞌin nda, káchi ra saa:
―¿Unku na ndúku ndo? ―káchi ra xiꞌin nda.
Saa ndi̱kuiin nda káꞌan nda:
―Ra Jesús ñuu Nazaret ku ra ndúku nde ―káchi nda.
Saa ndi̱kuiin Jesús, káꞌan ra:
―Xa ndi̱kaꞌan i xiꞌin ndo: “Yeꞌe ku i”, káchi i xiꞌin ndo. Tatu yeꞌe ndúku ndo, ta vaꞌa saña ndo nda yóꞌó, nda xíka xiꞌin i, saña ndo nda ná kuꞌun nda ―káchi ra xiꞌin nda.
Ndi̱kaꞌan Jesús saa nuu xa̱suvi ra ya ndi̱kaꞌan ra xiꞌin Ndioxi, ka̱chi ra saa: “Nda ta̱xi un ndaꞌa i, ta nda iin nda köo ndi̱sindañuꞌu i”, káchi Jesús xiꞌin Ndioxi.
Saa ta̱va ra Simón Pedro ichi ra ini ñii nuu ndíkaa ya, ta xa̱ꞌnda ra soꞌo kuaꞌá ra kúu moso nuu sutu, ra ínuu nuu ndiꞌi sutu, ta Malco náni ra moso ikan.
Saa ndi̱kaꞌan Jesús xiꞌin ra Pedro, káchi ra saa:
―Chivaꞌa ichi un ini ñii nuu ndíkaa ya. Ta ná koꞌo ndiꞌi i vinu nduta ñúꞌu vaso ta̱xi Iva i ndaꞌa i ―káchi ra xiꞌin ra Pedro. [Ta tuꞌun yóꞌó kúni kaꞌan ya íyo tuꞌva Jesús ya tixuꞌvi ra nda tá kuꞌva kúni mií Ndioxi.]
(Mt. 26:57-58; Mr. 14:53-54; Lc. 22:54)
Ta na tropa xiꞌin ra ndíso chiñu nuu na, xiꞌin na ndáa veꞌe ñuꞌu kaꞌnu, ti̱in na Jesús ta ka̱tun na ra.
Xiꞌna nuu iin sutu ra náni Anás ndáka na ra ndi̱xaꞌan ra, saachi siso ra Caifás ndi̱xiyo ra ikan, ta ra Caifás ku ra xi̱nuu nuu ndiꞌi sutu kuiya ikan.
Ta xa yachi vi ndi̱kaꞌan suvi ra Caifás xiꞌin na Israel, ndi̱kaꞌan ra: “Vaꞌa ka kua ná kuvi iin taa xaꞌa ndiꞌi yo, ta süvi ka vi ya ndiꞌi xaꞌa ndiꞌi ñuu yo”, káchi ra.
Ndíkuaa ta Pedro Jesús
(Mt. 26:69-70; Mr. 14:66-68; Lc. 22:55-57)
Saa ndíkun ra Simón Pedro xiꞌin inka ra ndi̱xika xiꞌin Jesús, ndíkun nda sata ra kuaꞌan nda. Ta inka ra ikan xíni taꞌan ra xiꞌin sutu ra chee ikan, yakan vaꞌa ta̱xi na ndi̱kiꞌvi ra xiꞌin Jesús, ndi̱xaa nda xiꞌin ra keꞌe veꞌe sutu ikan.
Ta ra Pedro ndi̱ndoo ra ndíchi ra sata veꞌe yati yeꞌe. Saa ke̱ta ra taꞌan ra, ra xíni taꞌan xiꞌin sutu ikan, ke̱ta ra ndi̱kaꞌan ra xiꞌin yá ndáa yeꞌe ikan ya ná kuna yá yeꞌe nuu ra, saa xu̱na yá yeꞌe nuu ra ndi̱kiꞌvi ra keꞌe veꞌe sutu ikan.
Saa ndi̱kaꞌan yá xiꞌin ra káchi yá saa:
―¿An süvi taꞌan nda xíka xiꞌin ra ku tu yóꞌo̱ va? ―káchi yá xiꞌin ra.
Saa ndi̱kuiin ra Pedro, káchi ra saa:
―Süvi ikan ku i ―káchi ra xiꞌin yá.
Ta vixin ni, yakan kua na xáchiñu nuu sutu xiꞌin nda ndáa veꞌe ñuꞌu, ndi̱kaꞌmi nda ñu̱ꞌu̱ saa ndíta nda ndísaa nda. Ñaa ndi̱xaa ra Pedro ndíchi ra ndísaa ra xiꞌin nda.
Ya káꞌan Jesús xiꞌin sutu ra ínuu nuu ndiꞌi sutu
(Mt. 26:59-66; Mr. 14:55-64; Lc. 22:66-71)
Saa ki̱xaá sutu ikan ndákan tuꞌun ra Jesús xaꞌa nda xíka xiꞌin ra xiꞌin xaꞌa ya sínaꞌa ra.
―Tá si̱naꞌa i naꞌa ta köo na ndi̱sinaꞌa sěꞌe i, nuu ndiꞌi na si̱naꞌa i na veꞌe ñuꞌu vali tin veꞌe ñuꞌu kaꞌnu, nuu ndíkitaꞌan ndiꞌi na Israel. Ta nda iin ña̱ꞌa köo ndi̱kaꞌan sěꞌe i nuu na.
¿Ta ndachu kua ndákan tuꞌun un yeꞌe? Vaꞌa ndakan tuꞌun un na xi̱ni soꞌo ya ndi̱kaꞌan i, chi na ikan xíni na unkua ndi̱kaꞌan i xiꞌin na ―káchi Jesús xiꞌin ra Anás.
Tá ndi̱kaꞌan Jesús saa, ta iin ra policía ra ndáa veꞌe ñuꞌu xa̱kin ra iin xaꞌnda nuu Jesús, saa ndi̱kaꞌan ra xiꞌin ra, káchi ra saa:
―¿An saa ndíkuiin un yuꞌu sutu ra chee? ―káchi ra xiꞌin ra.
Saa ndi̱kuiin Jesús káꞌan ra, káchi ra saa:
―Tatu ndá ya väꞌa ndi̱kaꞌan i, ta vaꞌa kaꞌan un xiꞌin i unkua väꞌa ndi̱kaꞌan i. Ta köo ya väꞌa ndi̱kaꞌan i, ¿ta ndachu káni un yeꞌe? ―káchi Jesús xiꞌin ra.
Saa ti̱ꞌvi ra Anás Jesús kuaꞌan ra nuu ra Caifás, ra ínuu nuu ndiꞌi sutu. Ta núꞌni Jesús kuaꞌan ra nuu ra ikan.
Ra Pedro ndíkuaa ra Jesús ichi uvi
(Mt. 26:71-75; Mr. 14:69-72; Lc. 22:58-62)
Tasaa ndíchi ra Pedro nuu ñu̱ꞌu̱ ndísaa ra xiꞌin nda ikan, ta ndi̱kaꞌan iin ra xiꞌin ra, káchi ra saa:
―¿An süvi taꞌan nda xíka xiꞌin ra kaa ku tu yóꞌo̱ va? ―káchi ra xiꞌin ra.
Saa ndi̱kuaa tuku ñaꞌá ra Pedro, káchi ra saa:
―Süvi ikan ku i ―káchi ra.
Saa ndi̱kaꞌan iin ra xáchiñu nuu sutu ikan, taꞌan ra xa̱ꞌnda ra Pedro soꞌo ku ra ikan, ta ndi̱kaꞌan ra xiꞌin ra, káchi ra saa:
―¿An süvi yóꞌo̱ ku un xi̱ni nde xiꞌin ra ini corra nuu ti̱in nde ra? ―káchi ra ikan xiꞌin ra Pedro.
Saa ndi̱kuaa tuku ñaꞌá ra Pedro. Ñaa ndikun ka̱na cheꞌle.
(Mt. 27:1-2; 11-14; Mr. 15:1-5; Lc. 23:1-5)
Ta naꞌa ni kua ta̱va na Jesús veꞌe ra Caifás, ta ndáka na ra kuaꞌan ra veꞌe chiñu kaꞌnu nuu ra gobernador ra ñuu Roma. Ta xaꞌa ya köo kúu ra ikan ra Israel, yakan köo ndi̱xiin nda kiꞌvi nda xiꞌin Jesús nuu ra. Saachi köo kúni nda kuyakua nda nuu Ndioxi, ta küchiñu kuxi xíni nda nuu Ndioxi saachi kivi ikan kua kixaá viko Pascua.
Xaꞌa ya ikan kua ke̱ta ra Pilato keꞌe, ta ndi̱ndakan tuꞌun ñaꞌá ra káchi ra saa:
―¿Unkua i̱kan ra kua, yakan táxi ndo kuachi xaꞌa ra? ―káchi ra xiꞌin nda.
Saa ndi̱kuiin nda káꞌan nda:
―Tatu ra vaꞌa ku ra, ¿ta ndachu kundaka nde ra kixi ra xiꞌin nde nuu un? ―káchi nda xiꞌin ra Pilato.
Saa ndi̱kaꞌan ra Pilato xiꞌin nda, káchi ra saa:
―Kundaka ndo ra kuꞌun ra xiꞌin ndo, ta vaꞌa xanani mií ndo kuachi ra xiꞌin ra, xaꞌa kuꞌva káꞌan ley mií ndo ―káchi ra xiꞌin nda.
Saa ndi̱kuiin nda naꞌnu nuu na Israel, káchi nda saa:
―Ndeꞌe ta köo ichi ndaꞌa nde ya kaꞌni nde nda iin naꞌa ―káchi nda xiꞌin ra Pilato.
Ndi̱kaꞌan nda saa nuu ndi̱xinu ya ndi̱kaꞌan Jesús, ndá kuꞌva kundoꞌo ra kuvi ra. [Chi ichi na Roma kua xáꞌni na naꞌa na kúu mií kuachi ndee, ta xáꞌni ñaꞌá na kandika cruzin.]
Saa ndi̱ko koo tuku ra Pilato ini veꞌe nuu índuꞌu ra xáꞌnda chiñu ra, saa ka̱na tuku ra Jesús, ta ndi̱ndakan tuꞌun ñaꞌá ra káchi ra saa:
―¿An yóꞌo̱ ku rey nuu na Israel? ―káchi ra xiꞌin Jesús.
Saa ndi̱kuiin Jesús káchi ra saa:
―¿An ya nda̱ku xiꞌni mií un kua káꞌan un xiꞌin i saa? ¿An ndá inka naꞌa ndi̱kaꞌan xiꞌin un ya kaꞌan un saa xiꞌin i? ―káchi Jesús xiꞌin ra.
Saa ndi̱kuiin ra Pilato, káꞌan ra:
Saa ndi̱kuiin Jesús káꞌan ra:
―Nuu xáꞌnda chiñu i ta köo ndíkun ndaa ya ñuu ivi yóꞌó, tatu ñuu ivi yóꞌó ndíkun ndaa ya, ndikuu, ta ni na ndíkun sata i ta kaꞌan kuachi na xaꞌa i, täxi na tiin na ñuu i yeꞌe. Sundi nuu xáꞌnda chiñu i ta köo ndíkun ndaa ya ñuu ivi yóꞌó ―káchi Jesús xiꞌin ra.
Saa ndi̱kuiin ra Pilato káchi ra saa:
―¿An saa va, an rey ku ndixa un? ―káchi ra xiꞌin ra.
Saa ndi̱kuiin Jesús káꞌan ra, káchi ra saa:
―Ya ndixa kua saa ndixa íyo va ya. Xaꞌa ya ñaa kua ka̱ku i ki̱xaa i ñuu ivi yóꞌó ya kaꞌan i nina ya ndaa. Ta ndiꞌi naꞌa na ndíkun ya ndaa, na ñaa ku na kándixa ya káꞌan i ―káchi Jesús.
Saa ndi̱ndakan tuꞌun ñaꞌá ra Pilato, káchi ra saa:
―¿Ta unkua ku ya ndaa? ―káchi ra.
Táxi ra Pilato kaꞌni na Jesús
(Mt. 27:15-31; Mr. 15:6-20; Lc. 23:13-25)
Saa ke̱ta tuku ra Pilato ndi̱kaꞌan ra xiꞌin na Israel, káchi ra saa:
―Köo níꞌi i nda iin kuachi ra yóꞌó ya káꞌan xaꞌa ra kuvi ra.
Ta ndóꞌo̱ kúu mií ndo costumbre viko Pascua ya saña i iin ra ndíkaa veꞌe kaa ta, ¿an kúni ndo saña i ra kúu rey nuu ndo Israel? ―káchi ra Pilato xiꞌin na.
Saa iin ndá síso ndi̱kuiin ndiꞌi na káꞌan na saa:
―¡Säña un ra yóꞌó! ¡Ra Barrabás va vaꞌa saña un! ―káchi na.
Ta ra Barrabás ikan ta ra kuiꞌna ku ra.
Ñaa si̱kuaꞌa nda tropa iin corona xiꞌin iñu, ta ki̱ꞌin nda ya chi̱nuu nda xiꞌni Jesús. Saa si̱kundixi nda iin toto ndiꞌi tuun ra.
Saa káꞌan nda xiꞌin ra, káchi nda saa:
―Kíxaa toꞌo ni nde yóꞌo̱ tata, rey nuu na Israel ―káchi nda tropa ikan kúsiki ndaa ñaꞌá nda.
Ta ndinuni loꞌo ka káni ñaꞌá nda, xákin nda xaꞌnda nuu ra.
Saa ke̱ta tuku ra Pilato ndi̱kaꞌan ra xiꞌin na Israel, káchi ra:
―Koto ndo, yóꞌó ndáka tuku i ra vaxi ra nuu ndo, ya ná kundaa ini ndo nda iin kuachi ra köo ndi̱taꞌan i ―káchi ra.
Saa ke̱ta Jesús, ínuu corona iñu xiꞌni ra, ta ndíxi ra toto ndiꞌi tuun.
Saa ndi̱kaꞌan ra Pilato xiꞌin na, káchi ra saa:
―Yóꞌó íin ra vii, koto ndo, ra yóꞌó ku ra ―káchi ra Pilato xiꞌin na Israel.
Tá xi̱ni nda naꞌnu nuu sutu tin na policía, tá xi̱ni na ikan Jesús, tasaa ndi̱ndaꞌi koꞌo na, káchi na saa:
―¡Katikaa ra ndaꞌa cruzin, katikaa ra ndaꞌa cruzin! ―káchi nda xiꞌin ra Pilato.
Saa ndi̱kaꞌan ra Pilato xiꞌin na, káchi ra saa:
―Ndikiꞌin ndo ra, ta katikaa mií ndo ra ndaꞌa cruzin, chi yeꞌe ta köo kuachi ra ndi̱niꞌi i ―káchi ra.
Saa ndi̱kuiin na Israel káchi na saa:
―Ndeꞌe ta kúu mií nde ley nuu káꞌan ya kuvi ra, saachi káꞌan ra xaꞌa ra ya kúu ra Seꞌe Ndioxi káchi ra ―káchi na xiꞌin ra Pilato.
Tá xi̱ni soꞌo ra Pilato ya ndi̱kaꞌan na xaꞌa Jesús, tasaa ndi̱ndiꞌvi ni ka ra.
―¿Míí chí ki̱xi un? ―káchi ra xiꞌin Jesús.
Ta nda iin ya köo ndi̱kuiin Jesús.
Saa ndi̱kaꞌan ra Pilato xiꞌin ra, káchi ra saa:
―¿Ndachu köo xíin un ndi̱kuiin un yuꞌu i? ¿An köo xíni un, yeꞌe ta kúu mií i ichi chinuu i yóꞌo̱ ndaꞌa cruzin an ya saña i yóꞌo̱ kuꞌun un? ―káchi ra xiꞌin Jesús.
Saa ndi̱kuiin Jesús káꞌan ra:
―Tatu süvi Ndioxi ku ra ndi̱taxi ichi ndaꞌa un ya kaꞌnda chiñu un xaꞌa i, ta nda iin ichi köo kúu mií un, ndi̱kuu. Sundi taa, ra ndi̱taxi yeꞌe ndaꞌa un ta chee ni ka kuachi ndíso ra ikan nuu yóꞌo̱ ―káchi Jesús xiꞌin ra Pilato.
Saa ta ndikun mií hora ikan kua ki̱xaá xíka ini ra ndá kuꞌva koo saña ra Jesús. Sundi na Israel ta ndáꞌi koꞌo na nuu ra káꞌan na xiꞌin ra, káchi na saa:
―Tá ná saña un ra, ta süvi ka migo ta rey César kúu un, chi ndiꞌi naꞌa na káꞌan kúu na rey ta na kuakiꞌvi contra rey ku na ―káchi na xiꞌin ra Pilato.
Saa tá xi̱ni soꞌo ra Pilato ya ikan ta xa̱ꞌnda ra chiñu ta̱va na Jesús. Saa ndi̱kunduꞌu ra nuu tai toꞌo itun íin keꞌe nuu ndaa, nuu si̱kuaꞌa na xiꞌin nina yuu. Ta ñaꞌñu ikan náni ya Gabata tuꞌun mií na Israel.
Ta siin kivi kümani saa tindaa viko Pascua, ta kúu ya iin kuꞌva kaa uxi uvi nduvi. Saa ndi̱kaꞌan ra Pilato xiꞌin na Israel, káchi ra saa:
―¡Yóꞌó íin rey ndo! ―káchi ra xiꞌin na.
Saa ndee ni ndikuiin na, káchi na saa:
―¡Ná kuvi ra! ¡Ná kuvi ra! ¡Katikaa ndo ra ndaꞌa cruzin! ―káchi na.
Saa ndi̱kaꞌan ra Pilato xiꞌin na, káchi ra:
―¿An kúni ndo ya katikaa i rey ndo ndaꞌa cruzin? ―káchi ra xiꞌin na.
Saa ndi̱kuiin na naꞌnu nuu sutu, káchi na saa:
Saa ndi̱taxi ra Pilato Jesús ndaꞌa nda tropa ikan ya chinuu ñaꞌá nda ndaꞌa cruzin, tasaa ndi̱kiꞌin nda ra kuaꞌan xiꞌin nda.
Ya ku̱u nuu ka̱tikaa na Jesús ndaꞌa cruzin
(Mt. 27:32-44; Mr. 15:21-32; Lc. 23:26-43)
Ta saa ke̱ta Jesús ndíso ra cruzin kuaꞌan ra xiꞌin na. Ta ndi̱xaa ra xiꞌin na ñaꞌñu nuu náni Leke Xiꞌni Ndii, ta tuꞌun hebreo náni ya Gólgota.
Ta ikan chi̱nuu na Jesús ndaꞌa cruzin, tasaa ti̱so tu na uvi nda kuiꞌna ndaꞌa cruzin, iin nu iin nda ndóso nda nuu, ta maꞌñu nda ndíchi cruzin nuu ínuu Jesús.
Saa xa̱ꞌnda chiñu ra Pilato ya chinuu na iin vitun xiꞌni cruzin nuu ínuu Jesús. Ta xa̱ꞌnda ra chiñu ya ná ta̱a na letra nuu nu kachi ya saa: “Jesús ra ke̱e ñuu Nazaret, ra ku rey na Israel ku ra yóꞌó”, káchi ya.
Ta uni nuu tuꞌun ku ya ndóso nuu vitun ikan, ta iin káꞌan uni saa ya, ta xiꞌna tuꞌun mií na Israel kua ta̱a na, saa ta̱a na tuꞌun griego xiꞌin tuꞌun na Roma, ya latín. Ta kuaꞌa ni na Israel ka̱ꞌvi tuꞌun ndóso nuu vitun ikan, saachi yati nuu ñuu Jerusalén kua ka̱tikaa na Jesús ndaꞌa cruzin.
Saa ndi̱kaꞌan sutu, nda naꞌnu nuu sutu Israel, xiꞌin ra Pilato, káchi nda saa:
―Väꞌa káꞌan tuꞌun ya ta̱a un, káꞌan ya: “Ra yóꞌó ku rey na Israel”. Vaꞌa ka taa un ya yóꞌó: “Ra yóꞌó káꞌan ra kúu ra rey nuu na Israel, káchi ra” ―káchi nda xiꞌin ra Pilato.
Saa ndi̱kuiin ra Pilato ndi̱kaꞌan ra:
―Tuꞌun ya xa ta̱a i, ta ya xa ta̱a i kuu va ya ―káchi ra.
Sindiꞌi tá ka̱tikaa nda tropa ikan Jesús ndaꞌa cruzin, saa ti̱in nda toto ra ndi̱taꞌvi nda ya kumi ñaꞌñu, saa ndi̱kiꞌin nda iin ñaꞌñu iin nda. Ta toto maa ra ta köo tiku ya, iin káchi káa ya nda ninu iin saa nda ni̱nu.
Saa ndi̱kaꞌan nda tropa xiꞌin taꞌan nda, káchi nda saa:
―Ndäta yo ya, vaꞌa ka ná chikaa yo suerte sata ya, ta saa kuni yo unku yo ndoo ya ndaꞌa ―káchi nda xiꞌin taꞌan nda.
Saa ku̱u nuu si̱xinu nda ya káꞌan tuꞌun Ndioxi káchi ya saa: “Ndi̱taꞌvi nda toto i, ta chi̱kaa nda suerte sata ya”, káchi tuꞌun Ndioxi. Tá kuꞌva káꞌan tuꞌun ikan saa íyo ya i̱kan nda tropa ikan xiꞌin toto Jesús.
Ta yati xiin Jesús íyo siꞌi ra xiꞌin kuꞌvi yá, xiꞌin yá María síꞌi ra Cleofas xiꞌin yá María Magdalena.
―Nana, ra yóꞌó nduu seꞌe un vitin ―káchi ra xiꞌin yá.
Sindiꞌi saa ndi̱kaꞌan ra xiꞌin ra ndi̱xika xiꞌin ra, káchi ra saa:
―Yá ñaa nduu siꞌi un vitin ―káchi ra xiꞌin ra.
Nda kivi ikan ndi̱kiꞌin ra yá íyo yá veꞌe ra.
Nuu ndi̱xiꞌi Jesús
(Mt. 27:45-56; Mr. 15:33-41; Lc. 23:44-49)
Jesús ta xa kúndaa ini ra, ya xa xa̱suvi ndiꞌi ra chiñu ya ta̱xi Ndioxi ndaꞌa ra, saa ndi̱kaꞌan ra inka tuꞌun, ya xa̱suvi ra tuꞌun Ndioxi, ya ta̱a na xinaꞌa, káchi ra saa:
―Íchi ni i tikuii ―káchi ra.
Saa íyo iin kisi chútu ndaa vinu iyá ini ya, ta si̱ndaxin na iin kachi xiꞌin vinu ikan, ñaa chi̱nuu na ya nuu iin itun, ta chi̱nuu ndaa na ya yuꞌu ra.
Tá ndiꞌi xi̱ꞌi Jesús nduta vinu iyá ikan saa ndi̱kaꞌan ra:
―Vitin ku nuu ndi̱xinu ndiꞌi ya ―káchi ra.
Saa ndi̱kuiko xiꞌni ra ndi̱xiꞌi ra.
Iin tropa tu̱vi ra kuxin ra ñaꞌñu xiin Jesús
Ta kivi ikan kúu ya kivi vierne, ta tuvi inka kivi ku kivi yii ni nuu na, saachi kivi ikan ku kivi xákaꞌnu na viko Pascua. Yakan kua köo ndi̱xiin na Israel ndoo ikin kuñu nda kundoso ya ndaꞌa cruzin, xaꞌa ya kúu ya kivi yii ni. Ta xaꞌa ya ikan kua ndi̱xaꞌan na ndu̱ku na ya mani nuu ra Pilato, ya ná kaꞌnda ra chiñu kaꞌnu na xaꞌa nda. Tasaa kuvi kama nda, ta ndundaa ikin kuñu nda ndaꞌa cruzin.
Saa ke̱e nda tropa ndi̱xaꞌan nda ndi̱xaꞌnu nda xaꞌa nda, ta xiꞌna iin ra ínuu xiin Jesús ndi̱xaꞌnu nda xaꞌa, saa ndi̱xaꞌnu nda xaꞌa inka ra.
Ñaa ku̱yati nda nuu ínuu Jesús, tasaa xi̱ni nda ra ya xa ndi̱xiꞌi ra, xaꞌa ya ikan kua köo ndi̱xaꞌnu nda xaꞌa ra.
Ta ra ndítuꞌun ya yóꞌó ku iin ra xi̱ni xiꞌin nuu ya, ta ya káꞌan ra ta ya ndaa kua, káꞌan ra ya yóꞌó ya ná kandixa ndo ya káꞌan ra.
Köo ndi̱xaꞌnu na xaꞌa Jesús, ta xaꞌa ya yóꞌó kua xa̱suvi na ya ta̱a na xaꞌa ra xinaꞌa, chi ya ta̱a na xaꞌa ra káchi ya saa: “Nda iin leke ra täꞌnu”, káchi ya.
Ta inka tuku ñaꞌñu nuu tuꞌun Ndioxi káchi ya saa: “Koto na nuu taa, ra si̱yaꞌa na kuxin xiín”, káchi ya.
Nuu sínduxin na Jesús
(Mt. 27:57-61; Mr. 15:42-47; Lc. 23:50-56)
Ta sindiꞌi tá ku̱u ndiꞌi ya yóꞌó, saa ndi̱xaꞌan ra José ra ke̱e ñuu Arimatea, ndi̱xaꞌan ra nuu ra Pilato ndu̱ku ra ichi nuu ra, ya taxi ra kuꞌun ikin kuñu ra xiꞌin ra ya sinduxin ñaꞌá ra. Ta ta̱xi ra Pilato ichi ndaꞌa ra, ñaa ndi̱kiꞌin ra ikin kuñu Jesús kuaꞌan xiꞌin ra. Ta ra ikan ku iin ra xi̱ndikun Jesús, sundi xi̱ndikun sěꞌe ñaꞌá ra, xaꞌa ya íꞌvi ra nuu na chiñu nuu na Israel.
Ta ndi̱xiyo tu inka ra náni Nicodemo, ta yachi ndi̱xaꞌan ra ikan nuu Jesús, ñǔu ndi̱xaꞌan ra nuu ra. Ta vitin níꞌi ra oko uxi kilo ya tami xáꞌan ndi̱xaa xiꞌin ra, ta ya ikan náni ya mirra xiꞌin áloe.
Uvi saa nda ikan, ra Nicodemo xiꞌin ra José, ki̱ꞌin nda ikin kuñu Jesús suvi nda xiꞌin toto ya náni lino, toto vaꞌa ni ku ya ikan, ta si̱kuchi ndiꞌi nda ya xiꞌin ya tami xaꞌan, saachi saa ini na Israel ñuu na, saa íkan na xiꞌin na ndii tá xa kuꞌun na nduxin na.
Ta ñaꞌñu nuu ka̱tikaa na Jesús ndaꞌa cruzin, íyo iin corra ta ini corra ikan íyo iin kava ya xaa, nuu täꞌan nduxin nda iin na.
Ta ikan si̱nduxin na Jesús, saachi xa kuaꞌan kúyati ni kixaá kivi yii viko Pascua, ya ndíkundee na Israel, ta kava ikan kua íyo yati, yakan si̱nduxin nda ra yati ikan.
Ya ku̱u nuu ndi̱taku Jesús
(Mt. 28:1-10; Mr. 16:1-8; Lc. 24:1-12)
Ta xitaan ni kivi domingo, naa ka ke̱e yá María Magdalena kuaꞌan yá nuu ndi̱nduxin Jesús, ta xi̱ni yá xa ku̱taꞌa yuu ya chee ni ndási yuꞌu kava.
Saa ke̱e yá xínu yá kuaꞌan yá nuu íin ra Simón Pedro xiꞌin inka ra ndi̱xika xiꞌin Jesús, ra ku̱ꞌvi ni ini Jesús xi̱ni ra, ta ndi̱tuꞌun yá xiꞌin nda, káchi yá saa:
―Ta̱va na ikin kuñu Tata yo kuaꞌan xiꞌin na, ta köo xíni i míí chí ndi̱xaꞌan na ndi̱ndaka na ya ―káchi yá xiꞌin nda.
Saa ke̱e ra Simón Pedro xiꞌin inka ra ndi̱xika xiꞌin Jesús, ka̱na koo nda kuaꞌan nda, koto nda nuu ndi̱nduxin Jesús.
Saa ndi̱kuita ndee ra xíto ra tixin kava ikan, ta xi̱ni ra ndóo toto, sundi köo ndi̱kiꞌvi ra.
Sindiꞌi saa ndi̱xaa ra Simón Pedro ta ndi̱kiꞌvi ra, saa xi̱ni ra toto ya ndi̱suvi Jesús ndóo ya.
Ta xi̱ni ra toto ya ndi̱saꞌvi nuu Jesús, ndi̱suvi vaꞌa ya ikan índuꞌu ya inka ñaꞌñu.
Saa ndi̱kiꞌvi inka ra kuaꞌan xiꞌin ra, ra xi̱ꞌna ndi̱xaa yuꞌu kava, ndi̱kiꞌvi ra ini kava ta xi̱ni ra ya ku̱u, saa ka̱ndixa ra ya ndi̱taku Jesús.
Vani nda kivi ikan, ta täꞌan kundaa ini nda ya káꞌan tuꞌun Ndioxi, ya xíniñuꞌu nditaku Jesús tañu na ndii.
Saa ndi̱ko koo ra Pedro xiꞌin inka ra ndi̱xika xiꞌin Jesús, ndi̱ko koo nda kuanuꞌu nda veꞌe nda.
Ndi̱tuvi Jesús nuu yá María Magdalena
(Mr. 16:9-11)
Sundi yá María Magdalena ta xáku ni yá ndíchi yá yuꞌu kava ikan. Tasaa ndi̱kuita ndee yá xíto yá ini ya.
Saa xi̱ni yá uvi ángel Ndioxi ndóo na, ta yaa ni toto ndíxi na, iin ya índuꞌu nuu xi̱nduꞌu xiꞌni Jesús, ta inka ya índuꞌu nuu xi̱ndoo xaꞌa ra.
Saa ndi̱ndakan tuꞌun na yá, káchi na saa xiꞌin yá:
―Nana, ¿ndachu xáku un? ―káchi na xiꞌin yá.
Saa ndi̱kuiin yá káꞌan yá:
―Xaꞌa ya ndi̱kiꞌin na ikin kuñu Tata i, ra kaꞌnu nuu i yakan xáku i, chi köo xíni i míí chí ndi̱xaꞌan na chi̱nduꞌu na ya ―káchi yá.
Sikan sindiꞌi kuiti yá ndi̱kaꞌan yá, saa ndi̱ko koo yá ndi̱koto yá, ta xi̱ni yá ndíchi Jesús, ta köo xíni yá an ikan ku ra.
Saa ndi̱kaꞌan Jesús xiꞌin yá, káchi ra saa:
Ta an ra ndáa corra ikan va ku ra ka̱ꞌán yá, saa ndi̱kaꞌan yá xiꞌin ra, káchi yá saa:
―Tata, tatu yóꞌo̱ ndi̱kiꞌin ikin kuñu ra kuaꞌan xiꞌin un, ta kaꞌan xiꞌin i míí ndi̱xaꞌan un chi̱kaa un ya, ta kuꞌun i ndikiꞌin i ya sinduxin i ―káchi yá xiꞌin ra.
Saa ndi̱kuiin Jesús ndi̱kaꞌan ra xiꞌin yá, káchi ra saa:
―¡María! ―káchi ra.
Saa ndi̱koto yá nuu ra, ta ndi̱kuni yá ra, saa ndi̱kaꞌan yá xiꞌin ra:
―¡Raboni! ―káchi yá. (Chi tuꞌun Raboni ku tuꞌun hebreo, tuꞌun mií na Israel ta kúni kachi ya Maestro.)
Saa ndi̱kaꞌan Jesús xiꞌin yá, káchi ra saa:
―Tïin ndaa un yeꞌe saachi täꞌan ndiko koo i kuꞌun i nuu Iva i. Sundi vaꞌa kuꞌun un ndituꞌun un xiꞌin nda ndi̱xika xiꞌin i, ya ndiko koo i kuꞌun i nuu Iva i xiꞌin Iva ndóꞌo̱, Ndioxi mií i ku ra tasaa kúu tu ra Ndioxi ndóꞌo̱ va ―káchi Jesús xiꞌin yá.
Saa ke̱e yá María Magdalena, kuaꞌan yá ndi̱tuꞌun yá xiꞌin nda ndi̱xika xiꞌin Jesús, ya xi̱ni yá Tata yo, ta ndi̱tuꞌun ndiꞌi yá xiꞌin nda xaꞌa ya ndi̱kaꞌan ra xiꞌin yá.
Ndi̱tuvi Jesús nuu nda ndi̱xika xiꞌin ra
(Mt. 28:16-20; Mr. 16:14-18; Lc. 24:36-49)
Ta ñǔu suvi mi kivi ikan, kivi domingo kivi nuu xaꞌa semana, ndi̱kitaꞌan ndiꞌi nda ndi̱xika xiꞌin ra ndóo nda ini veꞌe. Ta ndási tuun yeꞌe ndóo nda, xaꞌa ya íꞌvi nda nuu na chiñu ñuu nda. Saa iin ku̱u soꞌva ndi̱tuvi Jesús ndíchi ra maꞌñu nuu ndóo nda, saa chi̱ndee ra nda, káchi ra saa:
―Ná koo vaꞌa ni ini ndo ―káchi ra xiꞌin nda.
Tá sindiꞌi ra ndi̱kaꞌan ra saa, ta si̱naꞌa ra ndaꞌa ra tin ñaꞌñu xiin ra nuu íyo yavi ya ti̱kueꞌe ra. Saa ku̱sini ni nda ndi̱xika xiꞌin ra, xaꞌa ya xi̱ni ñaꞌá nda.
Saa ndi̱kaꞌan tuku Jesús xiꞌin nda, káchi ra saa:
―Ná koo vaꞌa ni ini ndo. Tá kuꞌva ti̱ꞌvi Iva yo yeꞌe, saa tíꞌvi i ndóꞌo̱ kuꞌun ndo xasuvi ndo chiñu nuu i ―káchi ra.
―Ndikiꞌin ndo Tachi Iva yo Ndioxi vitin.
Tatu xákaꞌnu ini ndo xaꞌa kuachi naꞌa, tasaa tu Ndioxi xakaꞌnu ini ra xaꞌa kuachi na. Tatu köo xákaꞌnu ini ndo xaꞌa kuachi na, ta ni Ndioxi xäkaꞌnu ini ra xaꞌa kuachi na ―ka̱chi ra xiꞌin nda.
Ya ku̱u nuu ka̱ndixa ra Tomás Jesús
Ta iin ra ndi̱xika xiꞌin Jesús náni ra Tomás ta ra kuati ku ra ikan, ta köo ra ikan íin tá ndi̱tuvi Jesús nuu nda ndi̱xika xiꞌin ra.
Saa ndi̱kaꞌan nda taꞌan ra xiꞌin ra, káchi nda saa:
―Xi̱ni nde Tata yo Jesús ―káchi nda xiꞌin ra.
Saa ndi̱kuiin ra káꞌan ra:
―Köo kándixa i ndóꞌo̱, nda ná kuni nuu i ndaꞌa ra nuu ka̱ni na clavo, ta tuvi ndaꞌa i nuu ndi̱xani clavo. Tasaa chikaa ndaꞌa i nuu yavi nuu ndi̱kiꞌvi kuxin ñaꞌñu xiin ra, nda saa kandixa i ―káchi ra Tomás xiꞌin nda.
Saa ndi̱yaꞌa una kivi ta ndi̱kitaꞌan ndiꞌi tuku nda ndóo nda ini veꞌe ikan. Ta íyo ra Tomás xiꞌin nda. Ta ndási tuun tuku yeꞌe ndóo nda, saa ndi̱xaa Jesús ndi̱kundichi sava tuku ra maꞌñu nda, saa chi̱ndee ra nda, káchi ra saa:
―¡Ná koo vaꞌa ini ndo! ―káchi ra xiꞌin nda.
Saa ndi̱kaꞌan ra xiꞌin ra Tomás, káchi ra saa:
―Tuvi nuu ndaꞌa un nuu ti̱kueꞌe ndaꞌa i, ta tuvi ndaꞌa un yavi tixin i nuu ndi̱kiꞌvi kuxin, ta köo ka un iin ra köo xíin kandixa, ra kándixa nduu un vitin ―káchi Jesús xiꞌin ra.
Saa ndi̱kuiin ra Tomás, káchi ra saa:
―¡Tata, yóꞌo̱ ku Tata i tin Ndioxi mií i! ―káchi ra xiꞌin Jesús.
Saa ndi̱kaꞌan Jesús xiꞌin ra, káchi ra saa:
―Tomás, kándixa un yeꞌe vitin saachi xi̱ni un yeꞌe. Ta naꞌa na köo ndi̱xini yeꞌe, ta kándixa na yeꞌe ta vaꞌa ni kée na ikan ―káchi Jesús xiꞌin ra.
Ta kuaꞌa ni ka ya tuꞌun i̱kan Jesús nuu nda ndi̱xika xiꞌin ra, ta köo ya ndóso nuu tutu yóꞌó.
Ta ndiꞌi tuꞌun ya vaxi nuu tutu yóꞌó, ta̱a i ya, ná kundaa ini ndo xaꞌa Jesús ya kúu ra Seꞌe Ndioxi, ta kúu ra Cristo, taa, ra ti̱ꞌvi Ndioxi vaxi sikaku mií yo. Saa kuchiñu ndo kutaku ndo xiꞌin ra, xaꞌa ya kándixa ñaꞌá ndo.
Ndi̱tuvi Jesús nuu uxa nda ndi̱xika xiꞌin ra
Sindiꞌi ikan ta ndi̱tuvi tuku Jesús nuu nda ndi̱xika xiꞌin ra, ndi̱tuvi ra nuu nda yuꞌu nduta ñuꞌu náni Tiberias. Ta soꞌva ku̱u tá ndi̱tuvi ra nuu nda.
Ta iin káchi íyo ra Simón Pedro xiꞌin ra Tomás, ra káꞌan na xiꞌin ra kuati, xiꞌin inka ra Natanael, ra ñuu Caná, estado Galilea. Saa íyo uvi saa nda seꞌe ra Zebedeo xiꞌin inka uvi nda ndi̱xika xiꞌin Jesús.
Saa ndi̱kaꞌan ra Simón Pedro xiꞌin nda, káchi ra saa:
―Kuꞌun i tiin i tiaka ―káchi ra xiꞌin nda.
Saa ndi̱kaꞌan nda xiꞌin ra, káchi nda saa:
―Saa tu ndeꞌe va, kuꞌun nde xiꞌin un ―káchi nda.
Saa ke̱e nda kuaꞌan nda, nda̱a nda iin barco kuaꞌan nda. Ta nda iin tiaka köo ndi̱tiin nda ñǔu ikan.
Saa ta kuaꞌan túvi, ta ndi̱tuvi Jesús nuu nda ndíchi ra yuꞌu nduta ñuꞌu, ta nda ndi̱xika xiꞌin ra, ta köo ndi̱kuni nda ra an ikan ku ra.
Saa ndi̱kaꞌan ra xiꞌin nda, káchi ra saa:
―Na taꞌan yo, ¿an xa ti̱in loꞌo ndo tiaka? ―káchi ra xiꞌin nda.
Saa ndi̱kuiin nda káꞌan nda:
―Nda iin ri köo ndi̱tiin nde ―káchi nda.
Saa ndi̱kaꞌan Jesús xiꞌin nda, káchi ra saa:
Saa i̱kan nda ya ndi̱kaꞌan ra xiꞌin nda. Sindiꞌi ta ni köo ndi̱kuchiñu nda tava nda ya xaꞌa ya chútu ndaa tiaka ini ya.
Saa ndi̱kaꞌan ra ku̱ꞌvi ni ini Jesús xi̱ni ra, ndi̱kaꞌan ra xiꞌin ra Pedro, káchi ra saa:
―¡Tata yo Jesús va ku ra! ―káchi ra xiꞌin ra.
Tá xi̱ni soꞌo ra Simón Pedro ya ndi̱kaꞌan ra ikan, ta ndi̱kun ndi̱kundixi ra toto ra. Ta saa ndi̱kiꞌvi ra kuaꞌan ra ini tikuii.
Ta inka ka nda ñúu nda ñunu kuaꞌan xiꞌin nda, ta chútu ndaa ya xiꞌin tiaka, saa ndíkun nda kuaꞌan nda xiꞌin barco sata ra Pedro, nda yuꞌu nduta ñuꞌu nuu ndíchi barco, ta kúu ya iin kuꞌva iin ciento metro, saa xaa nda nuu ndíchi barco.
Tá ndi̱xaa nda yuꞌu rá nuu ichi, ta xi̱ni nda xíxi ñu̱ꞌu̱, saa ínuu iin tiaka yátan ri nuu ñu̱ꞌu̱ yéꞌe ikan, ta íyo tu xita vaꞌa va.
Saa ndi̱kaꞌan Jesús xiꞌin nda, káchi ra saa:
―Taxi ka ndo soo uvi ndaa tiaka kiti sikan tiin ndo ―káchi ra xiꞌin nda.
Saa nda̱a ra Simón Pedro sata barco ta ndi̱xita ra ñunu nuu ñuꞌu ichi. Ta kúu tiaka ikan iin ciento uvi xiko uxi uni, nina ri naꞌnu ku ri. Vani kuaꞌa ni ku tiaka ñúꞌu ini ñunu ikan, ta köo ndi̱taꞌnda ya.
Saa ndi̱kaꞌan Jesús xiꞌin nda:
―Naꞌa ndo kuxi ndo ―káchi ra xiꞌin nda.
Ta nda iin nda ndi̱xika xiꞌin ra köo ndi̱ndakan tuꞌun ñaꞌá: “¿unku yóꞌo̱?”, ndi̱kachi nda xiꞌin ra. Nda iin nda köo ndi̱kaꞌan, saachi xa xíni nda, Jesús ra chee nuu nda ku ra.
Saa ti̱in Jesús xita vaꞌa ta̱xi ra ndaꞌa nda, tasaa i̱kan tu ra xiꞌin tiaka va.
Ya yóꞌó ku ichi uni, nuu ndi̱tuvi ra nuu nda ndi̱xika xiꞌin ra sindiꞌi tá ndi̱xiꞌi ra.
Xáꞌnda Jesús chiñu nuu ra Simón Pedro ya ná kundaa ra naꞌa na kuaꞌan ichi Jesús
Tá sindiꞌi nda xi̱xi nda, ta ndi̱kaꞌan Jesús xiꞌin ra Simón Pedro, káchi ra saa:
Saa ndi̱kuiin ra, káchi ra saa:
―Uun, kúꞌvi ni ini i xíni i yóꞌo̱, Tata. Xíni mií un ndá kuꞌva kúꞌvi ini i xíni i yóꞌo̱ ―káchi ra xiꞌin Jesús.
Saa ndi̱kaꞌan Jesús xiꞌin ra, káchi ra saa:
―Tatu saa, ta vaꞌa kundaa un levo sana i ―káchi ra xiꞌin ra. [Tuꞌun ya yóꞌó kúni kachi ya chindee ra naꞌa na ndíkun Jesús.]
Saa ndi̱ndakan tuꞌun tuku Jesús ra Simón Pedro, káchi ra saa:
―Simón, seꞌe ra Jonás, ¿an kúꞌvi ni ini un xíni un yeꞌe? ―káchi ra xiꞌin ra.
Saa ndi̱kuiin ra, káchi ra saa:
―Uun, kúꞌvi ni ini i xini i yóꞌo̱, Tata ―káchi ra.
Saa ndi̱kuiin Jesús, káchi ra saa:
―Kundaa levo sana i ―káchi ra xiꞌin ra.
Ichi uni ndi̱ndakan tuꞌun Jesús ra Simón Pedro, káchi ra saa:
―Simón, seꞌe ra Jonás, ¿an kúꞌvi ini un xíni un yeꞌe? ―káchi ra xiꞌin ra.
Ta saa ku̱chiꞌña ni ini ra, saachi xa ndi̱xinu uni ichi kua ndáka tuꞌun ñaꞌá ra, ¿an kúꞌvi ini ra xíni ñaꞌá ra? Saa ndi̱kuiin ra Simón Pedro, káchi ra saa:
―Tata, mií un ku un xíni ndiꞌi ña̱ꞌa. Ta xíni un ya kúꞌvi ini i xíni i yóꞌo̱ ―káchi ra xiꞌin ra.
Saa ndi̱kuiin Jesús káchi ra saa:
―Tatu saa, ta kundaa levo sana i ―káchi Jesús xiꞌin ra.
―Ya ndixa káꞌan i xiꞌin un, tá ndi̱xiyo kuaán un, ta ndíkundixi un toto un, ta kuaꞌan un nuu kúni mií un, sundi tá ná kuyata un ta tanii ndaꞌa un nuu na, ta inka na sikundixi yóꞌo̱, ta kundaka na yóꞌo̱ kuꞌun un xiꞌin na nuu köo kúni un kuꞌun un ―káchi ra xiꞌin ra.
Xaꞌa ya ndi̱kaꞌan Jesús tuꞌun yóꞌó xiꞌin ra, ta ndi̱kaꞌan ra xiꞌin ra Pedro ndá kuꞌva kuvi ra nuu xakaꞌnu ra Ndioxi.
Saa ndi̱kaꞌan tuku ra xiꞌin ra Pedro, káchi ra:
―Naꞌa kundikun un sata i ―káchi ra xiꞌin ra.
Saa ndi̱ko koo ra Pedro ndi̱koto ra sata, ta xi̱ni ra inka ra taꞌan ra, ra xíka xiꞌin Jesús, ra ikan ku ra kúꞌvi ni ini Jesús xíni ra, ta suvi ra ikan ku ra ndi̱xiyo yati xiin Jesús tá ndi̱ndakan tuꞌun ñaꞌá ra, káchi ra saa: “Tata, ¿unku ra ndixiko vata yóꞌo̱?”, ka̱chi ra xiꞌin Jesús.
Tá xi̱ni ra Pedro ra ikan, tasaa ndi̱ndakan tuꞌun ra Jesús káchi ra saa:
―Tata, ¿ta ra yóꞌó unkua kundoꞌo ra? ―káchi ra.
Saa ndi̱kuiin Jesús, káchi ra saa:
―Tatu kúni i ta kutaku ra ñuu ivi yóꞌó nda kivi ná ndiko koo i, ta kutaku va ra. Ta yóꞌo̱, ¿unkua ndóꞌo un ndíꞌi ini un? Naꞌa kii mií un kundikun un yeꞌe ―káchi Jesús xiꞌin ra.
Xaꞌa ya yóꞌo̱ kua ndi̱xita niꞌnu ndiꞌi tuꞌun xaꞌa ra yóꞌo̱ tañu na ndíkun Jesús, ya küvi ra. Sundi Jesús ta köo ndi̱kaꞌan ra xaꞌa ra ya küvi ra, ndi̱kaꞌan ra káchi ra saa: “Tatu kúni i kutaku ra nda kivi ndiko koo i ta kutaku ra, ta yóꞌo̱, ¿unkua ndóꞌo un xíni un yeꞌe?”, káchi ra.
Ta yeꞌe ku ra ikan, ra ndi̱xika xiꞌin Jesús ku i, ta táa i ya kundaa ini ndo. Tá íyo ya xi̱ni i, saa íyo ya ndítuꞌun i xiꞌin ndo. Ta ya ndítuꞌun i xiꞌin ndo ta ya ndaa ku ya.
Íyo kuaꞌa ni ka chiñu ya i̱kan Jesús ñuu ivi yóꞌó, ta köo ndi̱taa ndiꞌi i ya. Saachi ndíkani ini i, ni ñuu ivi yóꞌó ta näni nuu nduvaꞌa tutu ya káꞌan xaꞌa ya i̱kan ra, chi kuaꞌa ni ku chiñu i̱kan Jesús. Saa ná koo.
Ya i̱kan nda apóstol ndaxíka chiñu nuu Ndioxi
Yandi̱kaꞌan Ndioxi taxi ra ndaꞌa nda apóstol ndandi̱xika xachiñu nuu ra
Tata Teófilo, tutu yóꞌó ku ya uvi tíꞌvi i xaa ndaꞌa un. Ta nuu tutu ya ta̱a nunuu i, nuu ya ikan kua ndi̱kaꞌan ndiꞌi i xiꞌin un xaꞌa ya i̱kan Jesús ñuu ivi yóꞌó xiꞌin yasi̱naꞌa ra kivi nunuu
iin saa nda kivi tá nda̱a ra kuaꞌan ra nuu ndivi. Tá täꞌan kuꞌun ra nuu ndivi ta ndi̱kani ra nuu ndandi̱kaxin ra xachiñu nuu ra, tixin Tachi Ndioxi ndi̱kaꞌan ndiꞌi ra xiꞌin nda unkua xíniñuꞌu nda ikan nda.
Ta tá íin ra xiꞌin nda apóstol ta ndi̱kaꞌan ni ra xiꞌin nda ya ná këe yachi nda ñuu Jerusalén, ta tuꞌun yandi̱kaꞌan ra xiꞌin nda ku yayóꞌó:
―Kundatun ndo, këe yachi ndo ñuu Jerusalén yóꞌó; kundatun ndo ndakua ná ndi̱kiꞌin ndo yandi̱kaꞌan Ndioxi taxi ra ndaꞌa ndo; nda saa kee ndo. Tá íyo yandi̱kaꞌan i xiꞌin ndo yachi, saa koo ya.
TaJuan yandaa kua si̱kuchi ra naꞌa xiꞌin tikuii, sundi ndóꞌo̱ ta soo uvi ndaá kivi ta kuchi ndo xiꞌin Tachi Ndioxi ―káchi Jesús xiꞌin nda apostol ikan.
Tá kuandaa Jesús kuaꞌan ra nuu ndivi
Iin kivi tá ndi̱kitaꞌan ndiꞌi nandíkun Jesús ndóo na, tasaa ndi̱ndakan tuꞌun ñaꞌá na káchi na saa:
―Tata, ¿an tiempo vitin kua kixaá un kaꞌnda chiñu un nuu yo Israel, ta chikaa un nañuu Roma chí ni̱nu̱? ―káchi na xiꞌin ra.
Saa ndi̱kuiin ra káchi ra saa:
―Ndóꞌo̱ ta köo xíniñuꞌu ndo kundaa ini ndo maa an ndá kivi kua xasuvi Iva yo Ndioxi yachi̱tuni ra ikan ra, indaa mii ra xíni unkua íkan ra.
Sundi tá ná kixi Tachi ra sata ndo, tasaa kuu mii ndo ndee Ndioxi; nda saa kua kee ndo kuꞌun ndo ndituꞌun ndo xaꞌa i xiꞌin nañuu Jerusalén yóꞌó. Xiꞌna nañuu yóꞌó kuꞌun ndo ndituꞌun ndo xiꞌin, saa kuꞌun ndo ndituꞌun ndo xiꞌin ndiꞌi nandóo estado Judea, tá ndiꞌi, saa kuꞌun ndo ndituꞌun ndo xiꞌin ndiꞌi nandóo estado Samaria iin saa kuꞌun ndo ndiꞌi ni kuu ñuu ivi ndituꞌun ndo xiꞌin naꞌa xaꞌa i ―káchi Jesús xiꞌin na.
Tá ndiꞌi ndi̱kaꞌan ra xiꞌin na saa xíto ka na nuu ra, ñaa nda̱a ra kuaꞌan ra nuu ndivi i̱kan Ndioxi. Saa nu̱u iin viko ndi̱kasi yaa ñaꞌá ya, ta köo ka ra ndi̱xini na.
Xíto ka na nuu ndivi ndíta na, ta nda̱a Jesús kuaꞌan ra. Ñaa iin ku̱u soꞌva ndi̱tuvi uvi ndataa ndíta nda, yaa ka vi toto ndíxi ndandi̱tuvi ikan.
Saa xa̱á nda káꞌan nda káchi nda saa:
―Ndóꞌo̱ nañuu estado Galilea, ¿ndachu kua xíto ndo nuu ndivi ndíta ndo? Suvi Jesús, raxi̱ni ndo nda̱a kuaꞌan nuu ndivi, suvi rañaa ku ra ndiko koo tuku; tá kuꞌva kuaꞌan ra, saa kuu ndiko koo ra ―káchi nda ikan xiꞌin nda apóstol
Ndíkaxin nandíkun sata Jesús raMatías kiꞌvi ra ndikiꞌin ra nuu taJudas ya xachiñu ra xiꞌin nda apóstol.
Saa ke̱e nda xiki nuu íyo itun Olivo, ta ndi̱ko koo nda ñuu Jerusalén. Iin kuꞌva sava hora kua xíka na xiki ikan tasaa kíxaa na ñuu Jerusalén. Tá kuꞌva ya káꞌan ley yata̱a ra Moisés kaka na kivi ndíkundee na, kuꞌva saa kua ndi̱xika nda.
Saa tá ndi̱xaa nda ñuu Jerusalén, ta nda̱a nda piso ni̱nu nuu ndóo nda. Ta ndandi̱xaa ikan ku nda kúu, taPedro, tin taJacobo, xiꞌin taJuan, inka taAndrés, tin taFelipe, xiꞌin taTomás, tin taBartolomé, xiꞌin taMateo, tin taJacobo seꞌe taAlfeo, inka taSimón raxi̱ndikaa xiꞌin napartido zelote tin inka taJudas ñani taJacobo.
Iin kivi ndi̱kitaꞌan ndiꞌi nakándixa Jesús ndóo na, iin kuꞌva ciento oko ku na ndóo. Tasaa ndi̱kundichi taPedro tañu na, ñaa xa̱á ra káꞌan ra xiꞌin na:
―Ndóꞌo̱ ñani yo, Tachi Ndioxi ndi̱kaꞌan ya tixin tuꞌun ra yata̱a taDavid xaꞌa taJudas, ndi̱kaꞌan ya xaꞌa ra ya ndixiko ra Jesús, ta xaꞌa yayóꞌó kua xi̱ndaka ra naꞌa ndi̱xaꞌan na xiꞌin ra ti̱in na Jesús.
Ta taJudas ku iin randi̱xika xiꞌin nde; iin káchi ndi̱xika nde xiꞌin Jesús, ku̱u mii ra chiñu xiꞌin nde.
Ta ra ikan köo ndi̱kan ra saa; ndi̱xiko ra Jesús, ki̱ꞌin ra xuꞌun ya i̱kan ra yaväꞌa. Ñaa sa̱ta ra iin ñuꞌú xiꞌin xuꞌun yaki̱ꞌin ra ikan. Sindiꞌi ta xa̱ꞌni ra mii ra, ñaa ndi̱kava ra nuu ñuꞌú ya sa̱ta ra. Tasaa ndi̱kaꞌndi tixin ra ta iin ke̱e ndiꞌi siti ini ra ndi̱xiꞌi ra.
Ta ku̱ndaa ini ndiꞌi nañuu Jerusalén xaꞌa yando̱ꞌo raJudas ndi̱xiꞌi ra. Ta xaꞌa ya ikan kua chi̱nuu na kivi ñuꞌú ra yasa̱ta ra náni ya Acéldama, yayóꞌó kúni kachi ya: Iku nuu Ndi̱xita Ni̱í.
RaJudas ku ra ki̱xaa nduvi yata̱a tarey David, saachi yata̱a ra káchi ya saa:
Tá káa iku yuyu, saa nduu veꞌe ra,
ta nda iin ka naꞌa köo ini veꞌe ra,
káchi tuꞌun Ndioxi yata̱a taDavid.
Saa íyo tuku inka yakáꞌan, káchi ya saa:
Inka taa ná kiꞌvi ndi̱kiꞌin chiñu nuu ra, káchi ya íyo nuu tutu Salmo.
’Ta vitin tañu yo yóꞌó íyo taa ndaxi̱ndikun yoo ndiꞌi saa ichi kivi ndi̱xiyo Tata yo Jesús xiꞌin yo.
Ndi̱xiyo nda xiꞌin yo kivi si̱kuchi taJuan Jesús iin saa nda kivi nda̱a Jesús kuaꞌan ra nuu ndivi. Ta vitin xíniñuꞌu nde iin ra kiꞌvi ra xiꞌin nde nduu nde uxi uvi. Tasaa ndikitaꞌan ra kuu ra testigo xiꞌin nde kaꞌan nde xaꞌa Jesús ya ndi̱taku ra ―káchi taPedro xiꞌin na.
Tasaa ndi̱kaxin na uvi nda: TaJosé, tanáni Barsabás, ta kivi väꞌa ra káꞌan na xiꞌin ra Justo, ra ikan xiꞌin taMatías ku ndandi̱kaxin na.
Saa xa̱á ndiꞌi na káꞌan na xiꞌin Ndioxi káchi na saa:
―Tata, yóꞌo̱ ku raxíni unku ya íyo nima ndiꞌi ivi, ta vitin sinaꞌa un ndayóꞌó nuu nde, unku nda ndi̱kaxin un
Saa chi̱kaa na suerte ta mi sata taMatías ndi̱kava ya. Nda kivi saa ki̱xaá ra xíka ra xiꞌin uxi iin saa nda apóstol, ndaxíka chiñu nuu Jesús.
Ki̱xaa Tachi Ndioxi
Saa ku̱u ndi̱yaꞌa uxa semana ya ndi̱taku Jesús ta ti̱ndaa kivi ya koo viko Pentecostés. Saa iin ndi̱kitaꞌan ndiꞌi nakándixa Jesús ndóo na iin veꞌe.
Ta iin ku̱u soꞌva ki̱xaá níꞌi, ndee ku chi níꞌi. Chí nuu ndivi ke̱e yaníꞌi. Tá íkan tachi ndee ni, saa kúu, iin xa̱á níꞌi ndiꞌi ni kúu ini veꞌe nuu ndóo na.
Saa xi̱ni na iin ñaꞌa tá káa ñu̱ꞌu̱ saa káa yaxi̱ni na. Ñaa ta̱ꞌvi taꞌan ya ndi̱koyo ya sata iin iin na.
Ta Tachi Ndioxi kua ki̱xaa sata iin iin na; ñaa ki̱xaá iin iin na káꞌan na inka nuu tuꞌun yakáꞌan na inka ñuu. Tá íyo yata̱xi Tachi Ndioxi ndaꞌa na kaꞌan na saa íyo yaki̱xaá na káꞌan na.
Ta kivi ikan kuaꞌa ni naIsrael nakáñuꞌu ni Ndioxi ndóo ñuu Jerusalén ta kuaꞌa ni na ikan ka̱ku inka ñuu ta ndi̱xaa na ndóo na Jerusalén.
Saa tá xi̱ni soꞌo ndiꞌi na ikan yandee ni ndi̱niꞌi ini veꞌe nuu ndóo nakándixa Jesús, tasaa ndi̱kitaꞌan ndiꞌi na ndi̱xaa na veꞌe ikan ta iin ndi̱kanda ini na chi iin iin na ikan ta xi̱ni soꞌo na tuꞌun mii na yaka̱ku xiꞌin na. Ñaa ni köo xíni na unkua ikan na xaꞌa yaxa̱á xíni soꞌo na tuꞌun na.
Iin ndi̱kanda ini na, saa xa̱á na káꞌan na xiꞌin taꞌan na:
―¿Ndachu vaꞌa ni xíni nayóꞌó tuꞌun yo, ta nake̱e chí estado Galilea ku ndiꞌi na, vaꞌa ka vi káꞌan na?
¿Unkua íkan na vaꞌa ni káꞌan na tuꞌun yo yaka̱ku xiꞌin yo?, ta xa siin nuu tuꞌun káꞌan ndiꞌi yo.
Kuaꞌa ka vi kuu yo, ndá yokan ñaꞌñu ke̱e yo, yoke̱e Partia tin Media xiꞌin Elam tin Mesopotamia. Sava tu yo ke̱e Judea yóꞌó va, ta sava tu yo ke̱e Capadocia xiꞌin Ponto tin Asia.
Ta sava tu yo ke̱e Frigia xiꞌin Panfilia, ta sava tu yo ke̱e Egipto va. Sava tu yo ke̱e estado Libia ya ndíkaa yati xiꞌin ñuu Cirene. Ta sava tu yo ka̱ku Roma ta ki̱xaa yo ndóo yo yóꞌó.
Raza naIsrael ku sava yo, ta sava yoxi̱ndikun inka ichi, ta ndi̱kundikun yo ichi naIsrael. Sava tu yo ke̱e nda Creta ya ndíkaa nda maꞌñu nduta ñuꞌu, ta sava tu yo ke̱e nda Arabia. Ndixa ni vi kuaꞌa ñuu ke̱e yo ta nani xíni soꞌo yo káꞌan nayóꞌó tuꞌun yo. Xíni soꞌo yo káꞌan na yatúꞌún íkan Ndioxi ―káchi na ikan soꞌva.
Saa iin ndi̱kanda ini na, ni köo xíni na unkua ikan na xaꞌa yaxi̱ni na. Ñaa xa̱á ndákan tuꞌun taꞌan na káchi na saa:
―¿Unkua kúni kaꞌan ndiꞌi yayóꞌó? Köo yayóꞌó xíni yo ―káchi na xiꞌin taꞌan na.
―Naxíꞌi va ku nañaa, ta ndi̱xini ni na, yakan íkan na saa ―káchi na.
Yandi̱kaꞌan taPedro xiꞌin naꞌa
Saa ndi̱kundichi taPedro xiꞌin uxi iin saa ndataꞌan ra, ñaa ki̱xaá ra ndee ka vi káꞌan ra xiꞌin na ikan, káchi ra saa:
―Nataꞌan yo, ndóꞌo̱ Israel xiꞌin ndiꞌi ka ndo ndóo ñuu Jerusalén yóꞌó, kuni soꞌo vaꞌa ndo yakaꞌan i xiꞌin ndo.
Chi sava ndo káꞌán ndeꞌe xíꞌi ku nde, káꞌán ndo. Ta süvi yandaa kua, ¿mii kama ni koꞌo nde?, ta sikan kaa ììn xitaan kua.
Süvi ndeꞌe xíꞌi ku nde. Tá íyo yata̱a randi̱kaꞌan ndoso tuꞌun yuꞌu Ndioxi xinaꞌa, ranáni Joel, saa va íyo ya i̱kan Ndioxi xiꞌin nde chi yata̱a ra ikan káchi ya:
Tá xa ku̱yati ndiꞌi xaꞌa ñuu ivi,
ta tiꞌvi i Tachi i ya koo ya xiꞌin ndiꞌi saa kúu nañuu ivi.
Ta seꞌe taa ndo tin seꞌe siꞌi ndo, kaꞌan ndoso na tuꞌun yuꞌu i,
chi Tachi i ta taxi ya ichi ndaꞌa na ya kaꞌan ndoso na tuꞌun i.
Situvi ya nuu nakuaan ikan i.
Ta naxikuaꞌa taxi i xani nuu na ndixani na.
Kivi ikan taxi i Tachi i koo ya xiꞌin naxáchiñu nuu i: taa ku ra, ñaꞌá ku ná,
ndiꞌi na taxi i Tachi i ndaꞌa ya kaꞌan ndoso na tuꞌun yuꞌu i.
Ta sinaꞌa i ñaꞌa nuu ndivi ya kuni na, ñaa ndikanda ni ini na,
koo seña ñuu ivi yóꞌó ikan i.
Saa koo ni tu iꞌma va; nda tá káa viko, saa koo ya.
Kunaa nuu ñu̱ꞌu,
ta ndukuaꞌa yoo, tá káa ni̱í saa nduu ri.
Sindiꞌi tá ndi̱yaꞌa ndiꞌi ya ikan, tasaa tindaa kivi chee ni,
ta ndee ni ikan i kivi ikan.
Ndiꞌi ni kuu naꞌa tá ná kaꞌan na xiꞌin i chindee i na,
ta chindee i na sikaku i na, káchi Ndioxi.
Soꞌva káchi tuꞌun Ndioxi yata̱a taJoel xinaꞌa.
Tá káꞌan yayóꞌó saa káa yando̱ꞌo ndeꞌe vitin, káchi taPedro xiꞌin na.
Saa ndi̱kaꞌan tuku ra xiꞌin na káchi ra saa:
―Ndóꞌo̱ naIsrael, kuni soꞌo ndo yakaꞌan i xiꞌin ndo xaꞌa raJesús, rañuu Nazaret. Suvi mii Ndioxi ku ra ta̱xi ndee ndaꞌa ra, kuaꞌa ni yavaꞌa i̱kan ra, chi̱ndee ni ra yoo, si̱naꞌa ra yatúꞌún Ndioxi nuu yo. Ta tixin ndiꞌi yayóꞌó si̱naꞌa Ndioxi yoo ndá taa ku Jesús.
Sundi tá ti̱in ndo Jesús ta xa xíni va Ndioxi unkua kundoꞌo ra, chi tá íyo ya chituni Ndioxi, saa íyo ndiꞌi yando̱ꞌo ra. Ta ndóꞌo̱ xa̱ꞌni ndo ra chi ta̱xi ndo ra ndaꞌa naꞌa naväꞌa; ta̱xi ndo xa̱ꞌni ñaꞌá naRoma. Saa ndi̱xiyo yuꞌu ndo xiꞌin na, ti̱kaa na ra kandika itun cruzin ta ikan ndi̱xiꞌi ra.
Sundi tá ndi̱xiꞌi ra ta köo ndi̱taxi Ndioxi ndoo ra ndikaa ra ndiꞌi saa kivi tixin ñuꞌú. Ndi̱taku ra tixin ñuꞌú chi köo ndi̱kuchiñu ya kasi ñaꞌá ya; kama ni va ndi̱taku ra i̱kan Ndioxi.
Soꞌva ndo̱ꞌo ra ndi̱taku ra chi xa xinaꞌa vi ta̱a taDavid tuꞌun xaꞌa Cristo, ta yata̱a ra káchi ya saa:
Ndiꞌi saa kivi xíni i Iva yo Ndioxi;
íyo tuꞌva ra xiꞌin i ñaꞌñu kuaꞌa i ya chindee ra yeꞌe ya ná ku ïꞌvi i nuu ndá ka ñaꞌa.
vani tindaa iin kivi kuvi i, sundi köo íꞌvi i kuvi i;
chi ndáa ni ini i yóꞌo̱, Tata Ndioxi,
ta xíni i täxi un ndoo ikin kuñu i ndikaa ya tixin ñuꞌú nuu ñúꞌu nandii.
Ta ni täxi un taꞌi kuñu i, chi rayii ku i.
Si̱naꞌa un ichi vaꞌa nuu i, nuu kutaku i ndiꞌi saa ichi.
Ta kusini ni i chi ndiꞌi saa kivi koo i xiꞌin un,
soꞌva káchi yata̱a taDavid xinaꞌa ―káchi taPedro xiꞌin na.
Saa ndi̱kaꞌan ka ra xiꞌin na ndíkani ra nuu na unkua káꞌan tuꞌun ikan, káchi ra saa:
―Ndóꞌo̱ nataꞌan yo, xíni mii va ndo xaꞌa xii sikua yo taDavid. Ndi̱xiꞌi xii yo ta ndi̱taꞌi kuñu ra ta nda kivi vitin íyo ñaña nuu ndi̱nduxin ra, ñuu yo yóꞌó.
Tandi̱kaꞌan ndoso tuꞌun yuꞌu Ndioxi ndi̱xiyo ra, ta ku̱ndaa ini ra xaꞌa tuꞌun yandi̱kaꞌan Ndioxi xiꞌin ra, nuu chinaꞌa ñaꞌá Ndioxi ya kaku iin taa tixin seꞌe sikua ra, ta ra ikan ku ra ku Cristo, rasikaku nañuu ivi yóꞌó. Tá ndi̱xiyo mii tarey David xii yo, saa koo ra. Niꞌi ra chiñu koo ra nuu sukun, ka̱chi Ndioxi xiꞌin xii yo.
Ta xii sikua yo, taDavid ikan, ku ra ku̱ndaa ini xaꞌa Cristo ya nditaku ra, ta ndöo yavaꞌa ra ndikaa ya nuu ñúꞌu nandii ni kuñu ra täꞌi, káchi Ndioxi xiꞌin xii yo.
Ta vitin ndeꞌe ku testigo xaꞌa Jesús ya si̱taku Ndioxi ra tixin ñuꞌú.
Ta ndi̱kiꞌin Ndioxi ra kuaꞌan xiꞌin ra nuu ndivi. Ikan ku nuu ta̱xi ra koo Jesús xiꞌin ra ñaꞌñu kuaꞌa ra. Saa ta̱xi Ndioxi Tachi ra ndaꞌa Jesús tá íyo yandi̱kaꞌan ra xiꞌin Jesús yachi, saa íyo ya i̱kan ra. Ta ndiꞌi yaxíto ndo xiꞌin yaxíni ndo vitin, Tachi Ndioxi yati̱ꞌvi ra ndaꞌa nde kua i̱kan saa.
Chi xii sikua yo, taDavid, ta köo ndi̱ndaa ra nuu ndivi, yakan süvi xaꞌa mii ra káꞌan ra tá ndi̱kaꞌan ra, káchi ra saa:
Ndioxi ndi̱kaꞌan ra xiꞌin Tata i, raChee nuu i, káchi ra saa:
"Naꞌa, yóꞌó koo un xiꞌin i ñaꞌñu kuaꞌa i,
Yóꞌó koo un xiꞌin i ndakua ná sindiꞌi xaꞌa ndiꞌi i naꞌa,
na íyo kuachi xiꞌin un, naxïin kuni yóꞌo̱",
soꞌva káchi Ndioxi xiꞌin Tata i Cristo, káchi yata̱a taDavid ―káchi taPedro xiꞌin na.
Saa ndi̱kaꞌan ka ra xiꞌin na, káchi ra saa:
―Nataꞌan yo, yayóꞌó kua sínaꞌa mii yo ya köo ndi̱ndaa xii yo David nuu ndivi.
Sundi Jesús ta nda̱a ra nuu ndivi. Xaꞌa yañaa kua káꞌan i xiꞌin ndiꞌi ndóꞌo̱ nañuu yo Israel, xíniñuꞌu kundaa ini ndo xaꞌa Jesús raxa̱nduvaꞌa ndo xiꞌin, rati̱kaa ndo kandika cruzin. Ndóꞌo̱ xa̱ꞌni ra, sundi Ndioxi ta si̱taku ñaꞌá ra. Ta̱xi ra chiñu ndee ndaꞌa rakúu raCristo. Indaa ra ikan ku ra kuchiñu sikaku yoo, chi chee ni ra yakan kuchiñu ra kaꞌnda chiñu ra nuu yo ―káchi taPedro xiꞌin na.
Tá xi̱ni soꞌo na yandi̱kaꞌan ra xiꞌin na, tasaa ki̱xaá kúsuchi ka vi ini na, saa xíka ka vi ini na ndóo na. Ñaa ndi̱kaꞌan na xiꞌin taPedro tin ndataꞌan ra, káchi na saa:
―Ndóꞌo̱ nataꞌan yo, ¿unkua ikan nde vitin? ―káchi na xiꞌin nda.
Saa ndi̱kuiin taPedro káꞌan ra xiꞌin na káchi ra saa:
―Ndiko koo ini ndo xaꞌa ndiꞌi kuachi ndo, sindoo ndiꞌi ndo yaväꞌa íkan ndo, ta ndiko ndo nuu Ndioxi. Tasaa kuchi ndo tixin ndee Jesucristo. Tasaa xakaꞌnu ini Ndioxi xaꞌa kuachi ndo, ta taxi ra Tachi ra koo ya xiꞌin ndo.
Chi saa íyo yandi̱kaꞌan Ndioxi. Ndi̱kaꞌan ra taxi ra Tachi ra koo ya xiꞌin ndo tin seꞌe ndo. Taxi tu ra ya koo ya xiꞌin ndiꞌi naꞌa na íyo ndiꞌi saa kúu ñuu ivi va. Ndiꞌi kúu naꞌa nakána Ndioxi kundikun ichi ra, taxi ra Tachi ra koo ya xiꞌin na ―káchi taPedro xiꞌin na.
Xiꞌin tuꞌun yóꞌó tin kuaꞌa ni ka nuu tuꞌun ndi̱kaꞌan ra xiꞌin na, ndíkani ra nuu na káchi ra saa:
―Nditaxi ndo mii ndo ndaꞌa Ndioxi ya ná sikaku ra ndóꞌo̱, süvi ka vi ya kundoꞌo ndo tá kundoꞌo naꞌa naväꞌa, na íyo vitin ―káchi ra xiꞌin na.
Ta kuaꞌa ka vi ku na chi̱chi mi kivi ikan; iin kuꞌva uni mil ku na chi̱chi xaꞌa yaka̱ndixa na tuꞌun yandi̱kaꞌan taPedro xiꞌin na. Nda kivi saa ndi̱kitaꞌan nachi̱chi ikan xiꞌin naꞌa nakándixa Jesús.
Ta ndiꞌi saa kivi xíni soꞌo na yasínaꞌa nda apóstol. Tá kuꞌva íyo yakáꞌan nda xiꞌin na, saa íyo ya íkan na xiꞌin taꞌan na. Vitin taan ndíkitaꞌan ndiꞌi na xíxi na xita vaꞌa ta xíꞌi na vinu xiꞌin taꞌan na ya ndíkaꞌán ini na ndi̱xiꞌi Jesús xaꞌa kuachi na. Saa ndíkitaꞌan ndiꞌi tu na káꞌan na xiꞌin Ndioxi va.
Ndá kuꞌva ndi̱xiyo naxi̱ndikun Jesús nunuu
Saa ndiꞌi nakándixa Jesús iin yuꞌu íyo ndiꞌi na xiꞌin taꞌan na; ndítaꞌvi na ñaꞌa na táxi na ndaꞌa nataꞌan na, naköo ñaꞌa.
Tá xíni na köo ñaꞌa sava nataꞌan na, ta xíko na ñaꞌa na an ñuꞌú na; ñaa kána xuꞌun ndítaꞌvi na ya xiꞌin taꞌan na. Tá kuꞌva xíniñuꞌu na, saa íyo yatáxi na ndaꞌa taꞌan na.
Vitin taan ndíkitaꞌan ndiꞌi na veꞌe ñuꞌu kaꞌnu, saa ndíkitaꞌan tu na veꞌe va na. Vitin taan ndíkitaꞌan na, ndinuu ka vi ini na xíxi na xiꞌin taꞌan na, kúsini ka vi na xiꞌin taꞌan na.
Xátoꞌo ka vi na Ndioxi. Ta ínuu vaꞌa ka vi tuꞌun na nuu inka naꞌa. Ta vitin taan íyo ka na ndíko koo ini xaꞌa kuachi na; ñaa kíxaá na ndíkundikun na Jesús ta síkaku Ndioxi na.
TaPedro xiꞌin TaJuan síndaꞌa nda iin takúꞌvi, taküvi kaka
Iin kivi ke̱e taPedro xiꞌin taJuan, ke̱e nda kuaꞌan nda veꞌe ñuꞌu kaꞌnu, ta kúu ya iin kuꞌva ka̱a̱ uni xikuaa; ora ikan kua káꞌan naIsrael xiꞌin Ndioxi.
Ñaa ndi̱xaa nda yeꞌe ñuꞌu ta xi̱ni nda índuꞌu iin randákan, ta manko ku ra, küvi kaka ra. Saa káa ra tá ka̱ku ra. Ta ndiꞌi kivi xáꞌan nataꞌan ra ndáka ñaꞌá na mii yeꞌe ñuꞌu ikan. Vitin taan kuaꞌan na ndáka na ra, kíꞌin na ra chínduꞌu na yeꞌe ñuꞌu yanáni Yeꞌe Luvi. Ikan chínduꞌu na ra ndákan ra xuꞌun nuu naxáa veꞌe ñuꞌu.
Saa índuꞌu ra ndákan ra ta xi̱ni ra ndi̱xaa taJuan xiꞌin taPedro kuakiꞌvi nda veꞌe ñuꞌu, tasaa ndi̱ndakan ra xuꞌun nuu nda.
Ñaa ndi̱koto nda nuu ra, tasaa ndi̱kaꞌan taPedro xiꞌin ra, káchi ra saa:
―Koto vaꞌa nuu nde, tata ―káchi ra.
Saa ndi̱koto vaꞌa ndixa ra nuu nda ndátun ra taxi nda xuꞌun ndaꞌa ra.
Tasaa ndi̱kaꞌan taPedro xiꞌin ra:
―Köo xuꞌun ndíso nde taxi nde ndaꞌa un, sundi yakúu mii nde ta taxi nde ya ndaꞌa un. Kundichi kaka un tixin ndee Jesucristo, rañuu Nazaret. Káꞌan i xiꞌin un, kuandikoo kaka un ―káchi taPedro xiꞌin ra.
Ñaa tá ndi̱kaꞌan soꞌva taPedro xiꞌin ra, tasaa ti̱in ra ndaꞌa kuaꞌa ra ka̱ndichi ñaꞌá ra. Tá ndi̱kundichi soꞌva ra ta ndikun ndu̱vaꞌa ra, ndu̱ndee sukun xaꞌa ra.
Saa ndikun ndi̱kundichi ra ki̱xaá ra xíka ra. Tasaa ndi̱kiꞌvi ra xiꞌin nda veꞌe ñuꞌu, xíka mii ra ndi̱kiꞌvi ra xiꞌin nda. Kúsini ka vi ra ndakua kándeta ra, káꞌan ra yavaꞌa xaꞌa Ndioxi.
Ndiꞌi nañúꞌu yeꞌe ñuꞌu ikan xi̱ni na ndu̱vaꞌa ra ta xi̱ni na káꞌan ka vi ra yavaꞌa xaꞌa Ndioxi.
Káꞌan taPedro xaꞌa Jesús xiꞌin naꞌa
Tá ndu̱vaꞌa ra ikan ta ni köo ndi̱xiin ra saña ra taPedro xiꞌin taJuan, iin ndíkun tuun ra xíka ra sata nda. Tasaa ki̱xaá ndíkanda ka vi ini ndiꞌi naꞌa xíni ñaꞌá na. Ñaa iin ndi̱katin na xínu na ndi̱xaa na nuu ndóo nda ini corredor ya íin yeꞌe ñuꞌu, ta corredor ikan náni ya Corredor taSalomón.
Tá xi̱ni taPedro ndiꞌi na ikan, ta ndi̱kaꞌan ra xiꞌin na káchi ra saa:
―Ndóꞌo̱ nataꞌan yo, naIsrael, ¿ndachu ndíkanda ni ini ndo xíto ndo yando̱ꞌo rayóꞌó? ¿Ndachu xíto ni ndo nuu nde? ¿An vaꞌa ni taa kúu nde, yakan vaꞌa si̱ndaꞌa nde ra, káꞌán ndo? ¿Xiꞌin ndee mii nde si̱ndaꞌa nde ra, káꞌán ndo? Ta süvi saa íyo ya.
Xiꞌin ndee Jesús, rakúu Seꞌe Ndioxi va, ndu̱vaꞌa ra. Chi Ndioxi rakaꞌnu ra ka̱ñuꞌu ni xii sikua yo taAbraham xiꞌin taIsaac tin taJacob, ra ikan ku rata̱xi ndee ndaꞌa Jesús, ta xa̱kaꞌnu ni ñaꞌá ra. Sundi ndóꞌo̱ ta ta̱xi ndo kuachi xaꞌa ra nuu nachiñu, ta ndi̱kaꞌan taPilato xiꞌin ndo saña ñaꞌá ra, ta köo ndi̱xiin ndo saña ra.
Köo ndi̱xiin ndo saña ndo ravaꞌa, rayii, ta vaꞌa va ndi̱kaꞌan ndo xaꞌa taa, raväꞌa, raxa̱ꞌni ndii, ndi̱kaꞌan ndo xaꞌa ra ikan ndi̱saña ra.
Ta ravaꞌa, ratáxi ichi ya kutaku yo, köo ndi̱xiin ndo kutaku ra, xa̱ꞌni ndo ra. Sundi Ndioxi ta si̱taku ñaꞌá ra, ndeꞌe ku testigo xaꞌa ra, xi̱ni nde ndi̱taku ra.
Kándixa nde Jesús yandee ni ndee kúu mii ra, yakan vaꞌa ndu̱vaꞌa rayóꞌó. Xiꞌin ndee Jesús ndu̱vaꞌa ra saachi kándixa ni ñaꞌá nde yakan vaꞌa ndu̱vaꞌa ra, ndíchi ra nuu ndo vitin ―káchi taPedro xiꞌin na.
Saa xa̱á káꞌan ka ra xiꞌin na, káchi ra saa:
―Nataꞌan yo, yandaa kua xa̱ꞌni ndo Jesús; iin ndi̱kitaꞌan ndo xiꞌin nachiñu xa̱ꞌni ñaꞌá ndo, chi köo ndi̱kundaa ini ndo ndá xaꞌa kua i̱kan ndo saa.
Sundi Ndioxi ta xa̱nduvi ndiꞌi ra ya íyo nuu tuꞌun ra, yata̱a ndandi̱kaꞌan ndoso tuꞌun yuꞌu ra xinaꞌa chi ya ikan káchi ya saa: "Ndoꞌo ni Cristo, ratiꞌvi Ndioxi rakixi sikaku yoo ñuu ivi yóꞌó, ndoꞌo ni ra kuvi ra", káchi yata̱a nda ―káchi taPedro xiꞌin na.
Saa ndi̱kaꞌan ka ra xiꞌin na káchi ra saa:
―Nataꞌan yo, ndiko koo ndo nuu Ndioxi, ta ndiko koo ini ndo xaꞌa kuachi ndo, tasaa kixaa kaꞌnu ini ra xaꞌa kuachi ndo. Ikan ndo saa, ta chindee Ndioxi ndóꞌo̱ ndikiꞌin ndo ini ndo koo vaꞌa ini ndo.
Saa tindaa iin kivi ta tiꞌvi tuku Ndioxi Jesús ya ndiko koo ra ñuu ivi yóꞌó chindee ra yoo, tá íyo yandi̱kaꞌan Ndioxi xaꞌa ra yachi.
Sundi vitin ta xíniñuꞌu Jesús koo ra nuu ndivi nda kivi ná xavii Ndioxi ñuu ivi yóꞌó. Nduxaa ya kindoo vaꞌa ndiꞌi ñaꞌa. Nduu ya tá ndi̱xiyo ya nunuu tá täꞌan kiꞌvi kuachi ñuu ivi. Tá íyo yandi̱kaꞌan Ndioxi tixin ndayii, ndandi̱kaꞌan ndoso tuꞌun yuꞌu ra xinaꞌa, saa koo ya ikan ra.
Iin rata̱a tuꞌun Ndioxi xinaꞌa ku ranáni Moisés, ta ra ikan ta̱a ra tuꞌun xaꞌa Jesús nuu ndi̱kaꞌan ra xiꞌin xii sikua yo káchi ra saa: "Tiꞌvi Ndioxi iin taa taꞌan mii yo kixi ra kaꞌan ndoso ra tuꞌun yuꞌu Ndioxi xiꞌin ndo. Tá káa yeꞌe, saa koo ra ikan kaꞌan ra xiꞌin ndo, ta kuni soꞌo vaꞌa ndo yakaꞌan ra xiꞌin ndo,
Ñaa ndi̱kaꞌan ka ra xiꞌin na káchi ra saa:
―Ndandi̱kaꞌan ndoso tuꞌun yuꞌu Ndioxi xinaꞌa, tá kúu taSamuel xiꞌin inka ka nda ki̱xi sindiꞌi, ndi̱kaꞌan ndiꞌi nda ikan ndá kuꞌva koo ya kixi Jesús ñuu ivi yóꞌó.
Xinaꞌa vi ndi̱kaꞌan Ndioxi ya kixaa nduvi ndiꞌi ra yandi̱kaꞌan ra xiꞌin xii sikua yo. Ndi̱kaꞌan ra xiꞌin xii yo taAbraham káchi ra saa: "Ikan i yandi̱kaꞌan i xiꞌin un. Tixin seꞌe sikua un kua niꞌi ndiꞌi nañuu ivi yavaꞌa", ka̱chi Ndioxi xiꞌin xii yo, taAbraham. Ta yoo ku yondi̱niꞌi yavaꞌa, yandi̱kaꞌan Ndioxi xiꞌin xii yo xinaꞌa.
Tá ndi̱taku Jesús ikan Ndioxi, ta xiꞌna nuu yo nakúu Israel ti̱ꞌvi ñaꞌá ra ki̱xi ra. Ti̱ꞌvi ñaꞌá ra ya sinaꞌa ra yoo ichi Ndioxi, tasaa ndiko koo ini yo xaꞌa yaväꞌa íkan yo, ndiko koo yo ichi Ndioxi, saa kusini ni yo ―káchi taPedro xiꞌin na.
Ti̱in nachiñu taPedro xiꞌin taJuan kuaꞌan nda veꞌe kaa
Saa ku̱u káꞌan ka taPedro tin taJuan xiꞌin naꞌa, ta ñaa ki̱xaa sava ndasutu xiꞌin iin rakaꞌnu, ra ínuu nuu napolicía nandáa veꞌe ñuꞌu. Ki̱xaa ra xiꞌin ndasutu tin inka nda náni saduceo.
Sáa ka vi nda xiꞌin taPedro tin taJuan xaꞌa yakáꞌan nda xiꞌin naꞌa ya ndi̱taku Jesús. Ta káꞌan nda xiꞌin na nditaku na tá ná kuvi na saachi saa ndo̱ꞌo Jesús; ndi̱taku ra, káchi nda xiꞌin na.
Xaꞌa yakáꞌan nda saa xiꞌin naꞌa, yakan kua ndi̱saa ni ndasutu ikan xiꞌin ra ínuu nuu napolicía xiꞌin ndasaduceo. Ñaa ki̱ꞌin ñaꞌá nda ta̱an nda veꞌe kaa. Ta xa xikuaa ni ku ya, yakan köo ndi̱tava ñaꞌá nda kuꞌun nda nuu juez. Ndátun nda tava ñaꞌá nda inka kivi ya kunani kuachi nda.
Ta kuaꞌa ka vi mii naꞌa naxi̱ni soꞌo yandi̱kaꞌan nda ki̱xaá na kándixa na Jesús. Iin kuꞌva uꞌun mil ndi̱xinu ndisaa ndataa ta siin ku ná ñaꞌá.
Saa ndi̱tuvi inka kivi ta iin ndi̱kitaꞌan ndiꞌi mii nachiñu nuu naIsrael xiꞌin naxikuaꞌa tin ndasínaꞌa ley Ndioxi yata̱a taMoisés, ndi̱kitaꞌan ndiꞌi na koo iin junta ñuu Jerusalén.
Ikan íin taAnás, ra ínuu nuu ndiꞌi ndasutu, tin taCaifás xiꞌin taJuan tin taAlejandro, xiꞌin inka ndaveꞌe sutu ndanaꞌnu.
Tasaa xa̱ꞌnda nda chiñu ya ná kuꞌun taPedro xiꞌin taJuan nuu ndóo nda. Ñaa tá ndi̱xaa nda ta ki̱ꞌin ñaꞌá na ka̱ndita na maꞌñu nuu ndóo nda. Ñaa ndi̱ndakan tuꞌun ñaꞌá nda, káchi nda saa:
―¿Unkua i̱kan ndo si̱ndaꞌa ndo tayóꞌó ta manko ku ra? ¿Unku ta̱xi ichi ndaꞌa ndo ya ikan ndo saa? ―káchi nda xiꞌin taPedro tin taJuan.
Ta ndee ni íyo Tachi Ndioxi xiꞌin taPedro, tasaa ndi̱kuiin ra káꞌan ra:
―Ndóꞌo̱ tata naxikuaꞌa, xiꞌin ndóꞌo̱ tata nachiñu,
ndákan tuꞌun ndo ndeꞌe ndá kuꞌva ndi̱xiyo ya ndu̱vaꞌa rakúꞌvi, ta ¿an xaꞌa yañaa va kua táxi ndo kuachi xaꞌa nde? ¿An táxi ndo kuachi xaꞌa nde xaꞌa ya si̱ndaꞌa ñaꞌá nde? Tatu kúni ndo kundaa ini ndo ndá kuꞌva ndu̱vaꞌa ra,
Xíni yo unkua káꞌan tuꞌun Ndioxi xaꞌa yuu yaxíniñuꞌu ni nasíkuaꞌa veꞌe. Xíniñuꞌu ni na yuu ikan ta ku̱ndasi na ya. Tá i̱kan na ikan, saa i̱kan ndóꞌo̱ xiꞌin Jesús, ra ikan ku raxíniñuꞌu ni ndiꞌi yo ta ku̱ndasi ndo ra.
Indaa kulu Jesús ku rakúu mii ndee ya sikaku ra yoo ya ná ndïꞌi xaꞌa yo kuꞌun yo ndaya. Ndiꞌi ni kúu nañuu ivi yóꞌó ta köo naꞌa kuchiñu sikaku yoo, nda iin ñaꞌñu nïꞌi yo nasikaku mii yo; indaa Jesús ku ra kúu mii ndee sikaku yoo ―káchi taPedro xiꞌin ndiꞌi naxikuaꞌa ikan tin nachiñu.
Saa tá xi̱ni soꞌo na ikan yandi̱kaꞌan taPedro tin taJuan, ñaa ndi̱kanda ka vi ini na xíni ñaꞌá na, chi ndinuni loꞌo ini nda káꞌan nda, ni köo íꞌvi nda káꞌan nda. Ta ni süvi ndandi̱sikuaꞌa ku nda. Ta vaꞌa ka vi káꞌan nda. Xaꞌa ya ikan kua vaꞌa ndi̱kuni ñaꞌá na ya ndi̱xika nda xiꞌin Jesús.
Ñaa ni köo ndi̱niꞌi ka na tuꞌun kaꞌan na xiꞌin nda, chi xíto na ndíchi raku̱ꞌvi, raköo ndi̱kuvi kaka.
Ñaa xa̱ꞌnda na chiñu ya ná kuꞌun nda keꞌe. Saa ta̱va ñaꞌá na keꞌe, ta ndi̱ndoo na xa̱á káꞌan xiꞌin taꞌan mii na,
káchi na saa:
―¿Unkua ikan yo xiꞌin ndayóꞌó? Xa ndiꞌi nañuu Jerusalén yóꞌó kúndaa ini xaꞌa yatúꞌún Ndioxi i̱kan nda ta ni küvi ndikuaa yo ya.
Ta vaꞌa ná siꞌvi yo nda, xanduvaꞌa yo xiꞌin nda kachi yo xiꞌin nda. Tasaa ku iꞌvi nda, käꞌan ka nda xaꞌa Jesús xiꞌin naꞌa ―káchi nachiñu ikan xiꞌin taꞌan na.
Tasaa xa̱ꞌnda tuku na chiñu ki̱xaa tuku nda nuu na, ta ndi̱kaꞌan na xiꞌin nda ya ná sïnaꞌa ka nda naꞌa ni ná käꞌan ka nda xiꞌin na xaꞌa Jesús, káchi na xiꞌin nda.
Ñaa ndi̱kuiin taPedro tin taJuan káꞌan nda xiꞌin na, káchi nda saa:
―Ndikani ini mii ndo, tata, ¿an vaꞌa náꞌa ya nuu Ndioxi kandixa ka nde yakáꞌan ndóꞌo̱ xiꞌin nde ta kändixa nde yakáꞌan Ndioxi?
Sundi ndeꞌe ta küvi kutaxin yuꞌu nde kaꞌan nde xaꞌa yaxi̱ni nde xiꞌin yaxi̱ni soꞌo nde xaꞌa Jesús ―káchi nda xiꞌin na.
Vani si̱ꞌvi ñaꞌá nachiñu, sundi köo ya ndi̱kan na xiꞌin nda; sa̱ña ndika na nda kuaꞌan nda. Köo ndi̱kuchiñu na taxi na kuachi xaꞌa nda, saachi ndiꞌi naꞌa ta káꞌan ni na yavaꞌa xaꞌa Ndioxi chi xi̱ni na ndu̱vaꞌa ta ikan.
Ta rataa rasi̱ndaꞌa nda xiꞌin yatúꞌún Ndioxi yáꞌa uvi xiko kuiya ra.
Na̱ꞌa nakándixa Jesús ndúku na ndee nuu Ndioxi
Tasaa ke̱e taPedro xiꞌin taJuan veꞌe kaa. Ñaa ndi̱kiꞌin nda kuaꞌan nda nuu ndóo nataꞌan nda, nandíkun Jesús. Saa ndi̱tuꞌun ndiꞌi nda xiꞌin na unkua i̱kan ndasutu naꞌnu, tin naxikuaꞌa xiꞌin nda.
―Tata, yóꞌo̱ ku rasi̱kuaꞌa ndivi xiꞌin ñuꞌú tin nduta ñuꞌu xiꞌin ndiꞌi ka ñaꞌa ya íyo nuu ndivi tin ya íyo nuu ñuꞌú yóꞌó.
Tixin Tachi un kua ndi̱kaꞌan un xiꞌin tarey David xii nde, raxa̱chiñu nuu un, ndi̱kaꞌan un xiꞌin ra, káchi un saa:
¿Ndachu kua kátin ni nañuu ivi yóꞌó káni taꞌan na?
¿Ta ndachu kua xíka ini na xaꞌa yaköo ndáa yaꞌvi?
Narey ñuu ivi yóꞌó xiꞌin nachiñu,
iin ndi̱kitaꞌan ndiꞌi na,
iin yuꞌu ku̱u ndiꞌi na ka̱ni taꞌan na xiꞌin Ndioxi
ta ka̱ni taꞌan na xiꞌin Cristo,
rakúu mii ichi un ya ta̱xi un ndaꞌa ra,
soꞌva káchi yata̱a xii nde taDavid xinaꞌa ―káchi na xiꞌin Ndioxi.
Saa káꞌan ka na xiꞌin Ndioxi káchi na saa:
―Vitin ku nuu ti̱ndaa kivi ndi̱xinu yandi̱kaꞌan taDavid saachi tarey Herodes xiꞌin taPoncio Pilato iin káchi ndi̱kitaꞌan nda ñuu yóꞌó, ndi̱kitaꞌan nda xiꞌin na inka ñuu tin sava naIsrael ñuu Jerusalén yóꞌó. Iin yuꞌu ku̱u na xiꞌin taꞌan na ndu̱ku na kuꞌva ya xa̱ꞌni na Jesús, rakúu mii ichi un yata̱xi un ndaꞌa ra, tata Ndioxi.
Tata, nda tá íyo yandi̱kaꞌan un kundoꞌo Jesús, tasaa íyo ya i̱kan na xiꞌin ra. Chi xa saa chi̱tuni un kundoꞌo ra.
Ta vitin káꞌan nde xiꞌin un chindee un ndeꞌe, Tata, chindee un ndeꞌe nuu nachiñu saachi sási na ndeꞌe ná käꞌan ka nde tuꞌun un. Ta taxi un ndee un ndaꞌa nde ya ná ku ïꞌvi nde kaka nde ndikani nde tuꞌun un.
Ta chindee un ndeꞌe xiꞌin ndee un, tixin Seꞌe un Jesús rayii, sindaꞌa un naꞌa nakúꞌvi, saa ikan un yatúꞌún un ná kuni naꞌa ―káchi na xiꞌin Ndioxi.
Ñaa tá si̱ndiꞌi na ndi̱kaꞌan na xiꞌin Ndioxi ta ki̱xaá táan nuu ndi̱kitaꞌan na ndóo na. Saa ta̱xi Ndioxi Tachi ra ndaꞌa na, ta íyo ndee Tachi Ndioxi xiꞌin na. Ñaa ki̱xaá ndu̱ndee ini na ndi̱nuni loꞌo xíka na ndíkani na tuꞌun Ndioxi.
Ndiꞌi kúu nakándixa Jesús vaꞌa ni ndi̱xiyo na xiꞌin taꞌan na. Iin yuꞌu ndi̱xiyo ndiꞌi na, nda tá kaa iin ñaꞌa ndiꞌi na saa ndi̱xiyo ya, iin ndi̱xiyo ndikaꞌnu ndiꞌi ya.
Ta nda apóstol ndinuni loꞌo káꞌan nda xiꞌin naꞌa xaꞌa Jesús. Ndítuꞌun nda xiꞌin na ya ndixa kua ndi̱taku Tata yo Jesús. Saa kuaꞌa ka vi yavaꞌa ndi̱niꞌi na nuu Ndioxi.
Nda iin na köo ñaꞌa ndi̱kumani nuu saachi tá kúu na íyo ñuꞌú an veꞌe ta ndi̱xiko na ya ta xuꞌun ya ka̱na ikan
ta̱xi na ya ndaꞌa nda apóstol, ta nda ikan ndi̱taꞌvi ya xiꞌin na köo ñaꞌa. Tá íyo ñaꞌa xíniñuꞌu na saa íyo yandi̱taꞌvi nda ta̱xi nda ndaꞌa na.
Saa i̱kan tu iin rakúu seꞌe sikua taLeví, ranáni José va. Ta raJosé ikan ke̱e ra iin isla<sup>a</sup> Ta náni ya Chipre. José náni ra ñuu ra, sundi nda apóstol ta chi̱nuu nda kivi ra náni ra Bernabé chi tuꞌun Bernabé kúni kachi ya Taa Rasíndiko Ini Naꞌa".
Ta ndi̱xiyo iin ñuꞌú taBernabé ikan, saa ndi̱xiko ra ya, ñaa ta̱xi ra xuꞌun ra ndaꞌa nda apóstol ya nditaꞌvi nda xiꞌin naꞌa naköo ñaꞌa.
Kuachi taAnanías xiꞌin yásiꞌi ra yáSafira
Ndi̱xiyo tu iin ra náni Ananías xiꞌin yásiꞌi ra yáSafira, ta ndi̱xiyo iin ñuꞌú na, saa ndi̱xiko na ya.
Ñaa ta̱ꞌvi na xuꞌun ikan, ta loꞌo ta̱xi na ndaꞌa nda apóstol ya nditaꞌvi nda xiꞌin naköo ñaꞌa, ta ya ikan ku ndiꞌi yaki̱ꞌin na xaꞌa ñuꞌú na, káchi na. Ta ti̱seꞌe tuꞌun na xaꞌa yandi̱ndoo ndaꞌa na, chi köo ndi̱kaꞌan na xiꞌin nda apóstol ya ndi̱ndoo ya ndaꞌa na. Iin yuꞌu ndi̱xiyo uvi saa na ndi̱kaꞌan na loꞌo saa kua ki̱ꞌin na xaꞌa ñuꞌú na.
Ñaa ndi̱kaꞌan taPedro xiꞌin taAnanías:
―Tata, ¿ndachu kua i̱kan un saa? ¿Ndachu ta̱xi un ndi̱kiꞌvi kiti Satanás nima un ta ku̱ni un sindaꞌvi un Tachi Ndioxi? Yayóꞌó ku ndiꞌi xuꞌun ki̱ꞌin un xaꞌa ñuꞌú un, káchi un, ta süvi yandaa kua chi ndi̱ndoo ka ya ndaꞌa un.
Ñuꞌú mii un kua ndi̱xiko un ta xuꞌun ki̱ꞌin un xaꞌa ya, xuꞌun mii un ku ndiꞌi ya. Yakan íyo ichi un ikan un ya kúni mii un, an loꞌo taxi un an kuaꞌa taxi un ndaꞌa nde, mii un xíni va chi xuꞌun mii un ku ya. Ta yóꞌo̱ väꞌa ndi̱kan un si̱ndaꞌvi un ndeꞌe xaꞌa yandi̱kaꞌan un, yayóꞌó ku ndiꞌi yaki̱ꞌin un xaꞌa ya káchi un. ¿Ndachu i̱kan un saa?, ta süvi taa ndi̱sindaꞌvi un; Ndioxi ku̱ni un sindaꞌvi un ―káchi taPedro xiꞌin taAnanías.
Ñaa tá xi̱ni soꞌo ra yandi̱kaꞌan taPedro ta ndikun ndi̱kava ra ndi̱xiꞌi ra. Ta ndiꞌi naꞌa naxi̱ni yando̱ꞌo ra, ta ndi̱ndiꞌvi ni na.
Ñaa ki̱xaa sava ndakuaan ndi̱kiꞌin nda ikin kuñu ra su̱vi ñaꞌá nda, ta ndi̱kiꞌin nda ra kuaꞌan xiꞌin nda sinduxin nda.
Sindiꞌi ndi̱yaꞌa uni hora ta ki̱xaa yásiꞌi ra, ni köo kúndaa ini yá unkua ku̱u.
Saa ndi̱ndakan tuꞌun taPedro yá káchi ra saa:
Saa ndi̱kuiin yá:
―Saa loꞌo kúu va yaki̱ꞌin nde, tata ―káchi yá xiꞌin ra.
Tasaa ndi̱kaꞌan taPedro xiꞌin yá:
―¿Ndachu i̱kan ndo saa? Iin káchi chi̱taꞌan tuꞌun ndo xi̱to ndoso ndo Tachi Iva yo Ndioxi. Keꞌe ñaa vaxi nda ndi̱xaꞌan si̱nduxin yii un, ta vitin kuꞌun tu nda sinduxin nda yóꞌo̱ va ―káchi ra xiꞌin yá.
Káꞌan ra saa ta ndikun ndi̱kava yá ndi̱xiꞌi yá. Saa ndi̱kiꞌvi tuku ndandi̱xaꞌan si̱nduxin yii yá, ndi̱kiꞌin nda ikin kuñu yá ndi̱xaꞌan nda si̱nduxin nda ñaꞌñu nuu ndi̱nduxin yii yá.
Ñaa ndi̱ndiꞌvi ka vi nandíkun Jesús xiꞌin ndiꞌi ka naꞌa naxi̱ni soꞌo yando̱ꞌo taAnanías xiꞌin yásiꞌi ra.
Nda apóstol íkan nda yatúꞌún Ndioxi nuu naꞌa
Ñaa ki̱xaá nda apóstol íkan nda kuaꞌa ni yatúꞌún Ndioxi tañu naꞌa. Ta ndiꞌi saa ichi ndíkitaꞌan ndiꞌi nandíkun Jesús ini corredor Salomón ya íin mii veꞌe ñuꞌu kaꞌnu.
Ta inka naꞌa ta vaꞌa ni káꞌan na xaꞌa nandíkun Jesús. Sundi köo xaꞌa ndee ini na kutaꞌan na xiꞌin na xaꞌa ya íꞌvi na.
Ta ndúkuaꞌa ka naꞌa nandíkundikun ichi Tata yo Jesús; taa ku nda, ñaꞌá ku ná. Kuaꞌa ka vi ndúu nakándixa ñaꞌá.
Ta kuaꞌa ka vi naꞌa táva na taꞌan na, nakúꞌvi; ndóso na nuu xito kuaꞌan na xiꞌin na yuꞌu ichi. Ta ikan kíꞌin ñaꞌá na chíndoo na nuu yáꞌa taPedro, chi ndíkani ini na, an nda ndati ra ná kani ndaa ñaꞌá ta nduvaꞌa na, káchi na. Yakan kua kuaꞌan na chíndoo ñaꞌá na yuꞌu ichi.
Saa tu naꞌa nañuu ítaꞌan yati xiꞌin ñuu Jerusalén ndáka na nataꞌan na nakúꞌvi xiꞌin nakúu mii tachi nduvaꞌa. Ndáka ñaꞌá na kuaꞌan xiꞌin na nuu nda apóstol; ta iin ndúvaꞌa ndiꞌi na.
Táan nachiñu nda apóstol veꞌe kaa
Saa ku̱u ta ki̱xaá ku̱ uni ini rasutu, ra ínuu nuu ndiꞌi sutu xiꞌin ndiꞌi ka ndasaduceo ndandóo xiꞌin ra. Xa̱á nda ku̱ uni ini nda xíni ñaꞌá nda apóstol.
Ñaa ti̱in ñaꞌá nda ki̱ꞌin nda ta̱an nda veꞌe kaa.
Saa tá ku̱ñuu ta ndi̱xaꞌan ángel Ndioxi xu̱na ra veꞌe kaa ke̱e nda. Tasaa ndi̱kaꞌan ra xiꞌin nda káchi ra saa:
Ñaa ke̱e nda kuaꞌan nda, ta ndi̱tuvi inka kivi xitaan, ki̱xaá nda sínaꞌa nda naꞌa keꞌe veꞌe ñuꞌu ikan.
Ta rasutu, ra ínuu nuu ndiꞌi sutu, ndi̱kaꞌan ra xiꞌin naxikuaꞌa nakúu mii chiñu ñuu Jerusalén. Ka̱na ra na ki̱xaa na ndi̱kitaꞌan na koo junta. Ñaa ndi̱kitaꞌan ndiꞌi na ndóo na. Tasaa xa̱ꞌnda rasutu ikan chiñu nuu napolicía ya kuꞌun na tava na nda veꞌe kaa.
Saa ke̱e napolicía ikan kuaꞌan na. Tá ndi̱xaa na veꞌe kaa ta ni köo ka nda ndi̱xini na. Ñaa ndi̱ko koo na xiꞌin chiñu
káchi na saa:
―Ndi̱xaꞌan nde veꞌe kaa xíto nde ta ndási tuun yeꞌe veꞌe kaa. Ndóo napolicía ndáa na yeꞌe, sundi tá xu̱na nde ta nda iin ka naꞌa köo ndi̱xini nde ―káchi napolicía ikan.
Tá ku̱ndaa ini raxáꞌnda chiñu nuu napolicía nandáa veꞌe ñuꞌu xiꞌin sutu, ra ínuu nuu ndiꞌi sutu, tin ndiꞌi ka nda sutu naꞌnu; tá ku̱ndaa ini nda ikan xaꞌa yandi̱tuꞌun napolicía ikan xiꞌin nda, saa xa̱á ndíkani ka vi ini nda chi köo xíni nda ndá kuꞌva ndiꞌi tindoꞌo ndóꞌo nda xiꞌin nda apóstol.
Káꞌan nda saa, ta ki̱xaa iin taa, ndi̱kaꞌan ra xiꞌin nda káchi ra saa:
―Tata, ndata̱an ndo veꞌe kaa, ta xa keꞌe veꞌe ñuꞌu ñaa ñúꞌu tuku nda sínaꞌa nda naꞌa ―káchi ra ikan xiꞌin nda.
Saa ke̱e ra ínuu nuu napolicía kuaꞌan ra xiꞌin napolicia, ke̱e nda kuaꞌan nda ndikuiso tuku ñaꞌá nda. Sundi köo ndi̱xiin nda xanduvaꞌa nda xiꞌin nda xaꞌa ya íꞌvi nda nuu naꞌa, chi sana ndikitaꞌan ndiꞌi na ta kaꞌni ñaꞌá na xiꞌin yuu, káꞌán nda. Yakan kua köo ndi̱xaa ndikuu ndapolicía ikan xiꞌin nda.
Ñaa ndi̱xaa tuku nda nuu nachiñu ki̱ꞌin ñaꞌá nda ka̱ndita nda nuu ndóo na íyo junta. Tasaa ki̱xaá káꞌan rasutu ínuu nuu ndiꞌi sutu xiꞌin nda káchi ra saa:
―Xa ndi̱kaꞌan teꞌe nde xiꞌin ndo ya käꞌan ka ndo xaꞌa ranáni Jesús ñaa. ¿Ta ndachu soꞌo ni ndo? Köo xíin ndo kuni soꞌo ndo yandi̱kaꞌan nde xiꞌin ndo. Xa kuaꞌa nandóo Jerusalén yóꞌó sáka ndo xini xiꞌin yasínaꞌa ndo ta chíkaa ka ndo kuachi nde xa̱ꞌni nde ra Jesús ñaa ―káchi ra xiꞌin nda.
Saa ndi̱kuiin taPedro xiꞌin ndataꞌan ra káꞌan nda, káchi nda saa:
―Ndioxi va ku raxíniñuꞌu ni ka yo kandixa yo nuu na ivi yóꞌó.
Ndioxi raka̱ndixa ni xii sikua yo ku rasi̱taku Jesús, rati̱kaa ndo kandika cruzin xa̱ꞌni ndo.
Ta Ndioxi ta̱xi ra chiñu ndee ni ndaꞌa Jesús, ta̱xi ra ndi̱kunduꞌu ra ñaꞌñu kuaꞌa ra. Ta̱xi tu Ndioxi ichi ndaꞌa ra ya sikaku ra naꞌa ya ná ndïꞌi xaꞌa na. Ta rayóꞌó táxi ra ichi ndaꞌa naIsrael ya ná kuchiñu na ndinama ini na. Tasaa kixaa kaꞌnu ini Ndioxi xaꞌa kuachi na.
Ta ndeꞌe ku testigo xaꞌa yayóꞌó, saa tu Tachi Ndioxi ya táxi ra ndaꞌa ndiꞌi naꞌa naxíni soꞌo yakáꞌan ra ―káchi taPedro xiꞌin nachiñu ikan.
Ta tañu na ikan ndíkaa iin tafariseo, tanáni Gamaliel, tasínaꞌa ley Ndioxi yata̱a taMoisés. Ta ndiꞌi naꞌa káñuꞌu ni na ra ikan. Saa ndi̱kundichi sava ra maꞌñu na, xa̱ꞌnda ra chiñu ta̱va na nda ikan kee nda keꞌe iin rato loꞌo saa ke̱e nda.
Ta ndi̱kaꞌan ra xiꞌin nachiñu ikan káchi ra saa:
―Nataꞌan yo Israel, ndikani vaꞌa ini ndo xaꞌa yakúni ndo ikan ndo xiꞌin ndayóꞌó.
Ndikaꞌán ini ndo, saa ku̱u yachi loꞌo ndi̱kuita iin ranáni Teudas ta chiñu ndee ni kúu mii ra, káchi ra xiꞌin naꞌa. Ta kuaꞌa ni naꞌa ta̱a sii ra xi̱ndikun sata ra. Iin kuꞌva kumi ciento kuu taa ndaxi̱ndikun sata ra. Ñaa ndi̱xiꞌi ra ikan ta ndi̱ndoo ndaꞌa ndiꞌi nda xi̱ndikun sata ra, ta nda iin ya köo ndi̱kuu.
Ndi̱yaꞌa loꞌo, tá ndi̱kuita censo, tuku ranáni Judas, rake̱e estado Galilea ndi̱kuita. Iin taꞌnda chee ku tu naxi̱ndikun sata ra ikan va. Ñaa ndi̱xiꞌi ra, ta ndiꞌi naxi̱ndikun ñaꞌá iin ndi̱xita ndiꞌi tu na ikan va.
Tasaa tu ndayóꞌó va, këꞌe ndo nda, ná kaka mii nda, chi tatu yandíkani xiꞌni iin taa kua íkan nda ta ndiꞌi xaꞌa tu ndayóꞌó va.
Sundi tatu yakáꞌan Ndioxi ku yakáꞌan nda ta küchiñu ndo sindiꞌi xaꞌa ndo ya. Kuenda koo ndo chi va sana süvi xiꞌin ndañaa vi káni taꞌan ndo, va sana xiꞌin Ndioxi va káni taꞌan ndo ―káchi taGamaliel xiꞌin nachiñu.
Nda saa ndi̱xinu ini nda. Ñaa xa̱ꞌnda nda chiñu nuu napolicía ikan ndi̱xaꞌan na ndi̱kuiso na nda ikan. Tá ki̱xaa na xiꞌin nda. Saa ndi̱taꞌnda chiñu nuu na xanduvaꞌa na xiꞌin nda kani ñaꞌá na. Tasaa ka̱ni ñaꞌá na ta ñaa ndi̱kaꞌan na xiꞌin nda ya ná käꞌan ka nda xaꞌa Jesús.
Saa sa̱ña na nda ka̱na koo nda kuaꞌan nda. Tá ka̱na koo nda kuaꞌan nda ta kúsini ka vi nda kuaꞌan nda, chi ta̱xi Ndioxi ndo̱ꞌo nda xaꞌa yandítuꞌun nda xiꞌin naꞌa xaꞌa Jesús.
Ndiꞌi saa kivi káꞌan nda xaꞌa Jesús, nda mii nuu ndi̱xaa nda káꞌan nda xaꞌa ra, veꞌe kua, veꞌe ñuꞌu kua, ndiꞌi nuu ndi̱xaa nda ta káꞌan va nda yavaꞌa xaꞌa Jesucristo, rati̱ꞌvi Ndioxi vaxi sikaku nañuu ivi.
Nda apóstol ndíkaxin nda uxa taa ndakundaa chiñu xiꞌin naꞌa nakándixa Jesús
Saa ku̱u tiempo ikan ki̱xaá ndúkuaꞌa naꞌa nandíkun ichi Jesús. Ta nakáꞌan tuꞌun griego ki̱xaá na káꞌan vali na xaꞌa nakáꞌan tuꞌun hebreo. Káꞌan na ndiꞌi saa ichi tá ndítaꞌvi ñaꞌa xíxi na ta köo xíto vaꞌa na nándaꞌvi taꞌan na, káchi na.
Ñaa si̱kitaꞌan ndiꞌi uxi uvi saa nda apóstol nandíkun Jesús; ta ndi̱kaꞌan nda xiꞌin na, káchi nda saa:
―Nataꞌan yo, küvi kuu mii nde chiñu ya nditaꞌvi nde ñaꞌa xiꞌin nataꞌan yo, chi tá ná ikan nde yañaa ta xikuiin nde káꞌan nde tuꞌun Ndioxi.
Yakan kua vaꞌa ka ndikaxin mii ndo uxa ta̱a, ndandaa ini, nda íyo Tachi Ndioxi xiꞌin. Ta ndañaa taxi ndo chiñu ndaꞌa ná kundiso chiñu nda nditaꞌvi nda ñaꞌa xiꞌin nataꞌan yo.
Ta ndeꞌe kaꞌan ka nde xiꞌin Ndioxi saa kaka nde sinaꞌa nde naꞌa xaꞌa tuꞌun ra ―káchi nda xiꞌin na.
Tá ndiꞌi ndi̱kaxin na nda ikan, ta ndi̱kundaka na nda ndi̱xaa nda xiꞌin na nuu nda apóstol. Saa chi̱nuu ndaꞌa nda ikan sata uxa saa nda, ñaa ndi̱kaꞌan nda xiꞌin Ndioxi xaꞌa nda.
Ta ndiꞌi ni kúu xíta tuꞌun xaꞌa Jesús kuaꞌan ya, ki̱xaá ndúkuaꞌa nandíkun ichi ra mi ñuu Jerusalén, nda sutu ndaIsrael kuaꞌa ni nda ki̱xaá kándixa Jesús.
Nachiñu ti̱in na taEsteban kuaꞌan ra̱ xiꞌin na veꞌe kaa
TaEsteban kúu iin ta̱a, ra̱ íyo ndee Ndioxi xiꞌin. Saa ndi̱niꞌi ni ra yavaꞌa nuu Ndioxi, yakan vaꞌa i̱kan ra̱ yatúꞌún Ndioxi nuu naꞌa.
Saa ndóo iin taka naꞌa naxáꞌan veꞌe ñuꞌu ya náni Veꞌe Ñuꞌu naXíka Ndíka; saa náni veꞌe ñuꞌu ikan. Ta köo íyo yuꞌu na ikan xiꞌin taEsteban; xaꞌa ya ikan kua xa̱á na káni taꞌan na xiꞌin tuꞌun xiꞌin ra. Suvi naIsrael kúu va na, ta ke̱e na inka ñuu, nake̱e ñuu Cirene tin nake̱e ñuu Alejandría, xiꞌin nake̱e estado Cilicia xiꞌin nake̱e estado Asia. Ñaa ki̱xaá ndiꞌi na ikan káꞌan na xiꞌin ra xaꞌa ya köo ndítaꞌan ini na yasínaꞌa ra.
Sundi köo ndíkuchiñu na xiꞌin ra saachi íyo Tachi Ndioxi xiꞌin ra ta suvi ya ta̱xi tuꞌun ndaꞌa ra̱ yakan vaꞌa ni káꞌan ra.
Ñaa cha̱ꞌvi na sava ndataa ta ndi̱kiꞌvi yuꞌu nda ya ná kaꞌan nda xaꞌa taEsteban ya ndi̱kanaꞌa ra̱ xaꞌa taMoisés tin xaꞌa Ndioxi.
Ta tixin yasiki ndi̱kaꞌan nda ikan, ku̱chiñu nda si̱saa nda ndiꞌi naꞌa xiꞌin naxikuaꞌa xiꞌin ndasínaꞌa ley Ndioxi yata̱a taMoisés. Xaꞌa ya ikan kua ti̱in na taEsteban kuaꞌan ra̱ xiꞌin na nuu ndi̱kitaꞌan ndiꞌi nachiñu ndóo na.
Tasaa ndu̱ku siin tu nda testigo siki, ndi̱xaa nda nuu nachiñu káꞌan nda:
―Xi̱ni tu ndeꞌe va kánaꞌa ni ra xaꞌa veꞌe ñuꞌu yo yayii, ta kánaꞌa ni tu ra xaꞌa ley Ndioxi yata̱a taMoisés va.
Saa xi̱ni soꞌo tu nde káꞌan ra xaꞌa Jesús rañuu Nazaret, ya sindiꞌi ra xaꞌa veꞌe ñuꞌu yo, ta ndinama ra costumbre yasi̱ndoo taMoisés ndaꞌa yo, káchi ra ―ka̱chi nda xiꞌin nachiñu ikan.
Ñaa ndi̱koto nachiñu xiꞌin ndiꞌi ka nandóo ikan, ndi̱koto na nuu taEsteban. Ta ndakua yeꞌe taxan nuu ra, tá káa nuu ángel Ndioxi, saa ndu̱u nuu ra.
Ndíkani taEsteban nuu nachiñu ndá kuꞌva ndi̱xiyo xii sikua na xinaꞌa
Saa ndi̱kaꞌan ra ínuu nuu ndiꞌi sutu xiꞌin taEsteban, káchi ra saa:
―¿An yandixa kua káꞌan ndayóꞌó xaꞌa un? ―káchi ra xiꞌin ra.
Ñaa ndi̱kuiin ra káꞌan ra:
Ndi̱tuvi Ndioxi nuu ra ndi̱kaꞌan ra xiꞌin ra ta yandi̱kaꞌan ra xiꞌin xii yo kua yóꞌó, káchi ra saa: "Sindoo ñuu un xiꞌin nataꞌan un, ta kuaꞌan koo un inka ñuu nuu sinaꞌa i nuu un", káchi ra xiꞌin xii yo.
Tasaa ke̱e xii yo taAbraham ñuu Caldea ta ndi̱kiꞌin ra kuaꞌan ra koo ra ñuu Harán. Sindiꞌi ta ndi̱xiꞌi iva ra, ñaa ndi̱kiꞌin Ndioxi ra ki̱xaa ra ndi̱xiyo ra nuu íyo yo vitin.
Ta nda loꞌo ñuꞌú nuu ndóo yo yóꞌó köo ndi̱taxi Ndioxi ndaꞌa ra ya koo ñaꞌa ra. Sundi ndi̱kaꞌan Ndioxi xiꞌin ra taxi ra ya ndaꞌa ra. Tá ndiꞌi ndi̱xiꞌi ra ta nduu ya ñaꞌa seꞌe sikua ra, káchi Ndioxi xiꞌin ra. Ta nda iin seꞌe ra täꞌan koo tá ndi̱kaꞌan Ndioxi xiꞌin ra.
Ndi̱kaꞌan tu Ndioxi xiꞌin ra ya koo seꞌe sikua ra inka ñuu, nuu koo na xachiñu na xiꞌin yanduxa, ta ndoꞌo ni na tixin kumi ciento kuiya, káchi ra.
Saa ndi̱kaꞌan ka Ndioxi xiꞌin ra, káchi ra saa: "Yeꞌe ta xanduvaꞌa i xiꞌin naꞌa naxanduvaꞌa xiꞌin seꞌe sikua un. Sindiꞌi ikan ta saña na, saa kixi na kañuꞌu na yeꞌe yóꞌó", káchi Ndioxi xiꞌin xii yo taAbraham.
Tasaa ndi̱kiꞌvi ra trato xiꞌin raAbraham, ñaa xa̱ꞌnda chiñu ra nuu ra ya xasuvi ra costumbre yanáni circuncisión. Ta ya ikan kua káꞌan xaꞌa ra xiꞌin ndiꞌi seꞌe sikua ra ndataa ya kúu nda seꞌe Ndioxi. Xaꞌa ya ikan kua, chi̱nuu ra tuni Ndioxi seꞌe ra tá ka̱ku ra, tá ndi̱xinu una kivi ka̱ku ra, saa ndikunuu tuni Ndioxi ra. Sindiꞌi tá kuchee raIsaac ta ka̱ku seꞌe ra, saa i̱kan tu ra ikan va xiꞌin seꞌe ra taJacob. Tasaa tu taJacob, tanáni tu ra Israel va, saa i̱kan tu ra ikan va xiꞌin uxi uvi saa ndaseꞌe ra, ndakúu raza yoIsrael.
’Ta sava ndaseꞌe raJacob xii yo, ku̱ uni ini nda xiꞌin ñani nda taJosé. Yakan ndi̱xiko nda ra kuaꞌan ra ñuu Egipto. Sundi Ndioxi ta ndi̱xiyo ra xiꞌin ra,
chi̱ndee ñaꞌá ra xiꞌin ndiꞌi tindoꞌo ra. Ta ndu̱ndichi ni ra i̱kan Ndioxi, xaꞌa ya ikan kua vaꞌa ni ku̱ni tarey faraón xi̱ni ñaꞌá ra. Ñaa ta̱xi ra chiñu ndaꞌa ra̱ ndu̱u ra̱ gobernador nuu naEgipto. Tasaa ndi̱kundiso chiñu tu ra xiꞌin veꞌe tarey va.
’Saa ku̱u tá ti̱ndaa kivi ki̱xaá ndóꞌo ni ini nañuu Egipto xiꞌin nañuu Canaán, xa̱á xíꞌi na soko. Tasaa ki̱xaá ndóꞌo ni tu xii sikua va yo ndóo na chí Canaán yóꞌó chi köo ndi̱niꞌi na ñaꞌa kuxi na.
Sundi tá ku̱ndaa ini xii yo taJacob ya íyo ñaꞌa xíxi ñuu Egipto, tasaa ti̱ꞌvi ra ndaseꞌe ra kuaꞌan nda xaꞌa ñaꞌa kuxi na. Sikan yanunuu kua ti̱ꞌvi ra nda ndi̱xaꞌan nda.
Saa ke̱e tuku nda ndi̱xaꞌan nda ichi uvi. Ta ichi uvi ku nuu ndi̱kaꞌan taJosé xiꞌin ndañani ra ya kúu ra ñani nda. Ta nda tafaraón ku̱ndaa ini ndá raza ku taJosé.
Sindiꞌi ta ka̱na taJosé iva ra xiꞌin nataꞌan ra, kúu na uni xiko xaꞌun. Ka̱na ra na kuaꞌan na ñuu Egipto.
Saa ku̱u nuu ke̱e xii yo taJacob kuaꞌan ra ñuu Egipto xiꞌin naveꞌe ra ta ikan ku nu ndi̱xiꞌi ra. Ikan ndi̱xiꞌi tu ndaseꞌe va ra.
Tá ndi̱xiꞌi raJacob, tasaa ke̱e raJosé xiꞌin ndiꞌi ndañani ra, ke̱e nda kuaꞌan nda ñuu Canaán. Si̱nduxin nda ikin kuñu iva nda nuu ñuu Siquem nuu ñuꞌú yasa̱ta xii yo taAbraham nuu ra seꞌe taHamor.
’Saa tá ndi̱yaꞌa kuaꞌa ni kuiya ta xa ku̱yati kivi ya sixinu Ndioxi yandi̱kaꞌan ra xiꞌin xii yo taAbraham xinaꞌa, ta ndi̱xina kuaꞌa ka naIsrael taꞌan yo ñuu Egipto tá xi̱ndoo na ikan.
Tasaa tiempo ikan kua ndi̱kuita inka rey ki̱xaá kúu mii ra chiñu nuu naEgipto, ta köo xíni ra ikan tuꞌun xaꞌa taJosé.
Tiempo ikan kua ka̱ku taMoisés, ta vaꞌa ni ku̱ni Ndioxi xi̱ni ñaꞌá ra. Saa ndi̱xiyo ra xiꞌin iva siꞌí ra uni yoo.
Tá ti̱ndaa kivi ya sindoo ndaꞌa na ra, saa ki̱ꞌin na ra chi̱kaa na ini itun tika ta ki̱ꞌin na nu si̱kana na nuu tikuii kuaꞌan nu. Ta xi̱ni yáseꞌe tafaraón nu, ñaa ndi̱kiꞌin yá nu ta̱va yá ra ini nu si̱kuaꞌnu yá. Ta mani ni ndi̱xiyo ra nuu yá, nda tá ndi̱xiyo seꞌe mii yá, saa ndi̱xiyo ra.
Yakan vaꞌa si̱kuaꞌa ra tá kuꞌva síkuaꞌa ndiꞌi mii naEgipto. Si̱kuaꞌa vaꞌa ra ta ndee ni ndee ndi̱xiyo ra, vaꞌa ni ndi̱kaꞌan ra ta kuaꞌa ni yavaꞌa i̱kan ra.
’Saa tá kuu mii ra uvi xiko kuiya ra ta ndi̱kani ini ra kuꞌun ra koto ra nataꞌan yo, naIsrael.
Saa ke̱e ra kuaꞌan ra. Tá ndi̱xaa ra ikan saa xi̱ni ra xánduvaꞌa ni iin mii raEgipto ikan xiꞌin iin rataꞌan yo. Ñaa ndi̱xaꞌan taMoisés ndi̱kiꞌin ra tuꞌun ta ikan, ta xa̱ꞌni ra inka ra.
Saachi ndi̱kani ini ra an sana kundaa ini nataꞌan yo, yati̱ꞌvi ñaꞌá Ndioxi ya chindee ra na, ka̱ꞌán ra. Ta köo ndi̱kundaa ini na,
chi ndi̱tuvi inka kivi ta ndi̱taꞌan ra uvi ndataꞌan yo káni taꞌan nda xiꞌin taꞌan mii nda. Ñaa ku̱ni ra taꞌvi ra nda, ta ndi̱kaꞌan ra xiꞌin nda: "Ñani, ¿ndachu káni taꞌan xiꞌin taꞌan mii ndo ta iin kúu ndo?", káchi ra xiꞌin nda.
Ñaa chi̱ndaꞌa ra ikan ta̱Moisés ta ndi̱kaꞌan ra xiꞌin ra, káchi ra saa: "¿Unku chi̱nuu yóꞌo̱ ya kaꞌnda chiñu un nuu nde kua? ¿Unku ndi̱kaꞌan xiꞌin un koo un juez ra xanani kuachi xiꞌin nde?
¿An tá i̱kan un xa̱ꞌni un raEgipto kuni saa kúni un i̱kan un xiꞌin i?", káchi ra ikan xiꞌin taMoisés.
Saa ku̱ndaa ini ra ya xi̱ni na xa̱ꞌni ra taEgipto. Ñaa ndi̱ndiꞌvi ra xi̱nu ra kuaꞌan xika ra, kuaꞌan ra nda inka ñuu yanáni Madián. Ikan ndi̱xaa ra ndi̱xiyo ra, ta ikan ti̱ndaꞌa ra, ka̱ku uvi seꞌe ra.
’Saa ku̱u ndiyaꞌa uvi xiko kuiya ta ndi̱tuvi ángel Ndioxi nuu ra, yati iku náni Sinaí. Iku yuyu ikan ndi̱tuvi ya nuu ra, xi̱ni ra itun iñu xíxi nu.
Ñaa ndi̱kanda ka vi ini ra xaꞌa yaxi̱ni ra. Tasaa ku̱yati ra nuu itun iñu ikan ya kuni vaꞌa ra. Tá ku̱yati ra ta xi̱ni soꞌo ra tachi Ndioxi káꞌan ya xiꞌin ra, káchi ya saa:
"Yeꞌe ku Ndioxi tandaa, taka̱ñuꞌu ndaxii sikua un, taAbraham xiꞌin taIsaac tin taJacob", káchi tachi Ndioxi xiꞌin ra. Saa ndi̱ndiꞌvi ka vi ra. Ñaa ki̱xaá ya kísi ñaꞌá ya xaꞌa ya íꞌvi ra, ta ni köo ndi̱xaꞌa ndee ka ini ra koto ra.
Tasaa ndi̱kaꞌan Iva yo Ndioxi xiꞌin ra káchi ra saa: "Moisés, tava nduxan un xaꞌa un ya xatoꞌo un yeꞌe, chi ñuꞌú nuu xáñu un ñaa ta ñuꞌú yii kua.
Naꞌa yóꞌó ná kaꞌan i xiꞌin un chi xi̱ni i ndóꞌo ni nataꞌan un nandóo ñuu Egipto, nandíkun ichi i; xi̱ni soꞌo i xáku ni na, yakan nu̱u i vaxi i chindee i na. Naꞌa, ta vitin tiꞌvi i yóꞌo̱ kuꞌun un ñuu Egipto", káchi Tachi Ndioxi xiꞌin taMoisés ―ka̱chi taEsteban xiꞌin nachiñu.
Saa xa̱á ka ra káꞌan ra, káchi ra saa:
Ta taMoisés ku rata̱va xii sikua yo ke̱e na ñuu Egipto. Kuaꞌa ni yatúꞌún Ndioxi si̱naꞌa taMoisés nuu naEgipto ya ná kuni na ndee Ndioxi. Saa i̱kan tu ra tá ndi̱yaꞌa na nuu nduta ñuꞌu, ránáni Nduta Ñuꞌu Kuáꞌa. I̱kan tu ra yatúꞌún Ndioxi tá ndi̱xika na iku yuyu tixin uvi xiko kuiya va.
Suvi taMoisés ikan ku randi̱kaꞌan xiꞌin xii sikua yo: "Vaxi kivi ta tiꞌvi Ndioxi iin ta̱a, raza mii yoIsrael yóꞌó koo ratiꞌvi Ndioxi kixi ra kaꞌan ndoso ra tuꞌun yuꞌu Ndioxi xiꞌin naꞌa. Tá kuꞌva íyo yeꞌe káꞌan ndoso i tuꞌun yuꞌu ra xiꞌin ndo, saa koo rakixi", káchi taMoisés xiꞌin na.
Suvi randi̱xika xiꞌin xii yo iku yuyu. Ta suvi xiꞌin ra ikan ndi̱kaꞌan ángel ya ke̱e nuu Ndioxi. Ndi̱kaꞌan ya xiꞌin ra xiki iku yuyu ya náni Sinaí. Ta̱xi ya tuꞌun Ndioxi ndaꞌa ra ta̱a ra. Tasaa íyo yata̱xi ra ndaꞌa xii yo ya sinaꞌa na seꞌe na, ta ya ikan kua xíni yo nda kivi vitin. Tuꞌun Ndioxi ikan ta nda tá káa yatáku saa káa ya chi kúu mii ya ndee Ndioxi ta nda iin kivi ndïꞌi xaꞌa ya.
’Sundi xii sikua yo ta köo ndi̱xiin na kuni soꞌo na yandi̱kaꞌan taMoisés xiꞌin na. Ku̱ndasi ñaꞌá na ta ku̱ni na ndiko koo tuku na Egipto.
Tasaa ndi̱kaꞌan na xiꞌin taAarón ñani taMoisés, káchi na saa: "Sikuaꞌa naꞌna ndioxi ná kunuu nuu yo chindee yoo kuꞌun yo, chi taMoisés, tata̱va yoo ñuu Egipto ta köo ra ndiko koo. Xa ku̱naꞌa ni kuaꞌan ra iku Sinaí yóꞌó ta köo xíni yo unkua ndo̱ꞌo ra", káchi na xiꞌin taAarón.
Tasaa si̱kuaꞌa ra ndioxi na, tá káa sindiki saa káa ri si̱kuaꞌa ra. Ñaa xa̱ꞌni na kiti ta̱xi na ndaꞌa ndioxi na, ta kúsini ka vi na xiꞌin yasi̱kuaꞌa na xiꞌin ndaꞌa na.
Tasaa sa̱ña ndaꞌa Ndioxi na, káñuꞌu na ndiꞌi ñaꞌa ya íyo nuu ndivi. Ndi̱yaꞌa kuaꞌa ni kuiya ta ndi̱kaꞌan Ndioxi xiꞌin ndakáꞌan ndoso tuꞌun yuꞌu ra, ta nda ikan ta̱a nda yandi̱kaꞌan Ndioxi, ta yata̱a nda káchi ya saa:
¿A ndaꞌa yeꞌe va taxi ndóꞌo̱, Israel, kiti sana ndo tá xi̱ndoo ndo iku yuyu tixin uvi xiko kuiya?
Süvi yeꞌe ku i ndi̱kañuꞌu ndo, chi tá ndíso ndo veꞌe ñuꞌu mantiado kuaꞌan ndo,
ta veꞌe ñuꞌu ranáni Moloc kua ndíso ndo kuaꞌan ndo.
Tasaa ndíso tu ndo naꞌna tikimi ya náni Renfán va kuaꞌan xiꞌin ndo.
Xiꞌin ndaꞌa ndo si̱kuaꞌa ndo ya kuaꞌan xiꞌin ndo kañuꞌu ndo.
Yakan kua tava i ndóꞌo̱ ñuu ndo ta tiꞌvi i ndóꞌo̱ kuꞌun xika ndo.
Ta xiꞌin yanduxa kee ndo ñuu ndo kuꞌun ndo nda ñuu Babilonia ta yaꞌa ka ndo kuꞌun ndo ikan na,
káchi Ndioxi xiꞌin ndandi̱kaꞌan ndoso tuꞌun ra ―káchi taEsteban xiꞌin na.
Tasaa ndi̱kaꞌan ka ra̱ xiꞌin na káchi ra saa:
Tá ndi̱xiꞌi taMoisés ta ndi̱kundiso chiñu taJosué xiꞌin xii yo, ta ndaꞌa na ikan ndi̱ndoo veꞌe ikan. Ta ndi̱kiꞌin na ya ki̱xaa xiꞌin na Canáan yóꞌó. Yóꞌó ku nuu ka̱ni taꞌan na xiꞌin naꞌa naxi̱ndoo yóꞌó, ta ku̱chiñu na chi Ndioxi ta̱va na ikan ke̱e na. Ñaa ta̱xi ra ñuꞌú yóꞌó ndaꞌa xii yo. Saa ndi̱xiyo ya nda kivi xi̱kuu taDavid rey.
Ta vaꞌa ni xi̱to Ndioxi nuu taDavid, saa ku̱ni ra sikuaꞌa ra veꞌe nuu koo Ndioxi randaa, raka̱ñuꞌu xii yo taJacob.
Sundi köo ndi̱sikuaꞌa ra ya, seꞌe ra tanáni Salomón ku rasi̱kuaꞌa ya.
Vani si̱kuaꞌa taSalomón veꞌe ñuꞌu ikan xaꞌa Ndioxi, sundi Ndioxi tachee, takaꞌnu ta köo íyo ra ini veꞌe ñuꞌu ya si̱kuaꞌa na ivi yóꞌó. [Chi Ndioxi ta tachi kúu ra, ndiꞌi ni kúu ñaꞌñu íyo ra.] Tá káchi ra xiꞌin iin rata̱a tuꞌun yuꞌu ra xinaꞌa:
Tá káa tai, saa káa nuu ndivi nuu índuꞌu i xáꞌnda chiñu i nuu ndiꞌi naꞌa.
Ta nuu ñuꞌú, tá káa nuu ndíkundee xaꞌa i, saa káa ya.
Tatu tá káa nuu ndi̱kundee xaꞌa i, saa káa ñuu ivi,
¿ta maa kuchiñu vi naꞌa sikuaꞌa na veꞌe nuu koo i?
Mii i ku ra si̱kuaꞌa ndiꞌi ñaꞌa ya íyo nuu ndivi xiꞌin nuu ñuꞌú, káchi Ndioxi.
Soꞌva káchi yata̱a iin ra ndi̱kaꞌan ndoso tuꞌun Ndioxi ―káchi taEsteban xiꞌin nachiñu ikan.
Saa ndi̱kaꞌan ka ra xiꞌin na káchi ra saa:
―¿Ndachu soꞌo ni ndo? Tuun ni nima ndo, tá káa ndóꞌo̱ köo xíni Ndioxi saa íin ndo. Tá ndi̱xiyo xii yo, saa íin ndo, chi köo xíin ndo kuni soꞌo ndo yakáꞌan Ndioxi, chi kuaꞌan ndo contra Tachi Ndioxi.
Xii yo ta xa̱nduvaꞌa ni na xiꞌin ndiꞌi xii yo ndandi̱kaꞌan ndoso tuꞌun yuꞌu Ndioxi. ¿Ndisaa vi ndandi̱kaꞌan ndoso tuꞌun Ndioxi köo ndi̱xanduvaꞌa xii yo xiꞌin? Ta xa̱ꞌni na ndaki̱xi ndi̱tuꞌun xaꞌa rayii. Ta ndóꞌo̱ xa̱ꞌni ndo rayii ikan.
Vani ángel nake̱e nuu Ndioxi ku nandi̱tuꞌun xiꞌin xii yo ndi̱kiꞌin na ley Ndioxi yasi̱ndoo taMoisés ndaꞌa na, ta nani köo xíin ndo kandixa ndo ya ―káchi taEsteban xiꞌin nachiñu ikan.
Ya ku̱u tá ndi̱xiꞌi taEsteban
Tá xi̱ni soꞌo na yandi̱kaꞌan taEsteban xiꞌin na ta kini ka vi ndi̱saa na xiꞌin ra, ndakua ndíkaxi nuꞌu na xíto na nuu ra.
Ñaa ndi̱kaꞌan ra:
―¡Koto ndo toon! Núna nuu ndivi, ta xíto i Jesús rakúu Taa Rake̱e nuu Ndioxi, raki̱xi ñuu ivi yóꞌó. Xíto i ndíchi ra ñaꞌñu kuaꞌa Ndioxi ―káchi taEsteban xiꞌin na.
Tá xi̱ni soꞌo na ki̱xaá káꞌan ra ta ndi̱kasi ndaꞌa na soꞌo na ya ná küni soꞌo na yakáꞌan ra. Ñaa ndee ka vi ndi̱ndaꞌi koꞌo ndiꞌi na, ta iin ndi̱katin na ti̱in ñaꞌá na.
Ti̱in na ra ta̱va na ra kuaꞌan ra xiꞌin na nda nuu ñuu. Ta ikan ta̱va na chilo na. Ñaa xa̱á na kóꞌni na yuu sata ra xáꞌni ñaꞌá na. Ta íyo iin rakuaan, ranáni Saulo, ra ikan ndi̱kuiso chiñu xiꞌin chilo na.
Tá súkun na yuu sata raEsteban ta ki̱xaá ra káꞌan ra xiꞌin Ndioxi káchi ra saa:
―Tata Jesús, ndikiꞌin un yavaꞌa i ―káchi ra.
Ñaa si̱kusiti ra ta iin ndi̱ndaꞌi koꞌo ra káchi ra saa:
―Tata, kïꞌin un cuenta xaꞌa kuachi na, ya íkan na xiꞌin i ―káchi ra xiꞌin Ndioxi.
Tá ndi̱kaꞌan ra saa, ta ndi̱xiꞌi ra.
Ndíkun taSaulo xíka ra sata naꞌa nakándixa Jesús
1-2 Ta sava naꞌa nakáñuꞌu ni Ndioxi ku na si̱nduxin taEsteban, saa xáku ka vi na xaꞌa ra ndi̱xiꞌi ra. Ta taSaulo ikan ku iin randi̱xiyo yuꞌu xiꞌin nachiñu ya xa̱ꞌni na ra.
Suvi mi kivi ndi̱xiꞌi raEsteban, kivi ikan kua ki̱xaá tíxuꞌvi ni naꞌa nakándixa Jesús, nandóo ñuu Jerusalén. Xaꞌa ya ikan kua ndi̱xita ndiꞌi na kuaꞌan na inka ñuu yañúꞌu Judea ta sava na kuaꞌan ñuu yañúꞌu Samaria. Ta ndisaa nda apóstol ku ndandi̱ndoo ñuu Jerusalén.
Ta taSaulo ki̱xaá ra ndíkun ra sata nandíkun Jesús, kuakiꞌvi ra ini veꞌe na táva ra na, taa ku nda ñaꞌá ku ná, iin ñúu ndai ra na kuaꞌan xiꞌin ra veꞌe kaa.
Ndítuꞌun na tuꞌun xaꞌa Jesús xiꞌin nañuu Samaria
Ta ndiꞌi nandíkun Jesús, nandi̱xita kuaꞌan, ki̱xaá na ndítuꞌun na tuꞌun vaꞌa xaꞌa ra xiꞌin naꞌa. Ndiꞌi saa ñuu nuu kuaꞌan na ta ndítuꞌun na yavaꞌa xaꞌa ra.
Taꞌan nake̱e ikan ku tu taFelipe va ta ke̱e ra kuaꞌan ra chí estado Samaria. Káꞌan ndoso ra tuꞌun xaꞌa Jesús, ya kúu raCristo rati̱ꞌvi Ndioxi vaxi sikaku nañuu ivi.
chi kuaꞌa ni naꞌa na kúu mii tachi nduvaꞌa si̱ndaꞌa ra. Tá síndoo tachi nduvaꞌa na kée ya kuaꞌan ya, iin ndáꞌi koꞌo ya síndoo ñaꞌá ya. Kuaꞌa ku chi tu naꞌa namanko xiꞌin nandi̱ndichi xaꞌa, si̱ndaꞌa ra.
Xaꞌa ya ikan kua kúsini ka vi nañuu ikan.
Tasaa íyo iin ranáni Simón ta ratasi ku ra. Ta kuaꞌa ka vi naꞌa si̱ndaꞌvi ra nuu ndi̱xika ra ñuu yañúꞌu Samaria. Ndee ni taa kúu mii ra, káchi ra xiꞌin na.
Ta ndiꞌi na ikan xíni soꞌo ka vi na yakáꞌan ra xiꞌin na, navali ku na, nanaꞌnu ku na, ndiꞌi yaa na xíni soꞌo yakáꞌan ra. Ta káꞌan na xaꞌa ra káchi na saa:
―Ndee Ndioxi ya ki̱xi nuu ndivi kua kúu mii rayóꞌó ―káchi na xaꞌa ra.
Suvi xiꞌin mii yatasi ikan si̱ndaꞌvi ra na, yakan kándixa ni ñaꞌá na. Ta xa kuaꞌa ni tiempo si̱ndaꞌvi ra na kándixa na ra.
Tasaa ndi̱xaa taFelipe ndi̱tuꞌun ra xaꞌa Jesucristo ya ti̱ꞌvi Ndioxi ra vaxi ra sikaku ra yoo. Ta káꞌan ra ndá kuꞌva koo kaꞌnda chiñu Ndioxi nima yo. Ñaa kuaꞌa ka vi na ki̱xaá kándixa tuꞌun Ndioxi mi kivi ikan, taa ku nda, ñaꞌá ku ná, ndiꞌi na kándixa Jesús. Saa ndikun chíchi na.
Nda taSimón, ratasi, ka̱ndixa tuꞌun yandi̱kaꞌan taFelipe. Ta ndi̱xaꞌan ra chi̱chi ra xiꞌin na, saa ki̱xaá ra xíka ra xiꞌin taFelipe. Ndíkanda ka vi ini ra xaꞌa yatúꞌún Ndioxi íkan ra.
Saa ku̱ndaa ini nda apóstol ndandóo ñuu Jerusalén tuꞌun xaꞌa naSamaria. Tá ku̱ndaa ini nda ya ndi̱kiꞌin na ikan tuꞌun Ndioxi, tasaa ti̱ꞌvi nda taPedro xiꞌin taJuan, kuaꞌan nda ñuu ikan.
Tá ndi̱xaa taPedro xiꞌin taJuan Samaria ta ndi̱kaꞌan nda xaꞌa nakándixa Jesús xiꞌin Ndioxi ya ná ndikiꞌin na Tachi Ndioxi.
Saachi nda iin na ikan täꞌan ndikiꞌin Tachi ra, takua chi̱chi kuiti na tixin ndee Jesús.
Tasaa chi̱nuu ndaꞌa taPedro xiꞌin taJuan sata na, ta ndi̱kaꞌan nda xaꞌa na xiꞌin Ndioxi; ñaa ndi̱kiꞌin na Tachi Ndioxi.
Saa tá xi̱ni taSimón yandíkiꞌin na Tachi Ndioxi tá chínuu ndaꞌa nda sata na; ta ñaa xa̱á ra táxi ra xuꞌun ndaꞌa nda,
káchi ra saa:
―Taxi ndo ndee taꞌan yakúu mii ndo ñaa ndaꞌa i. Tá ná chinuu ndaꞌa i sata ndá ka naꞌa ta ná ndikiꞌin na Tachi Ndioxi ―káchi ra xiꞌin nda.
Saa ndi̱kuiin taPedro káꞌan ra xiꞌin ra:
Ta yóꞌo̱ küvi kiꞌvi un xiꞌin nde xachiñu un nuu Ndioxi, chi köo íyo ndaku nima un nuu ra.
Sindoo ya ndíkani ini un, ta nduku yamani nuu ra xaꞌa ya íyo nima un an sana xakaꞌnu ini ra xaꞌa un.
Saachi yóꞌo̱ ta köo íyo vaꞌa un. Tá káa iin ra núꞌni xiꞌin kaa va, saa káa un. Köo iin íyo ini un ya kuꞌun un ichi Ndioxi ―káchi taPedro xiꞌin taSimón ikan.
Saa ndi̱kuiin ra káꞌan ra:
―Kaꞌan loꞌo mii ndo xaꞌa i xiꞌin Ndioxi, ya ná kündoꞌo i taꞌan yandi̱kaꞌan un xiꞌin i ―káchi ra.
Sindiꞌi tá ndi̱kaꞌan ndoso taPedro xiꞌin taJuan tuꞌun vaꞌa xaꞌa Jesús ya ti̱ꞌvi Ndioxi ra ki̱xi ra sikaku ra yoñuu ivi yóꞌó, ta ndi̱xika nda mi Samaria ndi̱tuꞌun nda xiꞌin naꞌa. Tasaa ndi̱ko koo tuku nda kuaꞌan nda Jerusalén, ta ndítuꞌun nda xiꞌin ndiꞌi nandóo ñuu vali nuu yáꞌa nda kuaꞌan nda, ndítuꞌun nda xaꞌa Jesús xiꞌin na.
TaFelipe ndi̱kitaꞌan ra xiꞌin iin rataa rake̱e ñuu Etiopía
Saa ku̱u iin ichi ndi̱kaꞌan iin ángel Ndioxi xiꞌin taFelipe káchi ya saa:
―Kundichi kuáꞌan chí sur, chí ichi ya kéta Jerusalén kuaꞌan nda ñuu Gaza ya ndíkaa iku yuyu ―káchi ángel Ndioxi xiꞌin ra.
Tasaa ke̱e ra kuaꞌan ra. Tá kuaꞌan ra ichi ikan ta ndi̱kitaꞌan ra xiꞌin iin rake̱e inka país ya náni Etiopía. Tandu̱numa ku ra ikan ta xáchiñu ra nuu yáreina yánáni Candace, yáxáꞌnda chiñu nuu mii nañuu ra naEtiopía. Ta ndee ni chiñu kúu mii ra ikan nuu yá. Ndíso chiñu ra xiꞌin ndiꞌi xuꞌun yá. Ta ndi̱xaꞌan ra xa̱kaꞌnu ra Ndioxi veꞌe ñuꞌu kaꞌnu ñuu Jerusalén.
Saa ndi̱ko koo ra kuanuꞌu ra ñuu ra. Kánuu ra sata iin carreta itun ñúu kuai kuaꞌan ra. Ta níꞌi ra iin tutu káꞌvi ra kuaꞌan ra. Ta tutu yata̱a tandi̱kaꞌan ndoso tuꞌun yuꞌu Ndioxi, tanáni Isaías kua káꞌvi ra kuaꞌan ra.
Saa ndi̱kaꞌan Tachi Ndioxi xiꞌin taFelipe káchi ya saa:
―Kuyati kuaꞌan ndikitaꞌan un xiꞌin ra ínuu sata carreta kuaꞌan ñaa ―káchi ya xiꞌin ra.
Tasaa ku̱yati ra nuu ta ikan. Tá ku̱yati ra ta xi̱ni soꞌo ra káꞌvi ra tutu yata̱a taIsaías, tandi̱kaꞌan ndoso tuꞌun yuꞌu Ndioxi. Ñaa ndi̱ndakan tuꞌun ñaꞌá ra, káchi ra saa:
―Tata, ¿an kúndaa ini un unkua káꞌan tutu ya káꞌvi un ñaa? ―káchi ra xiꞌin ra.
Saa ndi̱kuiin ra káꞌan ra:
Ñaa ndi̱kaꞌan ra xiꞌin taFelipe ndaa ra sata carreta nuu ínuu ra ikan.
Saa nda̱a ra. Ta tuꞌun Ndioxi yakáꞌvi ra kuaꞌan ra, káchi ya saa:
Tá ndóꞌo iin levo kiti ndáka xitoꞌo ri kuaꞌan ri kuvi ri, saa ndo̱ꞌo ra.
Ni köo ndíkaꞌan ra tá kuaꞌan ra xiꞌin na kuvi ra.
Tá íkan levo loꞌo yayaa ndíchi ri xáꞌnda na kachi sata ri, saa i̱kan ra.
Yayaa xi̱ndichi ra nuu na, ni köo ndi̱xuna ra yuꞌu ra kaꞌan ra xiꞌin na.
Si̱kaꞌán na nuu ra, ta köo ndi̱kan na yandaa xiꞌin ra.
Ndaꞌvi ra, ni seꞌe ra köo, ni seꞌe sikua ra köo,
chi kama ni si̱ndiꞌi na xaꞌa ra, xa̱ꞌni ñaꞌá na, káchi tuꞌun Ndioxi yata̱a taIsaías, yakáꞌvi taEtiopía ikan kuaꞌan ra.
Saa ndi̱kaꞌan ra ikan xiꞌin taFelipe, káchi ra saa:
―¿An xíni un unku xaꞌa káꞌan ya? Tatu xíni un ta ikan loꞌo un yamani ndikani un nuu i, chi köo xíni i an xaꞌa mii taIsaías káꞌan ya, an xaꞌa inka na káꞌan ya? ―káchi ra xiꞌin taFelipe.
Saa ndi̱kuiin taFelipe káꞌan ra:
―Xaꞌa Jesús va káꞌan ya ―káchi ra.
Tasaa ki̱xaá ra ndíkani ndiꞌi ra nuu ra sínaꞌa ñaꞌá ra unkua káchi yaka̱ꞌvi ra. Ñaa xa̱á ra ndítuꞌun ra tuꞌun vaꞌa xaꞌa Jesús xiꞌin ra ikan.
Saa yáꞌa nda kuaꞌan nda iin ñaꞌñu nuu ndíkaa tikuii. Tasaa ndi̱kaꞌan ra ikan xiꞌin taFelipe, káchi ra saa:
―Yóꞌó ndíkaa tikuii ta ¿an ndá ka ñaꞌa kúmani nuu i saa kuchiñu kuchi i xiꞌin ndee Jesús? ―káchi ra xiꞌin taFelipe.
―Tatu ndinuu ini un kándixa un yandi̱kaꞌan i xiꞌin un ta vaꞌa kuchi va un ―káchi ra xiꞌin ra.
Saa ndi̱kuiin ra káꞌan ra:
―Ndinuu ini i kándixa i. Kándixa i ya kúu Jesucristo Seꞌe Ndioxi raki̱xi sikaku yo ñuu ivi ―káchi ra.
Saa xa̱ꞌnda ra chiñu ya ná kundatun kuai xiꞌin tun carreta. Ñaa nu̱u taEtiopía xiꞌin taFelipe ndi̱xaa nda ini tikuii. Saa si̱kuchi ñaꞌá taFelipe.
Tá ndiꞌi ka̱na koo nda ini tikuii ikan, ta ndi̱kiꞌin Tachi Ndioxi taFelipe kuaꞌan ra; ni köo ka ra ndi̱xini take̱e ñuu Etiopía ikan. Saa nda̱a tuku ra sata carreta ra kuaꞌan ra; kúsini ka vi ra kuaꞌan ra.
Ta taFelipe nda nuu ñuu yanáni Azoto ndi̱tuvi ra. Ñaa ndítuꞌun ra tuꞌun vaꞌa xaꞌa Jesús kuaꞌan ra. Iin iin ñuu nuu yáꞌa ra kuaꞌan ra ta ndítuꞌun ra xaꞌa Jesús xiꞌin ndiꞌi na. Ndítuꞌun ra saa xiꞌin na kuaꞌan ra, iin saa nda ndi̱xaa ra ñuu Cesarea.
Ya ku̱u nuu ki̱xaá ndíkun taSaulo ichi Jesús
(Hch. 22:6-16; 26:12-18)
Ta taSaulo xíka ra káꞌan ra ya sindiꞌi xaꞌa ndiꞌi ra nakándixa Tata yo Jesucristo. Iin kaꞌni yaa ra na, káchi ra. Xaꞌa ya ikan kua ke̱e ra ndi̱xaꞌan ra nuu sutu, ra ínuu nuu ndiꞌi ndasutu.
Ndi̱xaꞌan ra ndúku ra tutu yandikuiin xaꞌa ra kuꞌun ra nuu ndasutu veꞌe ñuꞌu ya íyo ñuu Damasco, ya ná taxi nda ichi ndaꞌa ra kiꞌvi ra ini ndiꞌi veꞌe ñuꞌu tiin ra nandíkun Jesús. Taa ku nda, ñaꞌá ku ná ta iin tiin yaa ra na taan ra veꞌe kaa ñuu Jerusalén, káchi ra.
Tasaa ke̱e ra kuaꞌan ra. Tá xa kuaꞌan kúyati ra xaa ra ñuu Damasco, ta iin ku̱u soꞌva ke̱ta iin ñu̱ꞌu̱ nuu ndivi ta iin ndi̱yeꞌe taxan. Ñaa ndi̱kava nduu ndiꞌi ya sata ra.
Saa ndu̱va ra kuaꞌan ra nuu ñuꞌú, ta xi̱ni soꞌo ra iin tachi taa káꞌan ya xiꞌin ra, káchi ya saa:
―Saulo, Saulo, ¿ndachu kua xíka un sítixuꞌvi un yeꞌe? ―káchi ra xiꞌin ra.
Saa ndi̱kuiin ra káꞌan ra:
―¿Unku yóꞌo̱, Tata? ―káchi ra.
Ñaa ndi̱kuiin ra káꞌan ra:
Ñaa ki̱xaá kísi ya ra íꞌvi ka vi ra, saa ndi̱kuiin ra káꞌan ra:
―¿Unkua ikan i kúni un, Tata? ―káchi ra.
Tasaa ndi̱kuiin Tata yo Jesús ndi̱kaꞌan ra xiꞌin ra:
―Kuandikoo; siloꞌo xaa un ñuu Damasco, ta ñaa kaꞌan na xiꞌin un unkua xíniñuꞌu un ikan un ―káchi Jesús xiꞌin ra.
Ta ndi̱ndiꞌvi ka vi nda ítaꞌan kuaꞌan xiꞌin ra, saachi xi̱ni soꞌo nda tachi taa ikan ndi̱kaꞌan ya xiꞌin taSaulo, sundi nda iin naꞌa köo ndi̱xini nda.
Ñaa ndi̱kundichi taSaulo, xúna ra nuu ra, ndúku ra koto ra ta köo ndi̱kuvi ka koto ra. Saa ti̱in nda kuaꞌan xiꞌin ra ndaꞌa ra, ta ndi̱kundaka ñaꞌá nda kuaꞌan ra xiꞌin nda ñuu Damasco.
Ikan xi̱nduꞌu ra, ta ni köo ndi̱kuvi koto ra uni kivi, ni köo ndi̱xixi ra ni tikuii köo ndi̱xiꞌi ra. Saa ndi̱xiyo ra xi̱nduꞌu ra.
Ta ndi̱tuvi Tata yo Jesús nuu iin ra íyo mi ñuu Damasco ikan ta randíkun Jesús ku ra ta náni ra Ananías, saa ndi̱kaꞌan ra xiꞌin ra:
―Ananías ―káchi ra.
Saa ndi̱kuiin taAnanías káꞌan ra:
―¿Unkua kúni un, Tata?, yóꞌó íin i ―káchi ra.
Saa ndi̱kaꞌan Tata yo Jesús xiꞌin ra:
―Kundichi kuáꞌan ichi ya náni Ichi Kuáꞌá. Ta ichi ikan íyo veꞌe iin tanáni Judas, ta veꞌe ra ikan ndakan tuꞌun un xaꞌa taSaulo, take̱e ñuu Tarso, saachi vitin íyo ra ikan káꞌan ra xiꞌin i.
Ta si̱tuvi ya nuu ra xi̱ni ra yóꞌo̱ ndi̱xaa un chínuu ndaꞌa un xiꞌni ra ta ndi̱nuna nuu ra túvi ra ―káchi Jesús xiꞌin taAnanías.
Saa ndi̱kuiin taAnaniás ikan káꞌan ra xiꞌin Jesús káchi ra saa:
―Tata, xa kuaꞌa ni naꞌa ndítuꞌun xaꞌa taSaulo ya xánduvaꞌa ni ra xiꞌin nataꞌan i nandíkun yóꞌo̱, nandóo ñuu Jerusalén.
Saa ndi̱kuiin Tata yo Jesús káꞌan ra:
―Vani saa va íkan ra, ta kuaꞌan koto un ra, chi ra ikan ku ra ndi̱kaxin i kuꞌun ra ndituꞌun ra xaꞌa i xiꞌin naꞌa naköo kúu Israel, nda rey ndaxáꞌnda chiñu nuu na ndituꞌun ra xiꞌin. Saa kuꞌun tu ra ndituꞌun ra xaꞌa i xiꞌin naIsrael va.
Ta kaꞌan ndiꞌi i xiꞌin ra ndá kuꞌva ndoꞌo ra xaꞌa i ―káchi Jesús xiꞌin taAnanías.
Saa ke̱e ndixa ra ikan kuaꞌan ra veꞌe nuu íyo taSaulo. Ndi̱xaa ra chi̱nuu ndaꞌa ra xiꞌni ra, ta ndi̱kaꞌan ra xiꞌin ra, káchi ra saa:
―Ñani Saulo, Tata yo Jesús, randi̱tuvi nuu un tá vaxi un ichi, ra ikan ku rati̱ꞌvi yeꞌe vaxi i kaꞌan i xiꞌin un ya ná kuvi ndikuna tuku nuu un, ta ndikiꞌin un Tachi Ndioxi koo ya xiꞌin un ―káchi taAnanías xiꞌin taSaulo.
Tá ndi̱kaꞌan ra saa xiꞌin ra ta iin ku̱u soꞌva ndi̱koyo ñaꞌa nuu ra; tá íin ndiuchi sata tiaka, saa íin ya ndi̱koyo nuu ra. Ñaa ndi̱kuna nuu ra. Tasaa ndi̱kundichi ra, ñaa si̱kuchi ñaꞌá taAnanías tixin ndee Jesús.
Saa xi̱xi ra ta ndi̱kiꞌin ra ini ra. Ñaa ndi̱ndoo ra ndi̱xiyo ra soo uvi ndaa ka kivi xiꞌin nandíkun Jesús, nandóo mi ñuu Damasco ikan.
TaSaulo káꞌan ndoso ra tuꞌun xaꞌa Jesús ñuu Damasco
Tasaa ki̱xaá ra xíka ra veꞌe ñuꞌu naIsrael mi ñuu Damasco ikan, xíka ra ndítuꞌun ra xiꞌin naꞌa xaꞌa Jesús káchi ra saa:
―Indaa kulu Jesús ku rakúu Seꞌe Ndioxi ―káchi ra xiꞌin na.
Ta ndíkanda ka vi ini na xíto na nuu ra. Ñaa xa̱á na káꞌan na:
―¿An süvi raxánduvaꞌa xiꞌin nakándixa ni Jesús nandóo ñuu Jerusalén ku rayóꞌó? Suvi xaꞌa yañaa vaxi ra tiin ra na kuꞌun na xiꞌin ra taxi ra kuachi xaꞌa na ndaꞌa ndasutu naꞌnu ñuu ikan ―káchi na ikan soꞌva.
Ta na ikan vani káꞌan na xaꞌa ra ta köo ndáa ra kuu na, ndinuni loꞌo ka káꞌan ra xiꞌin na xaꞌa Jesús. Ndíkani ra nuu na ya kúu Jesucristo rati̱ꞌvi Ndioxi vaxi sikaku yoo. Xaꞌa yayóꞌó kua köo ndíniꞌi na yakaꞌan na xiꞌin ra.
Síkaku taSaulo mii ra nuu naIsrael
Sindiꞌi ndi̱yaꞌa kuaꞌa ni kivi, ta chi̱taꞌan tuꞌun sava naIsrael ya kaꞌni na taSaulo.
Saa ku̱ndaa ini ra ya xíka na ndáa ñaꞌá na, nduvi niuun ndóo na ndáa ñaꞌá na yeꞌe nuu íyo nama ya ndási ndiꞌi nuu ñuu na. Ndáa na ra ya kaꞌni ñaꞌá na.
Ndi̱xaa taSaulo ñuu Jerusalén ndi̱kitaꞌan ra xiꞌin nakándixa Jesús
Saa tá ndi̱xaa taSaulo ñuu Jerusalén ta ku̱ni ra ndikitaꞌan ra xiꞌin na ndíkun Jesús, nandóo ikan. Ta köo ndi̱xiin na kutaꞌan na xiꞌin ra chi íꞌvi na nuu ra. Süvi yandixa kua ndi̱kundikun ra Jesús, káꞌán na.
Ta iin randíkun Jesús ku rachi̱ndee taSaulo; Bernabé náni ra. Ra ikan ku randáka taSaulo ndi̱xaꞌan ra xiꞌin ra nuu nda apóstol. Saa ndi̱tuꞌun ra xiꞌin nda ya ndi̱tuvi Jesús nuu taSaulo ta ndi̱kaꞌan ra xiꞌin ra:
―Xaꞌa ya ikan kua vaꞌa ndi̱nama ini ra ndi̱kundikun ra Jesús. Yakan tá ndi̱xiyo ra ñuu Damasco ta köo ndi̱ndiꞌvi ra, ndinuni loꞌo ndi̱kaꞌan ndoso ra tuꞌun xaꞌa Jesús ―káchi taBernabé xiꞌin nda.
Tá xi̱ni soꞌo nda tuꞌun ikan, saa ndi̱xinu ini nda ndi̱ndoo taSaulo xiꞌin nda ñuu Jerusalén. Ñaa ndi̱kitaꞌan ra ki̱xaá ra xíka ra xiꞌin nda.
Ndinuni loꞌo xíka ra ndítuꞌun ra xaꞌa Tata yo Jesús xiꞌin naꞌa, ta ni köo íꞌvi ra káꞌan ra xiꞌin naIsrael, nakáꞌan tuꞌun griego, ta na ikan ndúku na kuꞌva kaꞌni ñaꞌá na.
Tá xi̱ni nandíkun Jesús ya kúni na ikan kaꞌni na taSaulo, ta ñaa ta̱va ñaꞌá na ndi̱kiꞌin na ra kuaꞌan xiꞌin na chí ñuu Cesarea. Ta ikan ti̱ꞌvi ñaꞌá na kuaꞌan ra chí Tarso, [ñuu nuu ka̱ku ra].
Sindiꞌi ndi̱yaꞌa kuaꞌa kivi ta köo ka nandi̱xanduvaꞌa xiꞌin nandíkun ichi Jesús, nandóo Judea tin nandóo Galilea xiꞌin nandóo Samaria. Vaꞌa ni xi̱ndoo na. Káñuꞌu ni na Ndioxi. Ta mii Tachi Ndioxi chíndee na, ñaa ndúndee ka na kándixa na Jesús. Tasaa ndúkuaꞌa tu na ndíkundikun ichi va ra.
Ta apóstol Pedro síndaꞌa ra iin tanáni Eneas
Saa ku̱u ke̱e taPedro kuaꞌan ra iin iin ñuu, xíka ra xíto ra nandíkun Jesús. Saa ndi̱xaa tu ra xíto ra nandóo nda ñuu Lida.
Tá ndi̱xaa ra ikan, ta ndi̱taꞌan ra iin ranáni Eneas; randi̱ndichi xaꞌa ku ra ikan ta xa ndi̱xinu una kuiya índuꞌu ra ikan nuu xito, küvi kaka ra.
Saa ndi̱kaꞌan taPedro xiꞌin ra, káchi ra saa:
―Tata, vitin síndaꞌa Jesucristo yóꞌo̱. Kuándikoo, ndaniꞌi un xito un ―káchi ra xiꞌin ra.
Tá ndi̱kaꞌan soꞌva ra xiꞌin ra, tasaa ndikun ndi̱koo ra, ndu̱vaꞌa ra.
Tá ku̱ndaa ini ndiꞌi mii nañuu Lida ikan xiꞌin nandóo ñuu Sarón ya ndu̱vaꞌa ra ikan, ta ndi̱kundikun na ichi Jesús.
Si̱taku taPedro iin yánáni Dorcas
Ñaa ki̱ꞌin kueꞌe yá; ndee ka vi ndo̱ꞌo yá, ta ndi̱xiꞌi yá. Saa si̱kuchi na yá, ki̱ꞌin na ikin kuñu yá chi̱kaa na ini piso ni̱nu.
Ta yati ndíkaa ñuu Jope xiꞌin ñuu Lida nuu ndi̱xaa taPedro. Ñaa ku̱ndaa ini nandíkun Jesús ya ndi̱xaa taPedro ñuu ikan. Ta ti̱ꞌvi na uvi ndataa kuaꞌan nda xiꞌin chiñu nuu ra ya ná kixi ra, ta kama ni ná kixi ra, káchi na xiꞌin chiñu kuaꞌan nuu ra.
Saa ke̱e nda ikan ndi̱xaꞌan nda nuu taPedro ta ndi̱kiꞌin ra kuaꞌan ra xiꞌin nda. Ndi̱xaa nda xiꞌin ra veꞌe yá, nda̱a nda xiꞌin ra piso ni̱nu nuu índuꞌu ikin kuñu yá. Ta iin ndi̱katin nándaꞌvi xáku ka vi ná xaꞌa yá. Sínaꞌa ná toto yasi̱kuaꞌa yá, tá täꞌan kuvi yá.
Ñaa xa̱ꞌnda taPedro chiñu ya ná kee ndiꞌi na cuarto nuu índuꞌu yá. Tasaa ke̱e na. Tá ke̱e ndiꞌi na, ta ñaa ndi̱kusiti ra ki̱xaá ra káꞌan ra xiꞌin Ndioxi. Saa ndi̱koto ra nuu yá, káꞌan ra xiꞌin yá, káchi ra saa:
―Nana Tabita, kuándikoo ―káchi ra xiꞌin yá.
Saa ndi̱kuna nuu yá. Tá xi̱ni yá taPedro, ta ndi̱koo yá ndi̱kunduꞌu koo yá.
Saa ti̱in ra ndaꞌa yá chi̱ndee ra yá ndi̱kundichi yá. Ñaa ka̱na ra ndiꞌi nandíkun Jesús xiꞌin nándaꞌvi, náxi̱taꞌan xiꞌin yá. Ka̱na ra na si̱naꞌa ra yá nuu na ya ndi̱taku yá.
Ñaa ku̱ndaa ini ndiꞌi naꞌa nandóo ñuu Jope, ta kuaꞌa ka vi na ka̱ndixa Jesús.
Saa ndi̱ndoo taPedro ndi̱xiyo ra ñuu Jope ikan. Naꞌa loꞌo ka ndi̱ndoo ra ndi̱xiyo ra veꞌe iin tanáni Simón, raxáchiñu xiꞌin ñii kiti.
TaPedro xiꞌin taCornelio
Ndi̱xiyo iin rasoldado xi̱nani Cornelio ñuu Cesarea, ta kúu mii ra ikan chiñu nuu iin ciento ndasoldado ñuu Roma. Ta tiꞌvi nda ikan káꞌan na xiꞌin Batallón Italiana.
Ta káñuꞌu ni taCornelio Ndioxi xiꞌin naveꞌe ra. Ndiꞌi saa ichi káꞌan ra xiꞌin Ndioxi ta chíndee ni ra naIsrael, nandaꞌvi. Chíndee ra na xiꞌin xuꞌun.
Ta iin kivi kuꞌva kaa uni xikuaa si̱tuvi ya nuu ra, xi̱ni ra iin ángel Ndioxi ndi̱kiꞌvi ya ini veꞌe nuu ndíkaa ra. Tasaa ndi̱kaꞌan ya xiꞌin ra káchi ya saa:
―¡Tata Cornelio! ―káchi ya xiꞌin ra.
Saa ndi̱koto ra nuu ángel ikan, íꞌvi ka vi ra. Saa ndi̱kaꞌan ra:
―¿Unkua kúni un, Tata? ―káchi ra.
―Xi̱ni soꞌo ndiꞌi Ndioxi yandi̱kaꞌan un xiꞌin ra ta xi̱ni tu ra yavaꞌa íkan un xiꞌin nandaꞌvi va.
Yakan vitin ta tiꞌvi naꞌa ná kuꞌun na ñuu Jope ndikiꞌin na taSimón Pedro kixi ra xiꞌin na.
Ta íyo ra ikan veꞌe iin ranáni Simón, raxáchiñu xiꞌin ñii kiti, ta yati yuꞌu nduta ñuꞌu íyo veꞌe ra. RaSimón Pedro ikan ku rakaꞌan xiꞌin un unkua xíniñuꞌu un ikan un ―káchi ángel Ndioxi xiꞌin taCornelio.
Saa ke̱ta ángel ikan kuaꞌan ya. Tá ke̱ta ya kuaꞌan ya ta ka̱na taCornelio uvi ndaxáchiñu nuu ra xiꞌin iin rasoldado. Ta rasoldado ikan káñuꞌu ni tu ra ikan va Ndioxi, ta vaꞌa ni ítaꞌan nda xiꞌin taꞌan nda.
Ka̱na ra nda ikan ta ndi̱tuꞌun ra xiꞌin nda xaꞌa ya ndi̱kaꞌan ángel Ndioxi xiꞌin ra. Tá ndi̱ꞌi ndi̱tuꞌun ra xiꞌin nda, ta ti̱ꞌvi ra nda kuaꞌan nda ñuu Jope.
Ñaa ndi̱tuvi inka kivi tá xa kúyati nda kixaa nda ñuu Jope ikan ta kua iin kuꞌva kaxuvi nduvi, saa nda̱a taPedro xiꞌni veꞌe. Nda̱a ra káꞌan ra xiꞌin Ndioxi.
Saa xa̱á káꞌun ka vi ini ra, kúni kuxi ra. Tá xánduvi na kuxi ra ta si̱tuvi ya nuu ra.
Xi̱ni ra xa̱á xúna nuu ndivi ta ke̱ta iin ñaꞌa váxi nuu ya nuu ñuꞌú. Tá káa iin manta chee, saa káa ya, núꞌni kumi saa nuu ya.
Ta ñúꞌu kiti ini ya, nda tá nuu ri ñúꞌu ini ya. Kiti kumi xaꞌa tin kiti ñúu ndai tixin nuu ñuꞌú xiꞌin kiti ndáchi.
Ñaa xi̱ni soꞌo ra tachi iin naꞌa; káꞌan na xiꞌin ra káchi na saa:
―Pedro, kundichi, kaꞌni iin kiti kuxi un ―káchi na xiꞌin ra.
Saa ndi̱kuiin ra káꞌan ra:
―Küvi kuxi i riñaa, Tata, chi kiti yakua ku rí káchi un xiꞌin ley yata̱a taMoisés ―káchi ra.
Saa xi̱ni soꞌo tuku ra káꞌan na xiꞌin ra, káchi na saa:
―Ñaꞌa ya nda̱sa yaa Ndioxi ta käꞌan un xaꞌa ya yakua ya ―káchi na xiꞌin ra.
Uni ichi xi̱ni soꞌo ra tuꞌun ikan, tasaa ndi̱ko koo tuku manta ikan kuaꞌan ya nuu ndivi.
Tá ndi̱xaa nda veꞌe ra ikan ta ndee ka vi ndi̱kaꞌan nda, káchi nda saa:
―¿An yóꞌó íyo iin ranáni Simón Pedro? ―káchi nda.
Saa xíka ka vi ini taPedro xaꞌa yaxi̱ni ra, ta ndi̱kaꞌan Tachi Ndioxi xiꞌin ra, káchi ya saa:
―Koto un, ñaa ki̱xaa uni ndataa ndákan tuꞌun nda xaꞌa un.
Kundichi kuanuu kuꞌun un xiꞌin nda, käka uvi ini un kuꞌun un xiꞌin nda saachi yeꞌe ti̱ꞌvi nda vaxi nda ―káchi Tachi Ndioxi xiꞌin ra.
Saa nu̱u taPedro ndi̱xaa ra nuu ndíta nda, ta ndi̱kaꞌan ra xiꞌin nda, káchi ra saa:
―Yeꞌe ku ra ndákan tuꞌun ndo xaꞌa. ¿Ndá chiñu kúni ndo yeꞌe? ―káchi ra xiꞌin nda.
Saa ndi̱kuiin nda káꞌan nda:
―TaCornelio, iin raxáꞌnda chiñu nuu iin ciento nasoldado ñuu Roma, ti̱ꞌvi ndeꞌe vaxi nde nuu un. Vaꞌa ni taa ku mii ra ikan; káñuꞌu ni ra Ndioxi ta ndiꞌi naIsrael vaꞌa ni káꞌan na xaꞌa ra, kúꞌvi ni ini na xíni ñaꞌá na. Ta ndi̱tuvi iin ángel Ndioxi nuu ra nuu ndi̱kaꞌan ya xiꞌin ra ya ná kana ra yóꞌo̱ kuꞌun un veꞌe ra, ndituꞌun un xiꞌin ra ta kuni soꞌo ra yakaꞌan un xiꞌin ra ―káchi nda ikan xiꞌin taPedro.
Tasaa ndi̱kaꞌan ra xiꞌin nda ndi̱kiꞌvi nda veꞌe. Ñaa ndi̱ndoo nda xiꞌin ra ndi̱kixi nda ñǔu ikan. Ta inka kivi ndi̱tuvi xitaan ndi̱kiꞌin taPedro kuaꞌan ra xiꞌin nda, kuaꞌan tu sava nakándixa Jesús na íyo ñuu Jope ikan va xiꞌin ra.
Inka kivi ndi̱xaa nda ñuu Cesarea nuu íyo taCornelio. Ndi̱kitaꞌan ra íyo ra xiꞌin ndiꞌi nataꞌan ra xiꞌin naxíni taꞌan xiꞌin ra; ndóo na ndátun na taPedro.
Tá ndi̱xaa taPedro veꞌe taCornelio, ta ke̱ta taCornelio si̱kusiti ra nuu ra ya xakaꞌnu ñaꞌá ra.
Ñaa nda̱niꞌi ñaꞌá taPedro ndi̱kaꞌan ra xiꞌin ra:
―Kundichi, küsiti un nuu i saachi tá káa yóꞌo̱ saa káa tu yeꞌe va; süvi Ndioxi ku i ―káchi ra xiꞌin ra.
Káꞌan ka ra xiꞌin taCornelio, tasaa ndi̱kiꞌvi ra ini veꞌe. Tá ndi̱kiꞌvi ra ini veꞌe, ta xi̱ni ra naꞌa nandi̱kaya ndóo xiꞌin taCornelio.
Ñaa ndi̱kaꞌan ra xiꞌin na:
Xaꞌa ya ikan kua köo ndi̱xindatun i. Tá ku̱ndaa ini i ya kána un yeꞌe, ta ndikun ndi̱kiꞌin i vaxi i, ¿ta ndá xaꞌa kua kána un yeꞌe vaxi i? ―káchi taPedro xiꞌin taCornelio.
Tasaa ndi̱kuiin ra káꞌan ra:
―Ná ndituꞌun i xiꞌin un unkua ndo̱ꞌo i. Xa xínu kumi kivi kua índuꞌu i veꞌe i, tá kuꞌva hora yóꞌó kua, íyo i xíxi suꞌun i ta káꞌan i xiꞌin Ndioxi xikuaa, ta ndi̱tuvi iin taa nuu i. Yéꞌe ka vi toto ndíxi randi̱tuvi nuu i,
ndi̱kaꞌan ra xiꞌin i, káchi ra saa: "Tata Cornelio, xi̱ni soꞌo Ndioxi yakáꞌan un xiꞌin ra xiꞌin ya íkan un xiꞌin naꞌa nandaꞌvi.
Ta vitin tiꞌvi naꞌa ná kuꞌun na ñuu Jope ndikiꞌin na taSimón Pedro. Ná kuꞌun na veꞌe iin ranáni Simón, raxáchiñu xiꞌin ñii. Veꞌe ra ikan íyo ra, ta yati yuꞌu nduta ñuꞌu íyo veꞌe ra. Ná kixi ra, ta ndituꞌun ra xiꞌin un", káchi ángel xiꞌin i.
Tá ndi̱kaꞌan ángel ikan xiꞌin i ta ndikun ti̱ꞌvi i ndayóꞌó xaa nda ndikiꞌin nda yóꞌo̱. Vaꞌa ni kúu xa̱a un, ndi̱xaꞌvi un xaꞌa ya vaxi un. Ta vitin ndi̱kitaꞌan ndiꞌi nde ndóo nde kúni nde kuni soꞌo nde yandi̱kaꞌan Ndioxi xiꞌin un kaꞌan un xiꞌin nde ―káchi taCornelio xiꞌin taPedro.
Yakáꞌan taPedro veꞌe taCornelio
Saa ki̱xaá taPedro káꞌan ra xiꞌin na káchi ra saa:
―Vitin ku̱ndaa ini i, iin káchi ndaa yaꞌvi ndiꞌi yo nuu Ndioxi.
Iin kachi kúꞌvi ini ra xíni ra ndiꞌi kúu nañuu ivi, kúꞌvi ini ra xíni ra ndiꞌi nakáñuꞌu ñaꞌá, na íkan yavaꞌa.
Ta ndi̱kaꞌan ndoso Ndioxi xiꞌin ndeꞌe Israel, ndi̱kaꞌan ra káchi ra, Jesucristo ku ra kaꞌnu nuu ndiꞌi nañuu ivi yóꞌó. Ta tixin ra ikan síkaku Ndioxi yoo, tasaa táxi ra ichi ndaꞌa yo ya koo vaꞌa yo xiꞌin ra ―káchi taPedro xiꞌin na.
Saa káꞌan ka ra xiꞌin na, káchi ra saa:
―Xa xíni mii ndo unkua ku̱u ndiꞌi ni kúu ñuu Israel. Xiꞌna taJuan ndi̱xika ndi̱kaꞌan ndoso tuꞌun Ndioxi xiꞌin naꞌa ya ndiko koo ini na kandixa na Ndioxi tasaa kuchi na.
Sindiꞌi ki̱xaá Jesús, rañuu Nazaret, sínaꞌa ra naꞌa nandóo estado Galilea. Ta xi̱ni soꞌo ndo ndá kuꞌva ta̱xi Ndioxi ndee ra ndaꞌa Jesús ndu̱ndee ra xiꞌin Tachi Ndioxi ya xanduvi ra chiñu nuu Ndioxi. Ta nina yavaꞌa i̱kan Jesús saachi Ndioxi íyo xiꞌin ra. Ta ndi̱xika ra si̱ndaꞌa ra nakúꞌvi, saa chi̱ndee ra nakúu mii tachi nduvaꞌa.
Yeꞌe xiꞌin ndataꞌan i ku ndekúu testigo xaꞌa ndiꞌi ñaꞌa yavaꞌa i̱kan Jesús ñuu Jerusalén xiꞌin ndiꞌi ka ñuu yañúꞌu estado Judea. Xaꞌa yavaꞌa i̱kan ra ta xa̱ꞌni ñaꞌá na; chi̱nuu na ra kandika iin itun cruzin, ta ikan xa̱ꞌni ñaꞌá na.
Sundi Ndioxi ta si̱nditaku ñaꞌá ra, ndi̱taku ra kivi uni. Si̱tuvi Ndioxi ra nuu nde.
Ta ti̱ꞌvi ra ndeꞌe kaꞌan ndoso nde tuꞌun Ndioxi tin ndituꞌun nde xiꞌin na ya kúu Jesús juez, raxánani kuachi natáku tin nandii.
Xa yachi ndi̱kaꞌan ndakáꞌan ndoso tuꞌun yuꞌu Ndioxi xaꞌa Jesús, ndi̱kaꞌan nda tá ná kandixa ñaꞌá na ta xaa kaꞌnu ini ra xaꞌa kuachi na xiꞌin ndee ra.
Naꞌa na köo kúu Israel ndíkiꞌin na Tachi Ndioxi
Káꞌan ka taPedro ta nu̱u Tachi Ndioxi sata naxíni soꞌo yakáꞌan ra.
Ñaa iin ndi̱kanda ini ndaIsrael, ndakándixa Jesús, ndandi̱xaa xiꞌin taPedro; ndi̱kanda ini nda xíto nda ya ki̱xaa tu Tachi Ndioxi sata naköo kúu Israel va.
Saachi xi̱ni soꞌo nda káꞌan na ikan inka nuu tuꞌun, saa káꞌan na yavaꞌa xaꞌa Ndioxi.
Saa ndi̱kaꞌan taPedro káchi ra saa:
―Tá kúu yoo ndi̱kiꞌin yo Tachi Ndioxi ta chi̱chi yo, tasaa tu nayóꞌó va, ndi̱kiꞌin na Tachi Ndioxi. Ta unku vi yoo ya kasi yo nuu na täxi yo kuchi na. Vaꞌa kuchi tu nayóꞌó va ―káchi ra.
Ñaa xa̱ꞌnda ra chiñu ya kuchi na ikan tá kuꞌva xa̱ꞌnda chiñu Jesucristo, ya kúni kachi ya ndi̱kundikun ñaꞌá na. Ta ndi̱xikan na yamani nuu taPedro xiꞌin ndakuaꞌan xiꞌin ra ya ndoo nda soo uvi ndaa ka kivi xiꞌin na.
Ndítuꞌun taPedro xiꞌin nañuu Jerusalén nakándixa Jesús
Saa ku̱u ku̱ndaa ini nda apóstol xiꞌin nakándixa Jesús nandóo estado Judea, ku̱ndaa ini na xaꞌa naꞌa naköo kúu Israel ya ndi̱kiꞌin tu na ikan va tuꞌun Ndioxi.
Ñaa tá ndi̱ko koo taPedro ndi̱xaa ra ñuu Jerusalén ta ki̱xaá sava nandíkun Jesús, nakúu Israel, ki̱xaá na ndáꞌi na xiꞌin ra,
káchi na saa:
―¿Ndachu i̱kan un saa?; ndi̱xaꞌan un veꞌe naꞌa naköo kúu Israel, xi̱xi un xiꞌin na. Väꞌa ndi̱kan un chi ndi̱xaꞌan un xi̱xi un xiꞌin na ikan ta köo tuni Ndioxi kúu mii na ―káchi na xiꞌin taPedro.
Saa ndi̱kuiin ra xa̱á ndítuꞌun ndiꞌi ra xiꞌin na ndá kuꞌva ndi̱xiyo xaꞌa ya, saa káꞌan ra xiꞌin na káchi ra saa:
―Tá ndi̱xiyo i ñuu Jope, ta íyo i káꞌan i xiꞌin Ndioxi, saa si̱tuvi ya nuu i. Xi̱ni i iin manta chee vaxi nuu ya nuu ndivi ta núꞌni kumi saa nuu ya; vaxi nuu ya nuu i.
Tasaa xi̱ni soꞌo i ndi̱kaꞌan na xiꞌin i, káchi na saa: "Pedro, kundichi kaꞌni un iin ri kuxi un", káchi na xiꞌin i.
Saa ndi̱kuiin i káꞌan i: "Küvi ikan i saa, Tata, chi köo xíxi i kuñu kiti yakua", káchi i.
Ñaa ndi̱kaꞌan tuku na xiꞌin i káchi na saa: "Ñaꞌa yanda̱sa yaa Ndioxi ta käꞌan un xaꞌa ya yakua ya", káchi tachi na ikan xiꞌin i.
Uni ichi ku̱u saa. Tá ndiꞌi ta ndi̱ko koo tuku manta ikan kuaꞌan ya nuu ndivi.
Tá ndiꞌi soꞌva si̱tuvi ya nuu i, ta ndi̱xaa uni ndataa ke̱e ñuu Cesarea. Ndi̱xaa nda veꞌe nuu ndi̱xiyo i ndákan tuꞌun nda xaꞌa i.
Ñaa ndi̱kaꞌan Tachi Ndioxi xiꞌin i ya ná käka uvi ini i kuꞌun i xiꞌin nda. Saa ndi̱kiꞌin i kuaꞌan i xiꞌin nda, ndi̱xaꞌan tu sava ndataꞌan yo yóꞌó va xiꞌin i. Iñu ku nda ndi̱xaꞌan xiꞌin i. Ndi̱xaa nde veꞌe iin ranáni Cornelio.
Ta ndi̱tuꞌun ra ikan xiꞌin nde ndá kuꞌva ndi̱tuvi iin ángel Ndioxi veꞌe ra. Ndi̱tuvi ya ndíchi ya nuu ra ta ndi̱kaꞌan ya xiꞌin ra, káchi ya saa: "Tiꞌvi sava ndataa ná kuꞌun nda ñuu Jope ndikiꞌin nda taSimón Pedro kixi ra xiꞌin nda.
Ta ra ikan ku randituꞌun xiꞌin un unkua xíniñuꞌu un ikan un ya kuchiñu un kaku un xiꞌin ndiꞌi naveꞌe un", káchi ángel Ndioxi xiꞌin ra, che.
Saa ku̱u ki̱xaá i káꞌan i xiꞌin na, ta ki̱xaa Tachi Ndioxi sata na. Tá kuꞌva ki̱xaa nunuu ya sata yoo naIsrael, saa ki̱xi tu ya sata naköo kúu Israel ikan va.
Tasaa ndi̱kaꞌán ini i yandi̱kaꞌan Tata yo Jesús tá ndi̱kaꞌan ra xiꞌin yondi̱xika xiꞌin ra: "TaJuan yandaa kua si̱kuchi ra naꞌa xiꞌin tikuii, sundi ndóꞌo̱ ta vaxi kivi kuchi ndo xiꞌin Tachi Ndioxi", káchi ra xiꞌin yo.
Tá i̱kan Ndioxi xiꞌin yoo, saa i̱kan tu ra xiꞌin na ikan va. Ta̱xi ra Tachi ra ndaꞌa nakándixa Tata yo Jesucristo. ¿Ta unku vi yeꞌe ya ndikasi i nuu Ndioxi täxi ra Tachi ra ndaꞌa na? ―káchi taPedro xiꞌin na.
Tá xi̱ni soꞌo nakándixa Jesús, nandóo ñuu Jerusalén, yandi̱kaꞌan taPedro, ta ku̱taxin yuꞌu na. Ñaa xa̱á káꞌan na yavaꞌa xaꞌa Ndioxi; káchi na saa:
―Tatu saa ku̱u, ta kúni kachi ya, nda naꞌa naköo kúu Israel ta̱xi Iva yo Ndioxi ichi ndaꞌa ya kuchiñu na ndinama ini na, ta koo na xiꞌin ra ndiꞌi saa tiempo ya vaxi ― káchi na.
Naꞌa nakándixa Jesús, nandóo ñuu Antioquía, ndítuꞌun na tuꞌun vaꞌa xaꞌa Ndioxi
Tá kivi xa̱ꞌni nachiñu taEsteban, tasaa ku nu ki̱xaá kúndivaꞌa ni nakándixa Jesús. Ta sava na ikan xi̱nu na kuaꞌan na chi estado Fenicia xiꞌin isla Chipre xiꞌin ñuu Antioquía. Ta iin iin ñuu nuu kuaꞌan na ikan ndítuꞌun na tuꞌun xaꞌa Ndioxi. Ndisaa naIsrael ndítuꞌun na xiꞌin, köo ndítuꞌun na xiꞌin inka naꞌa.
Sundi sava nakándixa Jesús nake̱e Chipre xiꞌin nake̱e ñuu Cirene ndi̱xaa na ñuu Antioquía ta na ikan ku na ki̱xaá ndítuꞌun xiꞌin naꞌa naköo kúu Israel. Ndítuꞌun na tuꞌun vaꞌa xaꞌa Tata yo Jesús xiꞌin naꞌa naköo kúu Israel.
Tasaa ku̱ndaa ini nakándixa Jesús nandóo veꞌe ñuꞌu Jerusalén ya ki̱xaá naköo kuu Israel kándixa na Jesús. Ñaa ti̱ꞌvi na taBernabé kuaꞌan ra nda ñuu Antioquía.
Tá ndi̱xaa taBernabé ikan ta xi̱ni ra ya kuaꞌa ni yavaꞌa íkan Ndioxi xiꞌin na; ñaa kúsini ka vi ra. Tasaa ndi̱xika ra ndi̱kani ra nuu na ya ndinuu ini na ná kundikun na ichi Iva yo ta vitin taan ná kandixa ka ñaꞌá na, káchi ra xiꞌin na.
Vaꞌa ni taa ku mii taBernabé ta kándixa ni ra Ndioxi, ta ndee ni íyo Tachi Ndioxi xiꞌin ra. Ta kuaꞌa ka vi naꞌa naxi̱ni soꞌo yandi̱kaꞌan ra ndi̱kundikun na ichi Iva yo.
Sindiꞌi ikan ta ke̱e taBernabé kuaꞌan ra chí ñuu Tarso. Kuaꞌan ra nduku ra taSaulo.
Tá ndi̱taꞌan ñaꞌá ra ta ndi̱kiꞌin ñaꞌá ra kuaꞌan xiꞌin ra chí ñuu Antioquía. Ta iin kuiya nii ndi̱xiyo nda xiꞌin nakándixa Jesús ñuu ikan. Ta kuaꞌa ka vi naꞌa sínaꞌa nda. Ñuu ikan ku ya ki̱xaá naꞌa káꞌan na xiꞌin nakándixa Jesús náni na Cristiano.
Tá íyo taBernabé xiꞌin taSaulo ñuu Antioquía ikan ta ndi̱xaa sava ndake̱e ñuu Jerusalén ndakáꞌan tuꞌun yuꞌu Ndioxi.
Saa si̱kaꞌán Ndioxi ini iin ra ikan, ranáni Agabo ta ndi̱kundichi ra nuu nataꞌan ra nakándixa Jesús, ndi̱kundichi ra káꞌan ra, káchi ra saa:
―Koo tama chee ni ndiꞌi ni kuu ñuu yandaꞌvi ndaa ñuu Roma ―káchi ra.
Tasaa ndixa ndi̱xiyo, ki̱xaá tama tiempo ku̱u taClaudio rey takaꞌnu nuu ndiꞌi rey.
Saa xi̱ni soꞌo nandíkun Jesús yandi̱kaꞌan ra ikan ta chi̱taꞌan tuꞌun na tiꞌvi na xuꞌun kuꞌun ndaꞌa nataꞌan na nandóo Judea. Tá kuꞌva náni ndaꞌa iin iin na, saa íyo yata̱xi na.
Saa ndi̱xiyo ya i̱kan na, ta ta̱xi na xuꞌun ikan ndaꞌa taBernabé xiꞌin taSaulo; kuaꞌan xiꞌin nda taxi nda ndaꞌa naxikuaꞌa nakándixa Jesús nandóo Judea.
Yaku̱u nuu ndi̱xiꞌi taJacobo xiꞌin nuu chi̱kaa na taPedro veꞌe kaa
Tiempo ikan ki̱xaá tarey Herodes xánduvaꞌa ni ra xiꞌin sava naꞌa nakándixa Jesús.
Xa̱ꞌnda ra chiñu xa̱ꞌni na taJacobo ñani taJuan xiꞌin ichi.
Ta xi̱ni ra vaꞌa ni kúni naIsrael xaꞌa ya i̱kan ra, ñaa xa̱ꞌnda ra chiñu ti̱in na inka taPedro. Yayóꞌó ku̱u viko kivi xíxi na xita vaꞌa yaköo uxan iya xiꞌin.
Tá ti̱in na taPedro, ta ta̱xi na ra ndaꞌa taHerodes chi̱kaa ñaꞌá ra veꞌe kaa. Tasaa ta̱va ra kumi taꞌnda ndalapa; tá kumi tá kumi ku nda ñúꞌu iin taꞌnda. Tá ndiꞌi kée iin taꞌnda, ta kuakiꞌvi tuku inka taꞌnda ndáa ñaꞌá nda. Ta xíka ini tarey ikan xanani ra kuachi xiꞌin taPedro nuu ndiꞌi nañuu tá ná yaꞌa viko.
Táva Ndioxi taPedro ini veꞌe kaa
Ñuu tá tuvi nuu inka kivi ya tava taHerodes taPedro sinaꞌa ra nuu nañuu. Saa índuꞌu ra kíxi ra maꞌñu uvi ndalapa; núꞌni uvi kaa ndaꞌa ra índuꞌu ra. Ta ndóo ka inka ndalapa keꞌe ndáa ñaꞌá nda.
Saa iin ku̱u soꞌva ta ke̱ta iin ángel Ndioxi ta iin ndi̱yeꞌe ndaa ini mii veꞌe kaa ikan. Saa ti̱in ya kandika ra si̱kanda ñaꞌá ya, ndi̱kaꞌan ya xiꞌin ra, káchi ya saa:
―Ndikaxin ini un ndikoo un; kama koo un ndikoo un ―káchi ya xiꞌin ra.
Tasaa ndikun ndi̱saña kaa núꞌni ndaꞌa ra ndi̱koyo ya.
Ñaa ndi̱kaꞌan ángel xiꞌin ra, káchi ya saa:
―Katun toko un ta chikaa un nduxan xaꞌa un ―káchi ya xiꞌin ra.
Saa xa̱nduvi ra mii ra. Tá ndiꞌi xa̱nduvi ra mii ra ta ndi̱kaꞌan tuku ya xiꞌin ra, káchi ya saa:
―Chikaa chilo un sukun un ta kundikun un sata i koꞌo yo ―káchi ya xiꞌin ra.
Saa ke̱e ra ndíkun ra kuaꞌan ra sata ya, ta ni köo kúndaa ini ra an yandaa kua an süvi yandaa kua íkan ya xiꞌin ra; an sana nuu va ra sítuvi ya, káꞌán ra.
Saa xíka nda kuaꞌan nda, ndi̱yaꞌa nda nuu lapa ndanuu xiꞌin nda uvi. Saa ndi̱xaa nda yeꞌe yandási xiꞌin iin kaa kaꞌnu ni, yakíndoo chí calle. Tá ndi̱xaa nda yeꞌe ikan ta iin ndi̱xuna mii ya. Ñaa ka̱na koo nda kuaꞌan nda, xíka ka ángel ikan kuaꞌan ya xiꞌin ra. Ta iin ku̱u soꞌva nda̱ñuꞌu ya nuu ra, saa ndi̱ndoo mii ra i̱kan ya.
Saa ndi̱kaxin vaꞌa ini taPedro, ta ku̱ndaa ini ra yandaa kua ke̱ta ra veꞌe kaa, ñaa xa̱á ra káꞌan ra:
―Nda vitin vi kúndaa ini i yandixa kua ti̱ꞌvi Ndioxi ángel ra ya sikaku ra yeꞌe ndaꞌa taHerodes xiꞌin naIsrael taꞌan i, nakúni xandikuu xiꞌin i ―káchi ra.
Xíka ini ra saa ta ndi̱kiꞌin ra kuaꞌan ra veꞌe yáMaría siꞌí taJuan Marco. Ta veꞌe yá ikan ndi̱kitaꞌan kuaꞌa ni na ndóo na káꞌan na xiꞌin Ndioxi.
Ñaa ndi̱xaa ra si̱kaꞌa ra yeꞌe, ta ke̱ta iin yákuaan loꞌo náni Rode kuaꞌan yá koto yá unku na.
Ta ndi̱kuni yá tachi taPedro, saa kúsini ka vi yá. Ñaa ni köo ndi̱xuna ka yá yeꞌe nuu ra. Saa xínu yá ndi̱xaꞌan yá ndi̱tuꞌun yá xiꞌin nandóo ikan, káchi yá saa:
Ta köo ndi̱xiin na ikan kandixa na yá, saa ndi̱kaꞌan na xiꞌin yá, káchi na saa:
―¡Yóꞌo̱ sána ini ta ku yóꞌo̱! ―káchi na xiꞌin yá.
Ta ndinuu ini yá káꞌan yá xiꞌin na yandixa kua káchi yá xiꞌin na. Tasaa ki̱xaá na ikan káꞌan na:
―Süvi taPedro ku ra, vasana tachi va ra kua ―káchi na xiꞌin yá.
Káꞌan na saa, ñaa xa̱á káni ndaꞌa tuku ra yeꞌe ndíchi ra. Saa ndi̱xaꞌan na xu̱na na yeꞌe ta xi̱ni na ikan ndixa ku ra. Ñaa ndi̱kanda ka vi ini na.
Saa i̱kan ra seña nuu na ya ná kutaxin yuꞌu na. Tasaa ndi̱tuꞌun ra xiꞌin na ndá kuꞌva ta̱va Iva yo ra veꞌe kaa. Ta káꞌan ra xiꞌin na, káchi ra saa:
―Ndituꞌun ndo yayóꞌó xiꞌin taJacobo tin ndiꞌi ka nataꞌan yo nakándixa Jesús ―káchi ra xiꞌin na.
Saa ke̱e ra ndi̱kiꞌin ra kuaꞌan ra inka ñaꞌñu.
Ñaa tá ndi̱tuvi suvi mi kivi ikan, ta iin ndi̱saka soꞌva ini ndalapa ikan, chi köo ndi̱kundaa ini nda unkua ndo̱ꞌo taPedro.
Ñaa xa̱ꞌnda tarey Herodes ikan chiñu ya nduku na taPedro, saa ndinuni loꞌo ndi̱xika na ndúku na ra, ta köo ndi̱kuchiñu na niꞌi ñaꞌá na. Ñaa ka̱na ra ndalapa ikan ta ndi̱ndakan tuꞌun vaꞌa ñaꞌá ra unkua i̱kan taPedro ke̱ta ra veꞌe kaa. Sindiꞌi xa̱ꞌnda ra chiñu kuvi ndiꞌi ndalapa ikan xaꞌa ya ta̱xi nda ke̱ta taPedro veꞌe kaa. Sindiꞌi ikan ta ke̱e tarey ikan estado Judea, saa ndi̱kiꞌin ra kuaꞌan ra chí ñuu Cesarea.
Ya ku̱u nuu ndi̱xiꞌi tarey Herodes
Ta xa yachi vi sáa tarey Herodes ikan xíni ra nañuu Tiro xiꞌin nañuu Sidón. Saa kúni na ikan ndikitaꞌan mani na xiꞌin ra chi ñaꞌa xíxi na ta ñuu nuu xáꞌnda chiñu ra kée ya. Xaꞌa ya ikan kua chi̱taꞌan tuꞌun na ndá kuꞌva koo nuu ndikitaꞌan mani na xiꞌin ra. Ñaa nda̱sa migo na iin rakúu mii chiñu ndee veꞌe mii tarey ikan, ta Blasto náni ra ikan. Ta tixin taBlasto ikan kuchiñu na ndikitaꞌan na xiꞌin taHerodes kúni na.
Tasaa ki̱ndoo suvi tarey Herodes ikan ndá kivi kua ndikitaꞌan ra xiꞌin nañuu Tiro tin nañuu Sidón ya koo iin junta xiꞌin na. Tasaa ti̱ndaa kivi ya ndi̱kitaꞌan na, saa ndi̱kundixi ra toto yandíxi narey, ñaa ndi̱kunduꞌu ra nuu tai toꞌo. Saa ki̱xaá ra káꞌan ra xiꞌin na.
Ta naxíni soꞌo káꞌan ra xa̱á na káꞌan na xaꞌa ra; káchi na saa:
―Takáꞌan yóꞌó ta süvi taa ku ra, iin ndioxi va ku rakáꞌan ―káchi na.
Káꞌan na saa xaꞌa ra, ta ki̱xi iin ángel Ndioxi si̱ndikava ya kueꞌe ra. Tasaa ki̱ꞌin kueꞌe ra xaꞌa ya köo ndi̱kixaa toꞌo ra Ndioxi. Mii va ra ku ndioxi, káꞌan na xaꞌa ra. Xaꞌa ya ta̱xi ra ndi̱kaꞌan na saa xaꞌa ra, yakan kua ti̱in ni tindaku tixin ra ta xa̱ꞌni ñaꞌá ri.
Sindiꞌi tá si̱xinu taBernabé xiꞌin taSaulo chiñu nda yandi̱xaꞌan nda ndi̱ndaka nda ñaꞌa ndaꞌa nandíkun Jesús ndóo ñuu Jerusalén ikan, saa ndi̱ko koo tuku nda kuaꞌan nda ñuu Antioquía. Ndi̱ko koo tu taJuan Marco va kuaꞌan ra xiꞌin nda.
Tá ndi̱xaa taSaulo xiꞌin taBernabé ñuu Antioquía ta ndi̱kaꞌan Tachi Ndioxi xaꞌa nda kuꞌun nda inka ñuu
Tañu nandíkun Jesús nandóo ñuu Antioquía ñúꞌu ndakáꞌan tuꞌun yuꞌu Ndioxi xiꞌin ndasínaꞌa. Ta ndakúu mii chiñu yóꞌó kuu taBernabé xiꞌin taSimón rakáꞌan na xiꞌin taNegro; inka ra náni Lucio, rake̱e ñuu Cirene; xiꞌin ranáni Manaén, raxa̱ꞌnu xiꞌin taHerodes, randi̱xiyo gobernador xa̱ꞌnda chiñu nuu naGalilea. Nda ikan xiꞌin taSaulo ku nda kuu mii chiñu yóꞌó.
Saa iin kivi ndi̱kitaꞌan ndiꞌi mii nandíkun Jesús. Ndóo na xákaꞌnu na Ndioxi ta xíxi suꞌun na. Saa ndi̱kaꞌan Tachi Ndioxi xiꞌin na, káchi ya saa:
―Ndi̱kaxin i taBernabé xiꞌin taSaulo ya xachiñu nda nuu i, yakan tava siin ndo ndañaa ná ikan nda chiñu ya ndi̱kaxin i nda ikan nda ―káchi ya xiꞌin na.
Ñaa ndi̱kaꞌan na xiꞌin Ndioxi xaꞌa nda. Tá ndi̱ꞌi ndi̱kaꞌan na xaꞌa nda tin ndi̱ꞌi xi̱xi suꞌun na, tasaa chi̱nuu ndaꞌa na sata taBernabé xiꞌin taSaulo. Saa ndi̱kaꞌan ndioxi na xiꞌin nda ta ke̱e nda kuaꞌan nda xachiñu nda chiñu Ndioxi.
TaSaulo xiꞌin taBernabé xíka nda isla Chipre káꞌan ndoso nda tuꞌun Ndioxi
Tá ti̱ꞌvi Tachi Ndioxi taBernabé xiꞌin taSaulo kuaꞌan nda ta ndi̱xaa nda ñuu Seleucia, ikan nda̱a nda sata tun barco kuaꞌan nda ñuu Salamina ta ñuu Salamina kíndoo ya yuꞌu tikuii isla Chipre.
Tá ndi̱xaa nda ñuu Salamina tasaa ndi̱kiꞌvi nda veꞌe ñuꞌu naIsrael, ki̱xaá nda káꞌan ndoso nda tuꞌun Ndioxi xiꞌin naꞌa. Saa kuaꞌan tu inka ra náni Juan Marco va xiꞌin nda. Kuaꞌan ra chindee taꞌan ra xiꞌin nda.
Saa ke̱e nda kuaꞌan nda inka ñaꞌñu isla Chipre ndi̱xaa nda ñuu Pafos. Ta ikan ndi̱kitaꞌan nda xiꞌin iin rakúu Israel, ratasi ku ra ikan, náni ra Barjesús. Síndaꞌvi ni ra ikan naꞌa, káꞌan ndoso ra tuꞌun yuꞌu Ndioxi, káchi ra xiꞌin na, ta süvi yandaa kua.
Ta taBarjesús ku amigo tagobernador tanáni Sergio Paulo, ta ndichi ni xiꞌni tagobernador ikan. Saa xa̱ꞌnda ra chiñu ya kuꞌun taBernabé xiꞌin taSaulo nuu ra saachi kúni ra kuni soꞌo ra tuꞌun Ndioxi.
Ta suvi tatási taBarjesús ikan, náni tu ra Elimas va, ta sási ra nuu tagobernador, köo xíin ra taxi ra kandixa ra tuꞌun Ndioxi.
Ñaa ndi̱kaꞌan Tachi Ndioxi xiꞌin taSaulo, takáꞌan na xiꞌin Pablo, ta ndi̱koto vaꞌa ra nuu taElimas.
Saa ndi̱kaꞌan ra xiꞌin ra, káchi ra saa:
―¡Yóꞌo̱ väꞌa ku yóꞌo̱, seꞌe kiti nǎꞌa ku un yakan kúndasi un xíni un ndiꞌi yavaꞌa! Tavata, tasíndaꞌvi naꞌa ku yóꞌo̱, ndiꞌi saa ichi kúni un nama un ichi Tata yo Ndioxi yandaa; kúni un nama un ya nduu ya ichi väꞌa.
Xaꞌa ya íkan un saa, ta vitin tiꞌvi Ndioxi tindoꞌo kixi sata un. Kindoo kuaa un ta küchiñu ka un koto un nda xinu kivi kúni mii Ndioxi, saa kuchiñu ndikoto tuku un ―káchi taPablo xiꞌin taElimas.
Tá xi̱ni tagobernador ikan yando̱ꞌo taElimas, ta ndi̱kundikun ra ichi Jesús, chi ndíkanda ni ini ra xaꞌa ichi Tata yo Jesucristo ya sínaꞌa taPablo.
TaPablo xiꞌin taBernabé kuaꞌan nda ñuu Antioquía ya ndíkaa estado Pisidia
Saa ke̱e taPablo ñuu Pafos xiꞌin ndataꞌan ra; ke̱e nda xiꞌin tun barco kuaꞌan nda ñuu Perge, yandíkaa estado Panfilia. Sundi taJuan Marco ta si̱ndoo ra nda. Saa ndi̱ko koo ra kuanuꞌu ra ñuu Jerusalén.
Sindiꞌi ikan ta ndi̱kiꞌin nda kuaꞌan nda chí ñuu Antioquía ya ndíkaa estado Pisidia. Tá ti̱ndaa kivi ya ndíkundee naIsrael, saa ndi̱xaa nda ndi̱kundoo nda ini veꞌe ñuꞌu mi ñuu ikan.
Ta ikan ndóo nda tá ka̱ꞌvi na ley Ndioxi yata̱a taMoisés xiꞌin yata̱a ndandi̱kaꞌan ndoso tuꞌun yuꞌu Ndioxi. Tá ndi̱ꞌi ka̱ꞌvi na ya ikan, saa ti̱ꞌvi ndanaꞌnu veꞌe ñuꞌu ikan iin raxíka chiñu nuu nda ya kaꞌan ra xiꞌin taPablo tin ndataꞌan ra, káchi ra saa:
―Ñani yo, tatu íyo tuꞌun ndikani ndo nuu nandóo yóꞌó ta vaꞌa kaꞌan ndo xiꞌin na, che ―káchi ra xiꞌin nda.
Ñaa ndi̱kundichi taPablo íkan ra seña nuu na ya kutaxin yuꞌu na, saa xa̱á ra káꞌan ra, káchi ra saa:
―Ndóꞌo̱ nataꞌan yo Israel, xiꞌin ndiꞌi ndóꞌo̱ köo kúu Israel, ndóꞌo̱ káñuꞌu Ndioxi kuni soꞌo ndó ná kaꞌan i xiꞌin ndo,
unkua i̱kan Ndioxi xiꞌin xii sikua yoo nakúu Israel. Xinaꞌa ndi̱kaxin Ndioxi na ya kundikun na ra. Ta tá xi̱ndoo na ñuu Egipto ta ikan ku nuu si̱kuina Ndioxi na ndu̱kuaꞌa na, iin ñuu chee ndu̱u na, vani süvi ñuu na kua ikan ta nda̱sa kuaꞌa ni Ndioxi na. Si̱ndiꞌi ikan ta ta̱va ra na. Xiꞌin ndee ra ta̱va ra na ke̱e na.
Ta Ndioxi ku̱ndee ini ra xiꞌin na xaꞌa ya i̱kan na xiꞌin ra tá ndi̱xika na iku yuyu uvi xiko kuiya.
Saa chi̱ndee Ndioxi na si̱ndiꞌi xaꞌa na uxa nuu ñuu ya ndi̱xiyo Canaán, ñuꞌú naxi̱ndoo ñuu ikan kua ta ta̱xi Ndioxi ya ndaꞌa xii yo naIsrael.
Sindiꞌi ikan ta ta̱xi Ndioxi ichi ndaꞌa xii yo ku̱u mii sava na chiñu ndee, ndi̱xiyo na juez xa̱ꞌnda chiñu na nuu ndiꞌi ka nataꞌan yo naIsrael. Saa i̱kan na tixin kumi ciento uvi xiko uxi kuiya. Na ikan xa̱ꞌnda chiñu nuu xii yo nda kivi ndi̱kuita iin ranáni Samuel randi̱kaꞌan ndoso tuꞌun yuꞌu Ndioxi.
Ñaa ndi̱kaꞌan na xiꞌin taSamuel ya nduku ra iin rakuu rey nuu na. Xaꞌa ya ikan kua, ta̱xi Ndioxi taSaúl ndi̱xiyo ra rey xa̱ꞌnda chiñu ra nuu na tixin uvi xiko kuiya. Ta seꞌe taCis, seꞌe sikua taBenjamín, ndi̱xiyo ra ikan.
Sindiꞌi ikan ta ki̱ndaa Ndioxi chiñu ndaꞌa taSaúl. Saa ta̱xi ra ya ndaꞌa taDavid ku̱u ra rey xa̱ꞌnda chiñu ra nuu xii yo naIsrael. Ta ndi̱kaꞌan Ndioxi xaꞌa taDavid, káchi ra saa: "Ndi̱taꞌan i iin taa tandítaꞌan ni ini mii i, raseꞌe taIsaí ku ra ndítaꞌan ni ini i, ta rayóꞌó ku ra ikan ndiꞌi ya kúni i", káchi Ndioxi xaꞌa taDavid.
Ta tarey David ikan ku̱u xii sikua Jesús, rati̱ꞌvi Ndioxi ki̱xi sikaku yo naIsrael. Tá íyo yandi̱kaꞌan Ndioxi xiꞌin xii sikua yo, saa íyo ya i̱kan ra.
Yachi tá täꞌan kixaá Jesús kaꞌan ndoso ra xiꞌin nañuu ivi yóꞌó, ta ndi̱xika taJuan ta si̱kuchi ra sava naIsrael. Ndi̱xika ra ndi̱kaꞌan ndoso ra xiꞌin ndiꞌi yoo nakúu Israel ya ná ndiko koo ini yo xaꞌa ya íkan yo, ta kuchi yo, káchi ra.
Saa ndi̱kaꞌan ka ra xiꞌin na, káchi ra saa:
―Nataꞌan yo, káꞌan i xiꞌin ndiꞌi ndóꞌo̱ kúu seꞌe sikua taAbraham tin ndiꞌi ka ndóꞌo̱ káñuꞌu Ndioxi, ndóꞌo̱ köo kúu seꞌe sikua taAbraham. Káꞌan i xiꞌin ndo, Ndioxi ta ti̱ꞌvi ra tuꞌun ra vaxi ya nuu yo ya kundaa ini yo ndá kuꞌva sikaku yo mii yo.
Nañuu Jerusalén xiꞌin naxáꞌnda chiñu nuu na, köo ndi̱kandixa na ya ku Jesucristo ratiꞌvi Ndioxi sikaku ra yoo. Ta köo ndi̱kundaa ini na yata̱a ndandi̱kaꞌan ndoso tuꞌun yuꞌu Ndioxi vani ndiꞌi saa kivi ndíkundee yo káꞌvi na tuꞌun Ndioxi veꞌe ñuꞌu, ta ni köo ndi̱kundaa ini na káꞌan ya xaꞌa Jesús. Xaꞌa yayóꞌó kua ndi̱kaꞌan na kuvi ra, tasaa xa̱nduvi na yandi̱kaꞌan Ndioxi xaꞌa ra yachi.
Vani nda iin kuachi ra köo ndi̱niꞌi na ya kuvi ra, ta ndi̱kaꞌan na xiꞌin taPilato ya ná kaꞌnda ra chiñu kaꞌni ñaꞌá na.
Saa ku̱u xa̱ꞌni na Jesús. Tá ndi̱xinu ndiꞌi yandi̱kaꞌan Ndioxi xaꞌa ra kundoꞌo ra, tasaa si̱nuu na ikin kuñu ra ndaꞌa itun cruzin ya kuꞌun ra nduxin ra.
Sundi Ndioxi ta si̱taku ñaꞌá ra.
Ta kuaꞌa ni ichi ndi̱tuvi ra nuu nandi̱xika xiꞌin ra estado Galilea tasaa ndi̱xaꞌan na xiꞌin ra nda ñuu Jerusalén. Ta vitin xíka na ikan ndítuꞌun na xaꞌa ra xiꞌin inka naꞌa.
’Yakan ndítuꞌun nde xiꞌin ndo tuꞌun vaꞌa xaꞌa Jesús ya ndi̱taku ra i̱kan Ndioxi. Ta yandi̱kaꞌan ra xiꞌin xii yo xinaꞌa,
ta xiꞌin yoo ku seꞌe sikua na, si̱xinu Ndioxi yavaꞌa ikan, chi si̱taku ra Jesús, tá káchi ya nuu tutu salmo ya uvi yata̱a iin ra ndi̱kaꞌan ndoso tuꞌun Ndioxi xinaꞌa: "Yóꞌo̱ ku seꞌe i, kivi vitin xiꞌin ndiꞌi kivi koo i Iva un", káchi Ndioxi xiꞌin ra ―káchi taPablo xiꞌin na.
Saa ndi̱kaꞌan ka ra xiꞌin na, káchi ra saa:
―Xíni yo ya si̱taku Ndioxi Jesús, ta nda iin kivi yavaxi küvi ka ra, ni kuñu ra täꞌi, saachi saa káꞌan inka ñaꞌñu nuu tutu salmo. Káchi Ndioxi saa: “Taꞌan yavaꞌa yandi̱kaꞌan i xaꞌa xiꞌin tarey David, taꞌan ya ikan kua taxi i ndaꞌa ndo”, káchi Ndioxi.
Ta inka ñaꞌñu nuu tutu Salmo káꞌan ya: “Tata Ndioxi, tá ná kuvi rayii, raxáchiñu nuu un, ta täxi un taꞌi kuñu ra tixin ñuꞌú”, káchi tuꞌun Ndioxi ―káchi taPablo xiꞌin na.
Saa ndi̱kaꞌan ka ra xiꞌin na, káchi ra saa:
―Xíni yo ya i̱kan taDavid xiꞌin naꞌa, nandi̱xiyo tiempo ndi̱xiyo ra. Tá kuꞌva chi̱tuni Ndioxi, saa i̱kan ra xiꞌin na. Vani vaꞌa ni ndi̱xiyo ra sundi tá ndi̱xiꞌi ra ta ndi̱nduxin ra saa ndi̱taꞌi ikin kuñu ra tixin ñuꞌú.
Sundi ikin kuñu Jesús, randi̱taku i̱kan Ndioxi, ta köo ndi̱taꞌi ya.
Nataꞌan yo, xíniñuꞌu ndo kundaa ini ndo ya ndi̱xiꞌi Jesús xaꞌa yo, ta Ndioxi xákaꞌnu ini ra xaꞌa kuachi yo tixin Jesús.
Kuenda koo ndo koto kundoꞌo ndo taꞌan yandi̱kaꞌan Ndioxi xiꞌin naꞌa tixin ndandi̱kaꞌan ndoso tuꞌun yuꞌu ra, káchi ra saa:
Ndóꞌo̱ tatu xáku ndaa ndo yeꞌe rakúu Ndioxi,
ta vaꞌa ndi̱kanda ka ini ndo kundoo ndo; tasaa ndiꞌi xaꞌa ndo.
Chi ikan i iin yachee nuu ndo ta küaꞌa ndo kandixa ndo ya.
Ni inka naꞌa ná kaꞌan xiꞌin ndo, ta küaꞌa ndo kandixa ndo na ―káchi taPablo xiꞌin na.
Tá ndiꞌi ndi̱kaꞌan ra xiꞌin na, saa ke̱ta ra ini veꞌe ñuꞌu xiꞌin ndataꞌan ra, ka̱na koo nda kuaꞌan nda. Ñaa ndi̱kaꞌan sava naköo kúu Israel xiꞌin nda, ya ná kuꞌun tuku nda inka kivi ndíkundee na, ndi̱tuꞌun nda xaꞌa suvi ya ikan xiꞌin na.
Tá ndi̱ꞌi junta ikan ta kuaꞌa ka vi naIsrael, xiꞌin naꞌa nandi̱kiꞌvi ichi naIsrael, kuaꞌa ka vi ku nandi̱kundikun kuaꞌan sata taPablo xiꞌin taBernabé. Ta ndíkani nda nuu na, káꞌan nda xiꞌin na ya ná kandixa ka na Ndioxi vitin taan, tasaa niꞌi ka na yavaꞌa nuu ra, chi vaꞌa ni ini ra, káchi nda xiꞌin na.
Tá ndi̱xinu una kivi ta ndi̱xaa tuku taPablo xiꞌin taBernabé veꞌe ñuꞌu ikan. Ta ndiꞌi mii nañuu ikan ndi̱xaa kuni soꞌo tuꞌun Ndioxi.
Saa xi̱ni ndanaꞌnu nuu naIsrael ya kuaꞌa ni naꞌa ndi̱kaya xíni soꞌo tuꞌun káꞌan taPablo xiꞌin taBernabé, ta ki̱xaá na kú uni ini na xíni ñaꞌá na. Xa̱á na kánaꞌa kini ka vi na xaꞌa nda, ta káꞌan na süvi yandaa kua káꞌan nda, káchi na.
Saa xa̱á taPablo xiꞌin taBernabé káꞌan nda; ndinuu ini nda káꞌan nda xiꞌin na, káchi nda saa:
―Xiꞌna yoo kuu yoxíniñuꞌu kuni soꞌo tuꞌun Ndioxi, chi yoIsrael ku yo, sundi ndóꞌo̱ ta köo xíin ndo ndikiꞌin ndo ya, ta yañaa kúni kachi ya, köo kúni ndo koo ndo xiꞌin Ndioxi ndiꞌi saa tiempo. Ta vaꞌa chi vitin ta sindoo ndaꞌa nde ndóꞌo̱. Kuꞌun nde inka ñuu nuu ndóo naꞌa naköo kúu Israel; kuꞌun nde ndituꞌun nde xiꞌin na ikan.
Saachi saa íyo yandi̱kaꞌan Iva yo xiꞌin nde, káchi ra saa:
Tá íyo ñu̱ꞌu yeꞌe, saa koo ndo ñuu ivi; saa kuni inka naꞌa naköo kúu Israel,
chi sinaꞌa ndo ndiꞌi saa nandóo ndiꞌi kuu ñuu ivi ndá kuꞌva koo kuꞌun na ichi yandaa nuu kaku na, káchi Ndioxi ―káchi taPablo xiꞌin na.
Tá xi̱ni soꞌo naꞌa naköo kuu Israel tuꞌun ndi̱kaꞌan ra, ta kúsini ka vi na. Saa xa̱á na káꞌan na yavaꞌa xaꞌa Ndioxi. Ta naꞌa nandi̱kaxin Ndioxi koo xiꞌin ra ndiꞌi saa tiempo yavaxi ta ka̱ndixa na tuꞌun ra.
Tasaa ndi̱xita tuꞌun Ndioxi ndiꞌi ni kúu ñuu.
Saa ndi̱yakun nda yaa chi̱chi sata nduxan nda, ya ná kundaa ini na ndíso na kuachi xiꞌin mii na, chi ku̱ndasi na tuꞌun Ndioxi. Saa ke̱e nda ñuu Antioquía ikan ta ndi̱kiꞌin nda kuaꞌan nda ñuu Iconio.
Sundi naꞌa nakándixa Jesús ñuu Antioquía ta kúsini ka vi na, chi ndee ni íyo Tachi Ndioxi xiꞌin na.
TaPablo xiꞌin taBernabé ndi̱xaa nda ñuu Iconio
Saa ku̱u ndi̱xaa taPablo xiꞌin taBernabé ñuu Iconio, ndi̱xaa nda ndi̱kiꞌvi nda veꞌe ñuꞌu naIsrael, ta ndi̱kaꞌan ndoso nda tuꞌun Ndioxi xaꞌa Jesucristo xiꞌin na. Saa kuaꞌa ni ka naIsrael xiꞌin naköo kúu Israel ka̱ndixa yandi̱kaꞌan nda.
Ta naꞌa naIsrael, naxïin kandixa Jesús ta káꞌan kueꞌe ni na xaꞌa nandíkun Jesús nuu naköo kúu Israel, ya síndikava na ini na kündikun ñaꞌá na.
Xaꞌa ya ikan kua ndi̱ndoo taPablo xiꞌin taBernabé kuaꞌa ka tiempo xiꞌin na, ta ndi̱nuni loꞌo káꞌan ndoso nda tuꞌun Iva yo. Xaꞌa ya kúꞌvi ini ra xíni ra yoo, yakan ta̱xi ra ndee ra ndaꞌa nda íkan nda yatúꞌún ra. Tixin yatúꞌún Iva yo ikan kua, sínaꞌa ra mii ra nuu na ya ná kundaa ini na tuꞌun ra kua káꞌan ndoso taPablo xiꞌin taBernabé.
Ñaa ndi̱taꞌvi mii nañuu ikan; sava na ki̱ꞌin sata taPablo xiꞌin taBernabé, ta sava na ki̱ꞌin sata naIsrael naxïin kandixa Jesús.
Tasaa chi̱taꞌan tuꞌun naIsrael xiꞌin naköo kúu Israel; chi̱taꞌan tuꞌun na xiꞌin nachiñu ya kuꞌun na xanduvaꞌa na xiꞌin nda ta kani ñaꞌá na xiꞌin yuu.
Saa tá ku̱ndaa ini nda ya chi̱taꞌan tuꞌun na xanduvaꞌa na xiꞌin nda, tasaa xi̱nu nda kuaꞌan nda inka ñuu. Kuaꞌan nda ñuu Listra xiꞌin ñuu Derbe ya kíndoo estado Licaonia. Ta kuaꞌan ndiꞌi nda iin iin ñuu ya ñúꞌu ikan.
Ta ndiꞌi kúu ñuu nuu xáa nda káꞌan ndoso nda tuꞌun vaꞌa xaꞌa Jesús xiꞌin naꞌa.
Káni na yuu taPablo ñuu Listra
Saa íyo iin ra küvi kaka ñuu Listra, rakoꞌndo ku ra; saa káa ra ikan tá ka̱ku ra.
Tasaa índuꞌu ra xíni soꞌo ra yakáꞌan taPablo. Ñaa ndi̱koto vaꞌa taPablo nuu ra, saa xi̱ni ra ya kándixa ra ikan kuchiñu ndaꞌa ra.
Tasaa ndee ka vi ndi̱kaꞌan ra xiꞌin ra, káchi ra saa:
―Ndikundichi ndaku xiꞌin xaꞌa un ―káchi ra xiꞌin ra.
Saa iin ndendee ndi̱kundichi ra ki̱xaá ra xíka ra.
―Koto ndo yóꞌó ki̱xaa uvi ndioxi nuu yo, tá íin mii yo ivi yóꞌó saa íin nda ―káchi na.
Ta káꞌan na xaꞌa taBernabé kúu ra ndioxi náni Jupiter. Ta taPablo ku inka ndioxi ranáni Mercurio, káchi na, chi ra ikan ku rakáꞌan.
Ndi̱xiyo iin veꞌe ñuꞌu nuu ñuu ikan, ta veꞌe ñuꞌu randioxi Jupiter ku ya. Tasaa ke̱ta rasutu xáchiñu veꞌe ñuꞌu ikan kuaꞌan ra xiꞌin kiti toro, ta ndíso ra ita ndi̱kini kuaꞌan xiꞌin ra xakutu ra taPablo xiꞌin taBernabé. Saa xa̱á kúni ndiꞌi na xakaꞌnu ñaꞌá na, d na kiti taxi na ndaꞌa nda ya kúu nda ndioxi, káchi na.
Ñaa tá xi̱ni nda ya íkan na, saa xa̱á ndíꞌi ni ini nda, ti̱in nda tikoto nda xa̱ꞌnda nda. Tasaa chi̱nii nda kuaꞌan nda tañu na, ndáꞌi koꞌo nda, káchi nda saa:
―¡Tata!, ¿ndachu kua íkan ndo saa?, ta süvi ndioxi ku nde; taꞌan mii ndo ku tu ndeꞌe va. Xaꞌa ya íkan ndo saa yakan vaxi nde ndikani nde tuꞌun vaꞌa xaꞌa Ndioxi nuu ndo, ya ná kundaa ini ndo xätoꞌo ka ndo inka ñaꞌa ya köo kúu Ndioxi, ta ndiko koo ini ndo xaꞌa ya íkan ndo. Saa ndikundikun ndo Ndioxi randaa, ratáku, rasi̱kuaꞌa ndivi xiꞌin ñuꞌú tin nduta ñuꞌu xiꞌin ndiꞌi ka ñaꞌa ya íyo ñuu ivi yóꞌó.
Xinaꞌa ta̱xi Ndioxi ndi̱xika ndiꞌi naꞌa ichi kúni mii na [chi köo ndi̱kundaa vaꞌa ini na xaꞌa ichi ra].
Vani ndiꞌi saa ichi si̱naꞌa ra mii ra nuu na xaꞌa yavaꞌa i̱kan ra. Chi suvi ra síkuun savi, yakan vaꞌa kána ñaꞌa chíꞌi yo, saa táxi ra xíxi yo xiꞌin yakúsini yo ―káchi taPablo xiꞌin na.
Kuaꞌa ka vi yandi̱kaꞌan ra xiꞌin na ta tuvi ndioxi ndi̱xinu ini na köo ndi̱xaꞌni na kiti ya xatoꞌo ñaꞌá na.
Tasaa ndi̱xaa sava naIsrael nandóo ñuu Antioquía xiꞌin nandóo ñuu Iconio. Ndi̱xaa na síxinu na ini nañuu Listra ikan ya ná kaꞌni na taPablo. Saa ndi̱xinu ini na, ki̱xaá na xáꞌni ñaꞌá na xiꞌin yuu. Xa ndi̱xiꞌi va ra, káꞌán na, saa ndi̱kuñuu ndai na ra ndi̱xaꞌan na si̱kana na ra nda nuu ñuu.
Tasaa ndi̱xaa nandíkun Jesús nuu índuꞌu ra; iin ndi̱kava nduu na sata ra. Tasaa ndi̱kiꞌin ra ini ra ndi̱koo ra kuaꞌan tuku ra xiꞌin na ñuu. Ta inka kivi ke̱ta ra kuaꞌan ra xiꞌin taBernabé inka ñuu yanáni Derbe.
Ta ndi̱kaꞌan ndoso nda tuꞌun vaꞌa xaꞌa Ndioxi xiꞌin nañuu ikan, saa kuaꞌa ka vi na si̱ndoo ichi kuaꞌan na, ta ndi̱kundikun na Jesús. Sindiꞌi ikan ta ke̱ta taPablo xiꞌin taBernabé, ke̱e nda ndi̱ko koo tuku nda kuaꞌan nda ñuu Listra xiꞌin ñuu Iconio tin ñuu Antioquía.
Tá ndi̱ko koo nda ñuu ikan, saa ta̱xi ka nda ndee ndaꞌa nandíkun Jesús ya ná kandixa vaꞌa ka ñaꞌá na xiꞌin ndinuu ini na. Tasaa ndi̱kaꞌan ka taPablo xiꞌin na, káchi ra saa:
―Tatu kúni yo kaꞌnda chiñu Ndioxi nima yo ta xíniñuꞌu yo tixuꞌvi yo ―káchi ra xiꞌin na.
Ta iin iin ñuu nuu ndi̱yaꞌa taPablo xiꞌin taBernabé ndi̱kaxin nda sava naxikuaꞌa ya kundaa chiñu na xiꞌin nandíkun Jesús. Ndiꞌi ikan ta xi̱xi suꞌun ndiꞌi na, ñaa ndi̱kaꞌan na xaꞌa naxikuaꞌa ikan xiꞌin Iva yo, rachee, rakáñuꞌu na.
TaPablo xiꞌin taBernabé ndi̱ko koo nda kuaꞌan nda ñuu Antioquía nuu ke̱e nda
Sindiꞌi ke̱e taBernabé xiꞌin taPablo, ka̱na koo nda kuaꞌan nda ta ndi̱yaꞌa nda maꞌñu estado Pisidia. Tasaa ndi̱xaa nda estado Panfilia.
Ta ñuu ikan nda̱a nda tunbarco kuanuꞌu nda ñuu Antioquía ya ndíkaa estado Siria. [Ñuu ikan ku nuu ndi̱kaꞌan Tachi Ndioxi xaꞌa nda kuꞌun nda xachiñu nda, tasaa ndi̱kaꞌan nandíkun Jesús xaꞌa nda xiꞌin Ndioxi ya ná chindee ñaꞌá ra nuu kuꞌun nda. Ta ndi̱xaꞌan nda si̱xinu nda chiñu ra.] Ta nda vitin ndi̱ko koo nda ndi̱xaa nda.
Tá ndi̱xaa nda ñuu ikan ta si̱kitaꞌan ndiꞌi nda nakándixa Jesús. Iin ndi̱kitaꞌan ndiꞌi na, tasaa ndi̱tuꞌun ndiꞌi nda xiꞌin na xaꞌa ya i̱kan Ndioxi xiꞌin nda nuu ndi̱xaꞌan nda. Ndi̱kaꞌan nda xiꞌin na ndá kuꞌva xu̱na Ndioxi ichi nuu naꞌa naköo kúu Israel ya kandixa na Jesús.
Saa ndi̱ndoo taPablo xiꞌin taBernabé; ndi̱xiyo nda kuaꞌa ni kivi xiꞌin nakándixa Jesús ndóo ñuu ikan.
Nakándixa Jesús nandóo ñuu Jerusalén xákin na junta
Suvi tiempo ndi̱xiyo taPablo xiꞌin taBernabé ñuu Antioquía kua, ndi̱xaa sava ndandíkun Jesús, ndake̱e estado Judea. Ndi̱xaa nda ñuu ikan káꞌan nda xiꞌin nandíkun Jesús naköo kúu Israel, káchi nda saa:
―Tatu ná xänduvi ndo costumbre nde yandi̱kaꞌan xii nde taMoisés ndikunuu tuni Ndioxi ndóꞌo̱, ta sïkaku Ndioxi ndóꞌo̱ koo ndo xiꞌin ra ―káchi nda xiꞌin na.
Tasaa ki̱xaá taPablo xiꞌin taBernabé ndáꞌi ka vi nda xiꞌin nda ikan, chi süvi yandaa kua sínaꞌa nda. Ñaa ndi̱taꞌnda chiñu kuꞌun taPablo xiꞌin taBernabé xiꞌin inka ka nandíkun Jesús. Ndi̱taꞌnda chiñu kuꞌun nda ñuu Jerusalén ya xanani nda ya ikan xiꞌin na apóstol tin naxikuaꞌa nandíkun Jesús.
Saa ti̱ꞌvi nandíkun Jesús nda kuaꞌan nda ñuu Jerusalén. Tá kuaꞌan nda ta ndi̱yaꞌa nda estado Fenicia xiꞌin estado Samaria. Iin iin ñuu ikan ndi̱yaꞌa nda ndítuꞌun nda xiꞌin nandíkun Jesús ndá kuꞌva síndoo naköo kúu Israel ichi kuaꞌan na ta ndíkundikun na ichi Ndioxi. Saa kúsini ka vi na ikan xaꞌa yaxi̱ni soꞌo na ndi̱kaꞌan nda xiꞌin na.
Ñaa ndi̱xaa taPablo xiꞌin taBernabé tin nakuaꞌan xiꞌin nda. Ndi̱xaa na ñuu Jerusalén, ta ndiꞌi nandíkun Jesús xiꞌin nda apóstol tin naxikuaꞌa veꞌe ñuꞌu vaꞌa ka vi ndi̱kuiso ñaꞌá na. Ta ndi̱tuꞌun ndiꞌi taPablo xiꞌin na ya i̱kan Ndioxi xiꞌin nda nuu ndi̱xaꞌan nda xa̱nduvi nda chiñu ra.
Tasaa ndóo sava ndafariseo ndandíkun Jesús ta ndi̱kundita nda ikan káꞌan nda, káchi nda saa:
―Naꞌa naköo kúu Israel ta xíniñuꞌu na kuu mii na tuni Ndioxi, saa xíniñuꞌu na ikan na ndiꞌi yandi̱kaꞌan Ndioxi ta̱a taMoisés xinaꞌa. Tatu ná ïkan na ndiꞌi ya ikan, ta küvi kiꞌvi na xiꞌin yo ―káchi nda.
Saa ndi̱kitaꞌan nda apóstol xiꞌin naxikuaꞌa, xa̱á xánani vaꞌa na ndá kuꞌva íyo xaꞌa ya ikan.
Naꞌa ka vi ndi̱tuꞌun taꞌan na, ñaa ndi̱kundichi taPedro xa̱á ra káꞌan ra xiꞌin na, káchi ra saa:
―Ndóꞌo̱ nataꞌan yo, xa xíni mii ndo ndá kuꞌva ndi̱kaxin Ndioxi yeꞌe ndituꞌun i tuꞌun ra xiꞌin naꞌa naköo kúu Israel ya kundaa ini na kandixa na ndá kuꞌva sikaku Ndioxi na tixin Jesús.
Ta Ndioxi ku ra xíni ndiꞌi ya íyo nima ivi, ta iin káchi ta̱xi ra Tachi ra ndaꞌa yo nakúu Israel xiꞌin naköo kúu Israel. Tixin ya i̱kan Ndioxi ikan kua si̱naꞌa ra yoo ya ndi̱kiꞌin vaꞌa ra naköo kúu Israel.
Ta süvi indaa yoo kúꞌvi ini Ndioxi xíni ra, kúꞌvi tu ini ra xíni ra naköo kúu Israel va. Tá ndíkata ra yoo, saa ndíkata tu ra na ikan va xaꞌa kuachi na tá xáá na kándixa na Jesús.
Chi yoo xíni yo tatu kándixa yo Jesús, tasaa síkaku Ndioxi yoo chi kaꞌnu ni ini ra, yakan síkaku uun ra yoo tixin Tata yo Jesús. Tasaa tu na ikan va, síkaku uun tu ra na ikan va tá kándixa na Tata yo Jesús ―káchi taPedro xiꞌin na.
Ñaa vaꞌa ka ku̱taxin yuꞌu na, ta xa̱á na xíni soꞌo na yakáꞌan taPablo xiꞌin taBernabé. Ndítuꞌun nda xiꞌin na xaꞌa yatúꞌún i̱kan Ndioxi tixin nda tá ndi̱xaꞌan nda ndi̱kaꞌan ndoso nda tuꞌun ra xiꞌin naꞌa naköo kúu Israel.
Tá sindiꞌi nda ikan ndi̱kaꞌan nda, tasaa ki̱xaá inka taJacobo káꞌan ra xiꞌin na, káchi ra saa:
―Nataꞌan yo, kuni soꞌo ndo ná kaꞌan i xiꞌin ndo.
Xa xi̱ni soꞌo yo yandi̱kaꞌan taSimón Pedro xiꞌin yo, ndá kuꞌva ki̱xaá íkan Ndioxi yavaꞌa xiꞌin naꞌa naköo kúu Israel, chi Ndioxi ta ndi̱kaxin tu ra sava na ikan va ya kundikun ñaꞌá na.
Tuꞌun yandi̱kaꞌan ra xiꞌin yo ta iin káchi káꞌan ya xiꞌin yata̱a ndandi̱kaꞌan ndoso tuꞌun yuꞌu Ndioxi xinaꞌa, chi yandi̱kaꞌan Ndioxi káchi ya saa:
Vaxi tiempo ta iin kivi ndiko koo i,
ndasa xaa tuku i kuꞌva xa̱toꞌo na yeꞌe tá tiempo taDavid, saachi vaꞌa ni xa̱toꞌo na yeꞌe;
ta sindiꞌi si̱ndoo ndaꞌa na yaxa̱toꞌo na yeꞌe.
Sundi tá ná ndi̱ko koo i, tasaa kixaá tuku na ivi xatoꞌo na yeꞌe tá i̱kan na ndi̱xiyo xinaꞌa.
Saa ikan i ya ná xatoꞌo tu naꞌa naköo kúu Israel va yeꞌe.
Ndiꞌi nandi̱kaxin i, tá ná kuni soꞌo na tuꞌun xaꞌa i ta kundikun na yeꞌe, xatoꞌo na yeꞌe.
Soꞌva káchi Iva yo, ndi̱kaꞌan ra xaꞌa yayóꞌó xinaꞌa ―káchi taJacobo xiꞌin na.
Saa ndi̱kaꞌan ka ra xiꞌin na, káchi ra saa:
―Xi̱ni soꞌo ndo unkua ndi̱kaꞌan Ndioxi xinaꞌa, tasaa tu yeꞌe va káꞌan i xiꞌin ndo: Köo xíniñuꞌu ka yo sindiꞌi yo ini naköo kúu Israel, nasíndoo ichi ndi̱xika na, ta ndi̱kundikun na Jesús.
Käꞌan ka yo xiꞌin na ya xíniñuꞌu na xasuvi na ley yata̱a taMoisés. Vaꞌa ná taa yo iin tutu kuꞌun ndaꞌa na nuu kaꞌan yo xiꞌin na unkua xíniñuꞌu na xasuvi na. Kaꞌan yo xiꞌin na, väꞌa kuxi na ñaꞌa yatáxi naꞌa ndaꞌa naꞌna yakáꞌan na kúu Ndioxi. Ta ni iin yásiꞌi ta väꞌa kusun yá xiꞌin iin taa tatu süvi ii yá ku ra, ni iin taa ta küvi kusun ra xiꞌin iin ñaꞌá tatu süvi yásiꞌi ra ku yá. Ni ni̱í kiti küvi kuxi na. Ta ni kiti kóꞌni na sukun küvi kuxi na, chi kuandee ni̱í ini ri. Kachi yo xiꞌin tutu tiꞌvi yo kuꞌun ndaꞌa naköo kúu Israel.
Saa ndi̱kani ini nda apóstol xiꞌin naxikuaꞌa tin ndiꞌi ka nandíkun Jesús, ndi̱kani ini na ndi̱kaxin na ndataꞌan na ya kuꞌun nda xiꞌin taPablo tin taBernabé ndaka nda tutu ikan ndaꞌa naköo kúu Israel, nandóo ñuu Antioquía xiꞌin nandóo estado Siria tin nandóo estado Cilicia. Ta ndandi̱kaxin na ikan ku taJudas, takáꞌan na xiꞌin Barsabás, xiꞌin inka ranáni Silas. Ta kúu mii nda ikan chiñu ndee nuu nakándixa Jesús.
Ta tutu yati̱ꞌvi na kuaꞌan xiꞌin nda ikan káchi ya saa:
"Ndeꞌe apóstol xiꞌin naxikuaꞌa tin ndiꞌi ka nataꞌan yo nandíkun Jesús chíndee ni nde ndóꞌo̱ nataꞌan yo, ndóꞌo̱ köo kúu Israel, ndóꞌo̱ ndóo ñuu Antioquía xiꞌin ndóꞌo̱ ndóo estado Siria tin estado Cilicia.
Ku̱ndaa ini nde xaꞌa sava ndataꞌan nde ndóo ñuu Jerusalén yóꞌó ya ndi̱xaꞌan nda kéꞌe nda ndóꞌo̱, sáka nda ini ndo, káꞌan nda xiꞌin ndo ya xíniñuꞌu ndo ndikunuu tuni Ndioxi ndóꞌo̱, ta xasuvi ndo ley yata̱a taMoisés, káchi nda xiꞌin ndo. Ta kúni nde kundaa ini ndo, chi ndeꞌe ta köo ndi̱taxi nde ichi ndaꞌa nda xaa nda kaꞌan nda xiꞌin ndo.
Xaꞌa yañaa kua ndi̱kitaꞌan nde ndi̱tuꞌun taꞌan nde xaꞌa yandi̱kaꞌan nda xiꞌin ndo. Ta ndi̱kani ini nde tiꞌvi nde sava ndataꞌan nde xaa nda xiꞌin taPablo tin taBernabé, ta ndayóꞌó vaꞌa ni ítaꞌan nda xiꞌin nde.
Ta uvi saa nda ndi̱taxi ndiꞌi nda mii nda ya xáchiñu nda nuu Tata yo Jesucristo, nda ya kuvi nda xaꞌa ra xáꞌa ndee ini nda.
Ta tíꞌvi tu nde taJudas xiꞌin taSilas xaa nda nuu ndo. Ñaa kaꞌan nda xiꞌin ndo, ndi̱kani nda nuu ndó tá kuꞌva káꞌan tutu yóꞌó.
Iin yuꞌu ndi̱xiyo nde xiꞌin Tachi Ndioxi ya sïkuiso vee nde ndóꞌo̱ xiꞌin inka ka chiñu. Ta iin yuꞌu ndi̱xiyo nde ndi̱kaꞌan nde ndisaa yayóꞌó kua xíniñuꞌu ndo xasuvi ndo:
küxi ndo ñaꞌa yatáxi na ndaꞌa naꞌna yakáꞌan na kúu Ndioxi. Ni ni̱í kiti küxi ndo. Ni ri kóꞌni na sukun küxi ndo, chi kuandee ni̱í ini ri. Ta ni küsun ndo xiꞌin iin ñaꞌá tatu süvi yásiꞌi ndo ku yá, ta ni iin ñaꞌá ná küsun yá xiꞌin iin taa tatu süvi ii yá ku ra. Tá xásuvi ndiꞌi ndo yayóꞌó ta vaꞌa ni íkan ndo. Yayóꞌó ku ndiꞌi yakáꞌan nde xiꞌin ndo", káchi na apóstol xiꞌin tutu ikan.
Saa ke̱e taPablo xiꞌin taBernabé tin inka ka nda, ke̱e nda kuaꞌan nda xiꞌin tutu nuu naköo kuu Israel, nandóo ñuu Antioquía. Tá ndi̱xaa nda xiꞌin ya ta xa̱kin nda iin junta nuu ndi̱kitaꞌan ndiꞌi naveꞌe ñuꞌu ya kaꞌvi na tutu ikan.
Saa ka̱ꞌvi na ya. Tá ndi̱ꞌi xi̱ni soꞌo na yakáꞌan ya ta kusini ka vi na xiꞌin tuꞌun yakáꞌan ya.
Ta taJudas xiꞌin taSilas ku nda káꞌan tuꞌun yakáꞌan Tachi Ndioxi xiꞌin nda. Yakan vaꞌa ndi̱kaꞌan nda xiꞌin na si̱ndiko nda ini na, ta vaꞌa ka vi ku̱ni na xiꞌin tuꞌun yandi̱kaꞌan nda; kúsini ka vi na.
Ta ndandi̱xaꞌan xiꞌin tutu ikan ndi̱ndoo nda ndi̱xiyo nda uvi ndaá kivi xiꞌin na. Sindiꞌi, saa ndi̱ko koo tuku nda kuanuꞌu nda nuu ke̱e nda. Nda̱i ñaꞌá nandíkun Jesús, káchi na saa:
―Ndioxi ná kuꞌun xiꞌin ndo ―káchi na xiꞌin nda.
Sundi taSilas ta ndi̱ndoo ra ñuu ikan.
Saa tu taPablo va xiꞌin taBernabé, ndi̱ndoo nda ñuu Antioquía. Sínaꞌa nda na tuꞌun Ndioxi, ta káꞌan ndoso nda tuꞌun xaꞌa Iva yo xiꞌin naꞌa. Tasaa kuaꞌa ni tu inka ndandíkun Jesús xíka sínaꞌa tuꞌun Iva yo.
Saa ku̱u ndi̱yaꞌa sava kivi ta ndi̱kaꞌan taPablo xiꞌin taBernabé káchi ra saa:
―Ná koꞌyo ñuu nuu ndi̱xaꞌan yo ndi̱kaꞌan ndoso yo tuꞌun Iva yo, koꞌyo koto yo an ndóo vaꞌa nataꞌan yo nandíkun Iva yo ―káchi ra.
Saa kúni taBernabé kuꞌun tuku taJuan Marco xiꞌin nda.
Ta köo ndi̱xiin taPablo kuꞌun ra ikan xiꞌin nda, chi tá ndi̱xaꞌan nunuu nda ta ndi̱xaꞌan ra xiꞌin nda, saa ki̱ꞌin ñaꞌa ra si̱ndoo ra ñuu Panfilia ta ndi̱ko koo ra kuanuꞌu ra.
Xaꞌa taJuan Marco ikan ta ki̱xa̱á káni taꞌan nda xiꞌin tuꞌun, ta köo ndi̱kuchiñu xinu tuꞌun nda. Ñaa vaꞌa ka ta̱ꞌvi taꞌan nda. TaBernabé xiꞌin taJuan Marco nda̱a nda itun barco kuaꞌan nda isla Chipre.
Ta inka taPablo ndi̱kaxin ra taSilas kuaꞌan xiꞌin ra. Saa ndi̱kaꞌan nandíkun Jesús xiꞌin nda káchi na saa:
―Ndioxi ná kuꞌun xiꞌin ndo, ta ná chikaa ra yavaꞌa ndóꞌo̱ nuu kuꞌun ndo ―káchi na xiꞌin nda.
Saa ka̱na koo nda kuaꞌan nda.
Ndi̱yaꞌa nda estado Siria xiꞌin estado Cilicia. Ndi̱yaꞌa nda ndi̱kaꞌan nda xiꞌin nandíkun Jesús ndóo ikan ya ndinuu ini na ná kandixa ka na ra.
Kúni taPablo kuꞌun taTimoteo xiꞌin nda
Ndi̱xaa taPablo xiꞌin taSilas ñuu Derbe xiꞌin ñuu Listra. Ikan ndi̱taꞌan nda iin rakándixa Jesús, náni ra Timoteo, seꞌe iin yáIsrael yákándixa Jesús ku ra, ta iva ra ku ragriego.
Ta vaꞌa ni káꞌan ndiꞌi nandíkun Jesús ndóo ñuu Listra xiꞌin ñuu Iconio xaꞌa taTimoteo.
Saa kúni taPablo kuꞌun taTimoteo xiꞌin nda. Ñaa xa̱ꞌnda ra chiñu ya ná ndikunuu tuni Ndioxi ra tákua ná ndikiꞌin vaꞌa naIsrael ra ñuu nuu kuꞌun ra xiꞌin nda, chi xíni na ya tagriego ndi̱xiyo iva ra. Tá ndiꞌi ki̱xaa suvi ra ya ikan, tasaa ndikiꞌin ra kuaꞌan ra xiꞌin nda.
Yáꞌa nda iin iin ñuu káꞌan nda xiꞌin naköo kúu Israel, nandíkun Jesús. Ndítuꞌun nda xiꞌin na xaꞌa yandi̱kaꞌan nda apóstol tin naxikuaꞌa ndóo ñuu Jerusalén; káꞌan nda xiꞌin na ndá ñaꞌa kua xíniñuꞌu na xasuvi na.
Ta ndúndee ka nakándixa Jesús ndíkundikun na ichi ra, xáꞌnu ka na tixin ndee ra. Saa ndúkuaꞌa ka nandíkundikun ichi ra iin iin kivi.
Yaku̱u nuu si̱tuvi ya nuu taPablo ñuu Macedonia
Saa ndi̱xaa nda nuu ndíkitaꞌan estado Misia xiꞌin estado Bitinia. Ndi̱xaa nda kúni nda kuꞌun nda ñuu yañúꞌu estado Bitinia, ta köo ndi̱xiin tuku Tachi Ndioxi taxi ya kuꞌun nda.
Yakan ndi̱yaꞌa nda estado Misia, ta ndi̱kiꞌin nda kuaꞌan nda ñuu Troas yandíkaa yuꞌu nduta ñuꞌu.
Ta ñǔu ya ndi̱xaa nda, saa ndi̱xani taPablo, xi̱ni ra iin ra estado Macedonia ndíchi ra nuu ra xáku ndaꞌvi ra káꞌan ra xiꞌin ra, káchi ra saa: "Ikan ndo yamani, yaꞌa ndo ñuu nde chindee ndo ndeꞌe", káchi ra ikan xiꞌin ra, túvi ra ndi̱xani ra.
Tá ndiꞌi ndi̱xani ra ta ndikun saa xa̱a nduvi nde ñaꞌa nde, ta ndi̱kiꞌin nde kuaꞌan nde. Tasaa taPablo xiꞌin ndataꞌan ra tin yeꞌe, Lucas, ndi̱kiꞌin nde kuaꞌan nde estado Macedonia, chi ndi̱kani ini nde Ndioxi ku ra kúni kuꞌun nde kaꞌan ndoso nde tuꞌun vaꞌa xaꞌa Jesús xiꞌin nañuu ikan.
Chi̱kaa na taPablo xiꞌin taSilas veꞌe kaa ñuu Filipos
Saa ke̱e nde ñuu Troas ta ndi̱kiꞌin nde kuaꞌan ndaku nde xiꞌin barco nda isla Samotracia, ta inka kivi ndi̱xaa nde ñuu Neápolis.
Ta ikan nu̱u nde barco. Ñaa ke̱e nde kuaꞌan nde ñuu Filipos ya ndíkun ndaa Roma. Ñuu ikan ku iin ñuu kaꞌnu ni kíndoo estado Macedonia. Ta uvi uni kivi ndi̱xiyo nde ñuu ikan, tasaa ke̱e nde kuaꞌan nde.
Ta iin kivi ndíkundee naIsrael ke̱e nde kuaꞌan nde nuu ñuu nuu yáꞌa ita, nuu ndíkitaꞌan naIsrael káꞌan na xiꞌin Ndioxi. Saa ndi̱xaa nde ndi̱kundoo nde ikan, ta ndi̱kitaꞌan nde xiꞌin sava násiꞌi nándíkitaꞌan ikan. Ñaa xa̱á nde káꞌan nde tuꞌun vaꞌa xaꞌa Jesús xiꞌin ná.
Ta iin yá taꞌan ná ikan náni Lidia ke̱e yá ñuu Tiatira, saa kúu mii yá chiñu xíko yá tela; ta yavaꞌa ni ku ya xíko yá; ndakua kuaꞌa tuun yaxíko yá. Ta káñuꞌu ni yá ikan Ndioxi. Saa xíni soꞌo ni yá yakáꞌan taPablo, ta chi̱ndee Iva yo yá xu̱na yá nima yá nuu tuꞌun ra.
Tasaa si̱kuchi ndataꞌan taPablo yáLidia xiꞌin ndiꞌi naveꞌe yá. Ñaa ndi̱kaꞌan yá xiꞌin nde, káchi yá saa:
―Tatu kándixa ndo ndinuu ini i ndi̱kundikun i Jesús, ta naꞌa ndo koꞌyo veꞌe i kundoo ndo ―káchi yá xiꞌin nde.
Ndinuni loꞌo ndi̱kaꞌan yá xiꞌin nde, ndakua si̱xinu yá ini nde, saa ndi̱kiꞌin nde kuaꞌan nde xiꞌin yá.
Saa kee tuku nde kuaꞌan nde inka kivi nuu káꞌan na xiꞌin Ndioxi. Ñaa ndi̱kitaꞌan nde xiꞌin iin yáloꞌo, yákúu mii tachi nduvaꞌa, ta sa̱ta ñaꞌá xitoꞌo yá xáchiñu yá nuu na. Ta kuaꞌa ka vi xuꞌun táva na xiꞌin yá xaꞌa yandáku yá.
Saa ndi̱kundikun yá sata nde ta ki̱xaá yá ndáꞌi koꞌo yá, káchi yá saa:
―Ndaxáchiñu nuu Ndioxi, tachee, takaꞌnu ku ndayóꞌó, ta ndítuꞌun nda xiꞌin ndo ndá kuꞌva sikaku Ndioxi ndóꞌo̱ ―káchi yá xiꞌin na.
Kuaꞌa ka vi kivi íkan yá saa xiꞌin nde. Ñaa ki̱xaá sáa taPablo xiꞌin yá ta ndi̱ko koo ra ndi̱kaꞌan ra xiꞌin tachi nduvaꞌa kúu mii yá, káchi ra saa:
Tasaa ndikun si̱ndoo ñaꞌá ya.
Saa tá xi̱ni xitoꞌo yá ya köo kúchiñu ka yá tava yá xuꞌun nuu na, ñaa ndi̱saa na xiꞌin taPablo tin taSilas. Saa ti̱in na nda kuaꞌan nda xiꞌin na veꞌe chiñu nuu ndóo nachiñu.
Ikan xa̱á na táxi na kuachi xaꞌa nda ndaꞌa nachiñu, káchi na saa:
―Taa ndaIsrael ku ndayóꞌó ta xíka nda táa sii nda nataꞌan yo naRoma ya ná kundikun na ichi nda.
Ta küvi kandixa yo yakáꞌan nda, saachi siin ichi kúu va yakándixa yoo nandíkun ndaa Roma, süvi iin káchi íkan yo ―káchi na ikan xiꞌin nachiñu.
Ñaa iin ndi̱tavi ndiꞌi na sata nda, ta xa̱ꞌnda nachiñu chiñu ya tava na toto nda, tasaa kani na nda xiꞌin itun.
Ndi̱nuni loꞌo ka̱ni ñaꞌá na, sindiꞌi ki̱ꞌin na nda ta̱an na veꞌe kaa, ta ndi̱taꞌnda chiñu nuu ra kumindante ya ná kundaa ni ñaꞌá ra.
Saa tá ndi̱taꞌnda chiñu nuu ra kumindante ta ki̱ꞌin ra nda ta̱an ra nda maa. Ti̱in ra xaꞌa uvi saa nda ta̱an ra yavi ini itun; tun íyo mii veꞌe kaa ikan.
Ta sava ñúu ki̱xaá taPablo xiꞌin taSilas káꞌan nda xiꞌin Ndioxi ta xíta nda yaa nuu ra. Saa xíni soꞌo inka nañúꞌu veꞌe kaa ikan ndóo na.
Ta iin ku̱u soꞌva ki̱xaá táan, ndá kásun kúu. Ñaa iin ndi̱ndata ndiꞌi xaꞌa veꞌe kaa. Saa ndi̱xuna ndiꞌi yeꞌe, ta ndi̱ndaxin ndiꞌi kaa núꞌni xaꞌa ndañúꞌu veꞌe kaa ikan.
Saa ndi̱kaxin ini takumindante ikan, ta xi̱ni ra ndi̱xuna ndiꞌi yeꞌe veꞌe kaa. Ñaa ti̱in ra cuchillo ya kaꞌni ra mii ra, saachi vasana ka̱na koo ndiꞌi nda, káꞌán ra.
Saa ndi̱kaꞌan taPablo xiꞌin ra, ndee ka vi ndi̱kaꞌan ra, káchi ra saa:
―Käꞌni un mii un chi yóꞌó ñúꞌu ndiꞌi va nde ―káchi ra xiꞌin ra.
Ñaa ndu̱ku ra ñu̱ꞌu ta xínu ra ndi̱kiꞌvi ra ini veꞌe kaa. Íꞌvi ka vi ra ndakua kísi ñaꞌá ya, ndi̱kiꞌvi ra si̱kusiti ra nuu taPablo xiꞌin taSilas.
Saa ta̱va ra nda ta ndi̱ndakan tuꞌun ñaꞌá ra, káchi ra saa:
―Tata, kaꞌan ndo xiꞌin i unkua xíniñuꞌu i ikan i ya kuchiñu i kaku i ―káchi ra xiꞌin nda.
―Xíniñuꞌu un kandixa un Tata yo Jesucristo, saa kuchiñu un kaku un, tasaa tu naveꞌe va un ―káchi ra xiꞌin ra.
Saa ndi̱kaꞌan nda tuꞌun xaꞌa Jesús xiꞌin ra, saa tu ndiꞌi naveꞌe va ra.
Ta mii ñúu saa ndi̱kata ndiꞌi ra ñaꞌñu nda nuu ti̱kueꞌe. Saa chi̱chi ra tixin ndee Jesús, saa tu naveꞌe va ra.
Sindiꞌi ndi̱kuiso ra nda ndi̱xaa nda xíxi nda veꞌe ra, ta kúsini ka vi ra, saa tu naveꞌe va ra. Kúsini ni na xaꞌa ya ndi̱kundikun na Ndioxi.
Saa ndi̱tuvi naꞌa ti̱ꞌvi nachiñu chiñu kuaꞌan xiꞌin napolicía nuu rakumindante, ya ná saña ra nda kee nda kuꞌun nda.
Saa ndi̱kaꞌan ra xiꞌin taPablo tin taSilas, káchi ra saa:
―Ndi̱kaꞌan nachiñu xiꞌin i tava i ndóꞌo̱ kuꞌun ndo. Ta vaꞌa kee ndo kuꞌun ndo ―káchi ra xiꞌin nda.
Saa ndi̱kuiin taPablo káꞌan ra xiꞌin napolicía, káchi ra saa:
―Küvi ikan nde saa, chi köo ndi̱kixaa ndaa na kuachi xiꞌin nde. Ndi̱yaꞌa na nuu ley yakáꞌan küvi sitixuꞌvi yo naꞌa nandíkun ndaa ñuu Roma tatu täꞌan kuꞌun na nuu juez kunani kuachi na. Ta ndeꞌe ñuu Roma ndíkun ndaa tu ndeꞌe va. ¿Ta ndachu ka̱ni ni na ndeꞌe nuu chútu naꞌa, tasaa ta̱an na ndeꞌe veꞌe kaa? Ta vitin kúni na saña seꞌe na nde kuꞌun nde. Sundi ndeꞌe ta küꞌun nde, ndakua ná kixi mii na tava na ndeꞌe, saa kana koo nde kuꞌun nde ―káchi taPablo xiꞌin napolicía ikan.
Saa ndi̱ko koo napolicía ikan ndi̱tuꞌun na xiꞌin nachiñu yandi̱kaꞌan taPablo. Ta ndi̱ndiꞌvi ka vi nachiñu, chi ku̱ndaa ini na ya ndíkun ndaa nda ñuu Roma.
Saa ndi̱xaꞌan nachiñu ikan ndi̱xikan na yamani nuu taPablo xiꞌin taSilas. Ñaa ndi̱xikan na yamani nuu nda ya ná kee nda ñuu ikan.
Saa tá ke̱e nda veꞌe kaa ta ndi̱xaꞌan nda veꞌe yáLidia yá íyo mi ñuu ikan. Ta ikan ndi̱kitaꞌan ndiꞌi nandíkun Jesús ndóo na. Ñaa ndi̱kaꞌan nda xiꞌin na ndi̱xaꞌa ka nda ndee xiꞌin na. Saa ka̱na koo nda kuaꞌan nda.
Yaku̱u ñuu Tesalónica
Ñaa ndi̱yaꞌa nda ñuu Anfípolis tin ndi̱yaꞌa nda ñuu Apolonia, saa ndi̱xaa nda ñuu Tesalónica nuu íyo iin veꞌe ñuꞌu naIsrael.
Tasaa ti̱ndaa kivi ya ndíkundee naIsrael, ta ke̱e taPablo kuaꞌan ra veꞌe ñuꞌu sínaꞌa ra na tuꞌun Ndioxi chi saa ini ra. Uni semana i̱kan ra saa.
Ta sínaꞌa ra na káchi ra saa xiꞌin na:
Ta sava naIsrael ndi̱nuu ni ini na kándixa na yakáꞌan taPablo xiꞌin na. Ñaa ndi̱kitaꞌan na xiꞌin taPablo tin taSilas. Ta kuaꞌa ni tu nagriego, nakáñuꞌu Ndioxi va, ka̱ndixa Jesús. Saa kuaꞌa ni tu nákuika ka̱ndixa yakáꞌan taPablo, ta ndi̱kundikun ná Jesús.
Xaꞌa ya ikan kua ndi̱saa sava nanaꞌnu nuu naIsrael, naköo xíin kandixa Jesús. Saa xa̱á kú uni ini na xíni na taPablo xiꞌin taSilas. Ñaa ndi̱kaya na ndataa, nda iku ini, ndaxuxan, ndaköo chiñu ikan, ta ki̱xaá nda síkaku nda kuachi xiꞌin nañuu ikan. Iin ndi̱katin nda sata veꞌe taJasón ndúku nda taPablo xiꞌin taSilas. Ndúku ñaꞌa nda yataxi ñaꞌa nda ndaꞌa nañuu.
Ta köo taPablo ni taSilas ndi̱taꞌan nda; ñaa ndi̱kiꞌin nda taJasón xiꞌin inka nandíkun Jesús. Ndi̱kuiso nda na ikan kuaꞌan xiꞌin nda nuu nachiñu, ta ndáꞌi koꞌo nda káchi nda saa:
―Ndayóꞌó ku ndasíkaku kuachi xiꞌin ndiꞌi kuu nañuu ivi, ta ndayóꞌó ki̱xaa nda vitin.
TaJasón ku randi̱kuiso vaꞌa nda veꞌe ra. Ta contra tarey kaꞌnu kuaꞌan nda, chi káꞌan nda: "Íyo inka rey ranáni Jesús" ―káchi nda ikan xiꞌin nachiñu.
Xiꞌin tuꞌun ikan ta si̱saa nda nachiñu xiꞌin inka naꞌa. Saa ndi̱saa ni ndiꞌi na.
Ñaa cha̱ꞌvi taJasón fianza xiꞌin inka ka ndandíkun Jesús ta ndi̱saña nda ka̱na koo nda kuaꞌan nda.
Ndi̱xaa taPablo ñuu Berea xiꞌin taSilas
Saa ndikun ta̱va ñǔu nandíkun Jesús taPablo xiꞌin taSilas; ta̱va na nda kuaꞌan nda ñuu Berea. Tá ndi̱xaa soꞌva nda, ta ndi̱kiꞌvi nda ini veꞌe ñuꞌu naIsrael ya íin mi ñuu ikan.
Yii va ini nañuu Berea ikan nuu nañuu Tesalónica, chi vaꞌa ni ka va ndi̱kiꞌin na ikan tuꞌun Ndioxi yakáꞌan taPablo xiꞌin na. Ndiꞌi saa kivi síkuaꞌa na tuꞌun Ndioxi ya kundaa vaꞌa ka ini na an yandixa kua káꞌan taPablo xiꞌin na.
Ta kuaꞌa ka vi naIsrael xiꞌin nagriego ka̱ndixa Jesús xaꞌa yakáꞌan taPablo xiꞌin na. Ka̱ndixa tu nákuika va saa tu ndataa va.
Tá ku̱ndaa ini naIsrael, nandóo ñuu Tesalónica, ya ndi̱xaa taPablo káꞌan ndoso ra tuꞌun Ndioxi ñuu Berea; tasaa ke̱e na kuaꞌan na ñuu ikan. Ndi̱xaa na xa̱á na síkaku na kuachi.
Ta kama ka vi ti̱ꞌvi nandíkun Jesús taPablo ke̱e ra kuaꞌan ra inka ñaꞌñu chí nuu ndíkaa nduta ñuꞌu. Ta ndi̱ndoo taSilas xiꞌin taTimoteo ñuu Berea ikan.
Ta nakuaꞌan xiꞌin taPablo ndi̱xaa na xiꞌin ra nda ñuu Atenas; ikan si̱ndoo na ra, saa ndi̱ko koo na. Ñaa ndi̱kaꞌan ra xiꞌin na káchi ra saa:
―Kaꞌan ndo xiꞌin taSilas xiꞌin taTimoteo; kama ni ná kixi nda kachi ndo xiꞌin nda ―káchi ra xiꞌin chiñu kuaꞌan nuu nda.
Ndi̱kaꞌan ndoso taPablo tuꞌun Ndioxi ñuu Atenas
Xaꞌa ya ikan kua káꞌan ni ra xiꞌin nandíkitaꞌan ini veꞌe ñuꞌu naIsrael, káꞌan ra xiꞌin naIsrael tin ndiꞌi ka nakáñuꞌu Ndioxi. Ta ndiꞌi saa kivi kuaꞌan ra zócalo káꞌan ra xiꞌin naꞌa naxíka ikan.
Ta sava naxíka ikan kuaꞌan ichi yasínaꞌa na epicúreos, ta sava na kuaꞌan ichi yasínaꞌa na estoicos. Ki̱xaá na ikan káꞌan na xaꞌa ra, káchi na saa:
―Káꞌan ka vi ra, ta ¿unkua káꞌan ví ra?, ni köo kúndaa ini yo ―káchi na.
Ta inka na káꞌan:
―Raxíka káꞌan ndoso xaꞌa inka ndioxi va kuu ra ―káchi na.
Saa káchi na chi xi̱ni soꞌo na káꞌan ra tuꞌun vaꞌa xaꞌa Jesús ta káꞌan ra xiꞌin na ya ndi̱taku Jesús.
Saa ndi̱kiꞌin na ra kuaꞌan xiꞌin na iin ñaꞌñu náni Areópago nuu ndíkitaꞌan nachiñu, ta iin chu̱tu ndaa naꞌa ikan. Saa ndi̱kaꞌan nachiñu xiꞌin ra, káchi na saa:
―Ndituꞌun loꞌo ka xiꞌin nde unkua káꞌan un xaꞌa.
Köo xíni nde unkua káꞌan un xaꞌa, ta kúni nde kundaa ini nde unkua kúni kaꞌan yakáꞌan un ―káchi na xiꞌin ra.
Káꞌan na saa xiꞌin ra chi ndiꞌi nandóo ñuu Atenas xiꞌin naꞌa naki̱xaa íyo ñuu na, ta köo ka ya ndíꞌi ini na xaꞌa; ndá ka yaxaa íyo ta iin kátin na xíni soꞌo na.
Saa ndi̱kundichi ra nuu Areópago ikan, káꞌan ra xiꞌin na káchi ra saa:
―Nataꞌan yo ñuu Atenas, kúndaa ini i íyo yatoꞌo ndo, chi xi̱ni i kuaꞌa ni ndioxi kándixa ndo.
Tá ndi̱xika i xíto ndeꞌe i ñuu ndo, ta xi̱ni i kuaꞌa ni ndioxi síkuaꞌa ndo xátoꞌo ndo. Xi̱ni tu i iin nama nuu ndóso tuꞌun káchi ya saa: "Yóꞌó xátoꞌo yo Ndioxi raköo xíni yo." Ta suvi xaꞌa Ndioxi ra káñuꞌu ndo, ra köo xíni ndo, suvi xaꞌa rañaa kua káꞌan i xiꞌin ndo vitin.
’Suvi Ndioxi ikan ku rasi̱kuaꞌa ñuu ivi xiꞌin ndiꞌi ka ñaꞌa ya íyo ñuu ivi yóꞌó. Ta suvi mii ra ku raxáꞌnda chiñu nuu ndiꞌi ya íyo nuu ndivi xiꞌin ya íyo ñuu ivi yóꞌó. Ta köo íyo ra veꞌe ñuꞌu yasíkuaꞌa na ivi.
Ta ni ñaꞌa köo xíniñuꞌu naꞌa taxi na ndaꞌa ra, chi suvi mii ra ku rasi̱kuaꞌa ndiꞌi va ya. Ta síniꞌi ra tachi nuu yo tasaa táxi ra ndee ya táku yo, saa táxi ndiꞌi ra ñaꞌa xíniñuꞌu yo ndaꞌa yo.
’Mii Ndioxi ikan ku rasi̱kuaꞌa taa nuu, saa ku̱u nuu xi̱koo taa nuu xiꞌin seꞌe ra tin seꞌe ñani ra ta tixin na ikan ka̱ku tu yo va. Ñaa xi̱koo ndiꞌi yo ñuu ivi yóꞌó. Ta chi̱tuni Ndioxi ya koo yo ndiꞌi kuu ñuu ivi, ñaa chi̱tuni ra ndá ñaꞌñu ku nuu koo iin iin yo ta ndisaa kuiya koo yo ñuu ivi yóꞌó.
Chi suvi ra táxi ndee ndaꞌa yo ya táku yo, xiꞌin ndee ra kánda yo xíka yo, ta xiꞌin ndee ra táku yo íyo yo. Saa káꞌan tu sava nataꞌan mii va ndo, na xíni taa yaa, káchi na saa: "Seꞌe Ndioxi kúu yo", káchi na.
Tatu seꞌe Ndioxi ku yo ta köo xíniñuꞌu yo ndikani ini yo ya káa Ndioxi tá káa iin ñaꞌa yasíkuaꞌa na xiꞌin kaa an xiꞌin yuu an xiꞌin itun.
Xinaꞌa ta köo ndi̱xaa ndikuu Ndioxi xiꞌin naꞌa naköo ndi̱kundaa ini xaꞌa ra. Sundi vitin ta xáꞌnda chiñu ra nuu ndiꞌi kuu nañuu ivi ya ná ndiko koo ini na, sindoo na ichi väꞌa kuaꞌan na, saa kuchiñu na kiꞌvi na ichi ndaa.
Chi Ndioxi ta chi̱tuni ra tiꞌvi ra iin taa kixi ra ñuu ivi yóꞌó ya kixaa nani ra kuachi xiꞌin ndiꞌi nañuu ivi, ta xiꞌin yandaa ikan ra ya. Xaꞌa ya si̱taku Ndioxi Jesús, ikan ku nuu sínaꞌa ra yoo ya suvi Jesús ku ra kixaa nani kuachi yo xiꞌin yandaa ―káchi taPablo xiꞌin na.
Saa tá xi̱ni soꞌo na yandi̱kaꞌan ra ndítaku nandii, tasaa ki̱xaá sava na xáku ndaa ñaꞌá na, ta inka na káchi saa:
―Vaꞌa kuáꞌan, nda inka kixi un saa kuni soꞌo ka nde yakáꞌan un ―káchi na xiꞌin ra.
Saa si̱ndoo ra na ta ke̱ta ra kuaꞌan ra.
Ñaa ndi̱kundikun sava nandóo xiꞌin nachiñu ikan kuaꞌan na sata taPablo, ta ki̱xaá na kándixa na Jesús. Iin randi̱kundikun Jesús ku ranáni Dionisio ta rakúu mii chiñu nuu nañuu Atenas ikan ku ra. Inka yánáni Dámaris ki̱xaá kándixa Jesús xiꞌin inka ka naꞌa.
Ndi̱xaa taPablo ñuu Corinto
Sindiꞌi ikan ke̱e taPablo ñuu Atenas ta ndi̱kiꞌin ra kuaꞌan ra chí ñuu Corinto.
Ñuu Corinto ikan ndi̱kitaꞌan ra xiꞌin iin ranáni Aquila, ta raIsrael ku ra. Xinaꞌa ka̱ku ra ñuu Ponto, ta ndi̱xaa ra íyo ra ñuu Roma. Saa ku̱u iin ichi xa̱ꞌnda tarey Claudio chiñu ya kee ndiꞌi naIsrael ndóo ñuu Roma ikan. Xaꞌa ya ikan kua ke̱ta taAquila xiꞌin yásiꞌi ra yáPriscila ñuu ikan, ta sikan uvi ndaa yoo ndi̱xaa na ndóo na ñuu Corinto. Saa ke̱e taPablo ndi̱xaꞌan ra xíto ra taAquila xiꞌin yásiꞌi ra yáPriscila.
Ñaa ndi̱ndoo ra ndi̱xiyo ra xiꞌin na, chi taꞌan chiñu íkan na ikan kua íkan tu mii va ra. Síkuaꞌa ra mantiado.
Ta ndiꞌi saa kivi ndíkundee naIsrael xáꞌan taPablo veꞌe ñuꞌu káꞌan ra xiꞌin naIsrael tin naköo kúu Israel. Ndinuu ini ra káꞌan ra xiꞌin na síxinu ra ini na ya ná ndikundikun na Jesús.
Saa tá ndi̱xaa taSilas xiꞌin taTimoteo ta si̱ndoo taPablo chiñu íkan ra. Ñaa ki̱xaá ra ndinuu káꞌan ndoso ra tuꞌun Ndioxi. Vitin taan káꞌan ra xiꞌin naIsrael xaꞌa Jesús ya kúu ra Cristo raxi̱ndatun na.
Ta köo xíin na ikan ndikiꞌin na tuꞌun káꞌan taPablo xiꞌin na. Ñaa xa̱á na káꞌan kini na xiꞌin ra. Saa ki̱si ra toto ra, ta ndi̱kaꞌan ra xiꞌin na, káchi ra saa:
―Käꞌan ka i xiꞌin ndo. Vitin ndíso mii ndo kuachi xaꞌa ndo, chi köo xíin ndo kuni soꞌo ndo yakáꞌan i xiꞌin ndo. Kündiso ka i kuachi xaꞌa ndo. Vitin xiꞌin ndiꞌi saa kivi ya vaxi ta kuꞌun i kaꞌan ndoso i tuꞌun Ndioxi xiꞌin naꞌa naköo kúu Israel ―káchi taPablo xiꞌin na.
Ta iin ra náni Crispo, raxáꞌnda chiñu veꞌe ñuꞌu ikan, xi̱ni soꞌo ra yandi̱kaꞌan taPablo. Saa ka̱ndixa ra Jesús xiꞌin ndiꞌi naveꞌe ra. Ta kuaꞌa ni ka mii nañuu Corinto ikan ki̱xaá kándixa Jesús. Ñaa ndikun chi̱chi na xiꞌin ndee Jesús.
Saa iin ñǔu índuꞌu taPablo kíxi ra, ta ndi̱xani ra káꞌan Tata yo Jesús xiꞌin ra, káchi ra saa:
―Ku ïꞌvi un kaꞌan ndoso tuꞌun i.
Xïkuiin un kaꞌan un saachi yeꞌe ta íyo i xiꞌin un, ta nda iin na küchiñu keꞌe yóꞌo̱ xanduvaꞌa na xiꞌin un. Kaꞌan tuꞌun i xiꞌin na, saachi kuaꞌa ni nañuu yóꞌó ndikundikun ichi i ―káchi Jesús xiꞌin ra túvi ra ndi̱xani ra.
Xaꞌa ya ikan kua ndi̱ndoo ra ndi̱xiyo ra ñuu Corinto. Iin kuiya sava ndi̱ndoo ra sínaꞌa ra na tuꞌun Ndioxi.
Ta iin kivi tá kúu taGalión gobernador xáꞌnda chiñu ra nuu na estado Acaya, saa kua ndi̱kitaꞌan sava naIsrael ti̱in na taPablo kuaꞌan ra xiꞌin na veꞌe chiñu nuu tagobernador.
Ta̱xi na kuachi ndaꞌa ra ikan, káchi na saa:
―Taxíka sáka xini naꞌa ya ná yaꞌa na ichi yakáꞌan ley nde ku rayóꞌó, chi káꞌan ra küvi kañuꞌu nde Ndioxi tá kuꞌva xa̱ꞌnda chiñu xii sikua nde xinaꞌa, káchi ra. Ta káꞌan ra xiꞌin nataꞌan nde ndikundikun na inka ichi ―káchi na xiꞌin tagobernador ikan.
Ñaa xa̱á kúni kaꞌan taPablo, ta kama ka ndi̱kuiin tagobernador Galión ikan káꞌan ra xiꞌin na, káchi ra saa:
―Tatu ndii xa̱ꞌni ra an inka ka yandee i̱kan ra, ta kuni soꞌo i yakáꞌan ndo.
Sundi xaꞌa tuꞌun va xiꞌin kivi naꞌa ya vaxi nuu ley mii ndoIsrael va kua káni taꞌan ndo. Xaꞌa yañaa kua xänani i kuachi xiꞌin ndo. Kuachi mii ndo xiꞌin taꞌan va ndo ku yañaa, ta vaꞌa xanani mii va ndo ya ―káchi ra xiꞌin na.
Saa xa̱ꞌnda ra chiñu nuu napolicía ya tava ñaꞌá na keꞌe.
Tá ka̱na koo na keꞌe ta ti̱in nagriego inka ra náni Sóstenes, raxáꞌnda chiñu veꞌe ñuꞌu. Ñaa xa̱á na xánduvaꞌa na xiꞌin ra. Nuu teꞌe tagobernador Galión xa̱á na xánduvaꞌa na xiꞌin ra, ta ni köo ndi̱kaꞌan ra xiꞌin na.
Ndi̱ko koo taPablo kuaꞌan ra ñuu Antioquía
Ta naꞌá ni ndi̱ndoo taPablo ñuu Corinto ndi̱xiyo ra xiꞌin naxíka ichi Jesús. Sindiꞌi ikan ta ndi̱kaꞌan ndioxi ra xiꞌin na, saa ndi̱kiꞌin ra kuaꞌan ra xiꞌin taAquila tin yáPriscila. Nda̱a na sata iin barco itun kuaꞌan nda estado Siria. Yachi ka, tá täꞌan ndaa na sata barco, tá ndóo na ñuu Cencrea, ta iin ndi̱xata ndiꞌi taPablo xini ra, chi saa íkan naIsrael nuu xánduvi na yakáꞌan na xiꞌin Ndioxi.
Saa tá kuaꞌan na xiꞌin barco ndi̱xaa na ñuu Éfeso, ta ikan si̱ndoo taPablo yáPriscila xiꞌin taAquila. Ñaa ndi̱kiꞌin ra kuaꞌan mii ra ini veꞌe ñuꞌu naIsrael mi ñuu ikan. Saa ndítuꞌun ra xiꞌin nandi̱kitaꞌan ndóo ikan.
Ñaa xa̱á ra káꞌan ra xiꞌin na, káchi ra saa:
―Küvi ndoo i xiꞌin ndo chi xíniñuꞌu i koo i ñuu Jerusalén viko ya vaxi, sundi ná kuꞌun i tá Ndioxi ndi̱kaꞌan, ta ndiko koo tuku i koto i ndóꞌo̱ ―káchi ra xiꞌin na.
Saa nda̱i ra na ta ndi̱kiꞌin ra kuaꞌan ra ñuu Cesarea xiꞌin barco.
Tá ndi̱xaa ra ñuu Cesarea ikan ta ndi̱kiꞌin ra kuaꞌan ra chindee ra nandíkun Jesús ndóo ñuu Jerusalén. Sindiꞌi ikan, tasaa ke̱e ra kuaꞌan ra nda ñuu Antioquía.
Saa ndi̱xiyo ra uvi ndaá kivi ñuu ikan. Ñaa ndi̱kiꞌin ra kuaꞌan ra iin iin ñuu yañúꞌu estado Galacia xiꞌin estado Frigia. Kuaꞌan ra káꞌan ka ra xiꞌin nandíkun Jesús, chíndee ra na ya ná kandixa ka na Jesús.
Ndíkani taApolos tuꞌun xaꞌa Jesús ñuu Éfeso
Tá xíka taPablo inka ñuu, tasaa ndi̱xaa iin ranáni Apolos ñuu Éfeso, ta raIsrael ku ra ikan. Ñuu Alejandría ki̱xi ra, ta si̱kuaꞌa vaꞌa ra, xíni ni ra tuꞌun Ndioxi yata̱a na xinaꞌa.
Ta xi̱ni soꞌo ra tuꞌun xaꞌa Tata yo Jesús, ta ndinuu ni ini ra sínaꞌa ra naꞌa ichi xaꞌa Jesús. Teꞌe ka vi íyo yasínaꞌa ra sundi köo xíni ndiꞌi ra ya; takua yasi̱naꞌa taJuan, tasi̱kuchi naꞌa, takua ya ikan kua xíni ra.
Ta ni köo íꞌvi ra káꞌan ra, ndi̱kiꞌvi ra ini veꞌe ñuꞌu mii naIsrael ñuu Éfeso ikan, ta ndinuni loꞌo káꞌan ra xiꞌin na. Saa xi̱ni soꞌo taAquila xiꞌin yásiꞌi ra yáPriscila, xi̱ni soꞌo na yakáꞌan taApolos. Ta ñaa ta̱va siin na ra ndi̱kani vaꞌa ka na ichi xaꞌa Ndioxi nuu ra.
Sindiꞌi ikan, saa xa̱á kúni ra kuꞌun ra estado Acaya, tasaa chi̱ndee nandíkun Jesús ndóo ñuu Éfeso ikan ra. Ta̱a na iin tutu kuaꞌan xiꞌin ra, ti̱ꞌvi na ya kuaꞌan ndaꞌa inka nandíkun Jesús nandóo ñuu ikan ya ná ndikiꞌin vaꞌa ñaꞌá na. Tá ndi̱xaa ra estado Acaya ikan ta chi̱ndee ni ra nakándixa Jesús. Ñaa ndi̱kundikun vaꞌa ka na Jesús chi kaꞌnu ni ini Ndioxi ta̱xi ra yavaꞌa ndaꞌa na ndi̱kundikun ñaꞌá na.
Teꞌe ka vi káꞌan taApolos xiꞌin naIsrael xaꞌa tuꞌun Ndioxi yata̱a ndandi̱kaꞌan ndoso tuꞌun ra xinaꞌa. Káꞌan ra xiꞌin na xaꞌa yakáꞌan tuꞌun ta̱a na ikan xaꞌa Jesús ya kúu raCristo rati̱ꞌvi Ndioxi vaxi sikaku nañuu ivi. Vaꞌa ka vi ndíkani ra yandaa xaꞌa Jesús nuu na, yakan ni köo ndi̱niꞌi na ndá ka ya kaꞌan na xiꞌin ra.
TaPablo ndi̱xaa ra ñuu Éfeso.
Tá íin taApolos ñuu Corinto tasaa ke̱e taPablo kuaꞌan ra chí iku. Ñaa ndi̱xaa ra ñuu Éfeso [ya ndíkaa yuꞌu nduta ñuꞌu]. Tá ndi̱xaa ra ñuu ikan ta kuaꞌa ni nakándixa Jesús ndi̱taꞌan ra.
Saa ndi̱ndakan tuꞌun ra na ikan, káchi ra saa:
―¿An ndi̱kiꞌin ndo Tachi Ndioxi tá ki̱xaá kándixa ndo Jesús? ―káchi ra xiꞌin na.
Saa ndi̱kuiin na káꞌan na:
Saa ndi̱kaꞌan ra xiꞌin na káchi ra saa:
―¿Ta unku tixin chi̱chi ndo? ―káchi ra xiꞌin na.
Saa ndi̱kuiin na káꞌan na xiꞌin ra:
―Tixin yandi̱kaꞌan taJuan, tasi̱kuchi naꞌa, ka̱ndixa nde, yakan chi̱chi nde ―káchi na xiꞌin ra.
Saa ndi̱kaꞌan ra xiꞌin na:
―Yandaa kua si̱kuchi taJuan naꞌa, nandi̱ko koo ini xaꞌa kuachi. Sundi ndi̱kaꞌan ra xiꞌin na ya xíniñuꞌu na kandixa na Jesús, rakúu Cristo, rati̱ꞌvi Ndioxi ki̱xi ―káchi taPablo xiꞌin na.
Tá xi̱ni soꞌo na yandi̱kaꞌan ra, tasaa ndi̱kuchi na tixin ndee Jesús.
Ñaa chi̱nuu ndaꞌa taPablo xiꞌni na ikan. Tá chi̱nuu ndaꞌa ra xiꞌni na, ta ki̱xaa Tachi Ndioxi íyo ya xiꞌin na. Saa xa̱á na káꞌan na inka nuu tuꞌun, siin ní káꞌan na. Ta káꞌan tu na tuꞌun ya káꞌan Ndioxi xiꞌin na.
Iin kuꞌva uxi uvi ku taa ndando̱ꞌo saa.
Ta vitin taan xáꞌan taPablo veꞌe ñuꞌu naIsrael ñuu Éfeso. Xáꞌan ra káꞌan ndoso ra tuꞌun Ndioxi xiꞌin na. Ta ndinuu loꞌo ini ra káꞌan ra xiꞌin na síxinu ra ini na ya ná kundaa ini na ndá kuꞌva kaꞌnda chiñu Ndioxi nima na. Saa i̱kan ra tixin uni yoo.
Ta sava na köo ndi̱xiin kandixa yakáꞌan ra xaꞌa Jesús. Ñaa xa̱á na káꞌan kini na xaꞌa ichi Jesús nuu ndiꞌi naꞌa nañúꞌu ini veꞌe ñuꞌu ikan. Saa si̱ndoo ra na ta ndi̱kundaka ra nakándixa Jesús kuaꞌan xiꞌin ra. Ñaa ku̱xika ra kuaꞌan ra xiꞌin na nda veꞌe scuela iin ranáni Tirano, ta ikan sínaꞌa ra na ndiꞌi saa kivi.
Uvi kuiya i̱kan ra saa, ndi̱xika ra si̱naꞌa ra na. Nda nandóo chí estado Asia xi̱ni soꞌo xaꞌa tuꞌun Tata yo Jesús. Nakúu Israel xiꞌin naköo kúu Israel xi̱ni soꞌo na tuꞌun ndi̱kaꞌan ra xiꞌin na.
Ta ta̱xi Ndioxi ndee ra ndaꞌa taPablo; kuaꞌa ka vi yatúꞌún Ndioxi i̱kan ra.
Sava na ndíso na toto xiꞌin payito kuaꞌan xiꞌin na sítindaa na ya taPablo, tasaa íyo ya tíso na sata nakúꞌvi ta ndúvaꞌa na. Nda nakúu mii tachi nduvaꞌa ta kée ya na, ndikun ndúvaꞌa na.
Saa íyo iin taka loꞌo ndaIsrael, ndatuꞌva ta xíka nda táva nda tachi nduvaꞌa, ndá yokan xíniꞌni nda xíka nda. Ñaa xi̱ni soꞌo nda xaꞌa ya íkan taPablo, saa xa̱á kúni nda ikan nda tá íkan ra. Kúni nda tava nda tachi nduvaꞌa xiꞌin ndee Jesús, sundi köo ndíkun nda Jesús. Ñaa xa̱á nda káꞌan nda xiꞌin tachi nduvaꞌa, káchi nda saa:
―Tixin ndee Jesús, ra káꞌan ndoso taPablo xaꞌa, káꞌan nde xiꞌin ndo, saña ndo nayóꞌó ―káchi nda ikan xiꞌin tachi nduvaꞌa.
Saa kúu nda ikan káꞌan nda xiꞌin tachi nduvaꞌa yakúu mii iin tataa. Ñaa ndi̱kuiin ya káchi ya saa:
―Xíni nde unku Jesús, ta xíni tu nde unku taPablo va, sundi ndóꞌo̱ ta köo xíni nde ndóꞌo̱ ―káchi tachi nduvaꞌa xiꞌin nda.
Ñaa sa̱si ndiꞌi rakúu mii tachi nduvaꞌa ikan uxa saa nda, ta xa̱á ra ndinuni loꞌo xánduvaꞌa ra xiꞌin nda. Iin ti̱kueꞌe yaa nda; ta iin ndi̱taꞌnda yaa toto nda, mii chala mii ku nda ka̱na koo nda kuaꞌan nda.
Saa ku̱ndaa ini ndiꞌi nandóo ñuu Éfeso ikan. Ku̱ndaa ini naIsrael xiꞌin naköo kúu Israel xaꞌa ya ndo̱ꞌo nda ikan. Ñaa xa̱á íꞌvi ka vi na, saa xa̱á na káꞌan vaꞌa ni na xaꞌa ndee Tata yo Jesús.
Ta kuaꞌa ka vi na ki̱xaá kándixa Jesús, ta ndi̱xaa na náꞌma na xaꞌa kuachi na, yaväꞌa i̱kan na yachi.
Ta kuaꞌa ka vi naxa̱tasi ta ndíso ndiꞌi na tutu ikan ndi̱xaa xiꞌin na, ta nuu ndiꞌi na, saa xa̱ꞌmi na ya. Ta̱va na cuenta ndisaa xuꞌun ku tutu ikan, ta kuaꞌa ni xuꞌun ñúꞌu ya: uvi xiko uxi mil kaa vaꞌa, yaplata, kua ñúꞌu ya.
Ndiꞌi saa kivi xíta ka tuꞌun Iva yo Ndioxi kuaꞌan ya ndiꞌi ni kúu ñuu. Ta kuaꞌa ni na kúndaa ini xaꞌa ndee ra.
Tasaa ndi̱kani ini taPablo kuꞌun ra estado Macedonia xiꞌin estado Acaya. Tá ndiꞌi ikan ta ndiko koo ra kuꞌun ra chí ñuu Jerusalén, ta ikan kee ra kuꞌun ra nda ñuu Roma, káꞌán ra.
Ñaa ti̱ꞌvi ra uvi ndaxíka xiꞌin ra kuaꞌan nda estado Macedonia. TaTimoteo xiꞌin taErasto ku ndaxíka xiꞌin ra chíndee taꞌan nda xiꞌin ra. Saa ti̱ꞌvi ra nda ikan kuaꞌan nda. Ta mii ra ndi̱ndoo soo uvi ndaa ka kivi estado Asia nuu ndíkaa ñuu Éfeso.
Ndi̱katin nañuu Éfeso kúni na sikuaꞌa na kuachi xiꞌin raPablo
Suvi kivi ikan tá íyo raPablo ñuu Éfeso, saa ndi̱kuaꞌa kuachi xiꞌin ra xaꞌa tuꞌun Jesús.
Iin ranáni Demetrio ku ra i̱kan saa, chi kúu mii ra chiñu síkuaꞌa ra ñaꞌa vali xiꞌin kaa plata. Síkuaꞌa ra naꞌna vali veꞌe ñuꞌu yáDiana. Ta vaꞌa ni kée ra ikan xiꞌin chiñu ra, táva ni ya xuꞌun nuu ra. Saa ndiꞌi naxáchiñu xiꞌin ya ikan, táva ni na xuꞌun xiꞌin ya.
Xaꞌa ya ikan kua si̱kitaꞌan ndiꞌi ra naxáchiñu nuu ra tin ndiꞌi ka naxáchiñu suvi xiꞌin chiñu ikan; ka̱na ra na káꞌan ra xiꞌin na, káchi ra saa:
―Nataꞌan yo, xíni mii ndo chiñu yóꞌó kua táxi ni xuꞌun ndaꞌa yo, yakan vaꞌa ni kée yo.
Ta xi̱ni soꞌo ndo unkua íkan rakáꞌan na xiꞌin Pablo. Xíka ra síndaꞌvi ra naꞌa, káꞌan ra xiꞌin na süvi ndioxi ku naꞌna síkuaꞌa yo, káchi ra. Ta xa kuaꞌa ni na sáka ra xini xaꞌa yakáꞌan ra. Süvi indaa ñuu Éfeso yóꞌó ndi̱kan ra saa tin nda ndiꞌi ñuu estado Asia xíka ra íkan ra saa.
Süvi indaa chiñu yo i̱yo ndiꞌi xaꞌa, nda veꞌe ñuꞌu siꞌí yo i̱yo ndiꞌi xaꞌa, ta ni köo ka na kaꞌan xaꞌa yá xatoꞌo ñaꞌá na. Chi vitin ta nda nandóo estado Asia xiꞌin ndiꞌi ka nandóo ndiꞌi ni kúu ñuu ivi vaxi xátoꞌo yá, chi yáyóꞌó kúu yáchee ni nuu yo ―káchi raDemetrio xiꞌin na ikan.
―¡Indaa siꞌí yo Diana kú ndioxi káñuꞌu yo ñuu Éfeso yóꞌó! ―káchi na.
Ñaa iin ndi̱kuiso ndiꞌi nañuu, ndá síso ndáꞌi na. Tasaa ti̱in na uvi ndataꞌan raPablo; ti̱in na ranáni Gayo xiꞌin raAristarco, ndake̱e chí estado Macedonia. Tá ti̱in ñaꞌá na, saa ndi̱kundaka na nda kuaꞌan nda xiꞌin na yoso nuu ndi̱kitaꞌan na chútu ndaa na.
Saa kúni raPablo kuꞌun ra nuu chútu na ikan kaꞌan ra xiꞌin na. Ta köo ndi̱xiin nandíkun Jesús taxi na kuꞌun ra.
Ni sava nachiñu na xíni taꞌan ra xiꞌin, ndóo estado Asia, ta köo ndi̱xiin na taxi na kuꞌun ra. Ti̱ꞌvi na tutu kuaꞌan ndaꞌa ra nuu káꞌan na xiꞌin ra ya ná küꞌun ra.
Iin ndá síso yaa kúu na, xa síin yakáꞌan iin iin na, ta sava na ni köo xíni na ndá xaꞌa kua ndi̱kitaꞌan vi na.
Tasaa ta̱va sava naIsrael iin ranáni Alejandro kuaꞌan ra kaꞌan ra xaꞌa na xiꞌin ndiꞌi naꞌa, chi kúni na ya ná ndikuiin ra xaꞌa na. Ñaa xa̱á xíka ndaꞌa ra nuu na ya ná kutaxin yuꞌu na.
Saa tá ku̱ndaa ini ndiꞌi na ya kúu raAlejandro ikan raIsrael, ta köo ndi̱xiin ka na kuni soꞌo na yakáꞌan ra. Saa iin ndi̱kuiso tuku na xa̱á nandáꞌi koꞌo na, káchi na saa:
―Indaa siꞌí yo yáDiana kúu ndioxi káñuꞌu yo ñuu Éfeso yóꞌó ―káchi na.
Iin kuꞌva uvi hora ndi̱ndaꞌi koꞌo na.
Saa ndi̱kaꞌan rasecretario xiꞌin na ya kutaxin yuꞌu na. Tá ku̱taxin yuꞌu na, saa xa̱á ra káꞌan ra xiꞌin na:
―Nataꞌan yo ñuu Éfeso, ndiꞌi naꞌa, na inka ñuu, ta xíni na mani ni siꞌí yo yáDiana yákáñuꞌu yo, chi yuú ya ke̱ta ndi̱kava nuu ndivi kú yá.
Ta nda iin na küvi ndikuaa yakáꞌan i xaꞌa xiꞌin ndo, chi yandaa kua káꞌan i xiꞌin ndo. Yakan vaꞌa ka kutaxin yuꞌu ndo ta nda iin ya ïkan ndo xaꞌa ya sáa ini ndo.
Tá kúu vitin ndáka ndo ndayóꞌó ki̱xaa nda xiꞌin ndo, ta köo ya ndi̱kan nda, ni xaꞌa ndioxi yo yáDiana köo káꞌan kini nda.
Tatu raDemetrio xiꞌin ndataꞌan ra kúni ra taxi ra kuachi xaꞌa ndayóꞌó, ta vaꞌa ná kuꞌun ra veꞌe chiñu taxi ra kuachi xaꞌa nda. Ikan íyo nachiñu xiꞌin juez xanani na kuachi xiꞌin ra.
Tá ndá inka kuachi kúni ndo taxi ndo xaꞌa nda, ta xíniñuꞌu kuꞌun ndo nuu nachiñu ya ná xanani na kuachi ndo xiꞌin yandaa.
Ta vitin i̱yo ni taxi nachiñu naꞌnu kuachi xaꞌa yo xaꞌa ya si̱kaku ndo kuachi yóꞌó. Tá ná ndakan tuꞌun na yoo ndá xaꞌa kua si̱kaku yo kuachi, ¿ta unkua kachi yo xiꞌin na?, küchiñu ndeꞌe ndikuiin nde xaꞌa ya ―káchi rasecretario ikan xiꞌin na.
Kuaꞌan raPablo Macedonia xiꞌin Grecia
Sindiꞌi tá xi̱kuiin kuachi ñuu Éfeso ikan, tasaa ka̱na raPablo ndiꞌi nakándixa Jesús, ndíkani ra nuu na, xáꞌa ra ndee xiꞌin na. Sindiꞌi ikan, saa numi ra na ta ndi̱kaꞌan ndioxi ra xiꞌin na, saa ke̱e ra kuaꞌan ra chí estado Macedonia.
Ndiꞌi kúu ñuu yañúꞌu estado Macedonia ikan ndi̱xika ra ndi̱kaꞌan ra xiꞌin nakuaꞌan ichi Jesús. Xiꞌin tuꞌun ndi̱kaꞌan ra xiꞌin na ikan ndi̱xaꞌa ra ndee xiꞌin na. Ñaa ke̱e ra ndi̱kiꞌin ra kuaꞌan ra chí Grecia.
Uni yoo ndi̱xiyo ra ikan, saa ti̱ndaa kivi kee ra xiꞌin itun barco kuꞌun chí estado Siria. Tasaa ku̱ndaa ini ra ya chi̱taꞌan tuꞌun naIsrael ndá kuꞌva tiin na ra. Xaꞌa ya ikan kua köo ndi̱xaꞌan ra xiꞌin barco, vaꞌa ka ndi̱ko koo ra chí ñuꞌú kuaꞌan tuku ra chí estado Macedonia.
Ta ndakuaꞌan xiꞌin raPablo ku raSópater, rake̱e ñuu Berea ku ra ikan; inka ra náni Aristarco xiꞌin raSegundo ndake̱e ñuu Tesalónica ku uvi saa nda ikan; ta inka raGayo ku rake̱e ñuu Derbe, ta raTíquico tin raTrófimo ku ndake̱e chí estado Asia. Ndiꞌi nda ikan xiꞌin taTimoteo ku ndaxíka xiꞌin raPablo.
Saa ndi̱kunuu ndataꞌan ra kuaꞌan nda, ndi̱xaa nda ñuu Troas. Ikan ndátun nda kixaa nde ndikitaꞌan nde xiꞌin nda.
Sindiꞌi tá ndi̱ꞌi viko ya xíxí naIsrael xita vaꞌa ya köo uxan iya xiꞌin, saa ka̱na koo nde ñuu Filipos ikan. Ta nda̱a nde sata barco tunkuaꞌan ñuu Troas. Tixin uꞌun kivi saa ndi̱xaa nde ndi̱kitaꞌan nde xiꞌin nda ñuu ikan. Ñaa ndi̱ndoo nde ndi̱xiyo nde iin semana.
Íyo raPablo ñuu Troas
Tá ti̱ndaa sábado xikuaa kivi ndíkundee naIsrael, saa ndi̱kitaꞌan ndeꞌe tin inka ka naꞌa nandíkun Jesús. Ndi̱kitaꞌan nde taꞌvi nde xita vaꞌa kuxi nde xiꞌin taꞌan nde xiꞌin raPablo. Ta raPablo káꞌan ndoso tuꞌun Ndioxi xiꞌin naꞌa, siin kivi saa íyo ra ñuu na, ta tuvi xitaan kuꞌun ra inka ñaꞌñu, káchi ra. Yakan ndíꞌi ni ini ra nda sava ñǔu ta káꞌan ka ra xiꞌin na.
8-9 Ta kuaꞌa ka vi ñu̱ꞌu̱ túun tíkaa sukun veꞌe nda piso ni̱nu nuu ndóo nde. Saa íyo iin rakuaan ranáni Eutico nuu ndóo nde, ta ventana índuꞌu ra xíni soꞌo ra. Ñaa ku̱naꞌa va káꞌan raPablo, tasaa ki̱ꞌin maꞌna raEutico ndi̱naa ini ra kíxi ra. Tasaa iin ku̱u soꞌva ke̱ta ra ndi̱kava ra nda ni̱nu̱. Saa nu̱u na ndi̱xaꞌan na nda̱niꞌi ñaꞌá na, ta xa ndii ku ra nda̱niꞌi na.
Saa nu̱u raPablo ndi̱xaa ra ndi̱kunuu ndee ra nuu ini ra, númi ñaꞌá ra. Ñaa káꞌan ra xiꞌin na, káchi ra saa:
―Kü iꞌvi ndo chi táku va ra ―káchi ra xiꞌin na.
Saa nda̱a tuku ra kuaꞌan ra piso ni̱nu, ikan ta̱ꞌvi ra xita vaꞌa xi̱xi nde xiꞌin ra. Ndi̱ꞌi ikan ta ki̱xaá tuku ra káꞌan ra, káꞌan ra saa ndakua ndi̱tuvi. Ñaa ke̱ta ra kuaꞌan ra.
Ta inka randi̱xiꞌi ikan ta ndi̱taku ra, ndi̱kiꞌin na ra kuaꞌan xiꞌin na veꞌe ra, saa kúsini ka vi na xaꞌa ya ndi̱taku ra.
Ke̱e raPablo ñuu Troas ta ndi̱kiꞌin ra kuaꞌan ra ñuu Mileto
Saa ka̱na koo ndeꞌe ndi̱kunuu nde kuaꞌan nde xiꞌin barco, ndi̱xaa nde ñuu Asón. Ikan xi̱ndoo nde xi̱ndatun nde raPablo, chi xa saa íyo yandi̱tuꞌun nde. Saa xíka xaꞌa ra ndi̱xaa ra ndi̱kitaꞌan ra xiꞌin nde.
Saa ka̱na koo nde kuaꞌan nde ta ndi̱tuvi inka kivi ndi̱yaꞌa nde yati ñuu yakíndoo isla náni Quío. Ta inka kivi ndi̱xaa nde Trogilio ya xíto ndaa isla náni Samos. Saa ndi̱kundee nde Trogilio. Ta inka kivi ndixaa nde ñuu Mileto.
Iin xaa soꞌva ndiyaꞌa nde kuaꞌan nde nda ñuu Mileto chi köo ndi̱xiin raPablo kuꞌun nde ñuu Éfeso, chi ndíꞌi ni ini ra kuꞌun ra ñuu Jerusalén chi kúni ra koo ra ñuu ikan tá täꞌan ka tindaa viko Pentecostés, tatu kama ná xaa ra.
Yakáꞌan raPablo xiꞌin naxikuaꞌa ñuu Éfeso
Saa tá ndi̱xaa nde xiꞌin raPablo ñuu Mileto ta ka̱na ra naxikuaꞌa, nandíso chiñu xiꞌin naꞌa nandíkun Jesús ndóo ñuu Éfeso; ka̱na ra na xaa na ndikitaꞌan na xiꞌin nde ñuu Mileto ikan.
Saa ndi̱xaa nañuu ikan, ñaa ki̱xaá raPablo káꞌan ra xiꞌin na, káchi ra saa:
―Nataꞌan yo, xíni mii ndo ndá kuꞌva xi̱niꞌi i ndóꞌo̱ tá kivi ki̱xi nunuu i ñuu ndo estado Asia yóꞌó ta nda kivi vitin.
Xi̱ni ndo xa̱chiñu i ndiꞌi saa kivi nuu Ndioxi. Tá xáchiñu iin ra ndaꞌvi, saa xa̱chiñu i. Ta xa̱ku ni i, saa kuaꞌa ni tindoꞌo ki̱xi nuu i, saachi ku̱ni naIsrael kaꞌni na yeꞌe.
Vani ki̱xi ni tindoꞌo nuu i ta köo ndi̱xikuiin i kaꞌan ndoso i tuꞌun Ndioxi xiꞌin ndo. Ndi̱kaꞌan i tuꞌun ra xiꞌin ndo, ya chindee i ndóꞌo̱. Ta nda iin yavaꞌa köo ndi̱tiseꞌe i nuu ndo; ni nuu chútu naꞌa an veꞌe ndo kua, ta ndi̱kaꞌan i tuꞌun Ndioxi xiꞌin ndo.
Ndi̱kaꞌan ndoso i tuꞌun ra xiꞌin nakúu Israel tin naköo kuu Israel, ya xíniñuꞌu nandiko koo ini na xaꞌa kuachi na ta kandixa na Tata yo Jesucristo.
Ta vitin kuꞌun i ñuu Jerusalén, kuꞌun ndaku i saachi saa íyo yakúni Tachi Ndioxi. Ta köo xíni i unkua kundoꞌo i ñuu ikan.
Sundi ndiꞌi saa ñuu nuu xáꞌan i ta káꞌan Tachi Ndioxi xiꞌin i ndoꞌo ni i ta kuꞌun i veꞌe kaa, káchi ya xiꞌin i.
Ta yeꞌe köo xíka ini i xaꞌa i, xa iin chi̱kaa ini i. Ta kúsini ni i tatu xa si̱ndiꞌi i chiñu i̱kan i ta vaꞌa kuvi i xaꞌa ra. Sundi yaxíniñuꞌu ni i ikan i ku chiñu ta̱xi Tata yo Jesús ndaꞌa i yayóꞌó kua ndíꞌi ni ini i xaꞌa. Xíniñuꞌu i kaꞌan ndoso i tuꞌun vaꞌa xaꞌa ra xiꞌin naꞌa; kaꞌan i xiꞌin na ndá kuꞌva kúꞌvi ini Ndioxi xíni ra na ta kúni ra sikaku ra na tixin Jesucristo.
’Ta xiꞌin ndoꞌo̱ ndi̱xiyo i ndi̱xika i ndi̱kaꞌan i xiꞌin ndo xaꞌa kuꞌva xáꞌnda chiñu Ndioxi. Ta vitin kúndaa teꞌe ini i nda iin kivi küni ka ndo yeꞌe ñuu ivi yóꞌó.
Tá ndá ndóꞌo̱ köo xíin kuꞌun ichi Ndioxi ta köo ndíso ka i kuachi xaꞌa ndo.
Chi xa ndi̱kani ndiꞌi i ichi ra nuu ndo, ta nda iin ya ikan köo ndi̱tiseꞌe i nuu ndo.
Ta ndóꞌo̱ ku ndo ndi̱kaxin Tachi Ndioxi ya kundiso chiñu ndo xiꞌin nañuu ndo, nakuaꞌan ichi Tata yo Jesús. Tá íkan nandáa levo sana, saa ikan ndo. Xaa kuenda ndo xiꞌin mii ndo tin xaa kuenda ni ndo xiꞌin nakuaꞌan ichi Jesús. Chi nakuaꞌan ichi Jesús tá íyo levo sana Ndioxi íyo na, saachi sa̱ta ra na xiꞌin ni̱í Jesús nduta ndi̱xita ndaꞌa itun cruzin.
Nda na ítaꞌan xiꞌin ndo tasaa ikan na. Vaxi kivi ta küni na kuni na yandaa. Ñaa sindikoo na ya, ta kixaá na ikan na yakúni mii na. Kixaá na sinaꞌa na yasiki, tasaa taa sii na inka nakuaꞌan ichi Jesús ya sindoo na ichi yandaa kuaꞌan na. Ñaa ndikundikun na yasiki.
Yakan kua kuenda ni koo ndo; täxi ndo sindaꞌvi na ndóꞌo̱, ni nataꞌan ndo täxi ndo sindaꞌvi ñaꞌá na. Ndikaꞌán ini ndo, uni kuiya ndi̱xiyo i xiꞌin ndo ndi̱kani i nuu ndo, nduvi niuun ndi̱kani i nuu iin iin ndo ya kundaa vaꞌa ini ndo xaꞌa tuꞌun Ndioxi. Nda xáku i ndi̱kaꞌan i xiꞌin ndo ya ná sïndoo ndo ichi Ndioxi.
’Ta vitin táxi i ndóꞌo̱ nataꞌan yo ndaꞌa Ndioxi ya kundaa ra ndóꞌo̱, chi kúꞌvi ni ini ra xíni ra ndóꞌo̱. Ta vaꞌa ni tuꞌun ra, kúu mii ya ndee taxi ya ndee ndaꞌa ndo, chindee ya ndóꞌo̱ ya kundaa ka ini ndo xaꞌa tuꞌun ra. Chi tuꞌun ra sínaꞌa ndá kuꞌva kundaa ni ra ndóꞌo̱ ta taxi ra kundoo ndo xiꞌin ra xiꞌin ndiꞌi ka inka naxíka ichi ra. Kundoo ndo xiꞌin ra ndiꞌi saa tiempo ya vaxi.
Tá ndi̱xiyo i xiꞌin ndo ta köo xuꞌun ndi̱nduku i nuu ndo, ni toto köo ndi̱nduku i nuu ndo, nda iin naꞌa köo ndi̱kiꞌin i ñaꞌa ndaꞌa.
Xi̱ni mii ndo, ndi̱nuni xa̱chiñu i, saa ndi̱niꞌi i yaxi̱taku i xiꞌin nataꞌan i.
Taꞌan yaxi̱ni ndo i̱kan i kua xíniñuꞌu ndo ikan ndo, ya kuchiñu ndo chindee ndo inka naköo kúndee ini xachiñu. Ndi̱kaꞌán ndo yandi̱kaꞌan Tata yo Jesús, káchi ra saa: "Vaꞌa ni ka kée naꞌa natáxi ñaꞌa ndaꞌa inka na, süvi ka vi nandíkiꞌin ya", káchi Tata yo ―ka̱chi raPablo xiꞌin na.
Tá si̱ndiꞌi ra ndi̱kaꞌan ra xiꞌin na, saa si̱kusiti ra xiꞌin ndiꞌi naxikuaꞌa ikan, xa̱á ra káꞌan ra xiꞌin Ndioxi.
37-38 Saa nu̱mi ñaꞌá na, ta ki̱xaá na xáku na xiꞌin ra. Kúsuchi ni ini na xaꞌa yandi̱kaꞌan ra xiꞌin na küni ka ñaꞌá na. Tasaa chu̱tu na nuu ra, ta ndi̱kitaꞌan na kuaꞌan na ndaka ñaꞌá na nda nuu nda̱a nde barco.
Kuaꞌan raPablo ñuu Jerusalén
Sindiꞌi nda̱i nde naxikuaꞌa ñuu Éfeso, saa ke̱e nde kuaꞌan ndaku nde xiꞌin barco nda iin isla, ta nani isla yóꞌó Cos. Ta inka kivi ke̱e nde kuaꞌan nde inka isla náni Rodas. Ikan ke̱e nde kuaꞌan nde nda ñuu Pátara.
Ñuu Pátara ikan ndi̱taꞌan nde inka barco tunkuaꞌan estado Fenicia, saa nda̱a nde sata nu ikan kuaꞌan nde.
Tá yáꞌa nde kuaꞌan nde nuu nduta ñuꞌu ta xi̱ni nde isla Chipre kíndoo ya chí ñaꞌñu itin nde. Ñaa kuaꞌan ka nde nda estado Siria. Ndi̱xaa nde ñuu naní Tiro yandíkun ndaa estado Siria. Ñuu ikan xíniñuꞌu nu sindoo nu sava ñaꞌa kuaꞌan xiꞌin nu, yakan ndi̱xaa nu ikan. Saa nu̱u nde sata nu ndátun nde keta tuku nu kuꞌun nu.
Ta ndi̱kiꞌvi nde ñuu, ikan ndi̱kitaꞌan nde xiꞌin sava nakuaꞌan ichi Jesús. Saa ndi̱ndoo nde xiꞌin na uxa kivi. Ta xiꞌin ndee Tachi Ndioxi ndi̱kaꞌan na xiꞌin raPablo ya kundoꞌo ni ra, káchi na. Yakan káꞌan na xiꞌin ra ya ná küꞌun ra ñuu Jerusalén.
Tá ndi̱xinu uxa kivi, ta ka̱na koo nde kuaꞌan nde. Kuaꞌan ndiꞌi nandíkun Jesús ndaka na ndeꞌe. Kuaꞌan nda násiꞌi nda xiꞌin nda, ndáka ná seꞌe vali ná kuaꞌan ná. Tá ndi̱xaa nde nuu yoti yuꞌu nduta ñuꞌu ikan, saa si̱kusiti ndiꞌi nde káꞌan nde xiꞌin Ndioxi.
Ñaa nu̱mi taꞌan nde tin nda̱i taꞌan nde, saa nda̱a tuku nde sata barco kuaꞌan nde. Ta ndi̱ko koo na ikan kuanuꞌu na veꞌe na.
Ta ñaa ndi̱xaa nde ñuu Tolemaida, ikan ku nuu ndi̱ꞌi viaje yandi̱xika nde nuu nduta ñuꞌu. Tá ndi̱xaa nde ñuu ikan, ta ndi̱xaꞌan nde xíto nde nandíkun Jesús. Ñaa ndi̱ndoo nde xi̱ndoo nde xiꞌin na iin kivi.
Ta íyo kumi seꞌe siꞌi ra nákuaan, ta kumi saa ná ikan káꞌan ndoso tuꞌun yuꞌu Ndioxi.
Xa kuaꞌa loꞌo kivi ndóo nde veꞌe ra ikan, saa ndi̱xaa iin rakáꞌan ndoso tuꞌun yuꞌu Ndioxi ta náni ra Agabo, ke̱e ra estado Judea.
Ndi̱xaa ra xíto ra ndeꞌe. Tá ndi̱xaa ra, ta ti̱in ra cinturón raPablo, ka̱va nuu ra sukun ndaꞌa ra tin sukun xaꞌa ra, saa xa̱á ra káꞌan ra:
―Soꞌva káchi Tachi Ndioxi xiꞌin i xaꞌa raxíin cinturón yayóꞌó, tá kuꞌva i̱kan i xiꞌin cinturón ra, saa ikan naIsrael xiꞌin ra tá ná xaa ra ñuu Jerusalén. Katun na ndaꞌa ra tin xaꞌa ra, saa ndi̱taxi na ra ndaꞌa naꞌa naköo kúu Israel, káchi Tachi Ndioxi ―ka̱chi raAgabo ikan xiꞌin nde.
Tá xi̱ni soꞌo nde yandi̱kaꞌan ra ikan, saa xa̱á ndiꞌi nde káꞌan nde xiꞌin ra ya ná küꞌun ra ñuu Jerusalén.
Ta ndi̱kuiin ra yuꞌu nde, káchi ra saa:
―Küaku ndo chi nda yeꞌe kúchiꞌña ini íkan ndo. Tá tiin na yeꞌe katun na, ta vaꞌa ná tiin va na yeꞌe, chi yeꞌe ta íyo nduvi i kundoꞌo i xaꞌa Tata yo Jesús, vani kaꞌni na yeꞌe xaꞌa va ra ―káchi ra xiꞌin na.
Saa köo ndi̱kuchiñu nde sixinu nde ini ra. Ñaa vaꞌa köo ndi̱kaꞌan ka nde xiꞌin ra, ta ndi̱kaꞌan nde:
―Ná koo yakúni mii Ndioxi ―káchi nde.
Sindiꞌi ikan chi̱vaꞌa ndiꞌi nde ñaꞌa nde, saa ka̱na koo nde kuaꞌan nde ñuu Jerusalén.
Saa kuaꞌan sava nandíkun ichi Jesús ndóo ñuu Cesarea ikan xiꞌin nde. Kuaꞌan tu inka ranáni Mnasón xiꞌin nde, ta xa yachi vi ndi̱kundikun ra ikan ichi Ndioxi, ta rake̱e Chipre ku ra, ta veꞌe ra ikan kua koo nde tá ná xaa nde ñuu Jerusalén.
Kuaꞌan raPablo koto ra taJacobo
Saa ke̱e nde kuaꞌan nde. Tá ndi̱xaa nde ñuu Jerusalén, ta vaꞌa ni ndi̱kuiso nandíkun Jesús ndeꞌe.
Saa inka kivi ke̱e raPablo kuaꞌan ra xiꞌin nde koto nde raJacobo. [Ra ínuu nuu ndiꞌi nandíkun Jesús ndóo ñuu Jerusalén ku ra]. Ta ndóo tu naxikuaꞌa, [nandíso chiñu xiꞌin nakuaꞌan ichi Jesús va].
Saa chi̱ndee raPablo ndiꞌi na ikan, ta ndi̱kaꞌan ra xiꞌin na xaꞌa iin iin ñaꞌa ya i̱kan Ndioxi xiꞌin ra tañu naꞌa naköo kúu Israel.
Tá xi̱ni soꞌo na yandi̱kaꞌan ra, ta xa̱toꞌo na Ndioxi. Saa káꞌan na, káchi na saa:
Ta xi̱ni soꞌo sava na yasínaꞌa un naIsrael ndóo inka ñaꞌñu, ya ná kändixa ka na ley yata̱a raMoisés, che. Saa káꞌan un xiꞌin na ya köo xíniñuꞌu ka na ndikunuu tuni Ndioxi na ta ni ná xäsuvi ka na ley yata̱a raMoisés, káchi un, che.
Ta vitin ¿unkua ikan yo? tá ná kuni soꞌo na ki̱xaa un, ta iin ndikutu ndiꞌi na.
¿An väꞌa soꞌva ikan un ná kundaa ini na ya küaꞌan un contra ley raMoisés? Íyo kumi taa ta ki̱ndoo nda xanduvi nda yandi̱kaꞌan nda xiꞌin Ndioxi xachiñu nda nuu ra.
Ta vaꞌa ná kundaka un nda kuꞌun xiꞌin un yeꞌe veꞌe ñuꞌu ná xanduvi ndo yandi̱kaꞌan Ndioxi ta̱a raMoisés, ya ná kindoo yaa ndo nuu Ndioxi. Ta chaꞌvi un xaꞌa ñaꞌa kuniñuꞌu nda. Tasaa vaꞌa kuchiñu xata nda ixi xini nda. Ikan ku nuu kundaa ini ndiꞌi na süvi yandaa kua xi̱ni soꞌo na xaꞌa un, yakáꞌan na köo íkan un yata̱a raMoisés.
Ta inka naꞌa nandíkun Jesús, naköo kúu Israel ta xa íyo vaꞌa va xaꞌa na, chi xa ta̱a nde tutu kuaꞌan ndaꞌa na nuu káꞌan nde xiꞌin ya ná kündiꞌi ini na xaꞌa ya xasuvi na yata̱a raMoisés. Sundi yaxasuvi na kua yóꞌó káchi nde: Ná küxi na ñaꞌa ya táxi naꞌa ndaꞌa naꞌna yakáꞌan na kúu ndioxi. Ni ni̱í kiti ná küxi na, ta ni kiti kóꞌni na sukun ná küxi na, chi kuandee ni̱í ini ri. Ni iin taa ta küvi kusun ra xiꞌin ñaꞌá tatu süvi yásiꞌi ra ku yá. Ta ni iin ñaꞌá küvi kusun yá xiꞌin iin taa tatu süvi yii yá ku ra, káchi nde xiꞌin tutu kuaꞌan ndaꞌa naköo kúu Israel ―káchi naxikuaꞌa ikan xiꞌin raPablo.
Tíin na raPablo veꞌe ñuꞌu kuaꞌan ra veꞌe kaa
Saa ndi̱xinu ini raPablo xaꞌa yandi̱kaꞌan na xiꞌin ra. Ñaa ndi̱tuvi inka kivi, saa ndi̱xaꞌan ra xiꞌin nda ikan xanduvi nda yakáꞌan raMoisés ya kindoo vaꞌa nda nuu Ndioxi. Ta ndi̱xaꞌan ra veꞌe ñuꞌu kaꞌnu ndítuꞌun ra xiꞌin sutu kivi tindaa kivi uxa ya kindoo vaꞌa ndiꞌi nda, tasaa taxi nda kiti ndaꞌa sutu ya taxi ra ri ndaꞌa Ndioxi.
Tá xa kuaꞌan xínu uxa kivi ikan ta ndi̱xaa sava naIsrael naki̱xi chí estado Asia; ta xi̱ni na raPablo veꞌe ñuꞌu ikan. Saa xa̱á na káꞌan na xiꞌin nandóo ikan sísaa ñaꞌá na;
ndee ka vi káꞌan na káchi na saa:
―Nataꞌan yo naIsrael, chindee taꞌan ndo xiꞌin nde ná tiin yo rayóꞌó, chi rayóꞌó ku raxíka ndiꞌi saa ñaꞌñu táa sii ra naꞌa kanaꞌa na xaꞌa yoIsrael tin xaꞌa veꞌe ñuꞌu yo. Saa káꞌan tu ra xiꞌin na ya ná kändixa na yata̱a raMoisés. Ta vitin ki̱xaa ra xáa kini ra veꞌe ñuꞌu yo chi ta̱an ra ndaköo kúu Israel ini veꞌe ñuꞌu yóꞌó ―káchi na ikan xaꞌa raPablo.
Káꞌan na saa xaꞌa ra chi yachi xi̱ni na ra xiꞌin taTrófimo ñuu Jerusalén, ta ra ikan ke̱e ra ñuu Éfeso, ta süvi raIsrael ku ra, ta xi̱ndaka ñaꞌá taPablo ndi̱xaꞌan ra veꞌe ñuꞌu, káꞌan na.
Ñaa iin ndi̱katin ndiꞌi nañuu Jerusalén, sáa ka vi na ndi̱katin na ti̱in na raPablo yeꞌe veꞌe ñuꞌu. Saa ta̱va na ra kuaꞌan ra. Tá ke̱ta soꞌva ra i̱kan na, ta ndi̱kun ndi̱kasi ndiꞌi na yeꞌe veꞌe ñuꞌu.
Ra xa kaꞌni na ku ra ta ndi̱xaa tuꞌun nuu randíso chiñu xiꞌin nasoldado. Ku̱ndaa ini ra ya ndee ni kúu ñuu Jerusalén.
Ñaa ndi̱kaya ra nasoldado tin ndanaꞌnu nuu na. Ñaa ndi̱kundaka ra na xínu na kuaꞌan na xiꞌin ra. Tá xi̱ni naxánduvaꞌa xiꞌin raPablo ya ndi̱xaa kuaꞌa ni soldado, tasaa xi̱kuiin na köo káni ka ñaꞌá na.
Saa ku̱yati mii randíso chiñu xiꞌin nasoldado ikan ta xa̱ꞌnda ra chiñu ya katun ndaꞌa raPablo xiꞌin uvi cadena. Ñaa ndi̱ndakan tuꞌun ñaꞌá ra, káchi ra saa:
―¿Unku yóꞌo̱, ta unkua i̱kan un kua yakan xánduvaꞌa ni na xiꞌin un? ―káchi ra xiꞌin raPablo.
Saa tá ndi̱xaa ra nuu escalera ikan ta köo kúndee ka ra ndaa ra chi xa̱nduvaꞌa ni na xiꞌin ra. Ñaa vaꞌa ka tiin ni̱nu nasoldado ikan ra kuaꞌan ra xiꞌin na.
Chi naꞌa ta iin ndáꞌi koꞌo na ndíkun na kuaꞌan na sata nda, iin ndá síso káꞌan na, káchi na saa:
―¡Kaꞌni ndo ra; ná kuvi ra! ―káchi na.
Káꞌan raPablo xaꞌa ra xiꞌin na
Tá chíkaa na raPablo ini cuartel ikan, saa ndi̱kaꞌan ra xiꞌin randíso chiñu xiꞌin nasoldado, káchi ra saa:
―¿An taxi un ná ndituꞌun loꞌo i xiꞌin un? ―káchi ra xiꞌin ra.
Saa ndi̱kuiin ra káꞌan ra:
―¿An xíni un kaꞌan un tuꞌun griego? ―káchi ra―.
Saachi ndi̱xiyo iin rake̱e Egipto ta ta̱va ra kumi mil taa nuu iku yuyu, ta ndaxáꞌni ndii ku nda ikan. Saa chi̱kaa ra yuꞌu nda ya kaꞌni nda gobernador íyo vitin, ta ¿an süvi ra ikan ku yóꞌo̱? ―káchi ra xiꞌin raPablo.
Saa ndi̱kuiin raPablo káꞌan ra:
―Yeꞌe Israel va ku i, ta ke̱e i chí ñuu Tarso yandíkaa estado Cilicia, ndee ni ñuu ku mii ñuu i. Ta xíkan ni i yamani nuu un taxi loꞌo un ná kaꞌan i xiꞌin nayóꞌó ―káchi ra.
Saa ndi̱kuiin ra ikan káꞌan ra:
―Vaꞌa kaꞌan un xiꞌin va na ―káchi ra.
Saa ndi̱kundichi raPablo nuu escalera ikan, xíka ndaꞌa ra nuu na ya ná kutaxin yuꞌu na. Saa ku̱taxin yuꞌu na. Tá ku̱taxin yuꞌu na, ñaa xa̱á ra káꞌan ra xiꞌin na. Tuꞌun hebreo tuꞌun mii na káꞌan ra xiꞌin na, káchi ra saa:
―Nataꞌan yo, naxikuaꞌa xiꞌin ndiꞌi ndóꞌo raza yoIsrael, kuni soꞌo ndo tuꞌun yakaꞌan i xiꞌin ndo, ya ndíkuiin xaꞌa i ―káchi ra xiꞌin na.
Saa tá xi̱ni soꞌo na yakáꞌan ra tuꞌun mii na, ta iin ku̱taxin yuꞌu na, saa ndi̱kaꞌan ra xiꞌin na:
Chi̱kaa ini i sindiꞌi xaꞌa ndiꞌi i nandíkun Jesús. Ta xaꞌa ya ikan kua, ki̱xaá i xáa ndikuu i xiꞌin na. Kuaꞌan i iin iin ñuu tíin i na: taa ku nda ñaꞌá ku ná, ndiꞌi na tíin i kuaꞌan xiꞌin i veꞌe kaa. Ndakua íyo ini i kaꞌni i na, ya ná ndiꞌi xaꞌa na.
Ndasutu naꞌnu nuu yo xiꞌin naxikuaꞌa ndíso chiñu xiꞌin yoIsrael ku naxíni vaꞌa xaꞌa yakáꞌan i xiꞌin ndo. Chi na ikan ku nata̱xi tutu ndaꞌa i yandíkuiin xaꞌa i tiin i nandíkun Jesús ndóo ñuu Damasco, kixi na xiꞌin i ñuu Jerusalén yóꞌó ya ndoꞌo na.
Káꞌan raPablo xiꞌin na ndá kuꞌva kua ndi̱kundikun ra ichi Jesús
(Hch 9:1-19; 26:12-18)
’Saa ke̱e i kuaꞌan i ñuu Damasco, ta siloꞌo xaa i ñuu ikan ta kúu ya iin kuꞌva kaa uxi uvi nduvi. Ñaa iin ku̱u soꞌva ta ndakua iin ndi̱yeꞌe ndaa mii nuu íin i, tá káa taxan saa káa ya.
Ñaa ndu̱va i kuaꞌan i nuu ñuꞌú. Tasaa xi̱ni soꞌo i iin tachi na káꞌan na xiꞌin i: “Saulo, Saulo, ¿ndachu ndíkun un xíka un sata i sítixuꞌvi un yeꞌe?”, káchi tachi na xiꞌin i.
Saa ndi̱kuiin i káꞌan i: "¿Unku yóꞌo̱, tata?", káchi i. Ñaa ndi̱kaꞌan ra xiꞌin i: "Yeꞌe ku Jesús, rañuu Nazaret, ta suvi yeꞌe ku randíkun un xíka un sítixuꞌvi ni un", káchi ra xiꞌin i.
Ta ndataa kuaꞌan xiꞌin i xi̱ni nda ndi̱yeꞌe ndaa, sundi köo ndíxini soꞌo nda tachi rakáꞌan xiꞌin i.
Saa ndi̱kuiin i káꞌan i: "¿Ta unkua xíniñuꞌu i ikan i, Tata?", káchi i xiꞌin ra. Saa ndi̱kaꞌan ra xiꞌin i: "Kuandikoo kuaꞌan kiꞌvi un ñuu Damasco, ikan ku nuu kaꞌan na xiꞌin un unkua xíniñuꞌu un ikan un", káchi ra xiꞌin i.
Ta ndu̱kuaa i i̱kan yayeꞌe ikan. Saa ti̱in nda kuaꞌan xiꞌin i ndaꞌa i, ndáka nda yeꞌe ndi̱xaa i ñuu Damasco.
’Ta íyo iin ra náni Ananías mi ñuu ikan, ta xánduvi ni ra ikan yakáꞌan ley Ndioxi yata̱a raMoisés. Saa vaꞌa ni káꞌan ndiꞌi mii naIsrael taꞌan yo ndóo ñuu ikan xaꞌa ra.
Ndi̱xaꞌan ra xi̱to ra yeꞌe; tá ndi̱xaa ra ta ndi̱kaꞌan ra xiꞌin i, káchi ra saa: "Ñani yo Saulo, vitin nduvaꞌa nuu un, köo kuaa ka un", káchi ra xiꞌin i. Tasaa ndikun ndi̱xuna nuu i.
Saa ndi̱kaꞌan ra xiꞌin i: "Ndioxi ra ka̱ñuꞌu xii sikua yo ku randi̱kaxin yóꞌo̱ ya ku̱ndaa ini un unkua chi̱tuni ra ikan ra xiꞌin nañuu ivi. Ndi̱kaxin ra yóꞌo̱ xi̱ni un Jesús randa̱a, ta xi̱ni soꞌo un tuꞌun yandi̱kaꞌan ra xiꞌin un tá vaxi un ichi.
I̱kan Ndioxi yavaꞌa xiꞌin un, chi yóꞌo̱ ku randikuiin xaꞌa Jesús nuu ndiꞌi ni kúu nañuu ivi, ta kaꞌan un xiꞌin na xaꞌa ra ndá kuꞌva ndi̱tuvi ra nuu un.
Ta kündatun ka un vitin. Kuandikoo kuchi un tixin ndee Jesús. Ta kaꞌan un xiꞌin ra ná xakaꞌnu ini ra xaꞌa kuachi un", káchi ra Ananías ikan xiꞌin i ―káchi raPablo xiꞌin na.
Káꞌan raPablo xiꞌin na ndá kuꞌva ndi̱kiꞌin ra kuaꞌan ra kaꞌan ndoso ra tuꞌun Ndioxi xiꞌin naköo kúu Israel
―Tá ndi̱ko koo i ndi̱xaa i ñuu Jerusalén ta ndi̱xaꞌan i veꞌe ñuꞌu káꞌan i xiꞌin Ndioxi; saa si̱tuvi ya nuu i,
xi̱ni i Tata yo Jesús káꞌan ra xiꞌin i, káchi ra saa: "Kama ni koo un kee un ñuu Jerusalén yóꞌó, chi küaꞌa nañuu yóꞌó kandixa na yakáꞌan un xiꞌin na xaꞌa i", káchi ra xiꞌin i, nuu si̱tuvi ra nuu i.
Tasaa ndi̱kaꞌan i xiꞌin ra, káchi i saa: "Tata, kuni soꞌo va na kaꞌan i xiꞌin na, chi xíni mii na ndá kuꞌva si̱tixuꞌvi i nakándixa tuꞌun un; ndi̱xika i veꞌe ñuꞌu ti̱in i na ta̱an i veꞌe kaa, xa̱nduvaꞌa i xiꞌin na.
Saa tá xa̱ꞌni na raEsteban, randi̱kaꞌan ndoso tuꞌun un ta ndi̱xiyo yuꞌu i xi̱ndichi i xi̱ni i xa̱ꞌni ñaꞌá na, nda xi̱ndaa i toto ndaxa̱ꞌni ra", káchi i xiꞌin Jesús.
Saa ndi̱kuiin ra káꞌan ra xiꞌin i: "Kuaꞌan vitin, chi vitin tiꞌvi i yóꞌo̱ kuꞌun xika un; kuꞌun un nda inka ñuu kaꞌan un xiꞌin naꞌa naköo kúu Israel xaꞌa i", káchi ra xiꞌin i ―káchi raPablo xiꞌin naIsrael.
Ndóo na xíni soꞌo na yakáꞌan raPablo, ñaa xa̱á sáa na xíni na ra xaꞌa yandi̱kaꞌan ra xiꞌin na kuꞌun ra ñuu naköo kúu Israel, saa ndi̱ndaꞌi na, káchi na saa:
―¡Kaꞌni ndo ra; ná kuvi ra! ¡Köo kúu mii ra ichi kutaku ka ra! ―káchi na.
Sáa ka vi na nda chilo na ta̱va na kísi niꞌni na ta kíꞌin na ñuꞌú xáta yava na.
Saa xa̱ꞌnda randíso xiꞌin nasoldado ikan chiñu ya tiin nda raPablo chikaa nda ini cuartel ta ná xanduvaꞌa nda xiꞌin ra ya ná kaꞌan ra ndá xaꞌa kua sáa ni ini na xíni ñaꞌá na.
Ñaa ti̱in nda ra ka̱tun nda ndaꞌa ra ya xanduvaꞌa nda xiꞌin ra. Tasaa ndi̱kaꞌan ra xiꞌin iin rachee nuu ndasoldado ikan, káchi ra saa:
―¿An káꞌan ley yo Roma xanduvaꞌa yo xiꞌin iin taa tá täꞌan kuꞌun ra nuu juez kunani kuachi ra? ―káchi raPablo xiꞌin ra ikan.
Tá xi̱ni soꞌo ra yandi̱kaꞌan raPablo xiꞌin ra, saa ndi̱kiꞌin ra kuaꞌan ra kaꞌan ra xiꞌin randíso chiñu xiꞌin nasoldado, káchi ra saa:
―Kuenda koo un xaꞌa ya ikan un xiꞌin rayóꞌó, chi randíkun ndaa ñuu Roma ku ra ―káchi ra xiꞌin ra.
Saa tá xi̱ni soꞌo ra yandi̱kaꞌan ra xiꞌin ra, ñaa ndi̱xaa ra nuu raPablo káꞌan ra xiꞌin ra:
―¿An ndixa ñuu Roma ndíkun ndaa un? ―káchi ra xiꞌin ra.
Saa ndi̱kuiin ra káꞌan ra:
Saa ndi̱kuiin randíso chiñu xiꞌin nasoldado ikan káꞌan ra:
―Kuaꞌa ni cha̱ꞌvi yeꞌe tasaa ta̱xi na iin tutu ndaꞌa i nuu ndu̱u i rañuu Roma ―káchi ra xiꞌin raPablo.
Saa ndi̱kuiin raPablo káꞌan ra:
―Sundi yeꞌe ta köo ndi̱kan i saa, xa ñuu Roma ndíkun ndaa i ka̱ku vi i ―káchi ra.
Ñaa vaꞌa ka ka̱na koo ndasoldado nda ndóo ndátun xanduvaꞌa xiꞌin raPablo; ka̱na koo nda kuaꞌan nda. Nda mii randíso chiñu xiꞌin nasoldado ikan ta ndi̱ndiꞌvi ni ra chi ndi̱yaꞌa ra nuu ley ñuu Roma xaꞌa ya ka̱tun na raPablo.
Ndáka na raPablo kuaꞌan ra nuu nachiñu
Saa ndi̱tuvi inka kivi ta kúni randíso chiñu xiꞌin nasoldado ikan kundaa vaꞌa ka ini ra xaꞌa raPablo ndá xaꞌa kua ta̱xi naIsrael kuachi xaꞌa ra. Ñaa nda̱xin ra cadena núꞌni ra, tasaa ka̱na ra ndasutu naꞌnu xiꞌin naxikuaꞌa nuu naIsrael. Ka̱na ra na, ndi̱kitaꞌan ndiꞌi na ndóo na, tasaa ta̱va ra taPablo, ki̱ꞌin ñaꞌá ra ka̱ndichi ra nuu na.
Saa ndi̱koto raPablo nuu ndiꞌi naxikuaꞌa ndóo ikan, ta ndi̱kaꞌan ra xiꞌin na, káchi ra saa:
―Nataꞌan yo, nda kivi vitin ta íyo vaꞌa ini i nuu Ndioxi ―káchi ra xiꞌin na.
Tá xi̱ni soꞌo raAnanías, ra ínuu nuu ndiꞌi sutu, yandi̱kaꞌan raPablo, tasaa xa̱ꞌnda ra chiñu nuu nandíta yati xiin raPablo ya ná kani na yuꞌu ra.
Saa ndi̱kuiin raPablo káꞌan ra:
―Vaxi kivi ta kani tu Ndioxi yóꞌo̱ va, saachi yóꞌo̱ ta chiñu nuu un kua xanani un kuachi i ikan un yandaa xiꞌin i tá kuꞌva káꞌan ley yo, ta yóꞌo̱ köo íkan un saa xiꞌin i chi xáꞌnda un chiñu yakani na yeꞌe. Yóꞌo̱ ta tá káa nama yaluvi ni ndi̱kaꞌi sata va saa káa un, chi sata va un vaꞌa ni náꞌa ta ini un kini ni kaa ―káchi raPablo xiꞌin ra.
Saa ndi̱kaꞌan nandóo ikan xiꞌin ra:
―¿Ndachu káꞌan un saa xiꞌin sutu tachee xáchiñu nuu Ndioxi? ―káchi na xiꞌin ra.
Saa ndi̱kuiin raPablo káꞌan ra:
―Nataꞌan yo, xakaꞌnu ini ndo xaꞌa i, köo xíni i ya kúu ra sutu chee. Ni tuꞌun Ndioxi yata̱a raMoisés xinaꞌa ta káchi ya saa: "Käꞌan ndikuu un xaꞌa nachiñu ñuu un", káchi ya ―káchi raPablo xiꞌin na.
―Nataꞌan yo, yeꞌe ta yeꞌe fariseo ku i, saa tu tata va i ta fariseo ku ra. Xaꞌa yañaa kua táxi na kuachi xaꞌa i chi kándixa i ndítaku nandíi ―káchi ra xiꞌin na.
Tá ndi̱kaꞌan ra saa, ñaa ki̱xaá ndasaduceo xiꞌin ndafariseo káni taꞌan xiꞌin taꞌan mii nda. Saa ndi̱taꞌvi taꞌan nda.
Saachi nasaduceo káꞌan na, köo ndítaku nandii ta ni ángel Ndioxi köo, ni tachi nduvaꞌa köo, káchi na ikan. Ta nafariseo kándixa na ndítaku nandíi ta kándixa na íyo ángel Ndioxi xiꞌin tachi nduvaꞌa.
Xaꞌa yañaa xa̱á iin ndá síso káꞌan ndiꞌi na, saa ndi̱kundita sava ndamaestro, ndakíꞌin sata nafariseo, káꞌan nda:
―Köo ñaꞌa ndi̱kan vi ra, an iin ángel ndi̱kaꞌan xiꞌin ra an tachi ndi̱kaꞌan xiꞌin ra. Kuenda koo yo chi sana xiꞌin Ndioxi va káni taꞌan yo ―káchi nda xiꞌin na.
Saa xa̱á xándee na xaꞌa ya, nda yati kani taꞌan na. Ñaa xa̱á íꞌvi va mii randíso chiñu xiꞌin nasoldado ikan, chi sana sitikueꞌe taꞌan na ta nda raPablo sitikueꞌe na, káꞌán ra. Xaꞌa ya ikan kua xa̱ꞌnda ra chiñu ya tava ndasoldado ra kuꞌun ra xiꞌin nda ini cuartel.
Saa ndi̱tuvi inka kivi ta ndi̱xani raPablo káꞌan Tata yo Jesús xiꞌin ra, káchi ra saa:
―Xaꞌa un ndee yóꞌo̱ Pablo, ku ïꞌvi un saachi tá kuꞌva káꞌan un xaꞌa i ñuu Jerusalén yóꞌo̱, saa kaꞌan tu un xaꞌa i ñuu Roma va ―káchi Tata yo Jesús xiꞌin raPablo túvi ra ndi̱xani ra.
Ndítuꞌun taꞌan na kaꞌni na raPablo
Ñaa ndi̱tuvi inka kivi chi̱taꞌan tuꞌun sava ndaIsrael kaꞌni nda raPablo, káchi nda saa:
―Küxi yo ni tikuii köꞌo yo, ndakua ná kaꞌni yo ra, saa kuxi yo. Tá ndá yo sïxini ya ta ná ndi̱kava chiꞌña sata yo ―káchi nda.
Yáꞌa uvi xiko ku nda chi̱taꞌan tuꞌun ikan saa.
Ñaa ndi̱xaꞌan nda nuu sutu ndanaꞌnu tin nuu ndaxikuaꞌa ínuu nuu naIsrael, ta ndi̱kaꞌan nda xiꞌin na:
―Ndeꞌe ta chi̱taꞌan tuꞌun nde küxi nde ndakua ná kaꞌni nde raPablo saa kuxi nde. Tá ndá nde sïxinu ya ta ná ndikava chiꞌña sata nde.
Ta vitin, ndóꞌo̱ kúu mii chiñu ta chitaꞌan tuꞌun ndo kaꞌan ndo xiꞌin randíso chiñu xiꞌin nasoldado ná kundaka ra taPablo kixi ra taan chi íyo ka ya kúni ndo koto ndoso ndo ra, kachi ndo, ta ndeꞌe xa koo tuꞌva nde kaꞌni nde ra ichi ―káchi nda ikan xiꞌin na.
Saa ku̱ndaa ini raseꞌe yákuꞌva raPablo xaꞌa ya chi̱taꞌan tuꞌun nda. Ñaa ndi̱xaꞌan ra ndi̱tuꞌun ra xiꞌin raPablo ini cuartel ikan.
―Kundaka loꞌo raloꞌo yóꞌó ná kuꞌun ra xiꞌin un nuu randíso chiñu xiꞌin nasoldado, saachi íyo ya kúni ra kaꞌan ra xiꞌin ra ―káchi raPablo xiꞌin ra.
Saa ndi̱kundaka ñaꞌá ra kuaꞌan ra. Tá ndi̱xaa ra ikan saa xa̱á ra káꞌan ra:
―RaPablo, randíkaa veꞌe kaa ti̱ꞌvi yeꞌe vaxi i nuu un xiꞌin raloꞌo yóꞌó, saachi íyo ya kúni ra kaꞌan ra xiꞌin un, che ―káchi ra xiꞌin ra.
Saa ti̱in randíso chiñu xiꞌin nasoldado ikan ndaꞌa ra, ta ndi̱kiꞌin ra kuaꞌan ra xiꞌin ra iin ñaꞌñu, saa ndi̱ndakan tuꞌun ñaꞌá ra, káchi ra:
―¿Unkua kúni un kaꞌan un xiꞌin i kua? ―káchi ra xiꞌin ra.
Saa ndi̱kuiin ra káꞌan ra:
―Nachiñu xiꞌin naxikuaꞌa, chitaꞌan tuꞌun na kaꞌan na xiꞌin un kundaka un raPablo kuꞌun ra xiꞌin un nuu na taan, ya koto ndoso ka ñaꞌá na, che.
Sundi kändixa un yakáꞌan nda, chi yáꞌa uvi xiko taa ku ndachi̱taꞌan tuꞌun kaꞌni seꞌe ñaꞌá nda. Ni küxi nda ta ni köꞌo nda tikuii ndakua kaꞌni ñaꞌá nda, che. Tá ndá nda ná sïxinu ya ta ná ndikava chiꞌña sata nda, che. Ta vitin xa íyo tuꞌva nachiñu ndátun na unkua kachi yóꞌo̱ ―káchi ra xiꞌin ra.
Saa ta̱va ra taloꞌo ikan kuaꞌan ra, ta ndi̱kaꞌan ra xiꞌin ra ya ná käꞌan ra xiꞌin nda iin na xaꞌa yandi̱kaꞌan ra xiꞌin ra.
Tíꞌvi na raPablo kuaꞌan ra ndaꞌa ragobernador Félix
Saa ka̱na randíso chiñu xiꞌin nasoldado uvi ndanaꞌnu nuu soldado, ta xa̱ꞌnda ra chiñu nuu nda, káchi ra saa:
―Kaꞌan ndo xiꞌin ndasoldado ná kundoo tuꞌva uvi ciento ndakuꞌun xaꞌa, ta uni xiko uxi ndayóso kuai, xiꞌin uvi ciento nda ná kuꞌun xiꞌin lanza<sup>a</sup> Ta ná koo nduvi nda kana nda kaa i̱in ñuu vitin kuꞌun nda ñuu Cesarea.
Saa xanduvi tu ndo kuai koso mii raPablo xiꞌin ndataꞌan ra, ya ná köo ya kundoꞌo ra, xaa vaꞌa ra xiꞌin ndo taxi ndo ndaꞌa ragobernador Félix ñuu Cesarea.
Saa ti̱ꞌvi randíso chiñu xiꞌin nasoldado ikan tutu kuaꞌan ndaꞌa ragobernador Félix, káchi ra xiꞌin ya saa:
"Chíndee i yóꞌo̱ tata Félix gobernador rachee nuu nde. Yeꞌe ku rakúu Claudio Lisias, ta tíꞌvi i tutu yóꞌó xaa ndaꞌa un.
Nuu káꞌan i xiꞌin un ya tíꞌvi i rayóꞌó xaa ra ndaꞌa un, chi naIsrael ta ti̱in na ra, siloꞌo kaꞌni ñaꞌá na. Saa ku̱ndaa ini i ndíkun ndaa ra ñuu Roma ta ndi̱xaꞌan i xiꞌin nasoldado i ndi̱kiꞌin i tuꞌun ra, ki̱ndaa i ra ndaꞌa na.
Tasaa ku̱ndaa ini i süvi yandee vi kua chíkaa kuachi na ra. Xaꞌa ley mii va na kua chíkaa kuachi na ra, ni köo ichi na kaꞌni vi na ra, ni veꞌe kaa ndïkaa vi ra ndikuu.
Ta vitin ku̱ndaa ini i, chítaꞌan tuꞌun na kaꞌni na ra, yakan tíꞌvi i ra xaa ra ndaꞌa un, ta ndi̱kaꞌan i xiꞌin na táxi kuachi xaꞌa ra ná xaa na nuu un xanani un kuachi xiꞌin na. Yayóꞌó ku ndiꞌi yakáꞌan i xiꞌin un, tata. Ndikitaꞌan ka yo", káchi ra xiꞌin tutu kuaꞌan xiꞌin nda taxi nda ndaꞌa ragobernador ikan.
Tá íyo yandi̱kaꞌan ra xiꞌin ndasoldado ikan saa íyo ya i̱kan nda. Ka̱na koo ñuu nde kuaꞌan nde xiꞌin raPablo, saa ndi̱xaa nde nda ñuu Antípatris.
Ndi̱tuvi inka kivi ta ndi̱ko koo ndasoldado kuaꞌan xaꞌa xiꞌin nde. Ndisaa ndayóso kuai ku ndakuaꞌan xiꞌin nde xiꞌin raPablo nda nuu kuaꞌan nde.
Ñaa tá ndi̱xaa nde ñuu Cesarea ta ta̱xi ndasoldado tutu ikan ndaꞌa ragobernador, saa ta̱xi tu nda raPablo va ndaꞌa ra.
Tá si̱ndiꞌi ra ka̱ꞌvi ra tutu ikan ta ndi̱ndakan tuꞌun ñaꞌá ra, káchi ra saa:
―¿Mii ke̱e un? ―káchi ra xiꞌin ra.
Saa ndi̱kuiin raPablo káꞌan ra:
―Chí ñuu ya kíndoo estado Cilicia ke̱e i ―káchi ra.
Tá ku̱ndaa ini ra ya ke̱e ra estado Cilicia, saa ndi̱kaꞌan ra xiꞌin ra:
―Nda ná xaa natáxi kuachi xaꞌa un, saa xanani i kuachi xiꞌin un ―káchi ra xiꞌin ra.
Saa xa̱ꞌnda ra chiñu nuu ndasoldado ra ya chikaa nda raPablo ini veꞌe kaa ya íin veꞌe rarey Herodes mi ñuu ikan.
Káꞌan raPablo xaꞌa ra xiꞌin raFélix
1-2 Tá ndi̱yaꞌa uꞌun kivi ta ndi̱xaa raAnanías, ra ínuu nuu ndiꞌi sutu Israel. Ndi̱xaa ra ñuu Cesarea xiꞌin sava naxikuaꞌa tin iin ralicenciado ndíchi xiꞌin na, nani ra Tértulo. Saa ta̱va raFélix raPablo ki̱xaa ra, ñaa ki̱xaá mii ralicenciado ikan káꞌan ra, táxi ra kuachi xaꞌa raPablo, káchi ra saa:
―Kuaꞌa un, tata gobernador Félix, ndi̱xaꞌvi ni yóꞌo̱ chi vaꞌa ni níꞌi un ñuu nde. Xinaꞌa kúu mii un chiñu ta köo kuachi íyo, chi yóꞌo̱ ta kíxaá suvi un kuaꞌa ni yavaꞌa yaxíniñuꞌu ni nañuu nde; ndíchi ni un yakan vaꞌa ni íyo yo.
Iyo vaꞌa ni ini nde xiꞌin un tata, chi ndiꞌi ni kúu ñaꞌñu ta vaꞌa ni ndóo ivi. Yakan vaꞌa ni kúni nde xiꞌin un.
Süvi ravaꞌa ku ra, ndi̱taꞌan nde ra xíka ra táꞌvi ra nañuu nde, ndiꞌi ni kúu ñuu xíka ra táꞌvi ra na. Mii ra ku xini xiꞌin navata, na káꞌan na xiꞌin nazareno.
Iin kivi ndi̱taꞌan nde ra ndíkaa ra ini veꞌe ñuꞌu, ta kúni ra xakini ra ini ya, saachi ta̱an ra na inka ñuu. Xaꞌa ya ikan kua ti̱in nde ra ta ku̱ni nde xanani mii nde kuachi xiꞌin ra tá kuꞌva káꞌan ley mii nde.
Sundi raClaudio Lisias, randíso chiñu xiꞌin nasoldado ta ya mani uꞌvi ndi̱kiꞌvi ra maꞌñu nde ki̱ndaa ñaꞌá ra ndaꞌa nde.
Ta ti̱ꞌvi ñaꞌá ra va̱xi ra ndaꞌa un, saa ndi̱kaꞌan ra xiꞌin ndeꞌe táxi kuachi ya xínuñuꞌu nde kixi nde yóꞌó xavii un kuachi nde. Vaꞌa kaꞌan tu mii va un xiꞌin ra ya kundaa vaꞌa ini un xaꞌa yakáꞌan nde xiꞌin un, ya ndaa kua ―káchi ra.
Tá ndi̱kaꞌan mii ralicenciado ikan, saa ndi̱kaꞌan tu naxikuaꞌa xiꞌin nachiñu nakuaꞌan xiꞌin ra.
Ñaa i̱kan ragobernador ikan seña nuu raPablo ya kaꞌan ra. Saa ndi̱kuiin raPablo káꞌan ra, káchi ra saa:
―Tata gobernador, xa kuaꞌa ni kuiya níꞌi un ñuu nde, ta xánani un kuachi xiꞌin nde. Ta vitin kúsini ni i kaꞌan loꞌo i xiꞌin un xaꞌa i.
Köo uꞌvi kundaa ini vi un, kivi vitin kua xínu uxi uvi kivi ya ndi̱xaꞌan i veꞌe ñuꞌu kaꞌnu ñuu Jerusalén, káꞌan i xiꞌin Ndioxi.
Ta köo ndi̱taꞌan na yeꞌe káꞌan i xiꞌin naꞌa ini veꞌe ñuꞌu kaꞌnu, ni naꞌa köo ndi̱taa sii i, ni veꞌe ñuꞌu vali köo ndi̱kan i saa, ni inka ñaꞌñu köo ndikan i saa.
Ni süvi yandaa kua káꞌan na xaꞌa i xiꞌin un, ni prueba köo ndaꞌa na káꞌan na.
Sundi yandíkuiin i xaꞌa kua yóꞌó: yandaa kua ndíkun i ichi Jesús, ta nayóꞌó táxi na kuachi xaꞌa i xaꞌa yañaa, chi yavata ku ya, káchi na. Ta yeꞌe káñuꞌu i Ndioxi tá kuꞌva ka̱ñuꞌu xii sikua i. Saachi kándixa ndiꞌi i yata̱a raMoisés tin yata̱a ndandi̱kaꞌan ndoso tuꞌun yuꞌu Ndioxi xinaꞌa.
Tá kuꞌva kándixa mii na Ndioxi, saa kándixa tu yeꞌe va. Kándixa i ya ndítaku nandii, ta kándixa i ya xanani Ndioxi kuachi xiꞌin navaꞌa tin naväꞌa.
Xaꞌa ya kandixa i yañaa yakan kua kuenda ni íyo i nuu Ndioxi tin nuu nañuu ivi yóꞌó, ya ná ndïkava i nuu yaväꞌa.
’Ta xa kuaꞌa ni kuiya ke̱e i xíka i inka ñuu, ta nda vitin ndi̱ko koo tuku i ñuu i ndi̱xaꞌan i táxi i loꞌo xuꞌun ndaꞌa nandaꞌvi saa ta̱xi tu i loꞌo ya ndaꞌa Ndioxi va.
Tá si̱ndiꞌi i xa̱nduvi i yakáꞌan ley nde ya kindoo vaꞌa i nuu Ndioxi ta ndi̱xaa sava naIsrael na ke̱e chí estado Asia ndi̱taꞌan na yeꞌe veꞌe ñuꞌu. Sundi nda iin ya köo íkan i tá ndi̱taꞌan na yeꞌe, ni naꞌa köo na táa sii i ndíkaa i.
Ná kixi na ikan, taxi na kuachi xaꞌa i unkua íkan i tá ndi̱taꞌan na yeꞌe, tatu ya ndixa kua íyo kuachi i.
Iin ya nda̱niꞌi i tuꞌun i ndi̱kaꞌan i xiꞌin nachiñu kua yóꞌó: "Táxi ndo kuachi xaꞌa i chi kándixa i ndítaku nandíi", káchi i xiꞌin na ―káchi raPablo.
Saa tá xi̱ni soꞌo ragobernador Félix yandi̱kaꞌan raPablo ta köo ndi̱xaá kuaꞌa ra xiꞌin na, chi xa ku̱ndaa vaꞌa ini ra ndá kuꞌva íyo ichi Jesús ya ndíkun raPablo. Saa ndi̱kaꞌan ra xiꞌin na káchi ra saa:
―Kundatun ndo nda ná kixi raClaudio Lisias, randíso chiñu xiꞌin nasoldado. Saa kundaa vaꞌa ini i nuu ra xaꞌa yakáꞌan ndo, tasaa xanani i kuachi xiꞌin ndo ―káchi ra xiꞌin na.
Saa xa̱ꞌnda mii ragobernador ikan chiñu nuu iin rachee nuu ndasoldado, káchi ra saa:
―Ná ndikaa ka raPablo veꞌe kaa ikan un, sundi tava loꞌo un ra ná kaka ndíka ra, ta taxi un ná kiꞌvi nataꞌan ra koto ñaꞌá na ―káchi mii ragobernador ikan.
Ndi̱yaꞌa loꞌo kivi, saa ndi̱xaa suvi mii ragobernador Félix ikan xiꞌin yásiꞌi ra, yáDrusila, ta yáIsrael ku yá. Saa xa̱ꞌnda ra chiñu ya ná kana na raPablo kuꞌun ra ndituꞌun ra xiꞌin na ndá kuꞌva kandixa na Jesucristo.
Saa ndi̱xaꞌan raPablo ndi̱tuꞌun ra xiꞌin na, ndi̱kaꞌan ra xaꞌa ya koo ndaku ini yo. Ta ndi̱kaꞌan tu ra xaꞌa ya kundaa xiꞌin mii yo ya ná ïkan yo ndiꞌi yakúni kuñu yo. Ñaa ndi̱kaꞌan tu ra xiꞌin na ya vaxi kivi ta xanani Ndioxi kuachi xiꞌin ndiꞌi na ivi. Tá xi̱ni soꞌo raFélix ndiꞌi ya ikan ta ndi̱ndiꞌvi ni ra, ñaa ndi̱kaꞌan ra, káchi ra saa:
―Kuáꞌan, inka ichi tá íyo tiempo nuu i, saa kana tuku i yóꞌo̱ kixi un kaꞌan ka un xiꞌin nde ―káchi ra.
Saa ndíkani ini ragobernador ikan an sana taxi loꞌo raPablo xuꞌun ndaꞌa ra ya tava ñaꞌá ra, káꞌán ra. Yakan tutuku kána ñaꞌá ra káꞌan ra xiꞌin ra.
Uvi kuiya i̱kan ragobernador ikan saa, ñaa ndi̱xinu kuiya ku̱u mii ra chiñu ta ke̱ta ra. Saa ndi̱kiꞌin inka ra náni Porcio Festo chiñu nuu ra. Xaꞌa ya kúni raFélix kindoo vaꞌa ra xiꞌin naIsrael yakan köo ndi̱tava ra taPablo veꞌe kaa.
Ndi̱xaa raPablo nuu raFesto
Saa ndi̱xaa raFesto ndi̱kunduꞌu ra kaꞌnda chiñu ra kuu ragobernador. Tá ndi̱xinu uni kivi ndi̱kunduꞌu ra, saa ke̱e ra ñuu Cesarea kuaꞌan ra ñuu Jerusalén.
Tá ndi̱xaa ra ta ndi̱kitaꞌan ndasutu naꞌnu xiꞌin nachiñu. Ndi̱kitaꞌan na táxi na kuachi xaꞌa raPablo.
Ndi̱xikan na yamani nuu ra ya ná kundaka nasoldado ra xaa ra ñuu Jerusalén kunani kuachi ra. Saachi xa chi̱taꞌan tuꞌun na kaꞌni na ra ichi.
Saa ndi̱kuiin raFesto yuꞌu na káꞌan ra xiꞌin na:
―Ñuu Cesarea vi ndíkaa ra veꞌe kaa ta ya ndíkani ini i kua kama ni va ndiko koo i kuꞌun i ―káchi ra xiꞌin na.
―Unku ndóꞌo̱ kúu mii chiñu ndee ta vaꞌa kuꞌun ndo xiꞌin i, tatu ndá ya i̱kan ra ta vaꞌa taxi ndo kuachi xaꞌa ra ndaꞌa i ―káchi ra xiꞌin na.
Saa ndi̱xiyo suvi ragobernador Festo ñuu Jerusalén, ta ndi̱xiyo ra iin kuꞌva una an uxi kivi, saa ndi̱ko koo ra ñuu Cesarea. Tá ndi̱tuvi inka kivi ta ndi̱kunduꞌu ra nuu tai ra, saa xa̱ꞌnda ra chiñu ya kuꞌun na tava na raPablo kixaa ra nuu ra.
Saa xa̱a raPablo. Tá kuakiꞌvi ra nuu índuꞌu mii ragobernador ikan, ñaa ku̱yati naIsrael nake̱e ñuu Jerusalén táxi na kuachi xaꞌa ra, ta kuaꞌa ka vi kuachi ndee chíkaa ñaꞌá na, sundi köo prueba ndaꞌa na.
Saa ndi̱kuiin raPablo ndíkiꞌin ra mii ra, káchi ra saa:
―Nda iin ya köo ndi̱kan i, ni xaꞌa ley Ndioxi yata̱a raMoisés köo ndi̱kaꞌan kini i, ni xaꞌa veꞌe ñuꞌu köo ndi̱kaꞌan i, ni xaꞌa rarey kaꞌnu ñuu Roma köo yandi̱kaꞌan i ―káchi ra xiꞌin na.
Ta xaꞌa ya kúni raFesto kindoo vaꞌa ra xiꞌin naIsrael, saa ndi̱ndakan tuꞌun ra taPablo, káchi ra saa:
―¿An kuni un kuꞌun un ñuu Jerusalén ya xanani i kuachi un xiꞌin un ñuu ikan? ―káchi ra xiꞌin ra.
Ñaa ndi̱kuiin ra káꞌan ra:
―¿Ndachu kuꞌun i Jerusalén, an süvi ikan ku tu mii va un? Xa ikan ku tu mii va un ta íyo ichi un xanani un kuachi i xiꞌin i, chi ñuu Roma ndíkun ndaa i. Ta ni mii un xíni un köo kuachi íyo i xiꞌin naIsrael.
Tatu ndá yandee i̱kan i káꞌan ya kuvi i, ta vaꞌa kuvi va i, köo íꞌvi i kuvi i. Sundi tá köo kuachi i íyo ta nda iin naꞌa köo ichi taxi yeꞌe ndaꞌa naIsrael yóꞌó. Sundi vitin xíkan i yamani nuu un, vaꞌa tiꞌvi un yeꞌe ndaꞌa rarey kaꞌnu ñuu Roma ya ná xanani ra ikan kuachi i xiꞌin i ―káchi raPablo xiꞌin ragobernador Festo.
Saa ndu̱ku raFesto xini nuu nachiñu ndóo xiꞌin ra mi veꞌe chiñu; ñaa ndi̱kaꞌan ra xiꞌin raPablo, káchi ra saa:
―Vaꞌa chi mii un ndi̱kaꞌan xiꞌin i kuꞌun un nuu rarey kaꞌnu ñuu Roma xanani ra kuachi un; ta vaꞌa tiꞌvi nde yóꞌo̱ kuꞌun un nuu ra ―káchi raFesto xiꞌin raPablo.
Káꞌan raPablo xiꞌin rarey Agripa
Ndi̱yaꞌa uvi ndáa kivi ta ndi̱xaꞌan rarey Agripa xiꞌin yáBerenice [kuꞌva ra] ñuu Cesarea, ndi̱xaꞌan na chíndee na raFesto.
Saa ndi̱xiyo na xiꞌin ra, naꞌa ndi̱xiyo na xiꞌin ra. Saa ndi̱tuꞌun raFesto xiꞌin rarey Agripa xaꞌa raPablo, káchi ra saa:
―Íyo iin rataa si̱ndikoo raFélix veꞌe kaa.
Saa ndi̱kuiin i káꞌan i xiꞌin na: "Ndeꞌe Roma ta köo íkan nde saa, köo táxi nde kuvi iin taa tatu täꞌan kaꞌan nuu taꞌan na, nuu ndikuiin ra kaꞌan ra xaꞌa ra xiꞌin na táxi kuachi xaꞌa ra", káchi i xiꞌin na.
Xaꞌa ya ikan kua ni köo ndi̱xindatun i, tá ki̱xaa naIsrael, ndi̱tuvi inka kivi ta ka̱na i raPablo ki̱xaa ra nuu i ya xanani i kuachi ra xiꞌin ra.
Ñaa xa̱á na táxi na kuachi xaꞌa ra ndaꞌa i. An ndee ni káa yakaꞌan na xiꞌin i xaꞌa ra, káꞌán i. Ta süvi yandee vi kua káꞌan na xaꞌa ra.
Kuachi xaꞌa costumbre mii naIsrael va kua, káni taꞌan na ya siin káa ya kándixa na, ta siin kua sínaꞌa raPablo. Chi káꞌan ra xaꞌa iin ranáni Jesús ndi̱xiꞌi ra ta ndi̱taku ra, káchi raPablo.
Tá xi̱ni soꞌo i yandi̱kaꞌan ra ta ni köo xíni i unkua ikan i xiꞌin kuachi taꞌan yayóꞌó. Xaꞌa yañaa kua vaꞌa ka ndi̱kaꞌan i xiꞌin raPablo an kúni ra kuꞌun ra ñuu Jerusalén xanani i kuachi xiꞌin ra, káchi i.
Ta köo ndi̱xiin ra kuꞌun ra ñuu Jerusalén, vaꞌa ka nuu mii rarey Augusto ñuu Roma va kuꞌun ra, káchi ra xiꞌin i. Xaꞌa ya ikan kua xa̱ꞌnda i chiñu ndikaa ka ra veꞌe kaa. Ta nda ná xanduvi ndiꞌi i ndá kuꞌva koo kuꞌun ra ñuu Roma; nda saa vi tiꞌvi i ra kuꞌun ra ―káchi raFesto xiꞌin rarey Agripa.
Saa ndi̱kuiin rarey Agripa, káchi ra saa:
―Kúni tu yeꞌe va kuni soꞌo i ndá kuꞌva ndítuꞌun ra ―káchi ra.
Saa ndi̱kuiin raFesto káꞌan ra:
―Vaꞌa, taan kuni soꞌo un kaꞌan ra ―káchi ra.
Ñaa ndi̱tuvi xitaan ta ndi̱xaa rarey Agripa xiꞌin yáBerenice veꞌe chiñu. Iin níꞌnu ikun mii ndanaꞌnu nuu nasoldado ndi̱xaa nda xiꞌin naxikuaꞌa, ta vaꞌa ni ndíxi ndiꞌi na ndi̱xaa na. Ñaa xa̱ꞌnda raFesto chiñu nuu na yata̱va na raPablo.
Tá ndi̱xaa raPablo nuu na, saa xa̱á raFesto káꞌan ra:
―Tata, rey Agripa, xiꞌin ndiꞌi nataꞌan yo nandóo yóꞌó, vitin xíto xiꞌin nuu ndo rayóꞌó. Rayóꞌó ku ra táxi naIsrael kuachi xaꞌa ndaꞌa i tá ndi̱xaꞌan i ñuu Jerusalén. Saa tu tá ki̱xi na ñuu Cesarea yóꞌó va; ta káꞌan ni na xaꞌa ra, köo xíniñuꞌu ka ra kutaku ra, káchi na.
Ta xa si̱naꞌma i ra ndi̱kaꞌan ra ta köo ndi̱niꞌi i kuachi ndee ni xaꞌa ra yakáꞌan kuvi ra. Ta kúni ra kuꞌun ra nuu rarey Agusto ñuu Roma ya xanani ra ikan kuachi xiꞌin ra, káchi ra. Ta ndátun i tiꞌvi i ra kuꞌun ra ikan.
Ta köo kúndaa ini i ndá kuachi kua taa i xaꞌa ra nuu tutu ya tiꞌvi i kuꞌun ndaꞌa rarey ikan. Xaꞌa yañaa kua ka̱na i ndóꞌo̱ ndi̱kitaꞌan ndiꞌi ndo ndóo ndo vitin ya kuni soꞌo ndo káꞌan ra. Saa xíkan ni i yamani nuu yóꞌo̱ rey Agripa. Tá ná ndakan tuꞌun vaꞌa un ra ta kaꞌan un xiꞌin i unkua taa i xaꞌa ra.
Chi ndíkani ini i väꞌa náꞌa ya tiꞌvi i iin preso kuꞌun ra, tá köo iin tutu nuu káꞌan ya xaꞌa ra, ndá kuachi kua táxi na xaꞌa ra ―káchi raFesto xiꞌin nandóo ikan.
Tasaa ndi̱kaꞌan rarey Agripa xiꞌin raPablo, káchi ra saa:
―Vaꞌa, kaꞌan un xaꞌa un vitin ―káchi ra xiꞌin ra.
Saa nda̱niꞌi ndaꞌa raPablo nuu na, ta ñaa ki̱xaá ra káꞌan ra xiꞌin na, káchi ra saa:
―Tata, rey Agripa, kúsini ni i íkan un yavaꞌa xiꞌin i, chi táxi un kaꞌan i xiꞌin un xaꞌa i, ndá xaꞌa kua táxi naIsrael kuachi xaꞌa i.
Yóꞌo̱ ku raxíni vaꞌa ndá kuꞌva íyo ndiꞌi costumbre yoIsrael ñuu yo, ta kúndaa ini un ndá ya kua káni taꞌan na xaꞌa. Xakaꞌnu ini un, ta kuni soꞌo loꞌo un ná kaꞌan i xiꞌin un.
Káꞌan raPablo ndá kuꞌva i̱kan ra tá täꞌan ndi̱kundikun ra Jesús
’Ndiꞌi naIsrael xíni ndá kuꞌva ndi̱xiyo i tá loꞌo i, tá ndi̱xiyo i ñuu i; saa tu tá ndi̱xiyo i ñuu Jerusalén.
Xíni vaꞌa na yeꞌe, tatu kúni na kaꞌan na xaꞌa i, ta vaꞌa kaꞌan na xaꞌa i ya ka̱ndixa ni i ichi nafariseo tá ndi̱xiyo kuaan i, saachi ichi ikan ku ichi ndee ni ndee ka nuu inka ichi.
Ta vitin táxi na kuachi xaꞌa i, xaꞌa ya kándixa i yandi̱kaꞌan Ndioxi xiꞌin xii sikua yo chi ndi̱kaꞌan ra sitaku ra nandii.
Nda xinaꞌa iin saa nda kivi vitin ndátun naveꞌe yo nakúu seꞌe sikua uxi uvi saa ndaseꞌe raIsrael, ndátun na ya xanduvi Ndioxi yandi̱kaꞌan ra xiꞌin xii yo. Ta xaꞌa ya ikan kua káñuꞌu na ra nduvi niuun. Ta suvi xaꞌa yañaa kua táxi na kuachi xaꞌa i vitin, tata rey Agripa.
¿An köo kándixa ndóꞌo̱ ya sítaku Ndioxi nandii kua? ―káchi raPablo xiꞌin rarey ikan tin ndiꞌi na.
Káꞌan raPablo ndá kuꞌva xa̱nduvaꞌa ra xiꞌin nandíkun Jesús
Saa káꞌan ka raPablo xiꞌin na káchi ra saa:
―Soꞌva ndi̱kani ini yeꞌe yachi xaꞌa Jesús, rañuu Nazaret. Ndi̱kani ini i yasiki kua, káꞌán i, yakan kuaꞌa ni ya ku̱ni i ikan i xaꞌa ya kúni i sindiꞌi xaꞌa i ichi ra.
Saa i̱kan i xiꞌin nandíkun Jesús ndóo ñuu Jerusalén, si̱tixuꞌvi ni i na. Ndu̱ku i tutu nuu ndasutu naꞌnu veꞌe ñuꞌu ya taxi nda ichi ndaꞌa i tiin i na taan i veꞌe kaa. Tasaa i̱kan i, kuaꞌa ni na ta̱an i veꞌe kaa. Saa tu tá ndi̱xiꞌi sava na ikan, ndi̱xiyo yuꞌu i xiꞌin na xa̱ꞌni ñaꞌá.
Kuaꞌa ni ichi ndi̱xika i iin iin veꞌe ñuꞌu naIsrael xa̱nduvaꞌa ni i xiꞌin nandíkun Jesús ya kúni i ná ndiko koo ini na xaꞌa ya kándixa na ra. Ndi̱saa ka vi ini i xi̱ni i na, nda inka ñuu yañúꞌu xika xi̱ndikun i ndi̱xika i sata na ya kúni i sindiꞌi xaꞌa i na.
(Hch 9:1-19; 22:6-16)
’Saa ku̱u iin ichi ke̱e i kuaꞌan i ñuu Damasco. Ta níꞌi i tutu nuu ta̱xi ndasutu naꞌnu ichi ndaꞌa i ya tiin i nandíkun Jesús.
Tá xíka i kuaꞌan i ñuu ikan tasaa ka̱ꞌñu. Ñaa xi̱ni i iin ñu̱ꞌu ke̱ta ya nuu ndivi, ndakua yeꞌe taxan ya, ndee ka yeꞌe ya ikan nuu ñu̱ꞌu. Ta iin ndi̱kava nduu ya sata i xiꞌin nda kuaꞌan xiꞌin i.
Ñaa ndu̱va ndiꞌi nde kuaꞌan nde nuu ñuꞌú, saa xi̱ni soꞌo i tachi iin taa káꞌan ra xiꞌin i tuꞌun hebreo, káchi ra saa: "Saulo, Saulo, ¿ndachu kua ndíkun un xíka un sata i sítixuꞌvi un yeꞌe? Tá íkan sindiki sana kéta xaꞌa ri itun káni na ri, saa íkan un, chi sítixuꞌvi un mii va un", káchi ra xiꞌin i.
Saa ndi̱kuiin i káꞌan i xiꞌin ra: "¿Unku yóꞌo̱, tata?", káchi i xiꞌin ra. Saa ndi̱kuiin ra káꞌan ra xiꞌin i: "Yeꞌe ku Jesús ra ndíkun un xíka un sítixuꞌvi un.
Ta kuandikoo kundichi un chi yeꞌe ta ndi̱tuvi i nuu un kaꞌan i xiꞌin un ya ndi̱kaxin i yóꞌo̱ xachiñu un nuu i. Tasaa ndikuiin un xaꞌa i kaꞌan un xiꞌin naꞌa xaꞌa ya ndi̱tuvi i nuu un kivi vitin, saa tu ya sinaꞌa i nuu un vaxi tiempo va.
Ta yeꞌe sikaku i yóꞌo̱ ndaꞌa naIsrael an ndaꞌa na inka ñuu, täxi i kaꞌni na yóꞌo̱.
Tíꞌvi i yóꞌo̱ kuꞌun un ndituꞌun teꞌe un xiꞌin na ya ná kundaa ini na xaꞌa ichi Ndioxi. Ta sixinu un ini na ná ndikundikun na ichi vaꞌa ichi Ndioxi, tasaa käka ka na ichi väꞌa, ichi kiti nǎꞌa, tiSatanás. Yóꞌo̱ ku rasindiko koo nakuaꞌan nuu naa ta kixaá na kaka na nuu yéꞌe, chi sindoo na ichi väꞌa, ta ndikundikun na ichi Ndioxi, kandixa na yeꞌe saa xakaꞌnu ini Ndioxi xaꞌa kuachi na, saa kuchiñu na koo na xiꞌin ndiꞌi ka nandíkun ichi i", káchi Jesús xiꞌin i ―ka̱chi raPablo xiꞌin rarey Agripa.
Xánduvi raPablo yandi̱kaꞌan Jesús xiꞌin ra nuu si̱tuvi ya nuu ra
Saa káꞌan ka ra xiꞌin rarey Agripa, káchi ra saa:
―Ta yeꞌe, tata rey, köo ndi̱xaa soꞌo i xaꞌa yandi̱kaꞌan Jesús xiꞌin i tá ndi̱tuvi ra nuu i.
Ndikun xa̱á i káꞌan i xiꞌin na, xiꞌna nandóo ñuu Damasco xa̱á i káꞌan i xiꞌin, tá ndi̱ꞌi ikan ta ki̱xaá i káꞌan i xiꞌin nandóo ñuu Jerusalén, saa ndi̱xaꞌan i ndiꞌi ka inka ñuu ya ñúꞌu estado Judea. Saa ke̱e tu i ndi̱xaꞌan i nda inka ñuu nuu ndóo naꞌa naköo kúu Israel. Ndi̱xaꞌan i ndi̱kaꞌan ndoso i xiꞌin na ya ná sama na ini na ndiko koo na nuu Ndioxi, saa ikan na yavaꞌa yasinaꞌa ya ndixa kua ndi̱ko koo na nuu ra.
Xaꞌa yandi̱kaꞌan i xiꞌin na, yakan ti̱in naIsrael yeꞌe. Tá ndíkaa i yeꞌe veꞌe ñuꞌu ñuu Jerusalén, ti̱in na yeꞌe kúni kaꞌni na yeꞌe.
Ta Ndioxi chíndee yeꞌe ndiꞌi saa kivi, yakan vaꞌa táku i nda kivi vitin, ndíchi i nuu ndo. Ta káꞌan ndoso i tuꞌun Ndioxi xiꞌin navali tin nanaꞌnu. Ta iin káꞌan i xiꞌin ndiꞌi na, tá kuꞌva ndi̱kaꞌan raMoisés tin ndandi̱kaꞌan ndoso tuꞌun yuꞌu Ndioxi, saa káꞌan i.
Chi nda ikan ta ndi̱kaꞌan nda xaꞌa Cristo ra ndi̱kaxin Ndioxi sikaku yoo. Ndoꞌo ni ra kuvi ra sundi ra ikan ku ranunuu nditaku nuu ndiꞌi nandii. Ta kaꞌan ra xiꞌin na ndá kuꞌva kaku na. Tá íkan ñu̱ꞌu ndíyeꞌe saa koo ra, chi kuna ra nuu ndiꞌi yo kúu Israel xiꞌin naköo kúu Israel. Kuna ra nuu yo, kundaa ini yo xaꞌa tuꞌun Ndioxi, káchi tuꞌun Ndioxi ta̱a ndandi̱kaꞌan ndoso tuꞌun ra xinaꞌa ―káchi raPablo xiꞌin nandóo xíni soꞌo.
Síxinu raPablo ini rarey Agripa ya ná ndikundikun ra Jesús
―¡Pablo, yóꞌo̱ sána va ku un, xaꞌa ya ka̱ꞌvi ni un yakan kuaꞌan ndu̱kiꞌvi un! ―káchi ra xiꞌin ra.
Saa ndi̱kuiin raPablo káꞌan ra:
―Köo sána i, tata Festo, íyo vaꞌa va ini i, ñúꞌu ndiꞌi va ini i xaꞌa yakáꞌan i xiꞌin ndo, yandaa kua káꞌan i xaꞌa xiꞌin ndo.
Yóꞌó íin rarey Agripa ta kúndaa vaꞌa ini ra xaꞌa ya. Chi köo íyo seꞌe yakáꞌan i xaꞌa xiꞌin ndo, yakan vaꞌa ndinuu ni ini i káꞌan i xiꞌin ndo, Na kuaꞌa va xíni unkua ndo̱ꞌo Jesús saa tu ya i̱kan nandíkun ichi va ra ―káchi raPablo xiꞌin raFesto.
Saa ndi̱kaꞌan raPablo xiꞌin rarey Agripa, káchi ra saa:
―Tata, ¿an kándixa yóꞌo̱ yata̱a ndandi̱kaꞌan ndoso tuꞌun yuꞌu Ndioxi xinaꞌa? Xíni i ya kúndaa ini un yandaa kua ta̱a nda ―káchi raPablo xiꞌin ra.
Saa ndi̱kuiin rarey Agripa káꞌan ra xiꞌin raPablo:
―Siloꞌo sixinu un ini i kiꞌvi i ichi Jesús xiꞌin un ―káchi ra.
―An siloꞌo an kuaꞌa sixinu i ini un, Ndioxi ná kachi ta ndikundikun un ichi ra xiꞌin ndiꞌi nandóo xíni soꞌo káꞌan i, ta ná nduu na tá kuꞌva íyo i, sundi süvi tá kuꞌva núꞌni i xiꞌin cadena yóꞌó ―káchi raPablo xiꞌin na.
Saa tá si̱ndiꞌi raPablo tuꞌun ikan, ta ndi̱kundichi rarey Agripa xiꞌin yáBerenice tin ragobernador Festo xiꞌin ndiꞌi nandóo ikan, ndi̱kundita na
ka̱na koo na veꞌe chiñu kuaꞌan na ta káꞌan xiꞌin taꞌan mii na káchi na saa:
―Nda iin yandee köo ndi̱kan ra ya kuvi ra, ni veꞌe kaa köo xíniñuꞌu ra ndikaa ra ―káchi na xiꞌin taꞌan na.
Saa ndi̱kaꞌan rarey Agripa xiꞌin ragobernador Festo, káchi ra saa:
―Vaꞌa saña yo ra kuꞌun ra tá köo ndi̱kaꞌan ra xiꞌin un tiꞌvi un ra kuꞌun ra ndaꞌa rarey kaꞌnu ñuu Roma ya xanani ra kuachi ra. Ta vitin ni köo tatan, kuꞌun saꞌa ra ―káchi rarey Agripa xiꞌin raFesto.
Ti̱ꞌvi ragobernador Festo raPablo kuaꞌan ra ñuu Roma
Saa ti̱ndaa kivi yandi̱kaꞌan ragobernador Festo xiꞌin raAgripa, ya tiꞌvi nda raPablo kuꞌun ra ñuu Roma ya ndíkaa Italia. Ta̱xi na raPablo xiꞌin inka ka ndañúꞌu veꞌe kaa ikan ndaꞌa raJulio, randíso chiñu xiꞌin iin ciento ndasoldado, ta tiꞌvi nda ikan náni ya batallón César Augusto.
Tá ndi̱tuvi inka kivi ndi̱xaa nde ñuu Sidón. Ikan ku nuu i̱kan raJulio yavaꞌa xiꞌin raPablo, ta̱xi ra ndi̱xaꞌan ra xíto ra nataꞌan ra, ta chi̱ndee ñaꞌá na ikan.
Ndiꞌi ikan ta ke̱e nde kuaꞌan nde xiꞌin barco ta ni väꞌa kuaꞌan nde chi xíka ni tachi, ta i̱yo ka vi ndikava nu xiꞌin nde. Saa vaꞌa ka ndi̱kiꞌin nu kuaꞌan nu xiꞌin nde chi inka ñaꞌñu isla Chipre nuu köo vaꞌa tachi xíka.
Saa ke̱e nde kuaꞌan nde, ndi̱xika nde nuu nduta ñuꞌu, ta ndi̱yaꞌa nde yati estado Cilicia xiꞌin estado Panfilia; ñaa ndi̱xaa nde ñuu Mira ya kíndoo estado Licia.
Ñuu Mira ikan ndi̱taꞌan raJulio iin barco tunke̱e ñuu Alejandría ta kuaꞌan nu chí Italia, saa ndi̱kaꞌan ra xiꞌin nde nuu nde. Ñaa nu̱u nde ta nda̱a nde sata inka nu ikan kuaꞌan nde.
Kuekuee kuaꞌan nde, yakan naꞌá ni ndi̱xika nde, tuvi ndioxi ndi̱xaa nde yati ñuu Gnido. Saa xíka ka tachi ta köo ndíkuchiñu kiꞌvi nu ñuu ikan. Ñaa ndi̱kiꞌin nu inka ichi ta ndi̱yaꞌa nu nuu xíto ndaa iin ñaꞌñu isla Creta ya náni Salmón, kuaꞌan nu xiꞌin nde ichi Sur isla Creta nuu köo xíka ndee tachi.
Kuekuee kuaꞌan nde yuꞌu nduta ñuꞌu, ndo̱ꞌo ka vi ini nde saa ndi̱xaa nde iin ñaꞌñu ya náni Buenos Puertos, suvi ya ítaꞌan yati xiꞌin ñuu Lasea ndíkaa isla Creta ikan kua.
Xaꞌa ya kuee ni kuaꞌan nde tasaa ndi̱xinu kuaꞌa va kivi ka̱na koo nde ñuu Cesarea. Saa ndi̱ꞌi tu viko ya xíxi suꞌun naIsrael va, ta kixaá tiempo vixin. Xaꞌa ya ikan kua xa̱á kúu i̱yo ni kuꞌun nde xiꞌin tunbarco nuu nduta ñuꞌu.
Tasaa ndi̱kaꞌan raPablo xiꞌin ndandíso chiñu xiꞌin tunbarco ikan, káchi ra saa:
―Tata, ndíkani ini i, tá ná kuꞌun yo xiꞌin barco ta i̱yo ni va kuꞌun yo, nda mii nu ta i̱yo ndiꞌi xaꞌa nu xiꞌin ndiꞌi ñaꞌa ndíso nu, tasaa tu mii va yo, i̱yo ni ndiꞌi xaꞌa yo ―káchi ra xiꞌin nda.
Ta raJulio raxáꞌnda chiñu nuu ndasoldado, köo ndi̱xiin ra kuni soꞌo ra yandi̱kaꞌan raPablo xiꞌin nda. Vaꞌa ka xi̱ni soꞌo ra yandi̱kaꞌan mii ra xiin barco nu ikan tasaa tu ra káva va nu.
Ta köo ndi̱xiin nda ndoo nda Buenos Puertos chi väꞌa ñaꞌñu ikan ndee ni xíka tachi yoo vixin, káchi nda. Xaꞌa ya ikan kua ndi̱kani ini nda kuꞌun nda koo nda ñuu Fenice, suvi ya ndíkaa inka ñaꞌñu Creta. Ñuu Fenice kua xíto ndaa chi noroeste xiꞌin suroeste, saa íyo nuu vaꞌa kundichi tunbarco yoo vixin ñuu ikan, káchi nda.
I̱yo ni kúu kúni ndikava itun barco ini nduta ñuꞌu
Saa iin ki̱vi ki̱xaá xíka loꞌo tachi ya ki̱xi chí sur; ñaa xa̱á kúsini ni nda káchi nda saa:
―Vaꞌa chi kuchiñu va yo xaa yo nda ñuu Fenice ―káchi nda.
Saa ndi̱xita nda kaa vee<sup>a</sup> ya xi̱ñuꞌu ini tikuii, ñaa ke̱ta nu kuaꞌan nu xiꞌin nde. Maꞌñu yuꞌu rá saa kuaꞌan nu.
Tá ku̱naꞌa loꞌo kuaꞌan nde nuu rá, ñaa ki̱xaá ndee ni xíka tachi ya ke̱e chí nordeste.
Saa ndi̱yaꞌa nde yati nuu ndíkaa isla loꞌo náni Clauda, ta kuee loꞌo xíka tachi ñaꞌñu ikan. Ta barco kaꞌnu, tunkuaꞌan nde xiꞌin, ñúu nu inka nuloꞌo kuaꞌan nu, saa ndi̱ndoo nu sata nde, ta ndo̱ꞌo ni nde ndi̱xika nde ndi̱xita nde nu. Saa chi̱nuu nde nu sata tun chee.
Sindiꞌi tá chi̱nuu nde nu sata tunchee, saa ka̱tun kutu nda nuchee xiꞌin yoꞌó ya ná kuchiñu koo ndee nu täꞌnu nu. Ta íꞌvi ka vi nda chindaꞌa tachi tunkaꞌnu kuꞌun nu nuu yoti ya náni Sirte, ta kani ndaa nu nuu yuu taꞌvi nu. Saa si̱nuu nda toto ndíchi sata nu ya ná ndïxita ni ya tachi. Ta ñaa kuekuee ndi̱kiꞌin mii nu kuaꞌan nu xiꞌin tachi xiꞌin nde.
Ta ni köo xiin tachi xikuiin ya, ndinuni loꞌo xíka ya. Tá ndi̱tuvi inka kivi ta vaꞌa ka ki̱xaá nda táva nda ñaꞌa ñúꞌú ini nu, ki̱ꞌin nda ya xáta nda ini tikuii ya ná ndukama nu.
Saa kúu ndi̱xinu uni kivi, ta ni köo xíkuiin tachi ni savi. Ñaa vaꞌa ka ki̱ꞌin nda ndaꞌa chiñu ya xíniñuꞌu mii tunbarco. Ki̱ꞌin nda ya xa̱ta nda ini tikuii ya ná ndukama vaꞌa ka nu.
Nduvi niuun xíka tachi ta kúun savi, ni ñu̱ꞌu köo kéta ni kimi köo, iin nanaa káa. Köo ndi̱xika ka ini nde kutaku nde, kuvi ndiꞌi va nde ka̱ꞌán nde.
Ta ku̱naꞌa ni täꞌan kuxi nde, nda loꞌo yuꞌu ñaꞌa täꞌan kaxi nde. Saa ndi̱kundichi raPablo xa̱á káꞌan ra xiꞌin na, káchi ra saa:
―Nataꞌan yo, xa ndi̱kaꞌan i xiꞌin ndo ya këe yo isla Creta. Vaꞌa ka ndi̱ndoo yo ikan nda yaꞌa tiempo vixin saa kixi yo, káchi i xiꞌin ndo. Ta köo ndi̱xiin ndo kuni soꞌo ndo yandi̱kaꞌan i. Tá ndi̱xini soꞌo ndo yandi̱kaꞌan i xiꞌin ndo, ta köo ya kundoꞌo yo, ndikuu.
Sundi kündiꞌi ini ndo, xaꞌa ndo ndee chi nda iin yo ndïꞌi xaꞌa; ndisaa tun barco ndiꞌi xaꞌa.
Sundi yoo ta ndïꞌi xaꞌa yo, chi Ndioxi ra káñuꞌu i ta si̱tuvi ra ángel ra nuu i ñǔu ndiveꞌe, ta ndi̱kaꞌan ya xiꞌin i,
káchi ya saa: "Pablo, ku ïꞌvi un chi xíniñuꞌu un kuꞌun un nuu rarey kaꞌnu raAugusto ya xanani ra kuachi un. Xaꞌa iin yóꞌo̱ ta ke̱e vaꞌa ndiꞌi nda kuaꞌan xiꞌin un, sikaku Ndioxi nda, küvi nda", káchi ángel xiꞌin i.
Yakan xaꞌa ndo ndee, ku ïvi ndo chi yeꞌe ta kándixa i Ndioxi. Kándixa i ra ya xasuvi ra yandi̱kaꞌan ra xiꞌin i.
Nda iin yo tïkueꞌe, sundi nduxa xaa tunbarco nda nuu ñuꞌú ichi saa ndiꞌi xaꞌa nu, káchi Ndioxi xiꞌin i ―káchi raPablo xiꞌin na.
Ñaa ndi̱xinu uvi semana ñúꞌu nde ichi ta xíka ka vi tachi, ndá yokan chíndaꞌa ya tunbarco nuu nduta ñuꞌu náni Adria. Saa ti̱ndaa kaa uxi uvi ñǔu, ta xa̱á ndíkani ini ndaxáchiñu xiꞌin tunbarco xa kuaꞌan kúyati nde nuu ñuꞌú ichi, káꞌán nda.
Xaꞌa ya ikan ta chi̱kaa nda iin yoꞌo xiꞌin iin ñaꞌa vee kaꞌa tikuii ya kundaa ini nda an kunu rá an yáxin rá. Ñaa xíto nda ta oko xaꞌun iin metro kua kunu rá. Naꞌa vaꞌa loꞌo ta tuku xíto ndoso nda rá, saa xi̱ni nda ya kunu rá oko uxa metro.
Xaꞌa ya íꞌvi nda kuꞌun nu kani ndaa nu xiꞌin yuu, chi xa kúyati nu yuꞌu tikuii, káchi nda. Ta xaꞌa ya ikan kua vaꞌa ka ta̱va nda kumi kaa ta̱an nda ini tikuii chi kaꞌa nu ya ná küꞌun ka nu. Saa káꞌan nda xiꞌin Ndioxi, chi ndakua kunaꞌa tuvi kúni nda.
Saa xa̱á kúni mii ndaxáchiñu xiꞌin nu ikan kunu nda kuꞌun nda ya sikaku nda mii nda, ta xaꞌa ya ikan kua nda̱xin nda itun barco loꞌo chi̱nuu nda nuu tikuii nuu tunkaꞌnu. Ñaa xa̱á táan nda kaa tunkaꞌnu ini tikuii, káchi nda, sundi süvi yandaa vi kua síin ya íkan va nda.
―Xíniñuꞌu kundoꞌni ndiꞌi ndakaa ini barco yóꞌó, saa kaku yo. Tá ná kündoꞌni nda ini nu ta küchiñu yo kaku yo ―káchi ra xiꞌin nda.
Saa xa̱ꞌnda ndasoldado ikan yoꞌo ya núꞌni tunbarco loꞌo xiꞌin nuchee; ñaa ndi̱saña nu kuaꞌan mii nu nuu tikuii.
Tá xa kuaꞌan kúni tuvi, tasaa ndi̱kaꞌan raPablo xiꞌin nda, káchi ra saa:
―Xa ndi̱xinu uvi semana ta nda loꞌo täꞌan kusun ndo tin kuxi ndo.
Ta vitin xíkan i yamani nuu ndo kuxi ndo an nda loꞌo, tasaa ndikiꞌin ndo ndee ndo, saa kuchiñu kaku ndo. Ta kündiꞌi ini ndo chi nda iin ixi loꞌo xiꞌni ndo ndïꞌi xaꞌa ―káchi raPablo xiꞌin nda.
Saa ki̱ꞌin ra xita vaꞌa kuxi ra ta nuu ndiꞌi nda ta̱xi ra tixaꞌvi ndaꞌa Ndioxi, saa ta̱ꞌvi ra ya xa̱á ra xíxi ra.
Ñaa ndi̱xinu ini ndiꞌi nda, saa ki̱xaá tu nda ikan va xíxi nda.
Ta ndiꞌi nde kuaꞌan ini barco ikan kúu nde iin kuꞌva uvi ciento uni xiko xaꞌun iin.
Tá ndiꞌi xi̱xi vaꞌa ndiꞌi nde nda̱ꞌa ini nde, ñaa ki̱ꞌin nde trigo xa̱ta nde ini tikuii ya ná ndukama ka tun barco.
Kuakiꞌvi tun barco nda kaꞌa tikuii
Saa ndi̱tuvi inka kivi ta köo ndi̱kundaa ini ndaxáchiñu xiꞌin tunbarco mii kua ndi̱xaa nde. Ñaa xi̱ni nda yuꞌu tikuii nuu íyo yoti, saa ndíkani ini nda sikutaꞌa nda tunbarco xaa nu yuꞌu tikuii.
Xaꞌa ya ikan kua xa̱ꞌnda nda yoꞌo yanúꞌni kaa vee ya kée ini tikuii. Saa nda̱xin nda ya núꞌni itun káva na barco; ñaa ka̱ndichi na tikoto loꞌo xini nu ya ná kani tachi ya ta ndixita ya nu kuꞌun nu yuꞌu tikuii.
Tá kuaꞌan barco tasaa ka̱ni ndaa nu nuu yoti ini tikuii. Xaꞌa ya ikan kua köo kúvi ka keta nu ndi̱tiin nu nuu yoti. Ta nuu ndi̱tiin nu ikan vaxi tikuii káni ndaa rá nu, ta ndee ka vi káni ndaa rá sata nu, ñaa xa̱á táꞌvi nu.
Saa xa̱á ndíkani ini ndasoldado kaꞌni ndiꞌi nda napreso kuaꞌan xiꞌin nda, chi koto ka suta na ini tikuii ta kunu na kuꞌun na, káꞌán nda.
Ta köo ndi̱xiin raxáꞌnda chiñu nuu nda ya kaꞌni nda na, chi ku̱ni ra sikaku ra taPablo. Xaꞌa ya ikan kua xa̱ꞌnda ra chiñu, káchi ra saa:
―Unku nda xíni suta ta vaꞌa ná suta nda kana koo nda yuꞌu tikuii nuu ichi.
Saa ku̱u ta ka̱na koo ndiꞌi nde yuꞌu rá, nda iin ya köo ndi̱ndoꞌo nde.
Yando̱ꞌo raPablo isla Malta
Saa tá ndi̱xaa ndiꞌi nde nuu ñuꞌú ichi ikan ta ku̱ndaa ini nde náni isla ikan Malta.
Ta vaꞌa ni ndi̱kuiso nañuu ikan ndeꞌe, saa ndi̱kaꞌmi na ñu̱ꞌu̱ chi vixin ni, ta kúun siin savi. Ñaa ka̱na na ndeꞌe ndi̱xaꞌan nde ndi̱saa nde xiꞌin na.
Tasaa ndi̱xaꞌan raPablo ti̱in ra iin numi titun táan ra nuu ñu̱ꞌu̱. Tá ka̱ni ñu̱ꞌu̱ sata nu ta ke̱ta iin koo tíin ri ndaꞌa ra.
Saa tá xi̱ni sava mii nañuu ikan ya tíin ri ndaꞌa ra, ñaa xa̱á káꞌan na, káchi na saa:
―Süvi ravaꞌa ku rayóꞌó, raxáꞌni ndii ku ra, vani ndi̱kaku ra ini nduta ñuꞌu ta köo táxi Ndioxi koo ra ―káchi na.
Saa ki̱si ra ndaꞌa ra nuu ñu̱ꞌu̱ ta ndi̱kava ri ndi̱xiꞌi ri, ta köo ya ndi̱ndoꞌo ra.
Ñaa ndátun ndiꞌi nandóo ikan nañu ndaꞌa ra, an xa iin kuu soꞌva ndi̱kava ra kuvi ra, káꞌán na. Saa ku̱naꞌa va ndátun na kuvi ra, ta köo ndi̱xiꞌi ra. Tá xi̱ni na köo ya ndi̱ndoꞌo ra saa xa̱á ndíkani ini na, káchi na saa:
―Iin ndioxi va ku ra, yakan vaꞌa köo ya ndi̱ndoꞌo ra ―káchi na.
Yati nuu ndi̱xaa nde ndóo nde ikan íyo veꞌe iin ra náni Publio mii rañuu ikan ku ra ta kúu mii rachiñu ndee. Ta yuꞌu tikuii nuu ndi̱xaa nde ikan índuꞌu ñuꞌú ra. Vaꞌa ni ndi̱kuiso ra ikan ndeꞌe, saa xi̱ndoo nde veꞌe ra uni kivi.
Ta ndee ka vi ndóꞌo iva ra índuꞌu ra nuu xito, ndítuvi ya xiꞌin ra tin táta ra ni̱í. Saa ke̱e raPablo ndi̱xaꞌan ra nuu índuꞌu ra, tá si̱ndiꞌi ra ndi̱kaꞌan ra xaꞌa ra xiꞌin Ndioxi ta chi̱nuu ndaꞌa ra xiꞌni ra, ñaa ndu̱vaꞌa ra.
Tá xi̱ni na ndu̱vaꞌa iva ra ikan, saa xa̱á kíxaa kuaꞌa nakúꞌvi ndóo mi isla Malta ikan nuu ra, ta iin síndaꞌa ndiꞌi ra na.
Xaꞌa ya ikan kua ndu̱mani ni nde nuu na. Saa tá ku̱yati kana koo nde kuꞌun nde, ta si̱niꞌi na ñaꞌa nuu nde kuꞌun xiꞌin nde kuniñuꞌu nde ichi.
Ndi̱xaa raPablo ñuu Roma
Saa ku̱u ndi̱xinu uni yoo xi̱ndoo nde isla Malta, ñaa nda̱a nde sata barco itun ndi̱ndoo xi̱ndichi yoo vixin mi isla ikan. Nuke̱e chí ñuu Alejandría ku nu ta íyo kivi nu náni nu Cástor tin Pólux, chi ndóso uvi naꞌna ndioxi nagriego sata nu.
Sindiꞌi ikan saa ka̱na koo nde kuaꞌan nde yuꞌu nduta ñuꞌu, saa ndixaa nde ñuu Regio. Inka kivi ki̱xaá xíka loꞌo tachi ki̱xi chí sur, sundi tachi vaꞌa kua chi chi̱ndee ya barco nde ndi̱xaa kama nu. Kivi uvi ndi̱xaa nde inka ñuu náni Puteoli.
Ñuu ikan ndi̱taꞌan nde sava nandíkun Jesús, saa ndi̱kuiso na ndeꞌe ndi̱ndoo nde ndi̱xiyo nde xiꞌin na iin semana. Sindiꞌi ikan saa ke̱e nde kuaꞌan nde ñuu Roma.
Ta xa kúndaa ini nandíkun Jesús ndóo ñuu Roma xaꞌa nde ya kixaa nde, saa ka̱na koo na kuaꞌan xaꞌa na ndi̱kuiso na ndeꞌe ichi. Ndi̱xaa na nda ñuu náni Foro de Apio an nda nuu náni Tres Tabernas, ndi̱xaa na ndi̱kuiso na ndeꞌe. Tá xi̱ni raPablo na ikan ta vaꞌa ni ku̱ni ra, saa ta̱xi ra tixaꞌvi ndaꞌa Ndioxi.
Tá ndi̱xaa nde ñuu Roma ta ta̱xi raxáꞌnda chiñu nuu ndasoldado napreso ndaꞌa rakaꞌnu nuu ndiꞌi soldado. Sundi köo ndi̱taxi ra taPablo ndaꞌa ra, ta̱va ñaꞌá ra ndi̱xiyo siin ra iin veꞌe nuu ndi̱xiyo iin rasoldado xi̱ndaa ñaꞌá.
Káꞌan ndoso raPablo xaꞌa Jesús ñuu Roma.
Saa tá ndi̱xinu uni kivi ndi̱xaa nde ndóo nde ñuu Roma tasaa ka̱na ra nanaꞌnu nuu naIsrael ndóo mii ñuu ikan ya kuꞌun na nuu ra. Tá ndi̱xaa na saa ki̱xaá ra káꞌan ra xiꞌin na:
―Nataꞌan yo, ni köo yandi̱kan i xiꞌin naIsrael, ni köo xándikuu i xiꞌin na, ta ni xaꞌa costumbre yo köo ñaꞌa ndi̱kaꞌan i, ta ti̱in na yeꞌe ñuu Jerusalén, ta̱xi na kuachi xaꞌa i ndaꞌa naRoma.
Saa xa̱nani naRoma kuachi xiꞌin i ta köo kuachi káꞌan xaꞌa i kuvi i, káchi na. Ñaa ku̱ni na ikan saña na yeꞌe.
Ta köo ndi̱xiin naIsrael saña i, xaꞌa ya ikan kua ku̱ni i kixi i nuu rarey kaꞌnu ñuu yóꞌó ya xanani ra kuachi i. Ta köo táxi i kuachi xaꞌa nañuu yo naIsrael.
Xaꞌa yañaa kua ka̱na i ndóꞌo̱ ndikitaꞌan yo yóꞌó, kaꞌan i xiꞌin ndo kundaa ini ndo ndá xaꞌa kua núꞌni i xiꞌin cadena yóꞌó. Xaꞌa ya ndíkun i ichi iin ta̱a raxi̱ndatun ndiꞌi nataꞌan yo naIsrael kixi sikaku yoo kua núꞌni i. Ta kándixa i yandixa kua ki̱xi ra ―káchi raPablo xiꞌin na.
Saa ndi̱kuiin na káꞌan na:
―Nda iin tutu ke̱e ñuu Judea täꞌan ndikiꞌin nde xaꞌa un, ni nataꞌan yo vaxi ñuu ikan köo ya káꞌan na xaꞌa un.
Ta ndeꞌe kúni nde kundaa ka ini nde ndá kuꞌva íyo ichi kuaꞌan un. Chi ndiꞌi ni kúu ñaꞌñu xíni soꞌo nde kánaꞌa na xaꞌa ichi ñaa ya kua ichi siki ―káchi nanaꞌnu nuu naIsrael xiꞌin raPablo.
Ñaa ki̱ndoo na kivi ndá kivi kua ndi̱kaya na kuni soꞌo na kaꞌan ra. Ta kuaꞌa ka vi na ndi̱xaa kivi ya ki̱ndoo na. Ñaa ki̱xaá ra káꞌan ra xiꞌin na, káꞌan ra xiꞌin na iin saa nda xikuaa. Káꞌan ra xiꞌin na xaꞌa ichi nuu xáꞌnda chiñu Ndioxi. Síxinu ra ini na ya kundaa ini na xaꞌa Jesús, chi suvi xaꞌa ra kua ta̱a raMoisés tin yata̱a ndandi̱kaꞌan ndoso tuꞌun yuꞌu Ndioxi xinaꞌa.
Sava na kándixa na ya ndaa kua káꞌan raPablo ta inka na köo xíin na kandixa na.
Sava na köo xíin kandixa yakáꞌan ra; ñaa xa̱á sáa na ta vaꞌa ka ka̱na koo na kuaꞌan na. Tasaa ki̱xaá raPablo káꞌan ra xiꞌin na, káchi ra saa:
Kuáꞌan nuu nataꞌan un Israel kaꞌan un xiꞌin na, kachi un saa:
Xíni soꞌo ndixa ndo tuꞌun Ndioxi, ta köo kúndaa ini ndo.
Xíto ni ndixa ndo, sundi köo xíin ndo kundaa ini ndo yandaa.
Saa ndóꞌo ndo chi tuun ni nima ndo, köo xíin ndo kuni soꞌo vaꞌa ndo,
xíni soꞌo väꞌa va ndo.
Tá íin ndóꞌo̱ ndási nuu saa íin ndo,
köo xíin ndo kundaa ini ndo yandaa.
Xaꞌa yañaa kua köo xíin ndo kixi ndo nuu i ya sindaꞌa i ndóꞌo̱, káchi yata̱a raIsaías ―káchi raPablo xiꞌin na.
Saa ndi̱kaꞌan raPablo xiꞌin na káchi ra saa:
―Vitin kúni i kundaa ini ndo yayóꞌó: Ndóꞌo̱ naIsrael ta köo xiin ndo kandixa ndo tuꞌun Ndioxi, xaꞌa ya ikan kua xaa Ndioxi yavaꞌa xiꞌin naꞌa naköo kúu Israel, chi na ikan ta kuni soꞌo na yakaꞌan ra xiꞌin na ―káchi raPablo xiꞌin na.
Tá xi̱ni soꞌo naIsrael yandi̱kaꞌan raPablo, ñaa ka̱na koo na veꞌe ra káni taꞌan na xiꞌin tuꞌun kuaꞌan na.
Saa ndi̱xiyo raPablo uvi kuiya ñuu Roma, ikan ndi̱xiyo ra renta. Ta ndiꞌi na xáꞌan veꞌe ra ndíkiꞌin vaꞌa ndiꞌi ra na.
Nda iin naꞌa köo ndi̱keꞌe ra ya ndi̱kaꞌan ndoso ra xiꞌin naꞌa xaꞌa ichi nuu xáꞌnda chiñu Ndioxi. Saa si̱naꞌa ra na xaꞌa Tata yo Jesucristo ta köo yandi̱kan na xiꞌin ra.
Tutu ya ta̱a ra Pablo kuaꞌan ndaꞌa na ñuu Filipos
Tuꞌun mani kuaꞌan nuu na Filipos
Yeꞌe Pablo xiꞌin taTimoteo, nde xáchiñu nuu Jesucristo, táa nde tutu yóꞌó xaa nuu ndóꞌo̱ ndi̱kaxin Ndioxi ndíkun ndo Jesucristo, ndóꞌo̱ ndóo ñuu Filipos. Tíꞌvi tu nde tuꞌun mani xaa nuu tá kú ndiꞌi ndo kúnaꞌnu xáꞌnda chiñu veꞌe ñuꞌu, tasaa tu ndóꞌo̱ kíꞌin kuenta xiꞌin na veꞌe ñuꞌu va.
Ndá kuꞌva káꞌan ta Pablo xiꞌin Ndioxi xaꞌa na Filipos
Ndiꞌi saa ichi tá ndíkaꞌan ini i xaꞌa ndo ta táxi i tixaꞌvi ndaꞌa Ndioxi yo, ra káñuꞌu i. Táxi i tixaꞌvi ndaꞌa ra xaꞌa ndo.
Ndiꞌi saa ichi tá káꞌan i xiꞌin ra, ta kúsini ni i káꞌan i xiꞌin ra xaꞌa ndo, saachi kúsini ni i xiꞌin ndo.
Chi iin yuꞌu ni kuu yo xiꞌin taꞌan yo ya xáchiñu yo xaꞌa tuꞌun Tata yo Jesucristo, nda kivi nuu iin saa nda kivi vitin.
Ta yeꞌe kándixa i Ndioxi ku ra ki̱xaá xáchiñu xiꞌin nima ndo, tasaa xachiñu ka ra xiꞌin ndo ndakua ná xinu ndo koo ndo tá kuꞌva kúni mii ra nduu ndo. Xachiñu ka ra xiꞌin ndo nda kivi ná ndiko koo Jesucristo.
Vaꞌa káꞌan i saa xaꞌa ndo chi kúꞌvi ni ini i xíni i ndóꞌo̱, chi yeꞌe vani veꞌe kaa ndíkaa i an nuu na chiñu ná kandichi na yeꞌe ta ndikuiin i kaꞌan i xiꞌin na ya ndaa xaꞌa Jesucristo ndá kuꞌva sikaku ra na, ta iin káchi níꞌi ndo ya vaꞌa nuu Ndioxi xiꞌin i xáchiñu yo xaꞌa tuꞌun ra.
Mii Ndioxi xíni ndá kuꞌva táꞌvi ini i xíni i ndóꞌo̱, chi mii Jesucristo ta̱xi ra ya kuꞌvi ini i kuni i ndóꞌo̱ tá kuꞌva kúꞌvi ini mii ra xíni ra ndóꞌo̱.
Káꞌan ni i xaꞌa ndo xiꞌin Ndioxi ya ná kuꞌvi ni ka ini ndo kuni ndo Ndioxi iin iin kivi. Tasaa ná kuꞌvi ni tu ini ndo kuni ndo inka naꞌa. Tasaa ná niꞌi ni ka ndo ya ndichi nuu ra kundaa ka ini ndo unkua vaꞌa ta unkua vata.
Tasaa kuchiñu ndo ndikaxin ndo ikan ndo nina ya vaꞌa nuu Ndioxi, ta kivi ná ndiko koo Jesucristo ta köo naꞌa kuchiñu taxi kuachi xaꞌa ndo ndaꞌa ra.
Saa káꞌan ni i xaꞌa ndo xiꞌin Ndioxi ya ná chindee Jesucristo ndóꞌo̱ xachiñu ra xiꞌin nima ndo ya ná ikan ndo nina ya vaꞌa. Ta kuni inka naꞌa chiñu ya íkan ra xiꞌin ndo ta chinuu vaꞌa na ya toꞌo Ndioxi.
Táku i xaꞌa Cristo
Na taꞌan yo, kúni i kundaa ini ndo ndá kuꞌva xíta ka tuꞌun xaꞌa Cristo tixin ya ndóꞌo i ndíkaa i veꞌe kaa yóꞌó.
Chi ya ndíkaa i yóꞌó, ta ndiꞌi na ndáa yeꞌe xiꞌin ndiꞌi ka inka naꞌa, xíni na xaꞌa ya ndíkun i Cristo kua ndíkaa i.
Ta kuaꞌa ni na taꞌan yo na ndíkun ñaꞌa ku̱ndaa ini ya chíndee ra yeꞌe xaꞌa ya ndóꞌo i. Ta vitin ndúndee ka ini na, köo íꞌvi ka na tixuꞌvi na xaꞌa ra, teteꞌe káꞌan ndoso na tuꞌun vaꞌa xaꞌa ra.
Sava na káꞌan ndoso ndixa na tuꞌun xaꞌa Cristo sundi xiꞌin ya uni ini va íkan na ya, kúni na keꞌe taꞌan na xiꞌin i chi kúni na kunuu vaꞌa tuꞌun na. Sundi inka na ta ndinuꞌu ni ini na káꞌan ndoso na tuꞌun ra.
Ta sava na xaꞌa ya kúni mii va na íkan na ya, süvi ndinuꞌu ini na íkan na ya, na síkaku kuachi xiꞌin i ndíkaa i veꞌe kaa yóꞌó va ku na.
Ta vaꞌa va chi káꞌan na xaꞌa Cristo, an ndinuꞌu ini na íkan na ya an süvi ndinuꞌu ini na íkan na ya; sundi káꞌan na xaꞌa ra, ta ya ñaa kua kúsini i.
Kúsini ni i, ta kusini ka i,
saachi xíni i ndiꞌi ya ndóꞌo i ta kana vaꞌa ya, saa keta i veꞌe kaa yóꞌó, chi káꞌan ni ndo xaꞌa i xiꞌin Ndioxi tasaa tu ndee ya táxi Tachi Jesucristo ndaꞌa va i.
Ndinuꞌu ni ini i kándixa i Ndioxi ya chindee ra yeꞌe ta täxi ra ya kukaꞌan nuu i. Chindee ra yeꞌe ta kuchiñu kaꞌan i nuu ndiꞌi ni kúu na ya ná kuni na ndee Cristo ya íyo xiꞌin i, an táku i an ndi̱xiꞌi i ta kuni na ndee ra.
Chi yeꞌe tatu táku i, ta xaꞌa Cristo táku i; tatu ndi̱xiꞌi i, ta vaꞌa ni ka kée va i.
Ya ndíkani i kua, tatu táku ka i ñuu ivi yóꞌó ta kuchiñu xachiñu ka i nuu Tata yo. Ta ni köo xíni i unkua kúni i ikan i.
¿An vaꞌa ka ya kuvi i an vaꞌa ka ya kutaku i? Ta yeꞌe káchi i saa: Vaꞌa ni va kua ná kuvi i, túvi i, chi koo i xiꞌin Cristo.
Ta inka ñaꞌñu ku tukua kúni i kutaku i, chi xíniñuꞌu ndo sinaꞌa ka i ndóꞌo̱.
Ta kándixa i Ndioxi ya taxi ka ra koo i xiꞌin ndo ñuu ivi yóꞌó, ya kuchiñu chindee i ndóꞌo̱ kundikun ka ndo Jesucristo, tasaa kusini ni ka ndo ya kándixa ndo ra.
Tá ná kixaa i koo tuku i xiꞌin ndo, ta kusini ni ndo, chi kuni soꞌo ndo ya vaꞌa i̱kan Tata yo Jesucristo xiꞌin i, tasaa taxi ndo tixaꞌvi ndaꞌa Ndioxi.
Ndóꞌo̱ ndíkun Cristo ku ndo ta kuenta ni koo ndo xasuvi ndo ndisaa ya káꞌan tuꞌun ra xiꞌin ndo. An xaa i koto i ndóꞌo̱ an xäa i, sundi kúni i kuni soꞌo i tuꞌun xaꞌa ndo ya ndaku ni íyo ndo xiꞌin tuꞌun Tata yo, ta iin yuꞌu ku ndo, iin ítaꞌan taka ndo xáchiñu ndo xaꞌa ra.
Ta ku ïꞌvi ndo nuu naꞌa na köo xíin kuni ndóꞌo̱. Chi ya íkan na ikan xiꞌin ndo ta sínaꞌa ya na ya kuꞌun na nuu ndiꞌi xaꞌa na, ta ndóꞌo̱ ta nuu sikaku ndo mii ndo kuꞌun ndo. Ta ya yóꞌó ndaꞌa Ndioxi vaxi ya.
Süvi takua kándixa ndo Cristo kua kúu mii ndo ichi, chi kúu mii tu ndo ichi ya ndoꞌo ndo xaꞌa va ra.
Ndóꞌo̱ tin yeꞌe tíxuꞌvi yo xaꞌa ra vitin. Xa xi̱ni mii ndo yachi ndá kuꞌva ndo̱ꞌo i, tasaa tu vitin xíni soꞌo ndo xaꞌa i ndá kuꞌva ndóꞌo i.
Cristo nda̱sa ninu̱ ra mii ra, sundi Ndioxi ta nda̱sa kaꞌnu ni ñaꞌa ra
Na taꞌan yo, xa ta̱xi Cristo ndee ndaꞌa yo ya xaꞌa yo tindee ini xiꞌin taꞌan yo, ta íyo Tachi Ndioxi xiꞌin yo, ta kúꞌvi ini yo xíni taꞌan yo xaꞌa ra, ta xaꞌa ra kua kúndaꞌvi ini yo xíni taꞌan yo.
Ndiꞌi ya íkan ndo, ta nda iin ya chïnuu vaꞌa ndo tuꞌun ndo xiꞌin, kütai ni ini ndo xaꞌa ya íkan ndo. Ninu̱ xaa ndo mii ndo. Chinuu vaꞌa ndo tuꞌun na taꞌan ndo, vaꞌa ni ka na ikan nuu ndo, kachi ndo xaꞌa na.
Nda iin ndo ta ndüku ndo ya vaꞌa ndisaa xaꞌa mii ndo, nduku ndo ya vaꞌa xaꞌa inka naꞌa.
Ndikani xiꞌni ndo tá kuꞌva ndi̱kani xiꞌni Cristo Jesús.
Vani Ndioxi kú ra, tá kuꞌva íyo Iva ra saa káa ra,
ta köo ndi̱ndasa ra mii ra tá kuꞌva káa Ndioxi.
Si̱ndoo ra ya kúu mii ra nuu ndivi, ta ndu̱u ra tá káa iin moso, ra xáchiñu ndaꞌvi,
ta ka̱ku ra tá kuꞌva káku mii yo ivi yóꞌó.
Xaꞌa ya nda̱sa ra mii ra taꞌan yo ivi yóꞌó, nda̱sa ninu̱ ra mii ra.
Xi̱ni soꞌo ndiꞌi ra ya ndi̱kaꞌan Ndioxi xiꞌin ra,
vani ndi̱kaꞌan Ndioxi xiꞌin ra kuvi ra ndaꞌa cruzin,
ta ki̱xaa suvi ndiꞌi ra ya.
Xaꞌa ya yóꞌó kua chi̱nuu sukun ni Ndioxi ra.
Ta nda iin naꞌa köo ka na chee ni nuu ra,
indaa ra ikan ku ra chee ni ka nuu ndiꞌi kúu ñaꞌa íyo ñuu ivi.
Yakan kua tixin ndee ya kúu mii kivi Jesucristo
ta sikusiti ndiꞌi ni kúu naꞌa.
Ta ndiꞌi ni kúu na ndikuni ra ta kaꞌan na xaꞌa ra: “Jesucristo ku Ndioxi”, kachi na.
Ta ndukaꞌnu ni Iva yo Ndioxi xaꞌa ya yóꞌó.
Na ndíkun Jesucristo tá íin ñuꞌu yeꞌe, saa íin na ñuu ivi yóꞌó
Na taꞌan yo na kúꞌvi ni ini i xíni i, yachi tá ndi̱xiyo i xiꞌin ndo ta ndiꞌi saa ichi xásuvi ndo tuꞌun Ndioxi ya káꞌan i xiꞌin ndo. Tasaa tu vitin va, vani kani ni íyo i nuu ndo ta xasuvi ni ka ndo tuꞌun ra. Ta xa ninu̱ xiꞌin mii ndo ku iꞌvi ndo nuu ra, ta kundiꞌi ini ndo xaꞌa ichi ya ta̱xi ra ndaꞌa ndo nuu kaku ndo.
Saachi Ndioxi ku ra chíkaa ya vaꞌa ini ndo ya kuni ndo ikan ndo ya vaꞌa, ta suvi ra chíndee ndóꞌo̱ ya kixaa suvi ndo ya kúni mii ra.
Ndá ka mii chiñu íkan ndo ta vivii ikan ndo ya, käꞌan vali ndo ta ni käꞌa yuꞌu ndo xaꞌa ya íkan ndo.
Tasaa ni naꞌa ta nïꞌi na kuachi ndo ya kaꞌan na xaꞌa ndo, chi seꞌe Ndioxi ku ndo. Vani tañu naꞌa na kini, na iku ini ndóo ndo, ta tá kuꞌva ndíyeꞌe kimi nuu naa, saa kuyeꞌe ndo ñuu ivi yóꞌó, chi yóꞌó ta tá káa nuu naa ni, saa káa.
Chi tá íyo ñuꞌu yeꞌe, saa káa tuꞌun vaꞌa ya kúu mii ndo, ta sínaꞌa ndo na ivi ndá kuꞌva kiꞌvi na ichi Cristo nuu kutaku na. Tá íkan ndo ya yóꞌó, ni yeꞌe ta vaꞌa ni kúni i xiꞌin ndo. Chi kivi ná ndiko koo Cristo ñuu ivi yóꞌó ta kuni ra ndixa xa̱chiñu i xiꞌin ndo, köo ndi̱xachiñu uun i xiꞌin ndo.
Vani kaꞌni na yeꞌe ta kúsini ni i chi nii i ta koo rá tá káa vinu rá síniꞌi sutu nuu Ndioxi, tá káa rá yóꞌó saa káa rá, koyo rá sata ñaꞌa ya sóko ndo nuu Ndioxi, ta ya sóko ndo nuu ra kua kándixa ni ñaꞌa ndo. Xaꞌa ya ñaa kua kúsini ni i xiꞌin ndo.
Tasaa tu ndóꞌo̱ va kusini ndo xiꞌin i tá kuꞌva kúsini i.
Ra Timoteo xiꞌin ra Epafrodito
Ndátun i taxi Tata yo Jesucristo ichi ndaꞌa i ya kama ni tiꞌvi i ta Timoteo xaa ra koto ra ndóꞌo̱, tasaa kusini ni i chi kixi ra xiꞌin tuꞌun kundaa ini i xaꞌa ndo.
Köo ka inka naꞌa na ítaꞌan xiꞌin i tá kuꞌva ítaꞌan ta Timoteo xiꞌin i. Ra yóꞌó ta kúꞌvi ni ini ra xíni ra ndóꞌo̱. Tá kuꞌva ndíkani ini i xaꞌa ndo niꞌi ndo ya vaꞌa, saa ndíkani ini ra xaꞌa ndo.
Chi ndiꞌi na ta ndisaa xaꞌa mii na ndíꞌi ini na, köo ndíꞌi ini na xaꞌa ya kúni Jesucristo.
Sundi ta Timoteo ta xa xíni ndo ini ra xáchiñu ni ra xiꞌin i káꞌan nde tuꞌun vaꞌa xaꞌa Jesucristo, nda tá káa seꞌe i saa káa ra, chíndee ni ra yeꞌe.
Ta ná kundaa ini i ndá kuꞌva kindoo tindoꞌo ya ndóꞌo i, ta kama ni tiꞌvi i ra xaa ra nuu ndo.
Ta xíka tu ini i ya xíniñuꞌu i tiꞌvi i ta ñani yo ta Epafrodito xaa ra nuu ndo. Ta ñani yo yóꞌó ku ra ti̱ꞌvi mii ndo vaxi chindee yeꞌe, ta iin káchi xáchiñu nde, nda tá íin na lapa saa íyo nde xáchiñu nde xiꞌin taꞌan nde, ta xáꞌa ni ra ndee xiꞌin i.
Kúni ni ra kuni ra ndiꞌi ndo, tasaa ndíꞌi ni ini ra xaꞌa ndo saachi ku̱ndaa ini ndo xaꞌa ra yaku̱ꞌvi ra.
Yandaa kua ku̱ꞌvi ra, ndee ni ndee ndo̱ꞌo ra siloꞌo yu'u kuvi ra, sundi Ndioxi ta ku̱ndaꞌvi ini ra xi̱ni ñaꞌa ra, ta süvi indaa ra yóꞌó ndi̱kundaꞌvi ini ra kuni ra, nda yeꞌe ku̱ndaꞌvi ini ra xi̱ni ra ya ná küsuchi ni ka ini i, chi xa íyo ni ya suchi ini i.
Xaꞌa ya ñaa kua kama ni tíꞌvi i ra xaa ra nuu ndo ya kuni ndo ra tasaa kusini ni ndo. Tasaa tu yeꞌe va küchiꞌña ni ka ini i.
Tá ná xaa ra nuu ndo, ta ndikiꞌin vaꞌa ndo ra, kusini ndo xiꞌin ra. Chi ra yóꞌó ta ra ndíkun Tata yo Jesucisto ku ra. Ta ndiꞌi na ndíkun Tata yo taꞌan ra yóꞌó ta xatoꞌo ndo na.
Xaꞌa ya xáchiñu ra nuu Tata yo ta siloꞌo yuꞌu kuvi ra, ta ni köo ndi̱kiꞌin ra kuenta xaꞌa ya. Chi̱ndee ni ra yeꞌe nuu ndo, chi ndóꞌo̱ ta köo ndi̱kuvi kixi xaꞌa ndo chindee ndo yeꞌe.
Ñaꞌa ya ndixa ndáa yaꞌvi
Ta vitin na taꞌan yo, káꞌan i xiꞌin ndo kusini ni ndo chi ndíkun ndo Tata yo. Chi yeꞌe ta köo kúxuxan i taa i tutu xaa nuu ndo kaꞌan i xiꞌin ndo taꞌan ya xa ndi̱kaꞌan i xiꞌin ndo, chi yayóꞌó ta chindee ni ya ndóꞌo̱.
Ta kuenta ni koo ndo täxi ndo sindaꞌvi naꞌa na väꞌa ndóꞌo̱, saachi sava na xáchiñu veꞌe ñuꞌu, ta sínaꞌa na nduxa taꞌnda ndo ndikunuu tuni Ndioxi ndoꞌo na taa, káchi na. Ta na íkan saa ta kütaꞌan ndo xiꞌin na chi tá íin tina yakua saa íin na.
Ta na ndixa kúu mii tuni Ndioxi ku naꞌa na káñuꞌu ñaꞌa xiꞌin ndiꞌi nima na chi kúu mii na Tachi Ndioxi. Ta kúsini ni na xiꞌin ya xáa Cristo Jesús xaꞌa na. Ta taꞌan na yóꞌó ku yoo. Ta köo kándixa yo sikaku ra yoo xaꞌa ya kúu mii yo tuni Ndioxi an xaꞌa ndá ka ñaꞌa íkan yo.
Sundi tatu ndixa xaꞌa ya íkan yo kua kindoo vaꞌa yo nuu Ndioxi túvi yo ta köo ka inka naꞌa kuchiñu kindoo vaꞌa ni ka nuu Ndioxi tá kuꞌva kindoo vaꞌa yeꞌe.
Chi yeꞌe ta tá ndi̱xinu una kivi ka̱ku i ta chi̱nuu na tuni Ndioxi yeꞌe, ta kúu i ra ñuu Israel. Seꞌe sikua ta Benjamín ku i, ndinuꞌu yeꞌe hebreo ku i. Ta xa̱suvi ni i ley Ndioxi ya si̱ndoo ta Moisés, chi yeꞌe fariseo ndi̱xiyo i.
Ta ndinuꞌu ni ini i xa̱suvi i ley Ndioxi yakan kua ndi̱xika i xa̱nduvaꞌa ni i xiꞌin na ndíkun Jesucristo chi süvi na vaꞌa ku na káꞌán i. Nda iin naꞌa ta köo ya ndi̱niꞌi na kaꞌan na xaꞌa i, chi ndaa ni ndi̱xiyo ini i, káchi na, xaꞌa ya xa̱suvi ni i ley Ndioxi.
Ndiꞌi ya yóꞌó ta ndee ni ndi̱xiyo ya nuu i, sundi vitin ta köo xaꞌa ka ya nuu i, chi vitin ku̱ndaa ini i Cristo ku ra xíniñuꞌu ni i.
Ta ndiꞌi ya vaꞌa íyo ñuu ivi yóꞌó, ta köo ndáa yaꞌvi ka ya nuu i, chi vitin ta ndi̱kundikun i Tata yo Jesucristo. Ta kúni i kuni taꞌan vaꞌa ka i xiꞌin ra, yayóꞌó kua ndee ni kúni i, ta köo ka ya ndáa yaꞌvi ni ka nuu i. Ndiꞌi ka ñaꞌa ta tá íin taka saa íyo ya nuu i, saachi kúni ni i kutaꞌan vaꞌa ka i xiꞌin ra,
chi ndi̱kiꞌin ra yeꞌe, ta süvi xaꞌa ya xásuvi i ley Ndioxi ya si̱ndoo ra Moisés kua ndi̱kiꞌin ra yeꞌe. Ndi̱kiꞌin ra yeꞌe xaꞌa ya kándixa i ya i̱kan Cristo xaꞌa yo chi kivi tá kándixa ñaꞌa yo, ta ndíkiꞌin Ndioxi mii yo ta nda tá íyo naꞌa na vaꞌa ni, saá ndása ra mii yo nuu ra.
Ta ndátun i ná tindaa kivi ya sitaku Ndioxi na xa ndi̱xiꞌi ta ka̱ndixa na Jesús, ndátun i sitaku ra yeꞌe xiꞌin na ikan.
Ndíkundee ni i xínu i saa kuchiñu xaa i nuu kúni i
Nda kivi vitin ta täꞌan xinu i koo i tá káa Jesucristo, ta ni köo ndaku ini i tá kuꞌva kúni mii ra. Sundi ndinuꞌu ini i xíka i ichi ra saachi kándixa i kuchiñu xinu koo i nduu i tá káa mii ra, chi xiꞌna mii ra ndi̱taꞌan yeꞌe.
Na taꞌan yo, köo kúni i kaꞌan i xiꞌin ndo xa ku̱chiñu i ndi̱xinu i káa i tá káa mii ra, ya íkan i kua yóꞌó: Köo xíka ka ini i xaꞌa ya xa ndi̱yaꞌa, ndi̱ndoso ini i xaꞌa ya, ta ndíkundee i xíka ini i xaꞌa ya vaxi.
Nda tá káa iin ra xínu saa káa i, chi kúni i xaa i nuu ndivi nuu íyo Ndioxi. Ta ikan taxi ra ñaꞌa ya xaa ganaa i ndaꞌa i. Ta tixin Cristo Jesús kua ikan Ndioxi yayóꞌó xiꞌin i.
Ta ndiꞌi yo xa ndu̱tuun tuꞌun Cristo ini ta soꞌva xíniñuꞌu yo ndikani ini yo. Tatu íyo sava ndo köo ndíkani ini ndo soꞌva, ta mii Ndioxi sinaꞌa ndóꞌo̱ ya kundaa ini ndo xaꞌa ya.
Chi ya xa ku̱ndaa ini yo xaꞌa yóꞌó kua xíniñuꞌu ni yo xasuvi yo vitin taan.
Na taꞌan yo, kundikun ndo taꞌan ya si̱naꞌa i ndóꞌo̱, tasaa kiꞌin ndo kuenta xiꞌin na íyo tá kuꞌva si̱naꞌa nde ndóꞌo̱.
Chi xa kuaꞌa ni ichi ndi̱kaꞌan i xiꞌin ndo, ta vitin káꞌan tuku i xiꞌin ndo. Nda xiꞌin tikuii nuu i káꞌan tuku i xiꞌin ndo xaꞌa naꞌa na káꞌan kándixa na Cristo ta süvi ya ndaa kua, na kúni sindiꞌi xaꞌa ya i̱kan ra ndaꞌa cruzin va ku na.
Ichi nuu sindiꞌi xaꞌa na mii va na kua kuaꞌan na. Ndisaa ya kútoo mii va na kua ndúku na, ya yóꞌó ku ndioxi nuu na. Ya kukaꞌan nuu na xiꞌin vi kua íkan na, ta köo íkan na saa, ya kútai ini na xiꞌin ka va kua. Ndisaa ñaꞌa íyo ñuu ivi yóꞌó ndíkani ini na xaꞌa.
Sundi yoo ta nuu ndivi ku ñuu yo, chi koo yo xiꞌin Ndioxi nuu ndivi. Ta ndátun yo ndiko koo Tata yo Jesucristo ra síkaku yoo, ndátun yo kixi ra nuu ndivi.
Ta ndinama ra ikin kuñu yo ya ndiꞌi xaꞌa, ta nduu ya tá káa ikin kuñu mii ra ya luvi ni. Ta xiꞌin ndee ra ya xáꞌnda chíñu ra nuu ndiꞌi ñaꞌa kua ndisama ra mii yo.
Xaꞌa ya ñaa kua káꞌan ni i xiꞌin ndóꞌo̱ na taꞌan yo, kundikun ni ndo Tata yo, chi kúꞌvi ni ini i xíni i ndóꞌo̱, ta kúni ni i kuni i ndóꞌo̱. Chi ndóꞌo̱ ku ndo xásii ini i. Tá íyo iin trofeo ya níꞌi na sísiki, saa íyo ndo nuu i.
Káꞌan ra Pablo xiꞌin na ya ná kündiꞌi ini na
Ta vitin xíkan ni i yamani nuu yá Evodia xiꞌin yá Síntique ya ná ndikitaꞌan vaꞌa ná, saachi ná ndíkun Tata yo Jesucristo ku ná.
Ta yóꞌo̱ ñani yo, yóꞌo̱ xáchiñu xiꞌin i ku un, ta xíkan ni i yamani nuu un chindee un ná kuꞌva yo yóꞌó ya ná ndikitaꞌan vaꞌa ná. Saachi ná ñaa ku ná chi̱ndee ni yeꞌe xiꞌin taClemente tin inka ka na ya ndi̱xita ka tuꞌun vaꞌa xaꞌa Jesucristo kuaꞌan ya. Chi na yóꞌó ta xa ndi̱kundoso kivi na nuu tutu Ndioxi nuu ndíkundoso kivi na kutaku ikan Ndioxi.
Kuniꞌi vaꞌa ndo mii ndo ya ná kuni inka naꞌa ya káꞌnu ni ini ndo. Ta kuñuꞌu ini ndo xa yati ni íin Tata yo Jesucristo.
Ta nda iin ya kündiꞌi ini ndo xaꞌa. Tá ndá ya ndóꞌo ndo ta kaꞌan ndo xiꞌin Ndioxi, saa taxi ndo tixaꞌvi ndaꞌa ra xaꞌa ya chíndee ni ra ndóꞌo̱.
Tasaa taxi Ndioxi ya koo vaꞌa ini ndo, ta ya koo vaꞌa ini ndo yóꞌó kua chee ni, nda iin yo ivi yóꞌó köo yo kuchiñu kundaa ini xiꞌin ya. Ta ya yóꞌó kua kundaa nima ndo xiꞌin ya ndíkani ini ndo, saachi ndóꞌo̱ ta iin kachi íyo ndo xiꞌin Cristo Jesús.
Nina ya vaꞌa ndikani ini ndo xaꞌa
Ta vitin kúni i kaꞌan i xiꞌin ndo unkua xíniñuꞌu ndo ndikani ini ndo: Nina ya ndaa, nina ya íyo ya toꞌo xaꞌa, nina ya ndaku, nina ya vaꞌa, nina ya luvi, nina ya ínuu vaꞌa tuꞌun xaꞌa. Ta ndiꞌi ya vaꞌa yóꞌó xiꞌin ya káꞌan toꞌo na xaꞌa, ya yóꞌó kua ndikani ini ndo xaꞌa.
Xasuvi ndo ya xa si̱naꞌa i ndóꞌo̱ ya xa ta̱xi i ichi ndaꞌa ndo xaꞌa, ya xi̱ni soꞌo ndo ndi̱kaꞌan i xiꞌin ndo xiꞌin ya xi̱ni ndo i̱kan i. Ikan ndo ya yóꞌó ta koo Ndioxi xiꞌin ndo chi mii ra ku ra táxi ya koo vaꞌa ini ndo.
Táxi ra Pablo tixaꞌvi ndaꞌa na Filipos xaꞌa ya chi̱ndee na ra
Ta Tata yo Jesucristo táxi ra íyo vaꞌa ni ini i chi ndi̱kaꞌán tuku ndo xaꞌa i. Süvi ya káꞌan tu i saa ta ndi̱ndoso ini ndo xaꞌa i ná kachi yo, chi yachi ta vani kúni ndo chindee ndo yeꞌe ta köo ndi̱kuchiñu chindee ndo yeꞌe.
Xaꞌa ya káꞌan i saa xiꞌin ndo ta süvi xaꞌa ya xíniñuꞌu i ndá ka ñaꞌa kua ná kukaꞌán ndo, chi yeꞌe ta xa si̱kuaꞌa i ndá kuꞌva kusiní i xiꞌin ya kúu mii i.
Xíni i unkua koo vaꞌa i, kuxi vaꞌa i, ta xíni i unkua kuvi i soko, kaꞌun ini i. Ndiꞌi kuu yayóꞌó xíni i kundikaa i nuu. Xíni i kuxi vaꞌa i ndakua xaa ini i, ta xíni i kaꞌun ini i. Xíni i unkua ndoo ndoso ñaꞌa nuu i, ta xíni i ya köo nda iin ñaꞌa nuu i.
Ndiꞌi kúu ñaꞌa yóꞌó xíni i ndikaa i nuu, ta Cristo ku ra táxi ndee ndaꞌa i ya yaꞌa i nuu iin iin ya.
Vani köo ndíꞌi ini i xaꞌa ñaꞌa ya xíniñuꞌu i ta ndóꞌo̱ ta vaꞌa ni i̱kan ndo xiꞌin i, chi̱ndee ndo yeꞌe xaꞌa tindoꞌo ya ndóꞌo i vitin.
Xa xíni ndóꞌo̱ ñuu Filipos ndá kuꞌva ki̱xaá i ndi̱kaꞌan ndoso i tuꞌun Tata yo xiꞌin ndo. Ta sindiꞌi ke̱e i estado ndo Macedonia ta ndi̱kiꞌin kuaꞌan i kaꞌan ndoso i tuꞌun Tata yo xiꞌin naꞌa inka ñuu. Ta ndóꞌo̱ ku ndo chi̱ndee ni yeꞌe xiꞌin xuꞌun, köo ka inka na ndi̱chindee yeꞌe tá kuꞌva chi̱ndee ndóꞌo̱ yeꞌe.
Saa tu tá ndi̱xiyo i ñuu Tesalónica, ta suvi ndóꞌo̱ ku ndo chi̱ndee yeꞌe ta süvi indaa ichi ndi̱kan ndo saa.
Süvi ya káꞌan i ya yóꞌó xiꞌin ndo ta ndíkani ini i xaꞌa xuꞌun, ná kukaꞌan ndo. Chi yeꞌe ta ya kúni i kua ná niꞌi ka ndo ñaꞌa vaꞌa nuu Ndioxi, chi ya ta̱xi ndo ndaꞌa i ta tá íyo ya ta̱xi ndo ndaꞌa Ndioxi saa íyo ya.
Ta vitin ta xa íyo ndiꞌi ya xíniñuꞌu i, köo ka ñaꞌa kúmani nuu i, nda ndóo ndoso ka ya nuu i, saachi xa ndi̱kiꞌin i ya ti̱ꞌvi ndo vaxi xiꞌin ta Epafrodito. Ya ta̱xi ndo ndaꞌa i ta tá káa ya tami xáꞌan táxi ndo ndaꞌa Ndioxi saa káa ya, ta Ndioxi kúsini ni ra xiꞌin ndo.
Ná xakaꞌnu ni yo Ndioxi, tasaa ná chinuu sukun ni yo ya toꞌo ra ta nda iin ichi ná xïkuiin yo ya xákaꞌnu yo ra. Saa ná koo ya.
Káꞌan ndioxi ta Pablo xiꞌin na ndíkun Jesúcristo ndóo ñuu Filipos
Káꞌan ndioxi ni i xiꞌin ndiꞌi ndóꞌo̱ na taꞌan yo, ndóꞌo̱ ndíkun Tata yo ndóo ñuu Filipos. Tasaa na taꞌan yo nandóo xiꞌin i yóꞌó, tíꞌvi ni na tuꞌun mani xaa nuu ndo.
Ta ndiꞌi na ñuu Roma yóꞌó, na ndíkun Jesús, tíꞌvi ni tu na yóꞌó va tuꞌun mani xaa nuu ndo, ta saa tu na taꞌan yo, na kíxaa chiñu nuu ta rey César veꞌe chiñu kaꞌnu yóꞌó, tíꞌvi tu na yóꞌó va tuꞌun mani xaa nuu ndo.
Ta mii Tata yo Jesucristo ná chikaa ra ya vaꞌa ra sata ndiꞌi ndo. Saa ná koo ya.
Tutu nuu ya ta̱a ra Juan kuaꞌan ndaꞌa na kándixa Jesús
Ndá kuꞌva xíniñuꞌu yo koo yo
1-2 Na taꞌan yo, vitin káꞌan nde xiꞌin ndo xaꞌa iin taa ra xa íyo xinaꞌa tá täꞌan kixaá xaꞌa ñuu ivi. Chi ndeꞌe ta xi̱ni xiꞌin nuu nde ra, saa xi̱ni soꞌo nde tuꞌun ya ndi̱kaꞌan ra, ta ti̱in ndaa ñaꞌa nde. Ndítuꞌun nde xiꞌin ndo xaꞌa ra ikan, chi ra ikan ku tuꞌun Ndioxi, ta táxi ra koo yo tá kuꞌva íyo mii ra. Xiꞌin Iva yo Ndioxi íyo ra ta ndu̱u ra ra ivi tá íin mii yo ivi yóꞌó. Saa ki̱xi ra ñuu ivi ta xi̱ni xiꞌin nuu nde ra, yakan kua ndítuꞌun nde xaꞌa ra, káꞌan nde xaꞌa ra xiꞌin ndo chi ra ikan ta ndiꞌi saa tiempo táku ra.
Ya xi̱ni nde xiꞌin ya xi̱ni soꞌo nde ndi̱kaꞌan ra, ya yóꞌó kua káꞌan nde xiꞌin ndo ya ná ndikitaꞌan ndo xiꞌin nde ya koo ndiꞌi yo iin yuꞌu. Ta saa ndixa iin yuꞌu ná koo ndiꞌi yo xiꞌin taꞌan yo. Chi ndeꞌe ta ndixa iin yuꞌu íyo nde xiꞌin Iva yo tin Seꞌe ra Jesucristo.
Tutu yóꞌó kua táa nde xaa nuu ndo ya ná kusini ni ndiꞌi yo.
Tá káa ñu̱ꞌu̱ yeꞌe, saa káa Ndioxi
Ya yóꞌó ku tuꞌun ya xi̱ni soꞌo nde ndi̱kaꞌan Jesús, ta ya yóꞌó kua káꞌan nde xiꞌin ndo: Ndioxi ta tá káa ñu̱ꞌu̱ yeꞌe saa káa ra chi vaꞌa ni ini ra. Ta köo ya naa, ya väꞌa ini ra.
Tatu káꞌan yo iin yuꞌu ku yo xiꞌin ra, káchi yo, ta íkan yo ñaꞌa ya väꞌa, ta kúni kachi ya: yo vata ku yo. Ta tá káa yo xíka nuu naa saa íin yo, ta köo íkan yo ya vaꞌa, ya nda̱a̱.
Sundi tatu íyo yo nuu yeꞌe, tá kuꞌva íyo Ndioxi nuu yeꞌe, tasaa ndúu yo iin yuꞌu xiꞌin taꞌan yo. Ta ni̱í Jesucristo Seꞌe Ndioxi ku rá ndíkata ndiꞌi kuachi yo, ndúvaꞌa yo nuu Iva yo Ndioxi.
Tatu náꞌma yo kuachi yo nuu Ndioxi ta kaꞌnu ni ini ra xakaꞌnu ini ra xaꞌa yo
Tatu káꞌan yo köo kuachi yo, káchi yo, ta síndaꞌvi yo mii yo, ta köo ya nda̱a̱ íyo ini yo.
Tatu káꞌan yo köo íkan yo ya väꞌa, ta tá káa ra vata saa ndása yo Iva yo Ndioxi, ta ni tuꞌun ra ya nda̱a̱ ta köo ya íyo ini yo.
Cristo ku ra ndíkuiin xaꞌa yo nuu Ndioxi
Ndóꞌo̱ na taꞌan yo, na ndíkun Jesucristo, tá íin seꞌe i saa íin ndo, ta táa i tutu yóꞌó xaa nuu ndo ya ná ïkan ndo ya väꞌa. Tatu ndá yo ndíkava nuu kuachi ta Jesucristo ku ra ndaa ni ini ta ra ikan ku ra ndíchi ndíkuiin xaꞌa yo nuu Iva yo Ndioxi.
Chi Jesucristo ku ra ta̱xi mii, ndi̱xiꞌi ra xaꞌa kuachi ndiꞌi yo. Ta süvi indaa xaꞌa kuachi yoo ndi̱xiꞌi ra. Ndi̱xiꞌi ra xaꞌa kuachi ndiꞌi ni kuu na ñuu ivi.
Tatu kíxaa nduvi yo ya xáꞌnda chiñu Ndioxi nuu yo, tasaa kúndaa ini yo ya ndixa kua xíni yo ini ra.
Tatu ndá naꞌa káꞌan na: "Xíni i ini Ndioxi", káchi na, ta köo xásuvi na ya xáꞌnda chiñu ra nuu na, ta na ñaa, na vata ku na, ta köo ya nda̱a̱ íyo ini na.
Tatu xásuvi yo ya xáꞌnda chiñu Ndioxi, tasaa kúndaa ini yo ya ndixa kua kúꞌvi ini yo xíni yo ra. Tixin ya yóꞌó kua kúndaa ini yo íyo yo xiꞌin ra.
Tatu káꞌan yo ndíkun yo Ndioxi, ta xíniñuꞌu yo koo yo tá kuꞌva ndi̱xiyo Jesucristo ñuu ivi yóꞌó.
Xíniñuꞌu yo kuꞌvi ini yo kuni taꞌan yo
Na taꞌan yo ya xá'nda chiñu i nuu ndo vitin, ta süvi iin ya xaa kua, chi suvi tuꞌun ya xa xi̱ni soꞌo ndo tá kivi sikan ka̱ndixa ndo Jesucristo ku ya. Taꞌan tuꞌun ikan kua táa i nuu tutu yóꞌó xaa ndaꞌa ndo. Tuꞌun yata, ya xa xi̱ni soꞌo ndo yachi vi kua káꞌan i xiꞌin ndo.
Sundi tá káa ya xaa káa tuꞌun yóꞌó. Ta kúndaa ini yo ya ndixa ku ya, saachi Jesucristo ku ra xa̱suvi ya. Tasaa tu yo ndíkun sata ra xáa yo lucha síxinu yo ya. Chi ya naa, ya väꞌa ta yáꞌa ya kuaꞌan ya, ta loloꞌo vaxi ndíyeꞌe ya ndaa.
Tá ndá na káꞌan xíka na ichi Jesucristo, káchi na, ta kúndasi nuu na xíni na taꞌan na, ta kúni kachi ya köo xíka na nuu yeꞌe. Nuu naa va xíka na.
Sundi iin na kúꞌvi ini xíni taꞌan, ta kúni kachi ya xíka na nuu yeꞌe. Na íin saa ta ndïkava ndikuu na nuu ya väꞌa.
Ta naꞌa na kúndasi nuu xíni taꞌan, ta kúni kachi ya: Tá íin na xíka na nuu naa saa íin na, ta ndá yokan síkaka ndaꞌa na, chi köo xíni na unkua vaꞌa ta unkua väꞌa.
Ná köo yo tá kuꞌva íyo na ñuu ivi yóꞌó
Ndóꞌo̱, na kándixa Jesucristo ta tá íin seꞌe i saa íin ndo, ta vitin táa i tutu yóꞌó xaa nuu ndo ya káꞌan i xiꞌin ndo. Ndioxi ta xákaꞌnu ini ra xaꞌa kuachi yo, xaꞌa ya ndi̱xiꞌi Jesucristo xaꞌa yo.
Káꞌan tuku i xiꞌin ndo tá íin seꞌe i saa íin ndo, káchi i xiꞌin ndo, saachi xa xíni ndo ini Iva yo Ndioxi.
Táa i nuu ndóꞌo̱ iva siꞌi, saachi xa xíni ndo Jesucristo, ra xa íyo tá täꞌan xikoo ñuu ivi yóꞌó. Saa káꞌan i xiꞌin ndóꞌo̱ kuaan tai ni ndo, saachi xa ndi̱tiin tuꞌun Ndioxi nima ndo, ta ku̱chiñu ndo nuu kiti naꞌa.
Káꞌan tuku i xiꞌin ndo kütoo ndo koo ndo tá kuꞌva íyo na ñuu ivi yóꞌó, saachi ndá ndóꞌo̱ kútoo ka ndo koo ndo tá kuꞌva íyo na ivi yóꞌó, ta kúni kachi ya köo kúꞌvi ini ndo xíni ndo Iva yo Ndioxi.
Saachi kuꞌva íyo naꞌa ñuu ivi yoꞌo ta süvi tá kuꞌva kúni Ndioxi kua, kuꞌva kúni mii va na kua, tá kúu xíni yo sava ná siꞌi ta ndikun ndíkani väꞌa ini yo xiꞌin ná, saa tu ya kúni yo ndiꞌi ñaꞌa ya luvi ni naꞌa íyo ñuu ivi yóꞌó; tasaa tu ya kútai ni ini yo xiꞌin ñaꞌa yo, ndiꞌi ya yóꞌó ta süvi ndaꞌa Ndioxi vaxi ya. Ñaꞌa íyo ivi yóꞌó va kua.
Ta ñuu ivi yóꞌó xiꞌin ndiꞌi ñaꞌa ya kúu mii ya, yasíkutoo yo, vaxi kivi ta ndiꞌi xaꞌa ndiꞌi ya. Sundi na xásuvi ya kúni Ndioxi ta nda iin kivi ndïꞌi xaꞌa na, kutaku na xiꞌin ra ndiꞌi saa tiempo.
Ra kuaꞌan contra Jesucristo ku anticristo
Na taꞌan yo, ndóꞌo̱ ta tá íin seꞌe i saa íin ndo. Xaꞌa ya ñaa kua káꞌan i xiꞌin ndo, xa kuaꞌan kúyati ni ndiꞌi xaꞌa ñuu ivi yóꞌó. Ta xa xi̱ni soꞌo ndo vaxi iin ra kúni ndikiꞌin nuu Jesucristo. Saa ni xa íyo kuaꞌa ni naꞌa na íkan saa, kúni na ndikiꞌin na nuu ra. Ta xaꞌa ya yóꞌó ku ya kúndaa ini yo ya xa kuaꞌan kúyati ni ndiꞌi xaꞌa ñuu ivi.
Ta na kúni ndikiꞌin nuu ra ku na xi̱ñuꞌu xiꞌin yo ta si̱ndoo ndaꞌa na yoo saachi süvi na taꞌan yo ku na. Tatu ndixa sata ra kuaꞌan na ta kuñuꞌu na xiꞌin yo, ndikuu. Ta na ñaa ta ka̱na koo na, ya ñaa ta sínaꞌa ya yoo süvi ndiꞌi na ndixa ndíkun ñaꞌa.
Sundi ndóꞌo̱ ta ta̱xi Jesucristo Tachi ra ndaꞌa ndo, ta xa xíni ndiꞌi ndo ya nda̱a̱.
Táa i tutu yóꞌó xaa ndaꞌa ndo, ta süvi ya táa i ya xaa ndaꞌa ndo ta kúni kachi ya täꞌan kundaa ini ndo ya nda̱a̱. Ndóꞌo̱ ta xa kúndaa vaꞌa ini ndo ya nda̱a̱, saachi nuu íyo ya nda̱a̱, ta köo ka ya vata íyo.
Naꞌa na vata ku naꞌa na köo xíin ndikuni Jesús ya kúu ra Cristo ra ti̱ꞌvi Ndioxi ya ki̱xi ra sikaku ra yo ivi yóꞌó. Ta na yóꞌó ku na kúni ndikiꞌin nuu Cristo, yakan ndíkuaa na Iva yo Ndioxi xiꞌin Seꞌe ra.
Saachi ndiꞌi naꞌa na ndíkuaa Jesús, ra kúu Seꞌe Ndioxi, ta kúni kachi ya ndíkuaa tu na Ndioxi va. Ta ndiꞌi na ndíkuni Jesús ya kúu ra Seꞌe Ndioxi ta ndíkuni tu na Ndioxi va.
Xaꞌa ya yóꞌó kua chivaꞌa ni ndo tuꞌun ra ya xi̱ni soꞌo ndo nunuu, chivaꞌa ndo ya ná koo ya nima ndo. Tatu íkan ndo saa, ta nda iin kivi sïndikoo ndo Seꞌe Ndioxi tin Iva ra.
Saachi Jesucristo ndi̱kaꞌan ra xiꞌin yoo ndíkun sata ra: Taxi ra koo yo xiꞌin ra ta nda iin ichi ndïꞌi xaꞌa yo, káchi ra.
Táa i ya yóꞌó xaa nuu ndo ya ná koo ni ndo kuenda xiꞌin naꞌa na kúni sindaꞌvi ndóꞌo̱.
Sundi ndóꞌo̱ ta xa kúu mii ndo Tachi Ndioxi ya ta̱xi Jesucristo ndaꞌa ndo. Ta köo xíniñuꞌu sinaꞌa inka naꞌa ndóꞌo̱, chi Tachi mii Ndioxi sínaꞌa ndóꞌo̱ xaꞌa tá kúu ndiꞌi ñaꞌa, ta ya sínaꞌa ya kúu ya ndaa, süvi ya vata káꞌan ya xiꞌin ndo. Ta ndinuꞌu ini ndo kundikun vaꞌa ka ndo Jesucristo tá kuꞌva sínaꞌa Tachi Ndioxi ndóꞌo̱.
Xa xíni yo Jesucristo ku ra nda̱a̱, yakan kua xíniñuꞌu yo kundaa ini yo ndiꞌi naꞌa na íkan ya nda̱a̱, ta na ikan ku na kúu seꞌe Ndioxi.
Kúꞌvi ni ini Ndioxi xíni ra mii yo
Koto ndo, Iva yo Ndioxi ta ndee ni kúꞌvi ini ra xíni ra mii yo, yakan táxi ra kunani yo seꞌe ra ta ya nda̱a̱ kua kúu yo seꞌe ra. Xaꞌa ya kúu yo seꞌe ra yakan köo kúni na ñuu ivi yóꞌó kuni na mii yo. Saachi ni mii ra ta köo ndi̱xiin na kuni ñaꞌa na.
Na taꞌan yo, na kúꞌvi ni ini i xíni i ku ndóꞌo̱. Xa seꞌe Ndioxi ku yoo, ta vitin ni köo xíni yo ndá kuꞌva nduu yo kivi ná ndiko koo tuku Jesucristo ñuu ivi yóꞌó. Sundi yoo ta kúndaa ini yo, kivi ná ndiko koo ra ta nduu yo tá kuꞌva káa mii ra, saachi kivi ikan ta kuni xiꞌin nuu yo ra tá kuꞌva káa ra.
Ta ndiꞌi na ndinuu ni ndátun ya ndiko koo ra ndisama ra na, ta ndíkundee ni na xinu koo na nduu na tá kuꞌva íyo mii ra, saachi ra yii ku ra.
Ndiꞌi naꞌa na íkan ya väꞌa ta yáꞌa na nuu ley Ndioxi. Ta na yáꞌa nuu ley ra kuakiꞌvi na kuachi xiꞌin ra.
Ta ndóꞌo̱ xa xíni ndo Jesucristo ki̱xi ra ñuu ivi yóꞌó ya kindaa ra kuachi yo. Ta xíni ndo mii ra ta nda iin kuachi ra köo.
Yakan kua tá kúu ndiꞌi na íyo xiꞌin Jesucristo ta köo íkan ka na ya väꞌa vitin taan, tá kúu ndiꞌi naꞌa na íkan ya väꞌa. Ta kúni kachi ya: Köo xíni na ra, ta ni täꞌan kuni na ra.
Na taꞌan yo, tá íin seꞌe i saa íin ndo, ta káꞌan i xiꞌin ndo täxi ndo sindaꞌvi inka naꞌa ndóꞌo̱. Chi kúndaa ini yo naꞌa na íkan ya nda̱a̱ ta na ikan ku na vaꞌa, tá kúu Jesucristo ra vaꞌa ku ra.
Naꞌa na köo xíin sindoo ya väꞌa, na ikan ku seꞌe kiti nǎꞌa, chi kiti nǎꞌa nda kivi xaꞌa vi i̱kan ri ya väꞌa yakan kua ki̱xi Seꞌe Ndioxi si̱ndiꞌi xaꞌa ra ya íkan ri.
Ta yo ndixa kúu seꞌe Ndioxi ta köo íkan ndikuu ka yo ya väꞌa, chi ndi̱kaku uvi yo i̱kan ra, ndu̱u yo seꞌe ra, yakan küvi ka ikan ndikuu yo ya väꞌa.
Ta ya yóꞌó kua sínaꞌa yoo unku yo kúu seꞌe Ndioxi, ta unku na kúu seꞌe kiti nǎꞌa. Naꞌa na köo íkan ya nda̱a̱ ta süvi seꞌe Ndioxi ku na, saa tu naꞌa na köo kúꞌvi ini xíni taꞌan, süvi seꞌe Ndioxi ku na.
Ná kuꞌvi ini yo kuni taꞌan yo
Ya yóꞌó ku tuꞌun Ndioxi ya xi̱ni soꞌo yo tá yachi vaꞌa: Ná kuꞌvi ini yo kuni taꞌan yo.
Ná ïkan yo tá i̱kan ra Caín xinaꞌa, xa̱suvi ra ya kúni kiti nǎꞌa chi xa̱ꞌni ra ñani ra. Xaꞌa ya väꞌa íyo ini ra yakan i̱kan ra saa, chi ñani ra ta ya vaꞌa i̱kan ra.
Na taꞌan yo, ndïkanda ini ndo tatu kúndasi nuu na ivi yóꞌó xíni na ndóꞌo̱.
Tá ndá na kúndasi nuu xíni taꞌan, ta tá íin na xáꞌni ndii saa íin na. Ta ndóꞌo̱ xa xíni ndo ndiꞌi na xáꞌni ndii ta küchiñu na koo na xiꞌin Ndioxi nda iin tiempo.
Jesucristo si̱naꞌa ra yoo ndá kuꞌva kuꞌvi ini yo kuni yo taꞌan yo, saachi ta̱xi ra mii ra xaꞌa yo, ndi̱xiꞌi ra xaꞌa yo. Tasaa tu yoo va xíniñuꞌu yo taxi yo mii yo xaꞌa na taꞌan yo.
Tá ndá yo íyo ñaꞌa nuu, ta xíto yo na taꞌan yo köo ñaꞌa na, ta ndíkasi yo nima yo nuu na, köo xíin yo chindee yo na, ta ya yóꞌó kúni kachi ya: Köo kúꞌvi ini yo xíni yo Ndioxi.
Ndóꞌo̱ na taꞌan yo, tá íin seꞌe i saa íin ndo, ta káꞌan i xiꞌin ndo: Käꞌan ndo ndisaa tuꞌun mii, ya kúꞌvi ini ndo xíni taꞌan ndo, sundi ikan ndo ya vaꞌa xiꞌin na ya sínaꞌa ndixa kúꞌvi ini ndo xíni ndo na.
Tá xásuvi yo ya xáꞌnda chiñu Ndioxi nuu yo ta kúni kachi ya íyo yo xiꞌin ra
Tatu kúꞌvi ini yo xíni yo na taꞌan yo íkan yo ya vaꞌa xiꞌin na tasaa kúndaa ini yo ya ndixa ndíkun yo Ndioxi, ta koo vaꞌa ini yo xiꞌin ra, ku ïꞌvi yo nuu ra.
Tá síndikaꞌán nima yo mii yo ya íyo kuachi yo nuu Ndioxi, ta ná kündiꞌi ini yo xaꞌa ya, chi kaꞌnu ni ini mii ra ya xakaꞌnu ini ra xaꞌa yo, saachi mii ra ta xíni ra ndiꞌi ñaꞌa.
Na taꞌan yo, tatu köo síndikaꞌán nima yo mii yo ya íyo kuachi yo nuu Ndioxi, ta vaꞌa ndinuu ini yo kuyati yo nuu ra.
Tasaa ndá ñaꞌa ndúku yo nuu ra ta taxi ra ya ndaꞌa yo, saachi xásuvi yo ya káꞌan ra xiꞌin yo. Ta íkan yo ya vaꞌa nuu ra tá kuꞌva kúni mii ra.
Ta ya yóꞌó kua xáꞌnda chiñu Ndioxi nuu yo: Ná kandixa yo Seꞌe ra, ra kúu Jesucristo, ta ná kuꞌvi ini yo kuni taꞌan yo, tá kuꞌva xáꞌnda chiñu ra nuu yo.
Ta ndiꞌi na xásuvi ya xáꞌnda chiñu ra, ta íyo na xiꞌin ra, saa íyo ra xiꞌin na. Xíni yo íyo ra xiꞌin yo chi ta̱xi ra Tachi ra íyo ya xiꞌin yo.
Ná koto ndoso yo unku na nda̱a̱ ta unku na vata
Na taꞌan yo, ndóꞌo̱ ku ndo kúꞌvi ni ini i xíni i, ta vitin káꞌan i xiꞌin ndo. Kändixa ndo ndiꞌi naꞌa na káꞌan Tachi Ndioxi síkaꞌán ini na kaꞌan na, káchi na. Sundi koto ndoso ndo na tatu ndixa Ndioxi síkaꞌán ini na kaꞌan na, saachi vitin ta xa kuaꞌa ni na vata ka̱na koo ñuu ivi yóꞌó, ta káꞌan na síkaꞌán Tachi Ndioxi ini na kaꞌan na tuꞌun ra.
Ta xiꞌin ya yóꞌó ndikuni ndo na, tatu ndixa Tachi Ndioxi síkaꞌán ini na: tá ndíkuni na Jesucristo ya ki̱xi ra ñuu ivi yóꞌó ta ndu̱u ra ra ivi tá íin mii yo na ivi yóꞌó, káchi na, ta na ñaa ku na ku mii Tachi Ndioxi.
Sundi naꞌa na köo ndíkuni ra ya ndu̱u ra tá íin mii yo, ta na ñaa köo kúu mii na Tachi Ndioxi. Tachi nduvaꞌa kúu mii na chi kúni na ndikiꞌin na nuu Jesucristo, tá íyo ya xa xi̱ni soꞌo ndo yachi, xi̱ni soꞌo ndo xaꞌa na kixi kuni ndikiꞌin nuu Cristo, ta vitin xa íyo na ñuu ivi yóꞌó.
Ndóꞌo̱ nataꞌan yo, tá íin seꞌe i saa íyo ndo, yo ndíkun Ndioxi ku yo ta xa ku̱chiñu yo nuu na vata, na síndaꞌvi naꞌa, saachi ndee ni ka Ndioxi ra íyo xiꞌin yo, ndee ni ra nuu tachi nduvaꞌa ya xáꞌnda chiñu nuu na ñuu ivi yóꞌó.
Ta yoo, yo ndíkun ichi Ndioxi ku yo, ta na ndíkun Ndioxi ku na xíni soꞌo ya káꞌan yo. Ta naꞌa na köo ndíkun Ndioxi ta köo xíin na kuni soꞌo na ya káꞌan yo. Tixin ya yóꞌó ndíkuni yo unku na kúu mii Tachi Ndioxi ya ndaa ta unku na kúu mii tachi nduvaꞌa ya vata.
Mani ni yoo nuu Ndioxi
Na taꞌan yo, ndóꞌo̱ ku ndo kúꞌvi ni ini i xíni i. Ta káꞌan i xiꞌin ndo xíniñuꞌu kuꞌvi ini yo kuni taꞌan yo, saachi Ndioxi táxi ra kuꞌvi ini yo taꞌan yo. Saachi ndiꞌi naꞌa na kúꞌvi ini xíni taꞌan ta na yóꞌó ku na ndi̱kaku uvi ta kúu na seꞌe Ndioxi, ta xíni na ra.
Naꞌa na köo kúꞌvi ini xíni taꞌan, kúni kachi ya köo xíni na Ndioxi, saachi Ndioxi ta kúꞌvi ni ini ra xíni ra yoo.
Si̱naꞌa Ndioxi yoo ya kúꞌvi ini ra xíni ra yo, saachi ti̱ꞌvi ra Seꞌe mani ra, ra indaa kulu nuu ra, ti̱ꞌvi ñaꞌa ra ki̱xi ra ñuu ivi yóꞌó ta tixin ra ikan kua kúchiñu yo íyo yo kuꞌva íyo ra.
Káꞌan i xiꞌin ndo unkua káchi mii ya nda̱a̱ kúꞌvi ni ini Ndioxi xíni ra yoo, saachi süvi yoo ku yo xiꞌna ndi̱kuꞌvi ini kuni Ndioxi, xiꞌna mii ra ku̱ꞌvi ni ini xi̱ni yoo ta xaꞌa ya ikan kua ti̱ꞌvi ra Seꞌe ra ra kúu Jesucristo. Ta ra ikan ndi̱taxi ra mii ra ndi̱xiꞌi ra xaꞌa yo, cha̱ꞌvi ra xaꞌa kuachi yo nuu Ndioxi.
Na taꞌan yo, tatu soꞌva kúꞌvi ini Ndioxi xíni ra mii yo, tasaa tu yoo va xíniñuꞌu yo kuꞌvi ni ini yo kuni taꞌan yo.
Nda iin naꞌa köo ndi̱xini xiꞌin nuu Ndioxi. Sundi tatu kúꞌvi ini yo xini taꞌan yo, ta kúni kachi ya íyo Ndioxi xiꞌin yo. Ta kuchiñu yo kuꞌvi ini yo tá kuꞌva kúꞌvi ini mii ra xíni ra yoo.
Ta xíni yo ya íyo yo xiꞌin Ndioxi, ta íyo ra xiꞌin yo, saachi ta̱xi ra Tachi ra íyo ya xiꞌin yo.
Ta ndeꞌe xi̱ni xiꞌin nuu nde Jesús, ra kúu Jesucristo ra ti̱ꞌvi Iva yo Ndioxi ki̱xi ñuu ivi yóꞌó. Ta káꞌan nde xaꞌa ra ti̱ꞌvi Iva yo ra ki̱xi ra sikaku ra yo ñuu ivi yóꞌó.
Ndiꞌi naꞌa na ndíkuni Jesús ta káꞌan na xaꞌa ra kúu ra Seꞌe Ndioxi, ta na ikan ku seꞌe Ndioxi. Saa íyo ra xiꞌin na, ta íyo na xiꞌin ra.
Xíni yo ndá kuꞌva íyo ini Ndioxi, ta kúndaa ini yo ya kúꞌvi ni ini ra xíni ra yoo. Saachi Ndioxi ta mani ni yoo nuu ra. Ndiꞌi naꞌa na kúꞌvi ini xíni taꞌan, ta íyo na xiꞌin Ndioxi, saa Ndioxi íyo ra xiꞌin na.
Tá ndixinu yo ndinuu kúꞌvi ini yo xíni yo Ndioxi xiꞌin na taꞌan yo, ta ku ïꞌvi yo nuu ra kivi xanani ra kuachi yo. Chi tá íyo mii Jesucristo saa íyo yo kivi xíka yo ñuu ivi yóꞌó.
Tá kúꞌvi ini yo xíni yo Ndioxi ta ku ïꞌvi ka yo nuu ra. Saachi tá ndinuu kúꞌvi ini yo xíni yo ra ta nda loꞌo ku ïꞌvi yo nuu ra. Naꞌa na íꞌvi nuu Ndioxi ku na ndíkani ini xanduvaꞌa ra xiꞌin na. Ta naꞌa na íꞌvi ku na täꞌan kuꞌvi ini kuni Ndioxi xiꞌin ndinuu ini na.
Kúꞌvi ini yo xíni yo Ndioxi xiꞌin na taꞌan yo, saachi xiꞌna mii ra ku̱ꞌvi ini xi̱ni yoo.
Tatu ndá na káꞌan: “Kúꞌvi ini i xíni i Ndioxi”, káchi na, ta kúndasi nuu na xíni na taꞌan na, ta na ñaa ta na vata ku na. Saachi tatu köo kúꞌvi ini na xíni na naꞌa na xíto na nuu, ta küvi kuꞌvi ini na kuni na Ndioxi, ra täꞌan kuni na.
Yo ndíkun Jesús kúchiñu yo nuu ya väꞌa íyo ñuu ivi yóꞌó
Ndiꞌi naꞌa na kándixa ya ti̱ꞌvi Ndioxi Jesús ki̱xi ra sikaku ra yo, ta na ikan ta seꞌe Ndioxi ku na. Ndiꞌi na kúꞌvi ini xíni Iva yo, ta kúꞌvi ini na xíni na ndiꞌi seꞌe ra.
Tá kúꞌvi ini yo xíni yo Ndioxi, ta xásuvi yo ya káꞌan ra xiꞌin yo saa kúndaa ini yo kúꞌvi ini yo xíni yo ndiꞌi seꞌe ra.
Tatu xásuvi yo ya xáꞌnda chiñu Ndioxi nuu yo ta sínaꞌa yo mii yo ya kúꞌvi ini yo xíni yo ra. Saachi ya xáꞌnda chiñu ra nuu yo ta süvi tá káa iin ya vee ndíso yo káa ya.
Saachi ndiꞌi yo kúu seꞌe Ndioxi, ta kúchiñu yo nuu ya väꞌa íyo ñuu ivi yóꞌó. Kándixa yo Ndioxi xiꞌin Jesucristo yakan vaꞌa kúchiñu yo nuu ya väꞌa.
Ndiꞌi naꞌa na kándixa Jesús ya kúu ra Seꞌe Ndioxi, na ikan ku na kúchiñu nuu ya väꞌa íyo ñuu ivi yóꞌó.
Uni kua ndíkuiin xaꞌa Jesucristo
Ya sínaꞌa yoo xaꞌa Jesucristo ya ke̱e ra nuu Ndioxi kúu ya yóꞌó: tikuii nduta chi̱chi ra tin nii ra nduta ndi̱xita nuu cruzin tá ndi̱xiꞌi ra. Nduta ikan ku rá sínaꞌa yoo ya kúu ra Seꞌe Ndioxi. Ta süvi ndisaa tikuii ndíkuiin xaꞌa ra; ndíkuiin tu nii va ra xaꞌa ra. Tasaa ndíkuiin tu Tachi Ndioxi va xaꞌa ra, saachi ya ikan ku ya nda̱a̱.
Uni ku na ndíkuiin xaꞌa ra nuu ndivi: Iva yo Ndioxi tin Tuꞌun ra xiꞌin Tachi Ndioxi ku na ndíkuiin xaꞌa ra, ta iin ku uni saa na yóꞌó.
Tachi Ndioxi tin tikuii nduta chi̱chi ra xiꞌin nií ra nduta ndi̱xita nuu cruzin ku rá ndíkuiin xaꞌa ra ñuu ivi yóꞌó. Ta iin yuꞌu ku uni saa ya.
Tá káꞌan naꞌa xiꞌin yo ta kándixa yo na, ta na ivi taꞌan mii va yo ku na. Ta ndisaa ka vi tuꞌun Ndioxi, ndáa yaꞌvi ní ka ya káꞌan ra, saachi Ndioxi ku ra. Ta ndíkuiin ra xaꞌa Seꞌe ra nuu yo.
Ta ndiꞌi na kándixa Jesús ra kúu Seꞌe Ndioxi, ta íyo tu ya ndíkuiin xaꞌa ra ini na ikan va. Ta naꞌa na xïin kandixa ya káꞌan Ndioxi xaꞌa Seꞌe ra, ta tá káa ra vata saa ndása na Ndioxi, saachi köo xíin na kandixa na ya káꞌan ra xaꞌa Seꞌe ra.
Ndioxi káꞌan ra, ta̱xi ra ichi táku yo xiꞌin seꞌe ra ndiꞌi saa tiempo. Tá kándixa yo Seꞌe ra, ra kúu Jesucristo, ta táxi ra táku yo xiꞌin ra.
Ndiꞌi na ndíkun Jesucristo ra kúu Seꞌe Ndioxi, ta kutaku na xiꞌin ra. Ta ndiꞌi na köo xíin kundikun ñaꞌa, ta küchiñu na koo na xiꞌin ra.
Táa i tutu yóꞌó xaa nuu ndiꞌi ndóꞌo̱ na kándixa Jesús ra kúu Seꞌe Ndioxi. Táa i ya xaa nuu ndo, ya kundaa ini ndo, chi ndóꞌo̱ ku ndo koo xiꞌin Ndioxi ndiꞌi saa tiempo ya vaxi.
Kándixa yo Ndioxi ta xíni yo tá ndá ñaꞌa ndúku yo nuu ra tá kuꞌva kúni mii ra ta kuni soꞌo ra kaꞌan yo xiꞌin ra.
Tá ndá ndóꞌo̱ xíto ndo íkan na taꞌan yo na ndíkun Jesús ya väꞌa tasaa ná kaꞌan ndo xaꞌa na xiꞌin Ndioxi, ta xakaꞌnu ini ra xaꞌa na. Tatu süvi kuachi ya káꞌan kuvi na nuu Ndioxi kua, ta taxi ra kutaku na. Saachi íyo kuachi ya väꞌa ya káꞌan ndiꞌi xaꞌa na nuu ra. Tatu taꞌan kuachi ñaa kua i̱kan na ta käꞌan ndo xaꞌa na. Sundi tatu inka kuachi kua, ta kaꞌan ndo xaꞌa na xiꞌin Ndioxi ta kutaku na xiꞌin ra.
Saachi ndiꞌi kúu ya väꞌa íkan yo, ta kuachi ku ndiꞌi ya nuu Ndioxi. Sundi íyo kuachi ya köo síndiꞌi xaꞌa yoo nuu ra.
Ta yoo, yo ndixa ndíkun Iva yo Ndioxi ta köo íkan ndikuu yo ya väꞌa ndiꞌi saa kivi. Saachi ndáa Jesucristo Seꞌe Ndioxi mii yo ndíkun ñaꞌa. Täxi ra ndikava ndikuu yo nuu ya väꞌa, ya xandikuu ya xiꞌin yo.
Xíni yo seꞌe Ndioxi ku yoo ta ndáa ra yoo. Ta ndiꞌi ka naꞌa na köo ndíkun ñaꞌa, ta kiti nǎꞌa ku ri xáꞌnda chiñu nuu na.
Xíni tu yo ya ki̱xi Jesús Seꞌe Ndioxi ñuu ivi yóꞌó ta ta̱xi ra ya xíni tuni yo ya kundaa vaꞌa ini yo xaꞌa Ndioxi ra nda̱a̱. Ta iin yuꞌu ku yo xiꞌin Seꞌe ra, ra kúu Jesucristo ra nda̱a̱. Saachi Jesucristo ku Ndioxi ra nda̱a̱, ra táxi ichi ya kutaku yo xiꞌin Ndioxi ndiꞌi saa tiempo.
Na taꞌan yo, ndóꞌo̱ ta tá íin seꞌe i saa íin ndo. Ta ya yóꞌó ku tuꞌun ya sindiꞌi káꞌan i xiꞌin ndo: Käñuꞌu ndo naꞌna ya káꞌan na xiꞌin kúu ndioxi, chi süvi Ndioxi ku naꞌna ñaa. Saa ná koo.
Tutu uvi ya ta̱a ra Juan
Tíꞌvi ra Juan tuꞌun mani kuaꞌan nuu iin yá nana xiꞌin seꞌe yá
Nana, yeꞌe xikuaꞌa ndíso chiñu nuu na ndíkun Jesucristo ku i. Ta tíꞌvi i tutu yóꞌó xaa ndaꞌa un saachi yóꞌo̱ ku un ndi̱kaxin Ndioxi ya kundikun un ra xiꞌin seꞌe un. Ta yeꞌe kúꞌvi ní ini i xíni i ndóꞌo̱, ta süvi indaa yeꞌe kúꞌvi ini xini ndóꞌo̱, saa tu ndiꞌi na taꞌan yo na ku̱ndaa ini ya nda̱a̱, kúꞌvi ni ini na xíni na ndóꞌo̱.
Tasaa yeꞌe kúꞌvi ni ini i xíni i ndóꞌo̱, saachi íyo ya nda̱a̱ ini yo vitin, tasaa koo ya xiꞌin yo ndiꞌi saa tiempo ya vaxi.
Ta mii Ndioxi xiꞌin Seꞌe ra, ra kúu Jesucristo, ná chikaa ya vaꞌa ndóꞌo̱. Ta ná kundaꞌvi ini ra kuni ra ndóꞌo̱, ta ná taxi ra koo vaꞌa ini ndo. Chi vitin ta xa íyo ndiꞌi ya vaꞌa yóꞌó xiꞌin yo xaꞌa ya kándixa yo ya nda̱a̱ ta kúꞌvi ini yo xíni taꞌan yo.
Kúsini ní i ya ndi̱kitaꞌan i xiꞌin sava seꞌe un, xíka na ichi ya nda̱a̱. Tá íyo ya xáꞌnda chiñu Iva yo Ndioxi nuu yo, saa íyo ya íkan na.
Ta vitin xíkan i ya mani nuu un, síndikaꞌan i yóꞌo̱ xaꞌa tuꞌun ya xa xi̱ni soꞌo un yachi, saachi ya ikan kua káꞌan ná kuꞌvi ini yo kuni taꞌan yo. Ta yóꞌo̱ ta xa xíni un ya yóꞌó, süvi ya xaa kua xáꞌnda chiñu i nuu un.
Tá kándixa yo ya xáꞌnda chiñu Ndioxi, ta kúni kachi ya kúꞌvi ini yo xini taꞌan yo. Saachi ya yóꞌó ta xa yachi vi xi̱ni soꞌo ndo ya: kuꞌvi ini yo kuni taꞌan yo.
Kuenda koo yo xiꞌin naꞌa na kúni sindaꞌvi yoo
Kuenda ni koo ndo chi xa kuaꞌa ni naꞌa na vata íyo ñuu ivi yóꞌó, ta na ñaa ta köo xíin na ndikuni na Jesucristo ya ki̱xi ra ñuu ivi yóꞌó ta ndu̱u ra ra ivi taꞌan mii yo ivi yóꞌó. Ndiꞌi na köo xíin ndi̱kuni ñaꞌa ta na ñaa ku na vata na kúndasi nuu xíni Jesucristo.
Ndiꞌi naꞌa na síndoo ichi ya si̱naꞌa Jesucristo ta ndíkiꞌin na inka ichi kuaꞌan na, ta köo Ndioxi íyo xiꞌin na: Sundi na ndíkun ichi ya si̱naꞌa ra ta kúu mii na Iva yo Ndioxi xiꞌin Seꞌe ra.
Tá ndá naꞌa xáa nuu ndo, ta köo sínaꞌa na tá kuꞌva sínaꞌa tuꞌun Jesucristo mii yo, ta na ñaa ta ndïkiꞌin vaꞌa ndo na, ta ni käꞌan ndo xiꞌin na yaꞌa na koo na xiꞌin ndo.
Saachi tá ndá na xáa vata xiꞌin na, ta ndíkiꞌin vaꞌa ñaꞌa na, ta ya ñaa kúni kachi ya íyo yuꞌu na xiꞌin taꞌan na xaꞌa ya väꞌa sínaꞌa na.
Kúni kuꞌun ra Juan koto ra na kándixa Jesús
Íyo kuaꞌa ni ka ya kúni i kaꞌan i xiꞌin ndo ta köo kúni i taa i ya nuu tutu yóꞌó. Vaꞌa ka kaꞌan yuꞌu i xiꞌin ndo nda ná xaa i koto i ndóꞌo̱, saachi kúni i xaa i koto i ndóꞌo̱. Tasaa kua kusini ni ndiꞌi yo.
Tasaa tu seꞌe kuꞌva un yá ndi̱kaxin Ndioxi ya kundikun yá ra, ta tíꞌvi ni na tuꞌun mani xaa nuu un. Saa ná koo.
Tutu uñi ya ta̱a ra Juan
Tuꞌun mani ya tíꞌvi ra Juan kuaꞌan nuu ra Gayo
Yeꞌe ku ra xikuaꞌa ndíso chiñu nuu na ndíkun Jesucristo, ta táa i tutu yóꞌó xaa ndaꞌa un ñani yo, Gayo, saachi yeꞌe ta ndixa ni kúꞌvi ini i xíni i yóꞌo̱.
Ñani yo, káꞌan ni i xaꞌa un xiꞌin Ndioxi ya ná kana vaꞌa ndiꞌi ya íkan un, ta ná käni kueꞌe yóꞌo̱, saa ná koo vaꞌa ni ini un tá kuꞌva xíka vaꞌa un xiꞌin Ndioxi.
Ku̱sini ni i tá ki̱xi sava na taꞌan yo, chi ndi̱tuꞌun na xiꞌin i xaꞌa un ya ndinuu ni ini un xíka un ichi ya nda̱a̱.
Köo ka ya xáa sii ni ini i, ya kúsini ni i ku ya yóꞌó, saachi yóꞌo̱ ta tá káa seꞌe i saa káa un, ta yeꞌe kúsini ni i ya xíni soꞌo i xaꞌa seꞌe i ya vaꞌa ni xíka na ichi ya nda̱a̱.
Ñani yo, vaꞌa ni íkan un, xiꞌin na taꞌan yo na xáa veꞌe un, saachi vani inka ñuu vaxi na ta ndíkuiso vii un na veꞌe un.
Ta vaꞌa ni káꞌan na xaꞌa un, tá ndi̱yaꞌa na veꞌe ñuꞌu yóꞌó, káꞌan na ndá kuꞌva kúꞌvi ini un xíni ñaꞌa un. Ta vitin kúni kuꞌun tuku na, ta xaa un ya mani xiꞌin na, chindee un na xaꞌa ndá ñaꞌa xíniñuꞌu na kuꞌun na ichi, tasaa kusini ni Ndioxi xiꞌin un.
Chi na ñaa ta ka̱na koo na xíka na xaꞌa chiñu Jesucristo, ta nda iin ñaꞌa köo ndi̱nduku na nuu naꞌa na köo ndíkun Ndioxi.
Yakan yoo ta xíniñuꞌu yo ndikuiso yo na koo na veꞌe yo, chindee yo na, tá íkan yo saa ta chíndee taꞌan yo xiꞌin na xíka na ndíkani ka na tuꞌun Ndioxi ya nda̱a̱.
Xa ta̱a i iin tutu kuaꞌan ndaꞌa na veꞌe ñuꞌu nuu íyo un, ta ra Diótrefes ku ra kútoo ni xakaꞌnu xiꞌin mii, chi köo xíin ra xasuvi ra ya káꞌan nde xiꞌin ra.
Xaꞌa ya ñaa kua kúni i kaꞌan i xiꞌin ra tá ná xaa i ñaa, saachi väꞌa íkan ra xíka ra xiꞌin cuento vata xaꞌa nde. Ta köo íyo vaꞌa ini ra xaꞌa ya íkan ra, saachi nda na taꞌan yo na xáa veꞌe ra ta köo xíin ra ndikuiso ra na, tá ndá na kúni ndikuiso ñaꞌa, ta köo táxi ra ndikuiso ñaꞌa na, tasaa táxin ra na veꞌe ñuꞌu.
Ñani yo, kündikun un ichi naꞌa na íkan ya väꞌa, ichi na íkan ya vaꞌa kundikun un. Saachi na íkan ya vaꞌa ta na ñaa ku seꞌe Ndioxi, ta na íkan ya väꞌa ta täꞌan kuni na Ndioxi.
Ínuu vaꞌa ni tuꞌun xaꞌa ra Demetrio
Ta ra Demetrio ta vaꞌa ni va ínuu tuꞌun ra nuu naꞌa, ínuu vaꞌa ni tuꞌun ra saachi tá kuꞌva káꞌan tuꞌun Ndioxi, saa íyo ra. Tasaa tu ndeꞌe va, xíni nde ya ndixa kua káꞌan na xaꞌa ra, ta ni mii un xíni un ya nda̱a̱ kua káꞌan nde xaꞌa ra.
Káꞌan ra Juan kama ni kuꞌun ra koto ra na veꞌe ñuꞌu
Iyo kuaꞌa ni ka ya kúni i kaꞌan i xiꞌin un, ta köo kúni i taa i ya nuu tutu yóꞌó.
Saachi ndátun i kama ni xaa i ñaa, tasaa kaꞌan yuꞌu yo xiꞌin taꞌan yo.
Tasaa ná chindee Ndioxi yóꞌo̱ koo vaꞌa ni ini un. Ta ndiꞌi na taꞌan yo na ndíkun Jesucristo ndóo yóꞌó tíꞌvi ni na tuꞌun mani xaa nuu un. Tasaa ikan un ya mani kaꞌan ndioxi un xiꞌin iin iin na taꞌan yo na ndíkun Jesucristo ndóo ñaa.
