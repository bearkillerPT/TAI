ابْراهيمْ خَلَّف اسْحَقْ، واسْحَقْ خَلَّفْ يَعْقوب، وْيَعْقوبْ خَلَّفْ ياهوذا واخوتو.
وْياهوذا خَلَّفْ فارِص وْزارَحْ منْ ثامار، وْفارِصْ خَلَّفْ حَصْرون، وْحَصْرونْ خَلَّفْ آرامْ،
وآرامْ خَلَّفْ عَمّيناداب، وْعَمّينادابْ خَلَّفْ نَحْشون، وْنَحشون خَلَّفْ سَلْمونْ،
سَلْمونْ خَلَّفْ بوعَز منْ راحابْ، بوعَزْ خَلَّفْ عوبيدْ منْ راعوثْ، عوبيدْ خَلَّفْ يَسّى،
يَسّى خَلَّفْ داهود المَلكْ، داهود المَلكْ جاب سْليِمانْ منْ مَرْة اوريّا.
سْليِمان خَلَّفْ رَحَبْعامْ، رَحَبْعامْ خَلَّفْ آبيّا، آبيّا خَلَّفْ آسا.
آسا خَلَّفْ يَهوشافاطْ، يَهوشافاطْ خَلَّفْ يورامْ، يورامْ خَلَّفْ عُزّيّا.
عُزّيّا خَلَّفْ يوثامْ، يوثامْ خَلَّفْ آحازْ، آحازْ خَلَّف حِزَقيّا،
حَزْقِيّا خَلَّفْ مَنَسّى، مَنَسّى خَلَّفْ آمونْ، آمونْ خَلَّفْ يوشيّا،
يوشيّا خَلَّفْ يَكُنْيا واخوتو فَ زَمان السَّوقيّاتْ لَبابلْ،
وْبَعْد السَّوقيّاتْ لَبابلْ يَكُنْيا خَلَّفْ شَأَلتِئيلْ، شَأَلتِئيلْ خَلَّفْ زَرُبّابلْ،
وزَرُبّابلْ خَلَّفْ أَبيهودْ، أَبيهودْ خَلَّفْ إلِياقيمْ، إلِياقيمْ خَلَّفْ عازورْ،
عازورْ خَلَّفْ صادوقْ، صادوقْ خَلَّفْ أَخيمْ، أَخيمْ خَلَّفْ إلِيودْ،
إلِيودْ خَلَّفْ إليعازَرْ، إليعازَرْ خَلَّفْ مَتّان، وْمَتّانْ خَلَّفْ يَعْقوبْ،
يَعْقوبْ خَلَّفْ يوسفْ رجّالْ مَرْيَمْ لَ منّا ولدْ يَسوُعْ لَ يتْسَمّى المَسيحْ.
بَقى كلّ الاجْيالْ من ابْراهيمْ لَ داهودْ أَرْبَطَعْشْ جيل، وْمنْ داهودْ للسَّوقيّاتْ لَبابلْ أَرْبَطَعْشْ جيل، وْم السَّوقيّاتْ لَبابلْ دي لَمَنْ جا المَسيحْ أَرْبَطَعْشْ جيلْ.
ولادةْ يَسوُع المَسيحْ كذاِ صارتْ: لَمَنْ أمّو مَرْيَمْ كانتْ مَخطوُبِة لَيوسفْ، قَبلْ لَ يجْتمْعون، انْوَجَدتْ حبْلىِ منْ روُح القدسْ.
ويوسفْ رجّالا كانْ بار، وْما رادْ يطْلَعْلا صيتْ، وافْتَكَر يفكّا بالخفْيِة.
وَقْتْ لَ افْتَكَرْ هَالافْكارْ، ظَهَرْلو مَلاك الرَّبْ ف المَنام وْقالْلو: ”يوسف ابنْ داهودْ، لا تْخافْ تاخذْ مَرْيَمْ مَرَتكْ، منْ لَ هاذْ لَ كلْحبْلتْ فِيو منْ روُح القدسْ واِ.
وْتَ تولَدْ وَلَدْ، وتْسَمِّيو يَسوُعْ، منْ لَ هوّاِ تَ يخَلّصْ شَعْبو منْ خَطِيّاتنْ.“
وْهاي كلّا صارتْ تَ يتمْ شي لَ انْقالْ م الرَّبْ عَلى لْساِن النَّبي لَ قالْ:
”هاي العَذْرا تحْبَل وْتولَدْ وَلَدْ، ويسَمَّوهُ عَمَنويِيلْ“ يعْنيِ: اَلله مَعْنا.
وْلَمَنْ قامْ يوسفْ منْ نَومو، سَوى كَما لَ أَمَرو مَلاك الرَّبْ، وَاخَذْ مَرَتو.
وْما عَرَفا دي لَمَنْ وَلَدت ابْنا البكر، وْسَمَّتو يَسوُعْ.
وَقْتْ لَ ولدْ يَسوُعْ فَ بَيتْ لَحمْ لَ ف ديرة الياهوديِّة عَلى إيّاِمْ هيروُدس المَلكْ، جَوا مَجوسْ م الشَّرْقْ للقدْسْ،
يقولونْ: ”أَينْ واِ مَلك الياهودْ لَ ولدْ؟ منْ لَ ارَينا نجْمتو ف الشَّرْق، وْجينا تَ نسْجدْلو.“
وْسمعْ هيروُدس المَلكْ، وانْهَزْ، والقدْسْ كلّا مَعو.
وجَمَعْ كلّ گْباريّة الكَهَنَة ومْعَلْمين النّاموسْ تَبَع الشَّعْبْ، واسْتَخبَرْ منّنْ: ”أَين يولَد المَسيحْ؟“
وْهنّاِ قالوا: ”فَ بَيتْ لَحمْ ياهوذا، منْ لَ كذاِ مَكْتوبْ ف سفْر النَّبي:
هاك الوَقْتْ، هيروُدسْ، بالخفْيِة ساح المَجوس وْعَرَفْ منّنْ أَيمَتْ ظَهَرتْلن النّجمِة.
وْبَعَثنْ لَبَيتْ لَحم، وْقالْلنْ: ”روُحوا، دَوروا عَ الوَلَد كْوَيّس، وْمنْ أَرَيتنو تَعوا خَبْروني بْشان اَنا زاِ أَروُح اَسْجدْلو.“
وْهنّاِ بَعدْ لَ سمْعوا م المَلكْ، راحوا. ولَيشْ موُ يرَونْ هاك نجمِةْ لَ ارَوا ف الشَّرق رايحَة قدّامنْ دي لَمَنْ جَتْ وَقَّفتْ فوُقْ موُضَعْ لَوّاِ الوَلَدْ.
لَمَنْ أَرَوا النّجمِة، فرْحوا فَرْحَة گْبيرِة كْثيرْ.
وْدَخَلوا للبَيتْ وَارَوا الوَلَدْ مَعْ مَرْيَمْ أمّو. وكَبَّوا سَجَدولو وْفَتَحوا خَزْناتن وْقَرَّبولو قَرابينْ: ذَهَب وْمر وْبَخّورْ.
وَارَوا فَ مَنامْ لا يرْجَعونْ لَعَنْدْ هيروُدسْ، قاموا راحوا لبْلادنْ منْ غَيرْ طَريِقْ.
وْوَقْتْ لَ راحوا، ظَهَرْ مَلاك الرَّبْ فَ مَنامْ ليوسف وْقالْلو: ”قومْ خذ الوَلَدْ وامّو واهْربْ لَمَصرْ، وابْقى هَونَكْ دي لَمَن اَقلْ لكْ، منْ لَ هيروُدسْ تَ يدَوّر عَ الوَلَد بْشان يتَوبلو.“
وْقامْ يوسفْ أَخَذْ الوَلَدْ وامّو باللَيلْ وْهَرَبْ لَمَصرْ.
وْبَقى هَونَكْ دي لَمَنْ ماتْ هيروُدسْ، تَ يتمْ شي لَ انْقالْ م الرَّبْ بالنَّبي لَ قالْ: ”منْ مَصرْ دَعَيتُ ابْني.“
هاك الوَقْتْ لَمَنْ أرى هيروُدسْ أشْوَن المَجوسْ ما اسْتَعبَروهُ، كْثير انْحَمَق، وْبَعَثْ عَسْكَرْ قَتَلْ كلّ اولادْ بَيتْ لَحم وْحَولا حَوالَيا، منْ ابنْ سَنْتَين وْلَتَحْت، عَلى موجبْ زَمانْ لَ عَقَّب وْعَرَفْ م المَجوسْ.
هاك الوَقْتْ تَمْ شي لَ انْقال بْإرمْيا النَّبي لَ قالْ:
”سْياح انْسَمَعْ ف الرّامِة، بكا كْثير وْولاِويلْ، راحيِلْ تبْكي عَلى اولادا وْموُ تْريدْ تتْعَزّى، منْ لَ موُ مَوجودينْ ناِ.“
وْلَمَنْ ماتْ هيروُدسْ، ظَهَرْ مَلاك الرَّبْ فَ مَنامْ لَيوسفْ، فَ مَصرْ،
وْقالْلو: ”قومْ، خذ الوَلَدْ وامّو وْروُحْ لاَرْض اسْرائيلْ، منْ لَ ماتوا هَوكْ لَ كان يريدونْ ياخْذونْ روُح الوَلَدْ.“
قامْ يوسفْ أَخَذ الوَلَدْ وامّو وْجا لاَرْض اسْرائيلْ.
بَسْ وَقْتْ لَ سمعْ أَرْخيلاوُسْ كصّارْ ملكْ عَ الياهوديِّة مْبَدال اَبوهُ هيروُدسْ، خاف يروُحْ لَونَكْ. وَارى فَ مَنامْ تَ يروُحْ لَديرة الجَّليلْ.
وْجا سَكَنْ فَ بَلَدْ اسْمو النّاصْرَة، تَ يتمْ شي لَ انْقالْ بالنَّبي: ”تَ يتْسَمّى ناصري.“
وْفَوك الاِيّاِمْ جا يوحَنّا المَعْمَذانْ يكْرزْ فَ بَرّيِّة الياهوديِّة،
ويقولْ: ”توبوا، مَلَكوت السَّماواتْ قربْ.“
منْ لَ هاذْ واِ هاكْ لَ انْقالْ عَلَيو باِشعْيا النَّبي: ”صَوت يسيِحْ ف البَرّيِّة: ’حَضْروا طَريِق الرَّبْ، وْساِوَوا طرْقاتو.‘“
وْيوحَنّا كانْ لبْسو منْ شَعْر الّجْماِلْ، ويشدْ وسْطو ف جلْدْ، وَاكْلو جَراد وْعَسَل البَرّيِّة.
وْكانْ يطْلَعونْ لَ عَنْدو ناِس القدْس وْكلّ الياهوديِّة وْكلّ الدّيرِة حَوالي الارْدنْ،
ويتْعَمَّذونْ عَلى ايدو فَ نَهْر الارْدن، وْيعْترْفونْ فَ خَطيّاتنْ.
وْوَقْتْ لَ ارى كْثيرْ م الفَرّيسيِّة والصَّدّوقيِّة جاِيينْ تَ يتْعَمَّذونْ، قالْلن: ”اولاد الحَيّاتْ، منْ وَرّاكنْ تَ تهْربونْ منْ غَضَب الجّاِييِ؟
بَقى سَوَوا ثَمَرْ يليق للتَّوبِة.
وْلا تفْتكْرونْ وتْقلونْ فَ قَلْبْكنْ: ’لنا أَب، ابْراهيمْ واِ أَبونا.‘ أَقلْكن: اَلله يتيِقْ منْ هَالحجاِير يسَي اولادْ لابْراهيمْ.
كْوا الفاسْ مَحْطوُطْ عَلى عَقب السّجَرْ. بَقى كلْ سجَرة ثَمَرْ كْوَيّس موُ تْسَي، تنْقطع وْتقَعْ ف النّارْ.
أنا أَعَمّذْكن بْمَي للتَّوبِة، بَسْ هاكْ لَ بَعْدي جاِييِ، أَقْوى منّي واِ، هاكْ لَ موُ مسْتَحقّ اَنا أَحْملْ صَولو، هاكْ تَ يعَمّذْكن بْروُح القدسْ والنّارْ،
هاكْ لَ رَفشو ف ايدو وينَقّي بيدَرو، ويلمّ الحنْطَة لَمَخازنو والتّبنْ يحْرقو بْنار موُ تنْطفي.“
بَسْ يوحَنّا ما خَلّاهُ، وْقالْ: ”أَنا بْحاجتكْ تَ تْعَمّذْني وانْتَ تجي لَعنْدي؟“
يَسوُعْ جاِوَبو قالْلو: ”خَلّي السَّعْ، منْ لَ كذاِ لازم نْتَمّمْ كلْ بر.“ وْهاك الوَقْتْ خَلّاهُ.
وَقْتْ لَ تْعَمَّذْ يَسوُعْ، راساً طَلَعْ م المَي وانْفَتَحْتْلو السَّما، وَارى روُح اَلله ناِزْلِة كَما الحَمامِة وْجَتْ عَلَيو.
وْجا صَوت م السَّما يقولْ: ”هذا واِ ابْني الحَبيبْ لَ فِيو فرحْتُ.“
هاك الوَقْتْ، يَسوُعْ انْساق بْروُح القدسْ للبَرّيِّة تَ يتْجَرَّبْ منْ إبْليسْ.
وصامْ أَرْبْعينْ يَومْ وَارْبْعينْ لَيلِة، وْف الآِخرْ جاعْ.
وْقَرَّبْ هاكْ لَ يجَرّب وْقالْلو: ”لَ ابْن اَلله أنْتَ، قَول تَ تْسيِرْ هَالحجاِير غْبَيزْ.“
وْهوّاِ رَدّ وْقالْلو: ”مَكْتوبْ: ’موُ بالّغْبَيزْ بَسّ يعيش الانْسانْ، بَلىِ بْكلْ كلْمِة تطْلَعْ منْ ثمّ اَلله.‘“
وْوَدّاهُ إبْليسْ لَ بَلَدْ القدس، وْوَقَّفوا عَلى كتْف الهَيكَلْ،
وْقالْلو: ”لَ ابْن اَلله أنْتَ، كبْ حالكْ لَتَحْتْ، منْ لَ مَكْتوُبْ واِ: ’يوَصّي مَلايكتو عَلَيك، وْعَلى ايدَينْ يحْملوك، بْشانْ لا تتْعَثوَرْ فَ حَجَر اجْركْ.‘“
يَسوُعْ قالْلو: ”مَكْتوبْ زاِ: ’لا تْجَرّب الرَّبْ إلهكْ.‘“
وْوَدّاهُ إبْليسْ لَ جَبَلْ عاِلي كْثير، وْوَرّاهُ كلْ مَماِلك الدّنْياِ وْعَظامتا
وْقالْلو: ”هَوذْ كلّنْ تَ اعْطيكْ ناِ لَ وَقَعتْ سَجَدْتْ لي.“
هاك الوَقْتْ يَسوُعْ قالْلو: ”روُحْ يا شيِطانْ: مَكْتوبْ: ’للرَّبْ إلهكْ تسْجد وْلهُ بْوَحْدو تعْبدْ.‘“
هاك الوَقْتْ خَلّاهُ إبْليس، وْمَلايكِة قَرَّبوا وْبَقى يخْدموهُ.
وْلَمَنْ يَسوُعْ سمعْ يوحَنّا تْسَلَّم، خَلّى وْراحْ للجَّليلْ.
وعاف النّاصْرَة وْجا سَكَن فَ كَفَرْناحومْ عَلى شاطي البَحرْ ف حْدود زَبوُلوُن وْنَفْتالي،
تَ يتمْ شي لَ انْقالْ باِشعْيا النَّبي لَ قالْ:
”أَرْضْ زَبوُلوُن وَارْضْ نَفْتالي، طَريِق البَحرْ، خَلْفْ نَهْر الارْدنْ، جَليل الامَمْ!
شَعْب القاِعدْ ف العتْمِة، نورْ قَوي أَرى، القاِعْدين فَ اَرْض المَوت وْفَيّاتو، نورْ نَوَّرْ عَلَينْ.“
ومناك الوَقْتْ، بَدا يَسوُعْ يكْرزْ ويقولْ: ”توبوا، منْ لَ قَرَّب مَلَكوت السَّماواتْ.“
وَقْتْ لَ كانْ يَسوُعْ يمْشي عَلى شاطي بَحْر الجَّليلْ، أَرى اثْنَينْ اخْوِة: شَمْعون لَ تْسَمّى بطْرسْ وَانْدَراوُسْ أَخوهُ ينَزْلون الشَّبَكاتْ ف البَحرْ، منْ لَ صيّاِدينْ كانوا.
وْقالْلنْ يَسوُعْ: ”تَعوا خَلْفي، تَ اسَويكنْ صيّاِدينْ ناِسْ.“
وْهنّاِ راساً عافوا شَبَكاتنْ وْراحوا خَلْفو.
وْلَمَنْ قَطَعْ منَونَكْ، أَرى اثْنَينْ اخْوِة غَيرنْ: يَعْقوب ابنْ زَبَدي وْيوحَنّا أَخوهُ ف السَّفّينِة مَع زَبَدي أَبوون يصَلحونْ شَبَكاتنْ. وساحْنْ يَسوُعْ.
وْهنّاِ راساً عافوا السَّفّينِة وَابوون وْراحوا خَلْفو.
وْيَسوُعْ كانْ يروُح وْيجي ف كلّ الجَّليلْ، يعَلّمْ ف مجاِمعنْ، وْيكْرزْ ببْشارة المَلَكوتْ، وْيشْفي كلْ وَجَع وْمَرَضْ ف الشَّعْبْ.
وانْسَمَعْ خَبَرو ف كلْ سوريّا، وْجابولو كلّ الّمْوَجَّعينْ بامْراضْ مخْتلفِة، والّمْعَذَّبينْ منْ شَياطينْ، والّمْصَرَّعينْ والّمْكَرْسَحين، وْشَفاهنْ.
وْراحْ خَلْفو ناِس كْثيرْ م الجَّليلْ، وْم العَشرْ مدن، وْم القدْسْ، والياهوديِّة، وْخَلْف نَهْر الارْدنْ.
وْفَتَح ثمّو يعَلّمنْ، قالْ:
”هَنيّة المحْتازينْ لَالله بالرّوُحْ: لهنْ واِ مَلَكوت السَّماواتْ.
هَنيّة الحَزانىِ: هنّاِ تَ يتْعَزَّونْ.
هَنيّة المتْواضْعينْ: هنّاِ تَ يورَثون الاَرْضْ.
هَنيّة الجَّواعىِ والعَطاشيِ للبرْ: هنّاِ تَ يشْبَعونْ.
هَنيّة الرَّحومينْ: عَلَينْ تَ تْكونْ الرَّحْمِة.
هَنيّة لَ قَلْبنْ طاهرْ: هنّاِ تَ يرَون اَلله.
هَنيّة لَ يسَون سَلام: اولاد اَلله تَ يتْسَمَّونْ.
هَنيّة لَ ينْطهْدونْ لَخاطرْ البرْ: لهنْ واِ مَلَكوت السَّماواتْ.
”هَنيّتكنْ لَمَنْ يهينوكن وْيضْطهْدوكنْ ويقولونْ عَلَيكنْ كلْ كلْمِة عاطْلِة بالگذْبْ لَخاطري.
هاك الوَقْتْ افْرَحوا وْهَلْهلوا، منْ لَ أَجرْكن گْبير واِ ف السَّماواتْ، منْ لَ كذاِ اضْطَهَدوا الاَنْبِيا قَبلْكنْ.
”أنْتنْ واِ ملْح الاَرْضْ. لَ صارْ الملْحْ بَلا طَعْمِة بَلا فَكاهَة، فَ أَيشْ تَ يتْمَلَّحْ؟ لَ شي موُ ينْفَعْ غَيرْ تَ ينْكَبْ بَرّا وْينْداسْ م النّاِسْ.
أنْتنْ واِ نور الدّنْياِ. موُ تْتيِقْ تتْخَبّا مَدينِة مْعَمَّرَة عَلى جَبَلْ.
وْموُ يشعلون سْراجْ ويحطّوهُ تَحْتْ كَيلْ، بَلىِ عَلى كرْسي الضَّو ويضَوّي لَ كلْ لَنّاِ ف البَيتْ.
كذاِ خَلّي يضَوّي ضَوكنْ قدّام النّاِسْ، تَ يرَون اعْمالْكن الصّالحَة ويسَبْحونْ لاَبوكنْ لَ ف السَّماواتْ.
”لا تفْتكْرونْ جيتُ تَ ابَطّل النّاموسْ يا الاَنْبِيا. ما جيتُ تَ ابَطّلْ، بَلىِ تَ اتَمّمْ.
الحَقْ أَقولْكنْ: دي لَمَنْ تْزول السَّما والاَرْضْ، نقْطَة وحْدِة يا شَخْطَة موُ تزولْ م النّاموسْ دي لَمَنْ الكلّ يتمْ.
بَقى كلْ منْ يبَطّلْ وحْدِة منْ هَالوَصيّات الّزْغار، وْكذاِ يعَلّم النّاِسْ، ناقصْ تَ يتْسَمّى فَ مَلَكوت السَّماواتْ. بَسْ كلْ واِحدْ يعْمَلْ ويعَلّمْ، هاذْ گْبير تَ يتْسَمّى فَ مَلَكوت السَّماواتْ.
منْ لَ اقولْكنْ: لَ موُ يكثَرْ برْكنْ أَكْثَرْ منْ برّ مْعَلمين النّاموسْ والفَرّيسيِّة، موُ تدْخلونْ مَلَكوت السَّماواتْ.
”سمعْتن انْقالْ لَ ناِس الاَوَّلْ: لا تقْتلْ! وَاينا لَ يقْتلْ يسْتَحقّ الحكمْ.
بَسّ اَنا أَقولْكنْ: كلْ واِحدْ يغْضَبْ عَلى أَخوهُ بَلا سَبَبْ يقَعْ تَحْت الحكمْ. وْلَ يقلْلو: ’راقا،‘ يسْتَحقْ حكم المَجْمَع، وْلَ يقول ’اَحْمَقْ،‘ يسْتَحقّ جْهَنَّم النّارْ.
بَقى لَ جبْتْ قَرْبانكْ للمَذْبَح، وْهَونَكْ جا لَ بالكْ أَخوكْ لَ كلْبَقى فَ قَلْبو منّكْ،
خَلّي قَرْبانكْ هَونَكْ قدّام المَذْبَح، وْروُح ف الاَوَّل تْصالَحْ مَع اَخوك، وْبَعْدا تَعا قَدّمْ قَرْبانكْ.
خَفيفْ اتّفقْ مَع المدّعي عَلَيكْ وانْتَ بَعدْ مَعو ف الطَّريِقْ، بْشانْ لا يسَلّمك المدّعي للقاضي، والقاضي يسَلّمكْ للجّابي، وْتقَعْ ف الحَبْسْ.
الحَقْ أَقولْ لكْ: موُ تطْلَعْ منْ هَونَكْ لَ موُ تعْطي آِخرْ فلْسْ عَلَيكْ.
”وْسمعْتن انْقالْ: ’لا تزْني.‘
بَسّ اَنا أَقولْكنْ: كلْ واِحدْ يطَلّعْ فَ مَرَة تَ يشْتهِيا، راساً يزْني فَ قَلْبو.
بَقى لَ كانْ عَينك اليَمين تْعَثورك، اقْلَعا وْكبّا لَبْعيدْ منّكْ، منْ لَ أَحْسَنْ لك واِ يتْتَوبَلْ عضو واِحدْ منْ جَسَدك، وْلا جَسَدكْ كلّو يقَعْ ف جْهَنَّمْ.
وْلَ كانْ ايدك اليَمين تْعَثْورك، اقْطَعا وْكبّا منّكْ، منْ لَ أَحْسَنْ لك يتْتَوبَلْ عضو واِحدْ منْ جَسَدك وْلا جَسَدك كلّو يقَعْ ف جْهَنَّمْ.
بَسّ اَنا أَقولْكنْ: كلْ منْ يطَلّقْ مَرَتو لَسَبَبْ غَير الزّنىِ، يسَوَيا تَ تزْني. وْلَ ياخذ مْطَلَّقَة يزْني.
”وْسمعْتن انْقال لَ ناِس الاَوَّلْ: ’لا تحْلف وْترْجَع ف حلْفانكْ، لازم تْسَي للرَّبْ شي لَ حَلَفْتْ تَ تْسَي.‘
بَسّ اَنا أَقولْكنْ: لا تحْلفونْ أَبَدْ، لا بالسَّما منْ لَ كرْسي اَلله ياِ،
وْلا بالاَرْضْ منْ لَيّاِ موُضَعْ دَوسة اجْرَيو، وْلا بالقدْسْ منْ لَيّاِ مَدينة المَلكْ العَظيمْ.
وْلا بْراسكْ تحْلفْ، منْ لَ موُ تْتيِق تْسَي فِيو شَعْرَة وحْدِة سَودا يا بَيضا.
خَلّي كَلامْكن يكون ’أيِ أيِ.‘ يا ’لا لا.‘ وْشي لَوّاِ أَكْثَرْ منْ هَوذْ م الشَّرّيرْ واِ.
”سمعْتن انْقالْ: ’عَين بْعَين وْضرْس بْضرْسْ.‘
بَسّ اَنا أَقولْكنْ: لا تْقومونْ ف وچّ الشَّرّيرْ. لَ يضْرَبكْ عَلى خَدّك اليَمينْ، ديرلو اللاخْ زاِ.
وْلَ يريدْ يوَدّيك للمَحْكَمِة بْشان يشَلّحكْ قَميسكْ، عَبايتكْ زاِ خَلّيلو ياِ.
منْ لَ يسَخّركْ ميلْ واِحدْ، روُحْ مَعو اثْنَينْ.
منْ لَ يطْلبْ منّك، اعْطِيو. وْلَ يريدْ يتدَيَّنْ منّكْ، لا تْردّو.
”سمعْتن انقالْ: ’حبْ قَرايبك وابْغَضْ عَدوكْ.‘
بَسّ اَنا أَقولْكنْ: حبّوا عدْوانْكنْ، باِرْكوا عَلى لَ يتْنَعّلْ عَلَيكنْ، وْسَوَوا كْوَيّسْ لَهاذْ لَ يبْغَضْكن، وْصَلَّوا بْشانْ هَوذْ لَ يغْصبوكن وْيضْطهْدوكنْ،
بْشان تْكونون اولادْ أَبوكن السَّماوي هاكْ لَ يخَلّي شَمْسو تزْرقْ عَ الصالْحينْ والطّالْحينْ، وينَزّلْ مَطَرو عَ البارّينْ والآثْمينْ.
بَقى لَ كان تْحبّونْ هَوكْ لَ يحبّوكنْ، أَيشْ أَجرْ لكنْ؟ موُ كْوا لَ يلمّون الضَّرايبْ زاِ هاي نَفْسا يسَونْ؟
وْلَ كان تْسَلْمونْ عَلى أخوتْكنْ بَسْ، أَيشْ زاِيدْ فوُق العادِة تْسَونْ؟ موُ كْوا هَوكْ لَ يلمّون الضَّرايب زاِ هاي نَفْسا يسَونْ؟
بَقى أنْتنْ كونوا كامْلينْ كَما لَوّاِ أَبوكن السَّماوي كاملْ.
”طَلْعوا لَسَدَقتْكنْ، لا تْسَوا قدّام النّاِسْ لَخاطرْ يرَوكن، والّا واِ أَجرْ ما لكنْ عنْد اَبوكن لَ ف السَّماواتْ.
بَقى أَيمَتْ لَ سَيتْ سَدَقَة، لا تْخَلّي يدقّونْ زرْنايِة قدّامكْ، كَما لَ يسَون هَوك الّمْنافْقينْ ف المجاِمعْ والطّرْقْات بْشانْ يوصفوون النّاِسْ. الحَقْ أَقولْكنْ: هَوكْ أَخَذوا أَجْرنْ.
بَسّ انْتَ وَقْتْ لَ تْسَي سَدَقَة، لا تْخَلّي شْمالك تعْرفْ أَيشْ تْسَي يَمينكْ.
بْشان تْكونْ سَدَقتك بالخفْيِة، وَابوكْ لَ يرى أَيشْ يسيِر بالخفْيِة، هوّاِ تَ يكافيكْ قدّام العَينْ.
”وْلَمَنْ تْصَلَّي لا تْكونْ كَما الّمْنافْقينْ لَ يحبّون يقمون يصَلَّونْ ف المجاِمع وْقَراني الطّرْقْات بْشان يرَوون النّاِسْ. الحَقّ اَقولْكنْ هَوك أَخَذوا أَجْرنْ.
بَسّ انْتَ أَيمَتْ لَ صَلَّيت، ادْخل لَ أوُدتكْ واقْفل البابْ عَلَيك، وْصَلّي لاَبوكْ لَ ف الخفْيِة، وَابوك لَ يرى أَيشْ يسيِرْ ف الخفْيِة، هوّاِ تَ يكافيك اَشكَرا قدّام العَينْ.
وْلَمَنْ تْصَلَّونْ، لا تْطَولونْ كَلامْ فاضي كَما الوَثَنيِّة لَ يقولونْ بَلْكي بْكثْرة الكَلامْ ينْسمعْلنْ.
بَقى لا تتْشَبَّهونْ فِينْ، منْ لَ يعْرفْ أَبوكنْ أَيشْ يلْزَمْكنْ قَبلْ لَ تطْلبونْ منّو.
”كذاِ بَقى صَلَّوا أنْتنْ: أَبونا لَ ف السَّماواتْ! يتقَدَّس اسْمكْ،
يجي مَلَكوتك، تْكونْ مَشيّتكْ، كَما لَيّاِ ف السَّما نَفس الشِّي عَ الاَرْضْ.
اعْطينا غْبَيزْ لَ يكْفينا اليَومْ.
وسامحْنا عَلى ذْنوبْنا كَما لَ نحْناِ زاِ سامَحْنا غَيرنْا عَلى ذْنوبنْ فَ حَقْنا.
”بَقى لَ سامَحْتن النّاِسْ عَلى ذْنوبنْ، أَبوكن السَّماوي زاِ تَ يسامحْكنْ.
بَسْ لَ ما سامَحْتن النّاِسْ، أَبوكنْ زاِ موُ يسامحْكنْ عَلى ذْنوبْكنْ.
”وْوَقْتْ لَ تْصومون لا تْكنونْ عَبوسينْ كَما الّمْنافْقينْ لَ يقْلبونْ وچّن بْشان يوَرَّونْ روُحنْ للنّاِسْ صايمينْ ناِ. الحَقْ أَقولْكنْ هَوكْ أَخَذوا أَجْرنْ.
أنْتَ وَقْتْ لَ تْصومْ، خَسّلْ وچّكْ وامْشَحْ راسكْ بالعطرْ،
بْشانْ لا تْبَيّنْ لأحَّدْ صايمْ غَيرْ لاَبوكْ لَ ف الخفْيِة، وَابوكْ لَ يرى ف الخفْيِة، هوّاِ تَ يكافيكْ.
”لا تكْنزولْكن كْنوزْ ف الاَرْضْ، موُضَعْ لَ سوس وْآِكلِة يخَرْبون، وْحَراميِّة ينْقبون وْيشْبطونْ.
بَلىِ اكْنزولْكن كْنوزْ ف السَّما، موُضَعْ لَ ما في لا سوسْ تَ يسَوّسن وْلا آِكْلِة تَ تاكلن، وْلا حَراميِّة تَ تنْقب وْتشْبطنْ.
منْ لَ موُضَعْ لَوّاِ كَنْزْكنْ، هَونَكْ واِ قَلْبْكنْ زاِ.
”سْراج الجَّسَدْ ياِ العَينْ. بَقى لَ كانتْ عَينكْ بَسيطَة، جَسَدكْ كلّو زاِ ضَوي يكونْ.
وْلَ كانتْ عَينكْ شَرّيرَة، جَسَدك كلّو عتْمِة يكونْ. بَقى لَ كانْ ضَو لَ فيكْ عتْمِة، عتْمتكْ أَشْقَدْ تَ تْكونْ؟
”أحَّدْ موُ يتيِقْ يخْدمْ سَيّدَينْ، يا يكْرَهْ واِحدْ ويحبّ اللاخْ، يا يحْترمْ واِحدْ وْيحْتقرْ اللاخْ. موُ تْتيِقونْ تتْعَبَّدونْ لَالله والمالْ.
منْ هاي أَقولْكنْ: لا تنْهَمّونْ لَ نَفسْكنْ أَيشْ تاكْلون وَايشْ تشْرَبون، وْلا لَ جَسَدْكنْ أَيشْ تلْبسونْ. لَيشْ النَّفس موُ أَحْسَنْ م الاَكلْ ياِ، والجَّسَدْ م اللبْسْ؟
طَلْعوا ف طْيوُر السَّما، لا يزْرَعون وْلا يحْصدون وْلا يخْزنونْ، وَابوكن السَّماوي يرْزقنْ أَكْلنْ. وْموُ كْوا أنْتن أَحْسَنْ منّنْ انْتنْ؟
وْمنْ واِ منْكنْ وَقْتْ لَ ينْهَمّ يتيِقْ يزيدْ عَلى قامتو ذْراع واِحدْ يا عَلى عمْرو شْوَيِّة وَقْتْ؟
وهَمّ اللبْسْ لَيشْ تاكْلونْ؟ طَلْعوا زْهوُر البَرّيِّة أَشْوَنْ يگْبَرونْ، لا يتْعَبون وْلا يغْزلونْ.
أَقلْكن: وْلا سْليِمانْ ف كلْ عزّو لبسْ كَما وحْدِة منّنْ.
بَقى لَ حَشيش الچّوُل لَوّاِ اليَومْ وْغَداِ يقَعْ ف التَّنّوُر اَلله كذاِ يلَبّسو، أنْتنْ موُ اَفْرَضْ بكْثيرْ أنْتنْ يا قَليلين ايمانْ؟
بَقى لا تاكْلونْ هَمْ وتْقلونْ: ’أَيشْ تَ ناكلْ وَايشْ تَ نشْرَبْ وَايشْ تَ نلْبسْ؟‘
هَالمَسايلْ كلّا أمَم الدّنْياِ الوَثَنيِّة يطْلبووا، بَسْ أنْتنْ أَبوكن السَّماوي يعْرفْ لكنْ زاِ تلْزَمْ هاي كلا.
اطْلبوا قَبلْ كلْ شي مَلَكوت اَلله وْبرّو، وْهاي كلّا تَ تنْزاد لْكنْ.
لا تاكْلونْ هَمْ غَداِ. غَداِ ياكلْ هَمْ روُحو: اليَومْ شَرْ لَ فِيو يكْفيو.
”لا تحْكمونْ عَلى أحَّدْ، موُ ينْحكمْ عَلَيكنْ:
بْحكمْ لَ تحْكمونْ ينْحكمْ عَلَيكنْ، وبْكَيلْ لَ تْكيلونْ ينْكال لْكنْ.
لَيشْ ترى القصْلايِة لَ فَ عَينْ أَخوك، وْقرْمة لَ فَ عَينكْ موُ تْفَسّرْ؟
وَاشْوَن تْقول لاخوكْ: ’خَلّي تَ اطاِلع القصْلايِة منْ عَينك.‘ وْهاي قرْمِة فَ عَينكْ؟
يا مْنافقْ، طاِلعْ أَوَّلْ شي القرْمِة منْ عَينك، وْهاك الوَقْتْ تَ تْفَسّر تْطاِلع القصْلايِة منْ عَينْ أَخوكْ.
”لا تعْطَونْ شي لَوّاِ مْقَدَّسْ للْكلْاِب، وْلا تْكبّونْ جَواهرْكنْ قدّام الخناِزير بْشانْ لا يدَوسوونْ باجْرَين، وْينْدارون يشَطْفوكنْ.
”اطْلبوا، تنْعَطَونْ. دَوروا، ترَونْ. دقّوا، ينْفتح لْكنْ:
كلْ واِحدْ لَ يطْلبْ، ياخذ. وْلَ يدَوّرْ، يرى. وَاينا لَ يدقْ ينْفتحْلو.
وْلَ طَلَبْ منّو سَمَكِة، حَيِّة يناِولو؟
بَقى لَ كنْتنْ أنْتنْ لَ شَرّيرين أنْتنْ تعْرفونْ تعْطَونْ لاولادْكنْ عَطيّاتْ خَيرْ، أَشْقَدْ بَقى بالاَكْثَرْ أَبوكن السَّماوي يعْطي خَيراتْ لَوذْ لَ يطْلبونْ منّو.
كلْ شي لَ تْريدونْ تَ يسَولْكن النّاِسْ، كذاِ أنْتنْ زاِ سَولنْ، منْ لَ هاي ياِ النّاموسْ والاَنْبِيا.
”ادْخلوا منْ باب الذَّيّقْ، منْ لَ عَريِضْ واِ الباب، وْوَسيِعْ واِ الطَّريِقْ لَ يوَدّي للتَّوبَلِة، وكْثيرْ ناِ هَوذْ لَ يروُحونْ فِيو.
أَيشْ بابْ ذَيّق وْطَريِقْ ذَيّقْ صَعْبْ هاذْ لَ يوَدّي للحَياة، وقْلَيلْ ناِ هَوذْ لَ يرَوهُ.
”بالْكنْ وايّاكنْ م الاَنْبِيا الگذّاِبينْ لَ يجَوكنْ ف لبْسْ خواِريفْ، بَسْ منْ جَوّا ذْيوبِة مفْترْسِة ناِ.
منْ ثَمَرنْ تعْرفوونْ. لَيشْ يقْطفونْ م الشَّوكْ عنبْ؟ والّا م القَرْطَبْ تينْ؟
وْكذاِ كلْ سجَرَة طَيبِة، ثَمَرْ كْوَيّس تْسَي، وْسجَرَة الرَّديِّة، ثَمَرْ رَدي تْسَي.
سجَرَة الطَّيبِة موُ تْتيِق تْسَي ثَمَرْ رَدي، وْلا سجَرَة الرَّديِّة ثَمَرْ طَيّبْ.
كلْ سجَرَة موُ تْسَي ثَمَرْ طَيّبْ، تنْقطع وْتقَعْ ف النّارْ.
بَقى منْ ثَمَرنْ تعْرفوونْ.
”موُ كلْ لَ يقولْ لي: ’يا رَبْ، يا رَبْ،‘ يدْخلْ مَلَكوت السَّماواتْ، بَلىِ لَ يسَي إرادة أَبوي لَ ف السَّماواتْ.
كْثيرْ تَ يقلولي فاك اليَومْ: ’يا رَبْ، يا رَبْ، موُ باسْمك تْنَبَّينا؟ وْباسْمكْ شَياطينْ طاِلَعْنا؟ وْباسْمكْ عَجايبْ كْثيرْ سَوَينا؟‘
وْهاك الوَقْتْ تَ اقللن بْصَراحَة: أَبَدْ ما عَرَفْتوكنْ. بَعْدوا منّي يا عَبيد الإثمْ!
”بَقى كلْ لَ يسْمَعْ كَلامي هاذْ ويسَيو، يشْبَه زَلَمِة حَكيمْ بَنى بَيتو عَلى كافْ حَجَرْ.
وْنزل المَطَر وْجَوا الّنْهوُرَة وْقامْ الهَوا والقلْعان، وْضَرَبوا هاك البَيتْ، وْما وَقَعْ، منْ لَ أَساساتو عَلى كافْ حَجَرْ كانْ ك انْحَطّتْ.
وْكلْ منْ لَ يسْمَعْ كَلامي هاذْ وْموُ يسَيو، يشْبَه زَلَمِة غَشيمْ عَمَّرْ بَيتو عَ الرَّملْ.
وْنزل المَطَر وْجَوا الّنْهوُرَة وْقامْ الهَوا والقلْعان، وضَرَبوا هاك البَيتْ، وْوَقَع، وْوَقْعتو كات گْبيرِة.“
وَقْتْ لَ خَلَّصْ يَسوُعْ كَلامو هاذْ، مَبْهوُتين كانوا لَمّات النّاِسْ منْ تَعْليمو.
منْ لَ كانْ يعَلّمنْ كَما واِحدْ صاحبْ سلْطَة، موُ كَما مْعَلمين النّاموسْ تَبَعنْ والفَرّيسيِّة.
وْلَمَنْ نزلْ م الجَّبَلْ، ناِس كْثير قَفلاتْ قَفلاتْ مشْيوا خَلْفو.
والّا واِحدْ اَبْرَصْ جا سَجَدْلو، وْقالْ: ”سَيّدي! لَ رَدْت تْتيِق تْطَهّرني منْ بَرَصي.“
وْمَدّ ايدو يَسوُعْ وْجَسّو، وْقالْ: ”أَريد، اطْهَرْ!“. وْفَ ساعتا طهرْ منْ بَرَصو.
وْيَسوُعْ قالْلو: ”بالكْ وايّاك تْقولْ لاَحَّدْ. بَلىِ روُحْ رَوّي روُحكْ للكَهَنَة، وْقَدّم قرْبانْ كَما لَ وَصّى موسى، تَ يكونْ شَهادِة عنْدنْ.“
وَقْتْ لَ دَخَلْ يَسوُعْ لَ كَفَرْناحومْ، قَرَّبْ لَعنْدو ضابطْ وتْوَسَّلْلو
وْقالْلو: ”سَيّدي، غْلامي واقعْ ف البَيتْ ومْكَرْسَحْ وكْثيرْ كْثيرْ يتْوَجَّعْ.“
يَسوُعْ قالْلو: ”اَنا تَ آجي أَشْفِيو.“
رَدْ هاك الضّابط وْقالْلو: ”سَيّدي، أَنا موُ اسْتاِهلْ تدْخلْ تَحْتْ سَقْفْ بَيتي. بَلىِ بَسْ كلْمِة قَولْ، تَ يتْعَدَّل غْلامي.
منْ لَ انا زاِ زَلَمِة مامورْ حكومِة تَحْت سلْطَة اَنا، وفي تَحْت ايدي عَسْكَرْ: أَقولْ لاذْ: ’روُح‘ يروُح وْللاخْ: ’تَعانْ‘ يجي، وْلَعَبْدي: ’سَي هاي‘ ويسَي.“
بَقى أَقولْكنْ: كْثير تَ يجَونْ م الشَّرقْ وْم الغَرب وْينْتَكَونْ مَع ابْراهيمْ واسْحاق وْيَعْقوبْ فَ مَلَكوت السَّماواتْ.
واولاد المَلَكوتْ تَ يطْلَعونْ لَ العتْمِة البرّانيِّة. هَونَكْ تَ يكون البكا وْسَكّ الاضْراسْ.“
وْقالْ يَسوُعْ لاك الضّابطْ: ”روُحْ، كَما لَ آمَنْتْ، خَلّي يكونْ لكْ.“ وْف ساعتا تْعَدَّل غْلامو.
وْجا يَسوُعْ لَ بَيتْ شَمْعونْ، وَارى حَماِتو مْشَطَّحَة كلْمسْكتا حمِّة.
وجَسّ ايدا، وْفَلَّتتا الحمِّة. وْقامْ تْ تخْدمنْ.
وَقْتْ لَ صارتْ المَسا جابوا لَ قدّامو كْثيرْ منَوذْ لَ فِينْ شَياطينْ، و طاِلع شَياطينن بْكلْمِة، وْكلّ المَراضىِ شَفاهنْ.
تَ يتمْ شي لَ انْقالْ باِشعْيا النَّبي لَ قالْ: ”هوّاِ ياخذ اوجاعْنا وامْراضْنا يشيلا.“
وَقْتْ لَ ارى يَسوُعْ لَمّاتْ ناِس گْبيرِة حَولو حَوالَيو، أَمَرْ تَ يقْطَعون البَحرْ لَ صوُب اللاخْ.
وْقَرَّبْ واِحدْ منْ مْعَلْمين النّاموسْ وْقالْلو: ”مْعَلّمْ! تَ آجي خَلْفكْ لاَينْ لَ تْروُحْ.“
يَسوُعْ قالْلو: ”الثّعاِلبْ لهن جْحوُرَة، وطْيوُر السَّما عْشوشِة، بَسّ ابْن الانْسانْ مالو موُضَعْ تَ يسْندْ راسو.“
واِحدْ لخْ منْ تَلاميذو قالْلو: ”سَيّدي، اعْطيني أذنْ تَ اروُحْ أَوَّلْ شي أَقبر اَبوي.“
يَسوُعْ قالْلو: ”تَعانْ خَلْفي وْعيف المَيتينْ يقْبرونْ مَيتيننْ.“
وَقْتْ لَ طَلَعْ يَسوُعْ للسَّفّينِة، طَلَعوا مَعو تَلاميذو.
وْف البَحرْ قامْ عَلَينْ هَوا وْقلْعانْ، والمَوجْ كانْ يغَطّي السَّفّينِة، بَسْ يَسوُعْ ناِيمْ كانْ.
وْقَرَّبوا تَلاميذو يقاِعْدوهُ م النَّومْ، ويقولونْ: ”سَيّدْنا، نَجّينا! وَقْتْ ونتْتَوبَل.“
يَسوُعْ قالْلنْ: ”لَيشْ خَوّيفين انْتنْ يا قَليلين ايمانْ؟“ هاك الوَقْتْ، قامْ وْزَعَقْ عَ الزَّوبَعَة والبَحر، وْصارْ هدو عَجيب وْما بَقْ لا هَوا وْلا هَبيبْ.
و هَوك النّاِس تْعَجَّبوا وْقالوا: ”منْ واِ هاذْ؟ حتّى الزّواِبع والبَحرْ يسْمَعولو.“
وْلَمَنْ جا يَسوُعْ لَ شاطي اللاخْ، لَ ديرة الجَّدريِّة، طَلَعوا قدّامو اثْنَينْ مْجَنَّينْ فِينْ شَياطينْ، طالْعينْ م الّقْبوُرْ، وكْثيرْ شَرّيرينْ كانوا، منْ شَرّنْ أحَّدْ ما كانْ يسْتَرجي يفوتْ فاك الطَّريِقْ.
وْزَعَقوا قالوا: ”أَيشْ بينْنا وْبَينكْ يا يَسوُع ابْن اَلله؟ جيتْ لَون قَبل الوَقْتْ تَ تْعَذّبْنا؟“
وْكانْ في بْعيدْ منّنْ كَرْية خناِزير كْثيرْ يرْعَونْ.
وتْوَسَّلوا الشَّياطينْ لَ يَسوُع، وْقالولو: ”لَ تَ تْطاِلعْنا، خَلّينا نْروُحْ لَ كَرية الخناِزيرْ.“
يَسوُعْ قالْلنْ: ”روُحوا!“ وْراساً طَلَعوا وْدَخَلوا ف الخناِزير، وْكلْ هاك الكَريِة هَجّتْ ساِوي لَ فوُقْ لَ راس الجَّبَلْ، وْوَقَعوا ف البَحر وْماتوا ف المَي.
وْهَوك الرّعْواِنْ لَ كانْ يرَعَّونْ، هَرَبوا وْراحوا للبَلَدْ وْحَكَوا عَلى كلْ شي لَ صار، وْعَلَوك الّمْجَنَّينْ.
وْطَلَعْ كلّ البَلَدْ لَ قدّامْ يَسوُعْ. وْلَمَنْ أَرَوهُ تْوَسَّلولو تَ يروُحْ منْ أَراضيينْ.
وْطَلَعْ للسَّفّينِة وقَطَع وْجا لَ بَلَدو.
وْجابولو مْكَرسَح مْشَطَّحْ عَلى تَخْتْ. وَارى يَسوُعْ إيمانن، وْقال لاك الّمْكَرْسَحْ: ”قَوّي قَلْبك ابْني! خَطِيّاتكْ مَغْفوُرَة“
ناِسْ منْ مْعَلْمين النّاموسْ قالوا فَ قَلْبنْ: ”هاذْ يقولْ كَلامْ كفرْ.“
يَسوُعْ عَرَفْ أَيشْ يفْتكْرونْ، قامْ قالْلنْ: ”لَيشْ تفْتكْرون افْتكاراتْ رَديِّة فَ قَلْبْكنْ؟
أَينا أَهْيَنْ: واِحد يقولْ: ’خَطِيّاتكْ مَغْفوُرَة‘ والّا يقولْ: ’قوم امْشي‘؟
وْقامْ راحْ لَ بَيتو.
وَقْتْ لَ ارَوا هَوكْ لَمّات النّاِسْ، خافوا وْسَبَّحوا لَالله لَ عَطى سلْطَة كَما هاي للبَشَرْ.
وَقْتْ لَ فاتْ يَسوُعْ منَونَك، أَرى زَلَمِة قاِعدْ ف موُضَعْ هَوذْ لَ يلمّون الضَّرايب اسْمو مَتّى، وْقالْلو: ”تَعانْ خَلْفي.“ وْقامْ راحْ خَلْفو.
وْهنّاِ منْتكْيينْ ف البَيتْ، جَوا ناِس كْثيرْ منْ هَوذْ لَ يلمّون الضَّرايب وْخاطْيينْ وانْتَكَوا مَعْ يَسوُع وْتَلاميذو.
لَمَنْ الفَرّيسيِّة أَرَوا، قالوا لَتَلاميذو: ”لَيشْ مَعْ هَوذْ لَ يلمّون الضَّرايبْ والخاطْيينْ ياكل مْعَلّمْكنْ؟“
يَسوُعْ وَقْتْ لَ سمعْ قالْلنْ: ”الموُ مَراضىِ موُ يريدْلنْ حَكيمْ، بَلىِ المَراضىِ يريدْلنْ.
روُحوا تْعَلَّموا وافْتهْموا أَيشْ واِ قَول الرَّبْ: ’أَريدْ رَحْمِة موُ ذَبيحَة.‘ أَنا ما جيتُ تَ ادْعي بارّينْ، بَلىِ خاطْيينْ.“
هاك الوَقْتْ، جَوا لَعنْدو تَلاميذْ يوحَنّا وْقالولو: ”لَيشْ نحْناِ والفَرّيسيِّة نصوم كْثيرْ، وتَلاميذكْ موُ يصومونْ؟“
يَسوُعْ قالْلنْ: ”لَيش يتيِقونْ ناِس العرْس يصومون مْقَد لَوّاِ الخَتَنْ مَعنْ؟ بَسْ جايِة إيّاِمْ فِيا ينْأخَذ الخَتَنْ منّن، وْهاك الوَقْتْ تَ يصومونْ.
أحَّدْ موُ يحطْ رقْعَة جْديدِة عَلى لبسْ بالي، والّا واِ رقْعة الّجْديدِة تَ تنْتفْ م اللبْسْ، ويسيِرْ موُضَع الهاِري أَگْبَرْ.
وْموُ يتْلَونْ خَمر الّجْديدْ ف قرَبْ بالْيِة، والّا واِ القرَبْ تَ تنْشرطْ، والخَمرْ ينْچفخْ والقرَبْ تخْرَبْ وتْسيِرْ للكَبْ. بَلىِ يتْلَونْ خَمر الّجْديدْ ف قرَب جْديدِة، واثْنَيننْ ينْحفْظونْ.“
وْهوّاِ كذاِ قايمْ يحْكي مَعنْ، جا واِحدْ م الّگْباريِّة وْقالْ: ”السَّعْ ماتتْ بنْتي. تَعانْ حطّ ايدكْ عَلَيا تَ تْطيبْ.“
وْقامْ يَسوُع وْتَلاميذو وْراحوا خَلْفو.
والّا مَرَة كانْ مَعا نَزيفْ دَمْ منْ اثْناعشْ سَنِة جَتْ منْ خَلْفو وْدَقّتْ رَدّة زْبونو.
منْ لَ قالتْ فَ قَلْبا: ”هَمن يكونْ بَسّ زْبونو أَدقْ، تَ اتْعَدَّلْ.“
وانْدارْ يَسوُعْ وَاراها وْقالْلا: ”قَوَّي قَلْبْكِ بنْتي! إيمانْكِ خَلَّصْكِ.“ وتْعَدَّلتْ هاك المَرَة راساً منْ هاك السّاعَة.
وْجا يَسوُعْ لَ بَيتْ هَالزَّلَمِة الّگْبيرْ، وَارى الزّماِرين وْلَمّاتْ ناِسْ قايمِة قاِعْدِة.
وْقالْلنْ: ”روُحوا! البنْتْ ما كلْماتتْ، بَلىِ ناِيمِة ياِ.“ وْبَقى يذْحَكونْ عَلَيو.
وْلَمَنْ طاِلَعْ لَمّات النّاِسْ، دَخَلْ مسكا منْ ايدا وْقامت البنْتْ.
وْطَلَعْ هَالخَبَرْ فاك الاَرْضْ كلّا.
وْلَمَنْ فاتْ يَسوُعْ منَونَك، لحْقوهُ اثْنَينْ عَمايِة يسيِحونْ ويقولونْ ”اشْفقْ عَلَينا ابنْ داهودْ!“
وْلَمَنْ جا للبَيتْ، قَرَّبوا عَلَيو هَوك العَمايِة. يَسوُعْ قالْلنْ: ”تْآمنون اَتيِق اَسَي هاي.“ قالولو: ”نَعمْ سَيّدْنا.“
هاك الوَقْتْ جَسْ عَينَين وْقالْ: ”كَما لَ آمَنْتنْ، خَلّي يكون لْكنْ“.
وْراساً تْفَتَّحوا عَينَينْ. ونَبَّهنْ يَسوُع بْقوِّة وْقالْ: ”طَلْعوا! بالْكنْ وايّاكنْ أحَّدْ يعْرفْ.“
بَلىِ هنّاِ طَلَعوا نَشَروا الخَبَرْ ف كلْ هاك الاَرْضْ.
وْلَمَنْ طَلَعْ يَسوُعْ، جابولو اَخْرَسْ فِيو شيِطانْ.
وْمنْ دَقيِقَة لَ طَلَع الشّيِطانْ، قَچَمْ هاك الاخْرَسْ. وتْعَجَّبوا لَمّات النّاِس، وْقالوا: ”أَبَدْ ما انْأَرى كذاِ شي ف اسْرائيلْ.“
بَسّ الفَرّيسيِّة كان يقولون: ”بْرَيّس الشَّياطين يطاِلع الشَّياطينْ.“
وْكانْ يدوُرْ يَسوُعْ ف كلّ الّبْلادْ والّضْياعْ، ويعَلّمْ ف مجاِمعنْ وْيكْرزْ ببْشارة المَلَكوت وْيشْفي منْ كلْ مَرَض وْعلِّة.
وْقالْ لَتَلاميذو: ”الّحْصاد كْثيرْ والشَّغّيلِة قْلَيلْ.
بَقى تْوَسَّلوا لَ صاحب الّحْصادْ تَ يطاِلعْ شَغّيلِة لَ حْصادو.“
وْساحْ تَلاميذو الاثْناعش وْعَطاهن سلْطَة عَلى ارْواح النّجْسِة، تَ يطاِلعون وْيشْفَونْ منْ كلْ وَجَع وْعلِّة.
وْهاي ياِ اساِمي الاثْناعشْ رَسولْ: أَوَّلنْ شَمْعونْ لَ يقولولو بطْرسْ وَانْدَراوُسْ أَخوهُ وْيَعْقوب ابنْ زَبَدي وْيوحَنّا أَخوهُ.
وفيلبُّس وْبَرْتلْماوُس، وْتوما وْمَتّى جابي الضَّرايب، وْيَعْقوب ابنْ حَلْفى وْلابي لَ تْسَمّى تَدّاوُسْ،
وشَمْعون القانَوي وْياهوذا الاسْخَرْيوطي، هاكْ لَ سَلَّمو.
لَوذ الاثْناعشْ بَعَثْ يَسوُع، وْوَصّاهن وْقالْ: ”فَ طَريِق للوَثَنيِّة لا تْروُحون، وْبَلَدْ للسّامريِّة لا تدْخلونْ،
بَلىِ روُحوا لَعنْدْ خواِريفْ لَ تْتَوبَلتْ منْ بَني اسْرائيلْ.
وْوَقْتْ لَ تْروُحون، اكْرزوا وْقولوا: ’مَلَكوت السَّماواتْ قربْ.‘
اشْفَوا المَراضىِ، وْطَهْروا البرْصين وْقَيموا المَيتين، وْطاِلعوا الشَّياطين. مْبَلاشْ أَخَذْتن، مْبَلاش اعْطَوا
لا تقْنَونْ، لا ذَهَب وْلا فضَّة وْلا نْحاسْ ف اكْياسْكنْ.
وْلا طوُرْبايِة للطَّريِقْ وْلا زْبونَين وْلا صَول وْلا خَيزَرانِة: الشَّغّيلْ يسْتَحقّ اَكْلو.
وَاينا بَلَدْ يا ضيِعَة لَ دَخَلْتن، اسْتَخْبروا منْ واِ المسْتاِهل فِيا، وْهَونَك ابْقَوا دي لَمَنْ تطْلَعونْ.
وْمنْ تدْخلونْ لَ بَيتْ سَلْموا عَلى ناِسو،
لَ كانْ هاك البَيتْ مسْتاِهلْ، خَلّي يحلْ سَلامْكنْ عَلَيو، وْلَ ما كانْ مسْتاِهل، سَلامْكنْ يرْجَع لْكنْ.
وْلَ موُ يسْتَقبلْكن، وْموُ يسْمَعْ كَلامْكنْ، وَقْتْ لَ تطْلَعونْ مناك البَيتْ يا مناك الضّيِعَة، انْفضوا غَبْرة اجْرَيكنْ.
الحَقّ اَقلْكنْ: لَ ارْضْ سادوم وْعامورَة تَ تْكونْ أَهْيَنْ يَوم الّحْسابْ منْ هاك البَلَدْ.
”كْوا اَنا قايمْ أَبْعَثْكنْ كَما الخواِريفْ لَ بَين الّذيوبِة. بَقى كونوا حَكيمينْ كَما الحَيّاتْ وْلَطيفينْ كَما الحَماماتْ.
بَسْ ديروا بالْكنْ م النّاِسْ، تَ يسَلْموكنْ للمَحاكم، وْفَ مجاِمعنْ تَ يقَرْپچوكنْ،
وْلَ قدّامْ حكّامْ ومْلوكْ تَ يجبوكنْ لَخاطري، وْتَ تشْهَدولي قدّامنْ وْقدّام الامَمْ.
وأَيمَتْ لَ يسَلْموكنْ، لا تاكْلونْ هَمّ أشْوَنْ وَايشْ تَ تْقلونْ: تَ تنْعَطَونْ فاك السّاعَة أَيش تْقلونْ.
منْ لَ موُ أنْتنْ تحْكَونْ، بَلىِ روُح اَبوكنْ يحْكي فيكنْ.
الاَخ تَ يسَلّمْ أَخوهُ للمَوتْ، والاَب ابْنو، والاولادْ تَ يقمونْ عَلى أَبَّهاتن ويمَوتوونْ.
وْتَ تْكونونْ مَبْغوُضينْ منْ كلّ انْسانْ لَخاطري. بَسّ اَينا لَ يصْبرْ دي للآِخرْ هوّاِ واِ لَ يخْلَصْ.
وَقْتْ لَ يضْطهدوكنْ فَ هَالبَلَد، اهْربوا لَ اللاخْ: الحَقّ اَقلْكنْ: موُ تْكَمْلونْ كلْ مدنْ بَني اسْرائيلْ لَ موُ يجي ابن الانْسانْ.
ما في تَلْميذْ أَحْسَنْ منْ مْعَلّمو، وْلا عَبْدْ منْ سَيّدو:
يكْفى يكون التَّلْميذْ كَما مْعَلّمو والعَبْدْ كَما سَيّدو. لَ عَلى سَيّد البَيتْ قالوا بَعْلزْبولْ، أَينْ بَقَوا ناِسْ بَيتو!
”بَقى لا تْخافونْ منّنْ، منْ لَ ما في شي مْغَطّى موُ ينْكشف، وْمَسْتوُر موُ ينْعرفْ،
شي لَ اقلْكنْ ف العتْمِة، قلوهُ ف الضَّو، وْشي لَ فَ اذانْكنْ وَشوَشِة تسْمَعون، اكْرزوهُ منْ عَ الاساِطيحْ.
موُ عَصفوُرَينْ ينْباعون بْقرْشْ؟ وْواِحدْ منّنْ بَلا إرادة أَبوكنْ موُ يقَعْ عَ الاَرْضْ؟
وانْتنْ، شَعرْ راسْكنْ زاِ مَعْدوُدْ واِ.
بَقى لا تْخافونْ، أنْتنْ أَحْسَن انْتنْ منْ عصاِفير كْثيرْ.
”لَ يعْترفْ في قدّام النّاِسْ، أَنا زاِ أَعْترفْ فِيو قدّام اَبوي لَ ف السَّماواتْ.
وْلَ ينْكرْني قدّام النّاِسْ، أَنا زاِ تَ انْكرو قدّام اَبوي لَ ف السَّماواتْ.
”لا تفْتكْرونْ جيتُ تَ ارْمي سَلامْ عَ الاَرْضْ. ما جيتُ تَ ارْمي سَلامْ، بَلىِ حَرْبْ.
منْ لَ جيتُ تَ افَرّقْ ’بَين الزَّلَمِة وَابوهُ، والبنْتْ وامّا، والكنِّة وْحَماِتا،
وعدْوان الزَّلَمِة ناِسْ بَيتو.‘
لَ يحبْ أَبو يا أمّ أَكْثَر منّي موُ يسْتاِهلْني. وْلَ يحب ابنْ يا بنْتْ أكْثَرْ منّي موُ يسْتاِهلْني.
وْكلْ واِحدْ موُ يحْملْ صَليبو وْيجي خَلْفي موُ يسْتاِهلْني
أَينا لَ كَ ارى نَفْسو، تَ يتَوبلا. وْلَ يتَوبلْ نَفْسو لَخاطري، تَ يراها.
”لَ يقْبَلْكنْ، لي يقْبَل. وْلَ يقْبَلْني، لَ هاكْ لَ بَعَثْني يقْبَلْ.
لَ يقْبَلْ نَبي باسمْ نَبي، أَجرْ نَبي ياخذْ. وْلَ يقْبَلْ بارْ باسمْ بارْ، أَجرْ بارْ ياخذْ.
وَاينا لَ يسْقي واِحدْ منَوذ الّزْغارْ قَدَحْ مَي باِردْ بَسْ، باسمْ تَلْميذْ، أَقولْكنْ الحَقْ: أَجْرو موُ يضيِعْ.“
وْبَعدْ لَ وَصّى يَسوُعْ تَلاميذو الاثْناعش وْخَلَّصْ، طَلَعْ منَونَك تَ يعَلّم وْيكْرزْ ف بْلادنْ.
يوحَنّا وَقْتْ لَ سمع، وْهوّاِ ف الحَبْسْ، عَلى اعْمال المَسيحْ، بَعَثلو خَبَرْ مَعْ تَلاميذو
يقلْلو: ”أنْتَ واِ هاكْ لَ تَ يّجي والّا ننْطرْ غَيرْ واِحدْ؟“
رَدْ يَسوُعْ قالْلنْ: ”روُحوا احْكَوا لَيوحَنّا عَلى شي لَ تسْمَعون وْترَونْ.
العَمايِة يرَونْ، والعرْجينْ يمْشَونْ، والبرْصينْ يطْهَرونْ، والطّرْشينْ يسْمَعونْ، والمَيتين يقمونْ، والفَقاراِ يتْبَشَّرونْ.
وهَنيّة أَينا لَ موُ يشكْ في.“
وْلَمَنْ راحوا، بَدا يَسوُع يقولْ لَلَمّات النّاِسْ عَلى يوحَنّا: ”أَيشْ طَلَعْتنْ عَ البَرّيِّة تَ تّرَونْ؟ قَصَبِة م الهَوا تنْهَزْ؟
والّا، أَيشْ طَلَعْتنْ تَ تّرَونْ؟ زَلَمِة لاِبسْ حَويسْ ناِعمين مْهَبْهَبينْ؟ كْوا هَوكْ لَ يلْبسونْ حَويسْ ناِعمين مْهَبهَبينْ ف قْصوُر الّمْلوكْ ناِ.
والّا أَيشْ طَلَعْتن تَ تّرَون؟ نَبي؟ أَقولْكنْ: أيِ وَاكْبَرْ منْ نَبي
منْ لَ هذا واِ لَ انْكَتَب عَلَيو: ’هاي اَنا أَبْعَثْ مَلاكي قدّامْ وچّكْ تَ يحَضّر الطَّريِقْ قدّامكْ.‘
”الحَقّ اَقلْكنْ: ما قامْ بَينْ كلْ منْ ولْدتو مَرَة أَگْبَرْ منْ يوحَنّا المَعْمَذانْ، بَسّ الّزْغَيّرْ فَ مَلَكوت السَّما أَگْبَرْ منّو واِ.
منْ اِيّاِم يوحَنّا المَعْمَذانْ وْدي للسَّعْ، مَلَكوت السَّماواتْ بالغَصْبْ ينْأخذ، وْل ياخْذوهُ بالغَصْبْ يتْمَلَّكوهُ.
منْ لَ كلّ الاَنْبِيا والتَّوراة دي لَ يوحَنّا تْنَبَّوا.
لَ رَدْ تن اقْبَلوا: هذا واِ ايِليّا الجّاِييِ.
لَ لهُ أَذانْ تسْمَعْ خَلّي يسْمَعْ.
ويقولونْ: ’زَمَّرْنا لْكنْ ما رقصْتنْ، وَلْوَلْنا لْكنْ ما عَدَّدْتنْ.‘
منْ لَ جا يوحَنّا لا ياكل وْلا يشْرَبْ، قالوا: ’شيِطانْ فِيو.‘
وْجا ابْن الانْسانْ ياكل وْيشْرَبْ، قالوا: ’كْوا زَلَمِة أَكّيلْ شرّيبْ خَمر، وْسَديقْ هَوذْ لَ يلمّون الضَّرايب والخاطْيينْ.‘ وتْبَرَّرت الحكْمِة منْ اعْمالا.“
هاك الوَقْتْ بَدا يَسوُع يخَزْبل بْلادْ لَ صارْ فِيا عَجايبو كْثير وْما تابوا.
”وْقالْ: يا وَيلْكِ يا كوُرَزين! وَيلْكِ يا بَيتْ صَيدا! يكون ف صور وْصَيدا صاروا عَجايبْ لَ صاروا فيكنْ، السَّعْ منْ زَمانْ فَ حَويس الشَّعر والّرمادِة كانْ تابوا.
بَسّ اَقلْكنْ: لَصور وْصَيدا أَهْيَنْ تَ تْكونْ يَوم الّحْسابْ منْ لَ تَ تْكون لْكنْ.
وانْتِ كَفَرْناحومْ! أنْتِ لَ دي للسَّما كلْعَلَّيتِ، دي لَلهاويِة تَ تتْنَزَّلينْ. يكونْ فَ سادومْ صاروا عَجايبْ لَ صاروا فيكِ، قايمِة كانْ تَ تْكونْ دي لَ اليَومْ.
بَسّ اَقلْكِ: لَ ارْضْ سادومْ أَهْيَنْ تَ تْكون يَوم الّحْسابْ منْ لَ تَ تْكولْكِ.“
وْهاك الوَقْتْ كَمَّل يَسوُع وْقالْ: ”أَحْمدكْ يا أَبوي، يا رَبّ السَّما والاَرْضْ، عَلى لَ خَبَّيت هَوذْ عَ الحَكيمينْ والفهْمانين، وْبَيَّنتنْ لاولاد الّزْغارْ.
نَعمْ أَبوي، منْ لَ كذاِ صارْ رضاكْ.
كلْ شي تْسَلَّمْ لي منْ اَبوي. وَاحَّدْ موُ يعْرف الابنْ غَير الآب، وْلا للآبْ أحَّدْ يعْرفْ غَير الابن وْهاكْ لَ يريدْ الابن يكْشفْلو واِ.
تَعوا لَعنْدي كلّتْكنْ أنْتنْ هَوذ الّتعْبانينْ، والّمْحَمَّلين احْمالْ، وَانا تَ ارَيّحْكنْ.
احْملوا نيري عَلَيكنْ وتْعَلَّموا منّي، منْ لَ انا وَديع وْمتْواضعْ منْ قَلْبي، وْتَ تّرَونْ راحَة لَ نْفوسْكنْ،
منْ لَ نيري طَيّبْ واِ وْحمْلي خَفيفْ واِ.“
فاك الوَقْتْ، يَسوُعْ كانْ ماِشي فَ يَومْ سَبْتْ بَين الّزروُع، وْتَلاميذو جاعوا وْبَدَوا يقَطْعونْ سنْبل وْياكْلونْ.
وَقْتْ لَ ارَوون الفَرّيسيِّة قالولو: ”كْوا تَلاميذك يسَونْ شي لَ موُ يحلّ يسَيو أحَّدْ يَوم السَّبْتْ.“
بَسْ هوّاِ قالْلنْ: ”ما قَرَيتنْ أَيشْ سَوى داهودْ وَقْتْ لَ جاعْ هوّاِ وْهَوكْ لَ مَعو؟
أشْوَنْ دَخَلْ لَ بَيت اَلله، وغْبَيزْ صفْرة الرَّبْ أَكَلْ، هاكْ لَ موُ يحلْ أَكْلو، لا عَلَيو وْلا عَلى هَوكْ لَ مَعو، موُ يحلْ غَير عَ الكَهَنَة بَسْ؟
يا ما كلْقَرَيتنْ ف التَّوراة: الكَهَنَة ف الهَيكَلْ يكْسرون السَّبْت وْمَعْ هاذْ ما في عَلَينْ لَومْ؟
بَسّ اَقلْكنْ: أَعْظَمْ م الهَيكَلْ في هَونْ.
يكونْ كانْ تعْرفونْ أَيشْ ياِ هاي الآيِة لَ تْقولْ: ’رَحْمِة أَريدْ موُ ذَبيحَة،‘ ما كانْ تَ تحْكمونْ عَلَوذْ لَ ما عَلَينْ لَومْ.
منْ لَ سَيّد السَّبْتْ واِ ابْن الانْسانْ.“
وخَلّى وْراحْ منَونَك وْدَخَلْ لَ مَجْمَعنْ.
وْهَونَكْ كانْ في رجّال ايدو مْيَبَّسِة، قاموا سَأَلوهُ: ”يحلْ شفا المَراضىِ يَوم السَّبْتْ والّا لا“، بْشانْ يشْتَكَونْ عَلَيو.
وْهوّاِ قالْلنْ: ”أَينا زَلَمِة منْكنْ لهُ خاروفْ واِحد، وْوَقَعْ هَالخاروفْ ف جورَة يَومْ سَبْتْ، موُ يمْسك يخَلّصو م الجّورَة؟
أَشْقَدْ أَحْسَنْ واِ الانْسانْ م الخاروفْ؟ بَقى يحلْ ف السَّبْتْ للانْسانْ تَ يسَي خَيرْ.“
هاك الوَقْتْ قالْ للزَّلَمِة: ”مدّ ايدك“. وْمَدّ ايدو وتْعَدَّلتْ رجْعتْ صاغَة سَليمِة كَما رَفيِقتا.
قاموا الفَرّيسيِّة طَلَعوا يشْتارونْ فَ بَعْضنْ أشْوَنْ تَ يتَوبلوهُ.
يَسوُعْ عَرَف، وْخَلّى وْراحْ منَونَك. وْراحْ خَلْفو ناِس كْثيرْ طَلْقاتْ طَلْقات، وْشَفاهنْ كلّنْ.
تَ يتمْ شي لَ انْقالْ باِشعْيا النَّبي لَ قالْ:
”هذا واِ خادمي لَ رضيتُ عَلَيو. عَزيزي لَ فرحْ فِيو قَلْبي. روُحي أَحطْ عَلَيو، وْتَ يكْرزْ بالعَدلْ للامَمْ.
لا يتْقاتل وْلا يرْفَعْ صَوتْ، وَاحَّدْ موُ يسْمَعْ صَوتو فَ طَريِقْ.
قَصَبِة مَرْضوُضَة موُ يكْسرْ. وسْراج يچَفْچفْ موُ يطْفي دي لَمَنْ ينْصر العَدلْ.
وباسْمو يكونْ رَجا الامَمْ.“
هاك الوَقْتْ جابولو واِحدْ فِيو شَياطينْ، أَخْرَسْ وَاعْمي، وْشَفاهُ، وْبَقى هَالاخْرَسْ والاَعْمي يقْچم وْيرى.
وْكلْ لَمّات النّاِسْ كانْ يتْعَجَّبونْ ويقولونْ ”عَجَبْ موُ هاذْ واِ ابنْ داهودْ؟“
بَسّ الفَرّيسيِّة وَقْتْ لَ سمْعوا قالوا: ”هاذْ موُ يطاِلعْ شَياطينْ غَير بْبَعْلزْبولْ رَيّس الشَّياطينْ.“
يَسوُعْ عَرَفْ أَيشْ يفْتكْرونْ. قامْ قالْلنْ: ”كلْ مَمْلَكِة تنْقسمْ عَلى بَعْضا تخْرَب، وْكلْ بَيتْ يا بَلَدْ ينْقسمْ عَلى بَعْضو موُ يقومْ.
لَ شيِطانْ طاِلع شيِطان، انْقَسَمْ عَلى بَعْضو. أشْوَنْ بَقى تَ تْكونْ مَمْلَكتو قايمِة؟
وْلَ انا بْبَعْلزْبولْ أَطاِلعْ شَياطين، اولادْكن بْمن يطاِلعوونْ؟ منْ هاي هنّاِ تَ يسيِرونْ عَلَيكنْ حاكمين يحاكْموكن وْيحْكمونْ عَلَيكنْ.
وْلَ بْروُح اَلله اَنا أَطاِلع الشَّياطينْ، قَرَّبْ عَلَيكنْ مَلَكوت اَلله.
وَاشْوَن يتيِقْ أحَّدْ يدْخلْ لَ بَيتْ زَلَمِة قَوي وْينْهَب امْوالو لَ موُ، قَبلْ كلْ شي، يشَدّد القَوي؟ وْهاك الوَقْتْ ينْهَب بَيتو.
لَ موُ مَعي واِ عَلَي واِ، وْلَ موُ يلمْ مَعي بَذّير يبَذّرْ.
”منْ هاي أَقولْكنْ: كلْ خَطيِّة وْكَلامْ كفرْ ينْغفرْ للبَشَرْ. بَسْ كَلامْ كفرْ عَلى الرّوُحْ، موُ ينْغفرْ للبَشَرْ.
كلْ من يقولْ كلْمِة عَلى ابْن الانْسانْ، ينْغفرْلو. بَسْ هاكْ لَ عَلى روُح القدس يقولْ، موُ ينْغفرْلو، لا فَ هَالدّنْياِ وْلا فاك الدّنْياِ.
”يا سَوَوا السّجَرَة كْوَيسِة وْثَمَرا كْوَيّس، وْيا سَوَوا السّجَرَة رَديِّة وْثَمَرا رَدي: منْ ثَمَرا تنْعرف السّجَرَة.
يا نَسْل الحَيّاتْ! أشْوَن تْتيِقونْ تحْكَونْ ف الخَيرْ وانْتنْ شَرّيرينْ؟: منْ شي لَ يفيضْ م القَلْبْ يحْكي الّلْساِنْ.
انْسانْ الخَيرْ منْ كَنْز الخَير يطاِلعْ خَيرْ. والشَّرّيرْ منْ كَنْز الشَّرّ يطاِلعْ شَرْ.
بَقى أَقولْكنْ: كلْ كلْمِة عاطْلِة باطْلِة يقلووا النّاِسْ تَ يتْحاسَبونْ عَلَيا يَوم الّحْسابْ:
منْ كَلامكْ تطْلَعْ بَري وْمنْ كَلامكْ ينْحكَمْ عَلَيكْ.“
هاك الوَقْتْ، ناِسْ منْ مْعَلْمين النّاموسْ والفَرّيسيِّة رَدّوا قالولو: ”مْعَلّم، نْريدْ نرى منّكْ عَلامِة عَجيبِة.“
بَسْ هوّاِ رَدْ عَلَينْ قالْلنْ: ”جيلْ شَرّيرْ زاني عَلامِة يريد، وْعَلامِة موُ ينْعَطاهُ غَيرْ عَلامة يونان النَّبي.
كَما لَ بَقى يونانْ فَ جَوف الحوتْ ثَةّ اِيم وْثَثْ لواِلي، كذاِ تَ يبْقى ابْن الانْسانْ فَ جَوف الاَرْضْ ثَةّ اِيم وْثَثْ لواِلي.
رْجاِلْ نَينَوى تَ يقمونْ يَوم الّحْسابْ مَعْ هَالنَّسلْ هاذْ وْيحْكمونْ عَلَيو، منْ لَ تابوا بكْرازة يونانْ، وكْوا أَگْبَرْ منْ يونانْ هَونْ.
مَلِكة الجّنوبْ تَ تْقومْ يَوم الّحْسابْ مَعْ هَالنَّسلْ هاذْ وْتحْكمْ عَلَيو، منْ لَ جَتْ منْ آِخر الاَرْضْ تَ تسْمَعْ حكْمة سْليِمان، وكْوا أَعْظَمْ منْ سْليِمانْ هَونْ.
”وَقْتْ لَ تطْلَعْ روُح النّجْسِة منْ انْسانْ تْتوُه فَ مَواضعْ ما فِيا مَي، وْتطْلبْ راحَة وْموُ تلْقى.
هاك الوَقْت تْقولْ: ’تَ ارْجَعْ لَ بَيتي لَ طَلَعْتُ منّو.‘ وْترْجَعْ تراهُ فارغْ، مَقشوُش وْمَرْشوشْ، ومْزَيَّنْ.
هاك الوَقْت تْروُح تْجيبْ مَعا سَبْع ارْواحْ أَشَرْ منّا، ويدْخلون ويقْعَدونْ فِيو. وتْسيِرْ آِخْرة هاك الانْسانْ أَشَر منْ أَوَّليّتو. كذاِ تَ يسيِرْ لَهَالنَّسْل الشَّرّيرْ هاذْ.“
واِحدْ قالْلو: ”كْنا أمّكْ واخوتكْ قايمينْ بَرّا يريدونْ يحْكَونْ مَعكْ.“
بَسْ هوّاِ رَدْ قالْ لاك لَ قالْلو: ”منْ ياِ أمّي وْمنْ ناِ أخوتي؟“
وْمَدّ ايدو صوُبْ تَلاميذو، وْقالْ: ”هاي أمّي وْهَوذ اخوتي.
بَقى كلّ انْسانْ يسَي إرادة أَبوي لَ ف السَّماواتْ هوّاِ واِ أَخوي واخْتي وامّي.“
هاك اليَومْ طَلَعْ يَسوُعْ م البَيت وْقعدْ جَنْب البَحرْ.
والتَمّوا عنْدو لَمّاتْ ناِسْ كْثيرْ، دي لَمَنْ أَرى لازمْ يطْلَعْ يقْعَدْ فَ سَفّينِة، وْكلْ ناِس الملْتَمّينْ قاموا عَ الشّاطي.
وْبَقى يحْكيلن كْثيرْ امْثال رْموز وْقالْ: ”كْوا الفلّاح طَلَعْ تَ يبْذرْ.
وْوَقْتْ لَ بَذَرْ، في لَ وَقَعْ عَلى قَراغ الطَّريِق، وْجَت الّطْيوُرْ وَاكَلتو.
وْغَيرو وَقَعْ عَلى أرْضْ حَجَرْ موُضَعْ لَ ما في تْراب كْثير، وْفَ ساعتا طَلَعْ، منْ لَ ما كانْ الّتْرابْ عَميِقْ.
وْوَقْتْ لَ زَرَقت الشَّمْسْ ذبل، وْمنْ لَ ما كانْ فيلو عرْقْ، نشفْ.
وْغَيرو وَقَعْ بَينَ الشَّوك، وْعَلّى الشَّوك وْخَنَقو.
وْغَيرو وَقَعْ فَ ارْضْ طَيبِة، وْقَطَعْ منّو ميِّة، وْمنّو ستّين، وْمنّو ثاِثينْ.
لَ فيلو أَذانْ تَ يسْمَعْ، خَلّي يسْمَعْ.“
وْقَرَّبوا تَلاميذو وْقالولو: ”لَيشْ بامْثال رْموزْ تحْكي مَعنْ؟“
رَدْ قالْلنْ: ”أنْتنْ ك انْعَطَيتنْ تَ تعْرفون اسْرارْ مَلَكوت السَّماواتْ، بَسْ هنّاِ ما ك انْعَطَوا:
هاكْ لَعنْدو ينْعَطالو وْينْزادْلو.
وْهاكْ لَ ما عنْدو، شي لَ في عنْدو زاِ ينْأخذْ منّو. منْ هاي بامْثال رْموز أَحْكي مَعنْ، منْ لَ يتيِقونْ يرَون وْموُ يرَون، ويتيِقونْ يسْمَعون وْموُ يسْمَعون وْلا يفْتهْمونْ.
وتَمّتْ فِينْ نبوّة اِشعْيا لَ قالْ: ’سَمَعانْ تَ تسْمَعون وْموُ تفْتهْمونْ، وَارَيان تَ تّرَون وْموُ توعَونْ.
منْ لَ عمي قَلْبْ هَالشَّعْبْ هاذْ. ثقْلوا أَذانْنْ بالزّوُر يسْمَعون، وْغَمَّضوا عَينَين، بْشانْ لا يرَون بْعَينَين، وْلا يسْمَعونْ بَاذانن، ويفْتهْمون بْقَلْبن وْيرْجَعونْ تَ اشْفِينْ.‘
بَسّ انْتنْ، هَنيّة عَينَيكنْ لَ يرَونْ وَاذانْكنْ لَ يسْمَعونْ:
الحَقّ اَقلْكن: كْثيرْ أَنْبِيا وْبارّين اشْتَهَوا يرَونْ شي لَ ترَونْ أنْتن وْما ارَوا، وْشي لَ تسْمَعونْ أنْتن وْما سمْعوا.
”أنْتنْ بَقى اسْمَعوا مَغْزى مَثَل الّبْذارْ:
كلْ واِحدْ لَ يسْمَع الكَلامْ عَ المَلَكوت وْموُ يفْهَمو، يجي الشَّرّير ويشبط كَلام لَ انْبَذَرْ فَ قَلْبو. هاذْ واِ لَ انْبَذَرْ عَلى قَراغ الطَّريِقْ.
وْهاكْ لَ عَ الحَجَر انْبَذَرْ، هوّاِ لَ يسْمَع الكَلامْ وْفَ ساعتا بْفَرَحْ يقْبَلو،
بَسّ الكَلامْ مالو عْروُقْ فِيو، بَلىِ لَ وَقْتْ واِ. وْمنْ صارْ ذيقْ يا اضْطهادْ لَخاطرْ الكَلامْ، خَفيفْ يتْعَثْوَر وْيقْلبْ.
وْهاكْ لَ بَين الشَّوك انْبَذَرْ، هوّاِ هاكْ لَ يسْمَعْ الكَلامْ، بَسْ فكْر الدّنْياِ وْغشّ الغنىِ يخْنقون الكَلام وْيبْقى بَلا ثَمَرْ.
وْهاكْ لَ عَلى أَرْض الطَّيبِة انْبَذَرْ، هوّاِ لَ يسْمَعْ كَلامي وْيفْهَم وْيعْطي ثَمَرْ، منّو يقْطَعْ ميِّة وْمنّو ستّين وْمنّو ثاِثينْ.“
وضَرَبْلنْ يَسوُعْ مَثَلْ لخْ قالْ: ”مَلَكوت السَّماواتْ يشْبَهْ زَلَمِة بَذَر بْذارْ طَيّبْ فَ حَقْلو.
وْوَقْتْ لَ ناموا النّاِسْ جا عَدوهُ وْبَذَرْ زيوانْ بَينات الحنْطَة وْراحْ.
وقَرَّبوا خدّاِمينْ سَيّد البَيت وْقالولو: ’سَيّدْنا، موُ كْوا بْذارْ طَيّبْ بَذَرْتْ فَ حَقْلكْ؟ من اَينْ جاهُ زيوانْ؟‘
قالْلنْ: ’زَلَمِة عَدو سَواها.‘ عَبيدو قالولو: ’تْريد نْروُحْ نْقَطّعو؟‘
قالْلنْ: ’لا، بْشانْ لا وانْتنْ تْقَطعون الزّيوانْ، تقْلَعونْ حنْطَة زاِ مَعو.
خَلَّوا يگْبَرون اثْنَينتنْ مَعْ بَعْضنْ دي لَلّحْصادْ. وْوَقْتْ الّحْصادْ تَ اقولْ للحصّادينْ: قَطْعوا لمّوا قَبلْ كلْ شي الزّيوان وْسَوَوهُ حَزْماتْ للحَرق، وْبَعْدا لمّوا الحنْطَة لَعَنابري.‘“
ومَثَلْ لخْ مَثَّلْلنْ قالْ: ”مَلَكوت السَّماواتْ يشْبَه حَبّاية خَرْدَلْ أَخَذْ زَلَمِة بَذَرا فَ حَقْلو.
وْهاي أَنْعَمْ حَبّاية منْ كلْ حَبْ لَ ينْزرعْ، بَسْ وَقْتْ لَ تطْلَع وْتگْبَر تْسيِرْ أَگْبَرْ منْ كلّ الزَّرايع، تْسيِر سجَرَة تجي طْيوُر السَّما وتْعَشْعشْ ف شيقانا.“
وْقالْلنْ مَثَلْ لخْ: ”مَلَكوت السَّماواتْ يشْبَه هاك خَميرِة لَ اخَذْتْ حَطّتا مَرَة فَ عَجْنة ثَثْ كَيلاتْ دَقيِق دي لَمَنْ اخْتَمَر العَجينْ كلّو.“
هَوذْ كلّنْ حَكاهنْ يَسوُعْ بامْثال رْموز لَلَمّات النّاِس، وْبَلا مَثَلْ رَمْزْ ما كانْ يحْكي مَعنْ.
وْكذاِ تَ يتمْ شي لَ انْقالْ بالنَّبي لَ قالْ: ”أَفْتَحْ ثمّي بامْثالْ، وَاكْشف اسْرارْ مَستوُرَة منْ قَبلْ لَ تنْحَطّ أَساسات الكَونْ.“
هاك الوَقْتْ، يَسوُعْ خَلّى لَمّات النّاِس وْجا للبَيت، وْقَرَّبوا تَلاميذو لَعنْدو وْقالولو: ”فَسّر لْنا هاكْ مَثَل الزّيوانْ والحَقلْ.“
رَدْ عَلَينْ قالْلنْ: ”هاكْ لَ بَذَر بْذار الطَّيّب، ابْن الانْسانْ واِ.
والحَقلْ، هَالدّنْياِ ياِ، وبْذار الطَّيّب اولاد المَلَكوتْ ناِ، والزّيوان اولاد الشَّرّيرْ ناِ،
والعَدو لَ بَذَرن الشّيِطانْ واِ، والّحْصادْ، آِخر الدَّهرْ، والحصّاِدين المَلايكِة ناِ.
بَقى كَما لَ ينْقطعْ ينْلَمّ الزّيوان وينْحرقْ ف النّارْ، كذاِ تَ يسيِرْ ف آِخْرة هَالدّنْياِ هاي.
ابْن الانْسانْ تَ يبْعَثْ مَلايكتو، وْتَ يقْطَعون يلمّونْ منْ مَلَكوتو كلْ لَ يعَثْورون وْيتْعَثْوَرونْ ف الإثمْ.
ويكبّوون فَ آتون النّار. هَونَكْ تَ يكون البكا وْسَكّ الاضْراسْ.
هاك الوَقْت، البارّين تَ ينَورونْ كَما الشَّمْسْ فَ مَلَكوتْ أَبوونْ. لَ لهُ أَذانْ تَ يسْمَعْ، خَلّي يسْمَعْ!
”ويشْبَه مَلَكوت السَّماواتْ كَنْزْ مَطْموُرْ فَ حَقلْ أَراهُ واِحدْ رجّال وْطَمَرو، وْمنْ فَرْحتو راحْ باعْ كلْ شي لَ لهُ واشْتَرى هاك الحَقلْ.
”ويشْبَه زاِ مَلَكوت السَّماواتْ رجّالْ تاجرْ لولو يدَوّر عَلى حَبّات لولو كْوَيسِة،
وْلَمَنْ أَرى حَبّةْ لولو كْثيرْ غالِّة، راحْ باعْ كلْ شي لَعنْدو واشْتَراها.
”ويشْبَه زاِ مَلَكوت السَّماواتْ شَبَكة صَيدْ نَزَّلووا ف البَحر وْلَمّتْ منْ كلْ جنْسْ.
ولَمَن انْتَلَتْ، طاِلَعووا للشّاطي، وْقعْدوا نَقَّوا، الّكْواسْ تَلَوونْ فَ فَرايغْ والموُ كْواس كَبّوونْ لَ بَرّا.
كذاِ تَ يسيِرْ ف آِخر الدَّهرْ: تَ يطْلَعون المَلايكِة وْيطاِلعون الشَّرّيرينْ منْ بَين البارّين.
ويكبّوونْ فَ آتون النّارْ. هَونَكْ تَ يكون البكا وْسَكّ الاضْراسْ.“
يَسوُعْ قالْلنْ: ”فهمْتنْ هَوذْ كلّنْ؟“ قالولو: ”نَعمْ سَيّدْنا.“
قالْلنْ: ”منْ هاي كلْ واِحدْ منْ مْعَلْمين النّاموسْ يسيِر تَلْميذْ لَ مَلَكوت السَّماواتْ يشْبَه زَلَمِة سَيّد بَيتْ يطاِلعْ منْ كَنْزو جْدادْ وعْتاقْ.“
وْبَعدْ لَ قالْ يَسوُعْ هَالامْثال وْخَلَّصْ،
راحْ منْ هَونَك وْجا لَ بَلَدو، وْكانْ يعَلّمنْ فَ مجاِمعنْ، وْبَقى يتْعَجَّبونْ ويقولونْ: ”من اَيلو هاذْ هَالحكْمِة وْهَالعَجايبْ؟
لَيشْ موُ ابْن النّجّار واِ هاذْ؟ وامّو اسْما مَرْيَمْ، واخوتو يَعْقوب وْيوسي وْشَمْعون وْياهوذا؟
وْكانْ يتْعَثْوَرونْ فِيو. يَسوُعْ قالْلنْ: ”ما في نَبي منْهانْ غَيرْ فَ بَلَدو وْفَ بَيتو.“
وْما سَوى هَونَك كْثيرْ قوّاتْ عَجايبِيِّة منْ لَ ما كانْ عنْدنْ إيمانْ.
فاك الوَقْتْ سمعْ هيروُدسْ رَيّس الرّبع اخْبارْ يَسوُعْ،
وْقالْ لَ حاشيتو: ”هذا يوحَنّا المَعْمَذانْ واِ، قامْ منْ بَين المَيتينْ، وْمنْ هاي عَجايب تْسيِر عَلى ايدو.“
وْهيروُدسْ كانْ كلْمسكْ يوحَنّا وْشَدَّدوا وْكَبّو ف الحَبْسْ لَخاطرْ هيروُديّا مَرةْ أَخوهُ فيلبُّسْ،
منْ لَ كانْ يوحَنّا يقوللو: ”موُ يحلّ تْسيِرْ لكْ مَرَة.“
وْكان يريد يقْتلو بَسْ كانْ يخاف م الشَّعْبْ، منْ لَ كانْ نَبي عنْد الشَّعْبْ.
وْلَمَنْ صارْ عيدْ ميلادْ هيروُدسْ، رقْصتْ بنْتْ هيروُديّا قدّام المنْتكْيين، وْطَيَّبت كيِفْ هيروُدسْ.
وْمنْ هاي، حَلَفْلا حلْفاناتْ تَ يعْطِيا أَيشْ لَ طَلَبتْ.
وهيِّ، كَما لَ كانْ كلْعَلَّمتا أمّا، قالتْ: ”اعْطيني هَونْ فَ طَبَقْ راسْ يوحَنّا المَعْمَذانْ.“
المَلكْ صعْبتْلو، بَسْ لَخاطرْ الحلْفاتْ والحضّار المنْتكْيينْ أَمَرْ تَ تنْعَطى طَلَبا.
وْبَعَثْ قَطَعْ راسْ يوحَنّا ف الحَبْسْ.
وْبَعَثْ جابْ راسو فَ طَبَقْ، وانْعَطى للبنْتْ والبنْتْ جابتو لامّا.
وْجَوا تَلاميذو وْشالوا جثّتو وْقَبَروهُ، وْجَوا خَبَّروا يَسوُعْ.
يَسوُعْ وَقْتْ لَ سمعْ، طَلَعْ منْ هَونَكْ فَ سَفّينِة لَ ارْضْ قافوُرَة بْوَحْدو. وْلَمَنْ عَرَفوا لَمّات النّاِسْ طَلَعوا خَلْفو م الّبْلادْ مَشي عَ الاجْرَينْ.
وْطَلَّعْ يَسوُعْ أَرى النّاِسْ طَلْقاتْ طَلْقات، وْحَنْ قَلْبو عَلَين وْشَفى مَراضتنْ.
وْلَمَنْ مَسَّت المَسا قَرَّبوا لَعنْدو تَلاميذو وْقالولو: ”أَرْضْ قافوُرَة ياِ، وْفاتْ فِيا وَقْتْ، قَولْ للنّاِسْ تَ يروُحونْ للّضياع وْيشْتَرَولنْ لقْمةْ أَكَلْ.“
قالْلنْ: ”موُ يلْزَم يروُحونْ، انْتن اعْطَونْ تَ ياكْلونْ.“
قالولو: ”ما في عنّا هَونْ غَيرْ خَمْسةْ رغْفِة وْسَمَكْتَينْ.“
يَسوُعْ قالْلنْ: ”جبوا لي ناِ لَ هَونْ.“
وأَمَر النّاِسْ تَ ينْتَكَونْ عَ الاَرْضْ، وَاخَذْ هَوك الخَمْسة رغْفِة والسَّمَكتَين وْطَلَّعْ ف السَّما وْباِرَك وْكَسَر وْعَطى لَتَلاميذو وْتَلاميذو حَطّوا قدّامْ لَمّات النّاِسْ.
وكلّنْ أَكَلوا وْشبْعوا وْرَفَعوا اثْناعْشْ قفِّة متْليِّة فضْلاتْ كساِري.
وْهَوك ناِسْ لَ اكَلوا كانوا خَمْسة اَلاف، غَير النّسْوانْ والصّبيانْ.
وْراساً، جَبَرْ يَسوُعْ تَلاميذو تَ يطْلَعونْ للسَّفّينِة ويروُحونْ قدّامو لَ شاطي اللاخْ عَلى قَدْ ما يصْرفْ لَمّات النّاِسْ.
وْلَمَنْ صَرَف اللَمّات طَلَعْ عَ الجَّبَلْ بْوَحْدو تَ يصَلّي. وْوَقْتْ لَ عَتَّمَت، بْوَحْدو كانْ هَونَكْ.
والسَّفّينِة كانْ كلْبَعَّدت كْثيرْ م الشّاطي والمَوجْ كانْ يوَدّيا وْيجيبا، منْ لَ ف الوچْ كانْ يضْرَب الهَوا.
وْف آِخرْ ربعْ م اللَيلْ، جا لَ عنْدن يَسوُعْ ماِشي عَ المَي.
وَارَوه تَلاميذو ماِشي عَ المَي وانْهَبَطوا، قالوا: ”رويا كاذْبِة واِ.“ وْمنْ خَوفنْ زَعَقْوا.
بَسْ يَسوُعْ راساً حَكى مَعنْ وْقالْلنْ: ”قَوَّوا قَلْبْكنْ أَنا واِ، لا تْخافونْ.“
يَسوُعْ قالْلو: ”تَعان.“ وْنزلْ بطْرسْ م السَّفّينِة وْمشي عَ المَي تَ يّجي لَ عنْدْ يَسوُعْ.
بَسْ لَمَنْ أَرى الهَوا قَوي واِ، خاف وْبَدا يغْرَق، وْرَفَعْ صَوتو وْساحْ: ”سَيّدي نَجّيني.“
وْراساً مدّ ايدو سَيّدْنا ومسْكوا وْقالْلو: ”يا قَلَيل ايمانْ لَيشْ شَكَّيتْ؟“
وْلَمَنْ طَلَعوا للسَّفّينِة وَقَّف الهَوا.
وْجَوا هَوكْ لَ ف السَّفّينِة سَجَدولو وْقالوا: ”حَقّ اليَقين ابْن اَلله انْتَ.“
وْساقوا جَوا لَ ارْضْ جَنّيسارْ.
وعَرَفوهُ اَهلْ هاك الدّيرِة، وْبَعَثوا يخَبْرونْ لَ كلّ الّضْياع حَولنْ حَوالَين، وْجابولو كلّ المَراضىِ.
وْكانْ يتْوَسَّلولو تَ يخَلّيين يدقّونْ، هَمَنْ رَدّة زْبونو بَس. وْلَ دَقّوا انْشَفَوا.
هاك الوَقْتْ، قَرَّبوا لَ عنْدْ يَسوُعْ ناِسْ م الفَرّيسيِّة ومْعَلْمين النّاموسْ م القدْس وْقالولو:
”لَيشْ تَلاميذكْ يكْسرونْ تَقاليد الّشْيوُخَة، وْموُ يخَسْلون ايدَينْ وَقْتْ لَ ياكْلون غْبَيزْ؟“
يَسوُعْ جاِوَبنْ قالْلنْ: ”وانْتنْ لَيشْ تكْسرونْ وَصيّة اَلله لَخاطرْ تَقاليدْكنْ؟
أَلله قالْ: ’كَرّمْ أَبوك وامّك‘ وْ’هاكْ لَ يتْنَعَّلْ عَلى أَبوهُ وامّو مَوتْ تَ يموتْ.‘
بَسّ انْتن تْقولونْ: أَينا لَ يقولْ لأبْ يا لأم: ’قَرْباني واِ شي لَ تنْتفعْ فِيو منّي،‘ وْموُ يكَرّمْ أَبوهُ وْلا أمّو.
وبَطَّلتنْ كلْمة اَلله لَخاطرْ تَقْليدْكنْ.
يا مْنافْقينْ! كْوَيّس تْنَبّا عَلَيكن اِشعْيا النَّبي وْقالْ:
’هَالشَّعْبْ هاذْ بْشفاِترو يكَرّمْني بَسْ قَلْبو كْثير بْعيد واِ منّي.
وعْبادِة باطْلِة يعْبدوني، وَقْتْ لَ يعَلمون عْلومْ أَوامرْ بَشَر ياِ.‘“
وْساحْ لَمّات النّاِسْ وْقالْلن: ”اسْمَعوا وافْهَموا:
موُ شي لَ يدْخلْ لَ الثّمّ ينَجّس الانْسانْ، بَلىِ شي لَ يطْلَع م الثّم هاك ينَجّس الانْسانْ.“
هاك الوَقْتْ قَرَّبوا تَلاميذو وْقالولو: تعْرف الفَرّيسيِّة لَ سمْعوا هَالكلْمِة انْحَمَقوا؟
رَدْ قالْلنْ: ”كلْ غَرْسِة ما غَرَزا أَبوي السَّماوي، تَ تنْقلعْ م العرْقْ.
عيفوونْ عَمايِة يسوُقونْ عَمايِة. وَقْتْ لَ يمْسك اَعْمي ف ايد اَعْمي كَماهُ، اثْنَيننْ زاِ ف جورَة يقَعونْ.“
رَدْ شَمْعونْ بطْرس وْقالْلو: ”سَيّدي! فَسّر لْنا هَالمَثَلْ.“
رَدْ قالْلنْ: ”أنْتنْ زاِ دي للسَّعْ موُ تفْتهْمونْ؟
موُ تعْرفونْ شي لَ يدْخلْ لَ الثّم للجَّوف يروُح، وْمنَونَك لَ بَرّا؟
بَسْ شي لَ م الثّمْ يطْلَعْ، م القَلْبْ يطْلَع، وْهاذْ واِ لَ ينَجّس الانْسانْ:
م القَلْبْ تطْلَع افْكار الشَّر: زنىِ، قَتلْ، فَجارَة، سرْقَة، شَهادِةْ زوُرْ، كفرْ،
هَوذْ ناِ لَ ينَجسون الانْسانْ. بَسْ واِحدْ لَ اكَلْ بَلا خَسّيل ايدَينْ موُ يتْنَجَّسْ.“
وْطَلَعْ يَسوُعْ منْ هَونَك وْجا لَ نَواحي صور وْصَيدا.
بَسْ هوّاِ ما رَدْ عَلَيا بْكلْمِة. تَلاميذو قَرَّبوا وْطَلَبوا منّو وْقالوا: ”اصْرفا، تْسيِحْ خَلْفْنا.“
بَسْ هوّاِ جاِوَبن وْقالْلنْ: ”ما انْبَعَثْتُ غَيرْ للخواِريف الضّايعَة منْ بَني اسْرائيلْ.“
بَسْ هيِّ جَتْ سَجَدتْلو وْقالتْ: ”سَيّدي، عينْنيّ!“
قالْلا: ”موُ كْوَيّس ينْأخذ غْبَيز الاولاد وْينْكَبْ للكْلاِبْ.“
هيِّ قالتْ: ”نَعمْ سَيّدي، الّكْلاِبْ زاِ ياكْلونْ منْ فَتاتي لَ تقَعْ منْ صفْرة اسْيادنْ ويعيشونْ.“
هاك الوَقْتْ يَسوُعْ قالْلا: ”يا مَرَة! عَظيم واِ إيمانْكِ. خَلّي يكون لْكِ شي لَ تْريدينْ.“ وانْشَفَتْ بنْتا مناك السّاعَة.
وانْتَقَلْ يَسوُعْ منْ هَونَك وْجا لَ شاطي بَحْر الجَّليلْ، وْطَلَعْ للجَّبَلْ وْقعدْ هَونَكْ.
وْجَوا لَعنْدو ناِسْ طَلْقاتْ طَلْقات وْمَعنْ عرْجين وْعَمايِة وْخرْسين وْفلْجين وْغَيرنْ كْثير وْحَطّوونْ عنْد اجْرَينْ يَسوُع وْشَفاهنْ.
وتْعَجَّبوا هَوكْ لَمّات النّاِس وْهنّاِ يرَون الخرْسينْ يحْكَون، والفلْجينْ ينْشَفَونْ والعرْجينْ يمْشَونْ، والعَمايِة يرَون، وْسَبَّحوا لإله اسْرائيلْ.
وْساحْ يَسوُعْ تَلاميذو وْقالْلنْ: ”أَشْفقْ عَلى لَمّة النّاِسْ هاي، صارْلنْ ثَةّ اِيم عنْدي، وْما لن شي تَ ياكْلون، وْموُ اريد اَصْرَفنْ صايمين بْشانْ لا يخَورونْ م الجّوُع ف الطَّريِقْ.“
تَلاميذو قالولو: ”من اَينْ لْنا ف الچّوُل غْبَيز يشَبّعْ هَاللَمِّة كلّا؟“
يَسوُعْ قالْلنْ: ”كَمْ رَغيفْ عنْدْكنْ؟“ قالولو: ”سَبْعَة وشْوَيِّة سَمَك زْغارْ.“
وَامَرْ لَمّات النّاِسْ تَ ينْتَكَونْ عَ الاَرْضْ،
وَاخَذ السَّبعَة رغْفِة والسَّمَك وْسَبَّح وْكَسَر وْعَطى لَتَلاميذو وْتَلاميذو عَطَوا لَلَمّات النّاِسْ.
وَاكَلوا كلّنْ وْشبْعوا، وْرَفَعوا سَبْع سْلاِل متْليِّة شي لَ فضلْ م الكساِري.
وْهَوكْ لَ اكَلوا كانوا أَرْبَعْة اَلافْ رجّالْ غَير النّسْوانْ والاولادْ.
وْوَقْتْ لَ صَرَف لَمّات النّاِسْ طَلَعْ للسَّفّينِة وْجا لَ نَواحي مَگدو.
وْقَرَّبوا فَرِّيسيِّة وصَدّوقِيِّة تَ يجَربوهُ، وْطَلَبوا منّو يوَرّيينْ عَلامِة عَجيبِة م السَّما
جاِوَبن قالْلنْ: ”وَقْتْ لَ تْمَسّي المَسا تْقولونْ: ’صَحو واِ، منْ لَ ك احْمَرّت السَّما.‘
والصّبْحْ تْقولون: ’اليَومْ شتاِ واِ، منْ لَ ك احْمَرّت السَّما وْعَبستْ.‘ يا مْنافْقينْ، وچّ السَّما تعْرفونْ تفْحَصونْ، عَلاماتْ هَالزَّمانْ هاذْ موُ تعْرفونْ تفْرقونْ؟
نَسلْ شَرّير وْزاني عَلامِة يطْلبْ، وعَلامِة موُ ينْعَطى لهُ غَيرْ عَلامةْ يونان النَّبي.“ وْعافن وْراحْ.
وَقْتْ لَ قَطَعوا تَلاميذو لَ شاطي اللاخْ نسْيوا ياخْذونْ مَعنْ غْبَيزْ.
وْهوّاِ قالْلنْ: ”بالْكنْ وايّاكنْ منْ خَميرة الفَرّيسيِّة والصَّدوقِيِّة.“
بَسْ هنّاِ بَقى يفْتكْرونْ فَ قَلْبنْ، ويقولونْ ما جبْنا مَعْنا غْبَيزْ.
يَسوُعْ عَرَف وْقالْلنْ: ”يا قَليلين ايمانْ! لَيشْ تفْتكْرونْ فَ قَلْبْكنْ عَلى هاي لَ ما جبْتن غْبَيزْ؟
للسَّعْ ما كلْفهمْتنْ؟ ما بَقْ يجي لَبالْكن الخَمْسة رغْفِة للخَمْسة اَلاف وْكَمْ قفِّةْ كساِري رَفَعْتنْ،
وْلا هَوك السَّبْعَةْ رغْفِة للاَرْبَعْة اَلاف وْكَمْ سَلِّة رَفَعْتنْ؟
أشْوَنْ ما فهمْتنْ موُ عَ الّغْبَيزْ قلْتولْكنْ، بَلىِ بْشان تْديرونْ بالْكنْ منْ خَميرة الفَرّيسيِّة والصَّدّوقِيِّة؟“
هاك الوَقْتْ فهْموا موُ منْ خَميرة الّغْبَيزْ قالْلنْ تَ يديرونْ بالنْ، بَلىِ منْ تَعاليم الفَرّيسيِّة والصَّدّوقِيِّة.
قالوا: ”في لَ يقولون: ’يوحَنّا المَعْمَذانْ واِ،‘ وْغَيرنْ: ’ايِليّا‘ وْغَيرنْ: ’اِرميا، يا واِحدْ م الاَنْبِيا.‘“
قالْلنْ: وانْتنْ منْ تْقولون اَنا؟
رَدْ شَمْعونْ بطْرس وْقالْ: ”أنْتَ واِ المَسيح ابْن اَلله الحَي.“
رَدْ يَسوُعْ قالْلو: ”هَنيّتك يا شَمْعون ابنْ يَونا! موُ لَحْم وْدَمْ كَشَفْ لكْ هَالسّرْ، بَلىِ أَبوي لَ ف السَّماواتْ.
وَانا زاِ أَقولْ لكْ: أنْتَ كافْ حَجَر انْتَ، وْعَلى هَالكافْ تَ ابْني بيعتي، وابْواب الهاويِة ما تَ تْتيِق عَلَيا.
ولك تَ اعْطي مفاِتيح مَلَكوت السَّماوات. وْكلْ شي لَ ترْبطو ف الاَرْضْ تَ يكونْ مَرْبوُط ف السَّما. وْشي لَ تْحلّو ف الاَرْضْ تَ يكونْ مَحْلولْ ف السَّما.“
هاك الوَقْتْ وَصّى تَلاميذو لا يقولونْ لاَحَّدْ المَسيحْ واِ.
وْمنْ هاك الوَقْتْ بَدا يَسوُعْ يكْشفْ لَتَلاميذو ويقولْلنْ، تَ يروُحْ لَلقدْس وْيتْعَذَّب كْثيرْ م الّشْيوُخَة وگْباريّة الكَهَنَة ومْعَلْمين النّاموسْ وْينْقتل، وْثالثْ يَوم يقومْ.
وَاخَذو بطْرس، وْبَدا يعَلّي صَوتو عَلَيو ويقولْلو: ”سَيّدي! حاشاك يسيِر لكْ هَالشِّي هاذْ!“
بَسْ هوّاِ انْدار وْقالْ لَبطْرسْ: ”روُحْ منْ وچّي يا شيِطانْ! حَجَرةْ عَثْوَرَة أنْتَ لي، منْ لَ موُ تفْتكرْ فَ أمور اَلله، بَليِ فَ أمور البَشَرْ.“
هاك الوَقْتْ يَسوُعْ قالْ لَتَلاميذو: ”لَ يريدْ يجي خَلْفي، لازمْ يكْفرْ فَ نَفْسو وْيحْملْ صَليبو وْيجي خَلْفي.
لَ يريدْ يخَلّصْ نَفْسو، يتَوبلا. وْلَ يتَوبلْ نَفْسو لَخاطري تَ يلْقاها:
أَيشْ ينْتفع الانْسانْ لَ ربح الدّنْياِ كلّا وْخسرْ نَفْسو؟ وَايشْ يعْطي الانْسانْ مْبَدالْ نَفْسو؟
منْ لَ جاِييِ واِ ابْن الانْسانْ فَ مَجد اَبوهُ مَعْ مَلايكتو القَدّيسينْ، وْهاك الوَقْتْ تَ يحاِسبْ كلّ انْسانْ عَلى موجب اعْمالو.
الحَقّ اَقولْكنْ: في ناِسْ قايمينْ هَونْ موُ يذوُقون المَوتْ لَ موُ يرَون ابْن الانْسانْ جاِييِ فَ مَلَكوتو.“
وْبَعدْ سةّ اِيمْ، يَسوُع اَخَذْ بطْرس وْيَعْقوب وْيوحَنّا أَخوهُ وْطاِلَعنْ لَ جَبَلْ عاِلي بْوَحْدنْ.
وتْغَيَّرْ يَسوُعْ قدّامن، وْنَوَّرْ وچّو كَما الشَّمْس، وْحَويسو ابيَضّوا كَما الضَّو.
وْظَهَرْلنْ موسى وايِليّا وْهنّاِ يحْكَونْ مَعو.
ورَدْ بطْرس وْقالْ لَيَسوُعْ: ”سَيّدي! كْوَيّس واِ لنا تَ نْكونْ هَون. وْلَ تْريدْ، تَ ننْصبْ هَونْ ثَثْ خِيَم، وحْدِة لك وْوحْدِة لَموسى وْوحْدِة لايِليّا.“
وْهوّاِ بَعدْ يحْكي، والّا غَيمِة ضَويِّة فَيَّلتْ عَلَين، وْصارْ صَوتْ م الغَيمِة يقولْ: ”هذا واِ ابْني الحَبيبْ لَ فرحْتُ فِيو، لهُ اسْمَعوا.“
وَقْتْ لَ سمْعوا التَّلاميذْ، وَقَعوا عَلى وچّن وْخافوا كْثيرْ.
قامْ يَسوُعْ قَرَّبْ منّن وْدَقّن وْقالْ: ”قوموا لا تْخافونْ.“
وْرَفَعوا عَينَين، وْما ارَوا أحَّدْ غَيرْ يَسوُع بْوَحْدو.
وْهنّاِ ناِزلينْ م الجَّبَلْ، وَصّاهنْ يَسوُعْ قالْلنْ: ”لاسْم انْسانْ لا تْقولون عَلى هَالرّويا لَ ارَيتنْ لَ موُ يقوم ابْن الانْسانْ م المَيتينْ.“
وْسَأَلوهُ تَلاميذو قالولو: ”بَقى لَيش مْعَلْمين النّاموس يقولون: ايِليّا لازمْ يجي قَبلْ؟“
رَدْ قالْلنْ: ”ايِليّا يجي قَبلْ تَ يكَمّلْ كلْ شي.
بَسّ اَقلْكنْ: هاي ايِليّا جا وْما عَرَفوهُ، وْسَوا فِيو كلْ شي لَ رادوا. كذاِ ابْن الانْسانْ زاِ تَ يتْعَذَّبْ منّنْ.“
هاك الوَقْت، افْتَهَموا التَّلاميذْ عَلى يوحَنّا المَعْمَذانْ قالْلنْ.
وَلَمَنْ جَوا لَعنْدْ لَمّة النّاِسْ، قَرَّبْ لَعنْدو زَلَمِة وْرَكعْ عَلى ركَبو،
جبْتوهُ لَعنْد تَلاميذكْ، بَسْ ما تاقوا يشْفوهُ.“
رَدْ يَسوُعْ قالْ: ”آخْ يا جيلْ بَلا إيمانْ، جيل اَعْوَج، لأَيمَتْ تَ ابْقى مَعْكنْ؟ لأَيمَتْ تَ اتْحَمَّلكنْ؟ جبوا لي واِ لَهَونْ.“
وْزَعَقْ يَسوُعْ عَلَيو صَوت وْطَلَعْ منّو الشّيِطانْ، وانْشَفى الوَلَدْ منْ هاك السّاعَة.
هاك الوَقْتْ جَوا التَّلاميذْ لَعنْدْ يَسوُع وْهوّاِ بْوَحْدو وْقالولو: ”لَيشْ نحْناِ ما تقْنا نشْفِيو؟“
يَسوُعْ قالْلنْ: ”منْ لَ ما عنْدْكنْ إيمان. الحَقّ اَقولْكن: يكونْ فيكنْ إيمان مْقَدْ حَبّايةْ خَرْدَلْ، تَ تْقولونْ لَهَالجَّبَلْ: ’روُحْ منْ هَون.‘ وْتَ يروُح. وْشي ما تَ يصْعَبْ عَلَيكنْ.
بَسْ هَالجّنْسْ موُ يطْلَعْ غَيرْ بالصَّومْ والصَّلاة.“
وَقْتْ لَ كانوا ف الجَّليلْ، يَسوُعْ قالْلن: ”ابْن الانْسانْ تَ يتْسَلَّمْ لايدَين النّاِسْ.
وْتَ يقْتلوهُ، وْثالثْ يَومْ تَ يقوم.“ وْصعْبتْلن وْحزْنوا كْثيرْ.
وَقْتْ لَ جَوا لَ كَفَرْناحومْ، قَرَّبوا هَوكْ لَ يلمّونْ ضَريبة الدّرْهمَينْ عَ الرّاس وْقالوا لَبطْرس: ”مْعَلّمْكن موُ يعْطي درْهمَينو؟“
قالْلنْ: ”بَلىِ.“ وَقْتْ لَ دَخَلْ بطْرسْ للبَيتْ، يَسوُعْ راساً قالْلو: ”أَيشْ رايكْ شَمْعونْ؟ منْ منْ ياخْذون مْلوك الاَرْضْ خَراجْ يا ضَريبةْ راسْ؟ منْ اولادنْ والّا م الاجانبْ؟“
شَمْعونْ قالْلو: ”م الاجانبْ.“ يَسوُعْ قالْلو: ”بَقى الاولادْ حرّينْ ناِ.
بَسّ بْشانْ لا نحْمقنْ، روُحْ للبَحر وْكبْ فِيو صنّارة الصَّيد، وْأوَّلْ سَمَكِة تطْلَع، افْتَحْ ثمّا تَ تّرى فِيو سْتار يساوي أَرْبَعْ دَراهم، خذو واعْطي شي لَ عَلَي وْعَلَيكْ.“
فاك السّاعَة قَرَّبوا التَّلاميذْ لَعنْدْ يَسوُع وْقالوا: ”منْ واِ الاَگْبَرْ فَ مَلَكوت السَّماواتْ؟“
يَسوُعْ ساحْ لَعنْد و وَلَدْ وْوَقَّفو بَيناتنْ،
وقال: ”الحَقّ اَقولْكنْ لَ موُ ترْجَعونْ وتْسيِرونْ كَما الاولادْ، موُ تدْخلونْ لَمَلَكوت السَّماواتْ.
بَقى لَ ينَخّي نَفْسو كَما هَالوَلَدْ هاذْ، هوّاِ واِ لَ تَ يكون الاَگْبَرْ فَ مَلَكوت السَّماواتْ.
وْمنْ لَ يقْبَلْ كَما هَالوَلَدْ باسْمي، لي يقْبَلْ.
وْكلْ من يسيِرْ عَثْوَرَة لواِحدْ منْ هَوذ الّزْغار المومنينْ في، كانْ أَحْسَنْلو تتْعَلَّقْ فَ رَقبتو فَرْشة الرَّحى لَ يدَوّرا الّحْمار، وْينْكَبْ لَعَقْب البَحرْ.
وَيل الدّنْياِ م العَثْوَراتْ، منْ لَ اجْباري تجي العَثْوَراتْ، بَسْ وَيلو هاكْ لَ تجي عَلى ايدو العَثْوَراتْ.
بَقى لَ عَثْوَرتك ايدكْ يا إجْرك، اقْطَعا وْكبّا لَبْعيدْ منّكْ. أَحْسَنْ لكْ واِ تدْخل الحَياةْ بيدْ يا باجرْ مَقْطوُعَة منْ لَ يكونْ لك ايدْتَينْ واجرْتَين وْتقَعْ ف النّار الأَبَديِّة.
و لَ عَينكْ عَثْوَرتك، اقْلَعا وْكبّا لَبْعيدْ منّكْ. أَحْسَنْ لكْ واِ بْعَينْ وحْدِة تدْخلْ الحَياةْ منْ لَ يكونْ لكْ عَينْتَين وْتقَعْ ف جْهَنَّم النّارْ.
بالْكنْ وايّاكنْ تحْتقْرونْ واِحدْ منْ هَوك الّزْغارْ. أَقولْكنْ: مَلايكتنْ ف السَّما فَ كلْ وَقْت يرَونْ وچّ اَبوي لَ ف السَّماواتْ،
”منْ لَ بْشان يخَلّصْ شي لَ تْتَوبَلْ كجّا إبْن الانْسانْ.
”أَيشْ رايكنْ؟ لَ واِحدْ كانْ عنْدو ميةْ خاروف وْضاعْ واِحدْ منّنْ، موُ يعيف التّسْعَة وْتسْعينْ خاروفْ ف الجَّبَلْ ويروُح يدَوّرْ عَلاكْ لَ ضاعْ؟
وْلَ اراهُ، الحَقّ اَقولْكنْ: يفْرَحْ فِيو أكْثَرْ منْ فَرْحتو ف التّسْعَة وْتسْعينْ لَ ما ضاعوا.
كذاِ، موُ شي لَ يريدْ اَبوكن السَّماوي واِ تَ يتْتَوبَلْ واِحدْ منْ هَوك الّزْغارْ.“
”بَقى لَ غلط اَخوكْ فَ حَقّكْ، روُحْ عاِتبو بَينك وْبَينو بَسْ. لَ سمعْ منّك، تْكونْ ربحْت اَخوكْ.
وْلَ ما سمعْ منّكْ، وَدّي مَعكْ واِحدْ يا اثْنَين بْشانْ عَلى ثمْ شاِهدَينْ يا ثَثّ شْهود تْقوم كلْ كلْمِة.
وْلَ ما سمعْ لَهَوكْ زاِ، قَولْ للبيعَة. وْلَ ما سمعْ للبيعَة زاِ، احْسبو كَما واِحدْ منْ هَوكْ لَ يلمّون الضَّرايب يا كَما واِحدْ وَثَني.
وَاقولْكنْ زاِ: لَ اثْنَينْ منْكنْ ف الاَرْضْ يتّفقونْ عَلى كلْ شي لَ يطْلبونْ، تَ يكونْلنْ منْ اَبوي السَّماوي،
منْ لَ أَينْ لَ اجْتَمَعوا اثْنَينْ يا ثاثِة باسْمي، هَونَكْ بَيناتن اَنا.“
هاك الوَقْتْ قَرَّبْ بطْرسْ لَعنْدو وْقالْلو: ”سَيّدي! كَمْ كَرَّة لَ خطي أَخوي فَ حَقّي أَسامحو؟ دي لَ سَبعْ طرْقْ؟“
يَسوُعْ قالْلو: ”موُ اقولْ لكْ دي لَ سَبعْ طرْقْ، بَليِ دي لَ سَبْعينْ كَرَّة سَبعْ طرْقْ.
”منْ هاي تْشَبَّه مَلَكوت السَّماواتْ لَواِحدْ مَلكْ راد يحاِسبْ عَبيدو.
وْلَمَنْ بَدا يحاِسبنْ، قَرَّبْ لَعنْد و واِحدْ كانْ مَدْيونْ لهُ بْعَشرْة اَلافْ وَزْنِة،
وْمنْ لَ ما كانْ عنْدو تَ يوَفّي الدَّينْ، سَيّدو أَمَرْ تَ ينْباعْ هوّاِ وْمَرَتو واولادو وْكلْ شي لَعنْدو بْشان يوَفّي الدَّينْ.
وكَبْ روُحو هاك الْعَبْد وْسَجَدْلو وْقالْلو: ’سَيّدي، دَخيلكْ طَوّلْ بالكْ عَلَي، وْكلْ شي تَ اوَفّي لكْ.‘
وحَنْ سَيّدْ هاك العَبْدْ عَلَيو وْفَلَّتو وْساِمَحو ف الدَّينْ.
وْطَلَعْ راحْ هاك العَبْدْ وَارى عَبْدْ منْ رفَقو كانْ مَدْيونْ لهُ بْميةْ دينار، وْمسكو من خْناقو وْقالْلو: ’اعْطيني شي لَ في لي عَلَيكْ.‘
قامْ هاك العَبْدْ رَفيِقو كَبْ روُحو عَلى اجْرَيو وتْوَسَّلْلو وْقالْلو: ’دَخيلكْ، طَوّلْ بالك عَلَي، وْكلْ شي تَ اوَفّي لكْ.‘
بَسْ ما رضي، وْراحْ كَبّو ف الحَبْسْ دي لَمَنْ يوَفّي دَينْ لَ في عَلَيو.
وَقْتْ لَ ارَوا العَبيدْ رفَقنْ شي لَ صار، كْثيرْ صعْبتْلنْ وكْثيرْ حزْنوا، وْراحوا حَكَوا لَسَيّدنْ عَلى كلْ شي لَ صارْ.
هاك الوَقْتْ، سَيّدو ساحو وْقالْلو: ’يا عَبْدْ شَرّير انْتَ واِ. هاك الدَّينْ كلّو ساِمَحْتوكْ فِيو منْ لَ طَلَبْتْ منّي.
ما كانْ لازم انْتَ زاِ يحنْ قَلْبكْ عَلى رَفيِقكْ كَما لَ انا حَنْ قَلْبي عَلَيكْ؟‘
وغضبْ عَلَيو سَيّدو وْسَلَّمو للمْعَذْبينْ تَ يعَذْبوهُ دي لَمَنْ يوَفّي كلْ شي لَ لهُ عَلَيو.
كذاِ تَ يعاِملْكن اَبوي السَّماوي لَ ما ساِمَحْتنْ منْ كلْ قَلْبْكنْ، كلْ واِحد اَخوهُ، عَلى غَلْطاتو.“
وَقْتْ لَ خَلَّصْ يَسوُعْ كَلامو، راحْ م الجَّليلْ لَحَدّ الياهوديِّة، لَخَلْفْ نَهْر الارْدنْ.
وْجَوا خَلْفو ناِس كْثيرْ طَلْقاتْ طَلْقات، وْشَفاهنْ هَونَكْ.
وْقَرَّبوا لَعنْدو فَرِّيسيِّة يجَرْبوهُ وْيسْأَلوهُ لَ كانْ يسيِرْ واِحد يطَلّقْ مَرَتو لَ أَينا سَبَبْ لَ كانْ؟
هوّاِ رَدْ عَلَينْ قالْلنْ: ”ما قَرَيتنْ، هاكْ لَ خَلَقْ م البدايِة، ذَكَرْ وانْثيِ خَلَقنْ،
وْقالْ: ’منْ هاي الرّجّال يخَلّي أَبوهُ وامّو ويلْحَقْ مَرَتو واثْنَينتن يسيِرونْ واِحدْ.‘
يعْنيِ موُ اثْنَينْ صاروا، بَلىِ جَسَد واِحدْ. بَقى شي لَ أَلله يجْمَعو، انْسانْ لا يفَرّقو.“
قالولو: ”لَيشْ بَقى موسى وَصّى تَ يعْطِيا وَرَقة فَكْ ويطَلّقا؟“
قالْلنْ: ”منْ قَساوةْ قَلْبْكنْ سَمَح لْكنْ موسى تَ تْطَلقونْ نسْوانْكنْ. بَسْ ف البدايِة موُ كذاِ كانتْ.
وَانا أَقولْكنْ: لَ يطَلّقْ مَرَتو بَلا لَ تزْني، وْياخذْ غَيرا يزْني. وْلَ ياخذ مْطَلَّقَة يزْني.“
تَلاميذو قالولو: ”لَ كذاِ في لَومْ ف العَلاقَة بَين الرّجّالْ والمَرَة، مَعْناتا موُ أَحْسَنْ واِ واِحدْ يتْزَوَّجْ.“
قالْلنْ: ”موُ كلّ انْسانْ خَرْجْ هَالكلْمِة واِ، غَيرْ هاكْ لَ انْعَطى من اَلله.
منْ لَ في مخْصييينْ، منْ بَطنْ أمّنْ ولْدوا كذاِ. وفي مخْصييينْ، ناِسْ خَصَوون. وْفي مخْصييينْ، هنّاِ خَصَوا روُحنْ لَخاطرْ مَلَكوت السَّماواتْ. لَ يتيِق يكونْ خَرْجْ خَلّي يكونْ خَرْجْ.
بَسْ يَسوُعْ قالْلنْ: ”خَلَّوا اولاد الّزْغار يجَون لَعنْدي، لا تْوَقْفونْ ف وچّنْ. لَ كَما هَوذْ واِ مَلَكوت السَّماواتْ.“
وحَطّ ايدو عَلَين وْراحْ منْ هَونَكْ.
وْجا واِحدْ، قَرَّب وْقالْلو: ”يا مْعَلّمْ يا صالحْ! أَيشْ عَمَلْ صالحْ أَسَي بْشانْ أَنالْ حَياة الاَبَديِّة.“
جاِوَبو قالْلو: ”لَيش تْقولْ لي صالحْ؟ ما في صالحْ غَير اَلله الواِحدْ. بَسْ لَ ردْتْ تدْخل الحَياة احْفظ الوَصيّاتْ.“
قالْلو: ”أينا وَصِيّاتْ؟“ يَسوُعْ قالْلو: ”لا تقْتلْ، لا تزْني، لا تسْرقْ، لا تشْهَدْ شَهادِة زوُرْ،
كَرّم اَبوكْ وامّك، وْحبْ قَرايبكْ كَما نَفْسكْ.“
الشَّبْ قالْلو: ”هَوذْ كلّنْ حَفَظتوونْ منْ زغْري. أَيشْ ينْقَصْني؟“
يَسوُعْ قالْلو: ”لَ رَدْت تْكونْ كاملْ، روُحْ بيِع امْلاكك، وْفَرّقْ عَ الفَقاراِ تَ يسيِرْ لكْ كَنْزْ ف السَّما وْتَعا خَلْفي.“
سمع الشَّب هَالكلْمِة، وْراحْ حَزينْ، منْ لَ كانْ لهُ امْلاك كْثيرْ.
يَسوُعْ قالْ لَتَلاميذو: ”الحَقّ اَقولْكنْ صَعْبْ يدْخلْ زَنْگينْ لَ مَلَكوت السَّماواتْ.
وَاقولْكنْ زاِ: أَهْيَنْ للجَّمَلْ يدْخلْ ف خرْم ابْرِة منْ زَنْگينْ يدْخلْ لَمَلَكوت اَلله.“
التَّلاميذْ وَقْتْ لَ سمْعوا، تْعَجَّبوا كْثير وْقالوا: ”بَقى من يتيِقْ يخْلَصْ؟“
يَسوُعْ طَلَّعْ فِين وْقالْلنْ: ”عنْد النّاِسْ هاي موُ ينْتاقْ عَلَيا. بَسّ اَلله قادرْ عَلى كلْ شي واِ.“
هاك الوَقْتْ رَدْ بطْرس وْقالْلو: ”هاي نحْناِ خَلّينا كلْ شي وْجينا خَلْفكْ. أَيشْ بَقى تَ يكونْ نَصيبْنا؟“
يَسوُعْ قالْلن: ”الحَقّ اَقولْكنْ: أنْتنْ لَ جيتنْ خَلْفي، ف الدّنْياِ الّجْديدِة لَمَنْ يقْعَد ابْن الانْسانْ عَلى عَرْشْ مَجْدو، تَ تقْعَدون انْتنْ زاِ عَلى اثْناعشْ كرْسي وتْحاِكْمون اسْباطْ بَني اسْرائيِل الاثْناعشْ.
وْكلْ واِحدْ يخَلّي بيوتْ يا إخْوِة يا خَواتْ يا أَبْ يا أمْ يا مَرَة يا اولادْ يا حْقولْ لَخاطر اسْمي، تَ ياخذْ ميةْ طاق وْيورَثْ حَياة الأَبَديِّة.
بَسّ كْثيرْ ناِس يكونونْ ف الاَوَّل يسيِرون ف الآِخر، وْف الآخر يسيِرون ف الاَوَّلْ.
”بَقى مَلَكوت السَّماواتْ يشْبَه انْسانْ سَيّد بَيتْ طَلَعْ الصّبح تَ يأجّرْ شَغّيلِة لَغَرْزو.
واتَّفَقْ مَع الشَّغّيلِة عَلى دينار يَوميِّة، وْبَعَثنْ لَغَرْزو.
وْطَلَعْ ساعَة ثاثِة، وَارى غَيرنْ ف العَرَصَة قايمينْ عاطْلينْ باطْلينْ.
وْقالْلنْ: ’روُحوا أنْتنْ زاِ للغَرْز، وْشي لَ يحقْ تَ اعْطيكنْ.‘
هنّاِ زاِ راحوا. وْرجعْ طَلَعْ ساعَة ستِّة وْساعَة اثْناعش وْسَوى نَفْس الشِّي.
وحَوالي ساعَة احْداعشْ، رَدْ طَلَعْ وَارى غَيرنْ قايمينْ عاطْلينْ باطْلين. وْقالْلنْ: ’أَيشْ قايمينْ انْتنْ طول الّنْهارْ عاطْلينْ باطْلينْ؟‘
قالولو: ’منْ لَ أحَّدْ ما شَغَّلْنا.‘ قالْلنْ: ’روُحوا أنْتنْ زاِ للغَرْز، وْشي لَ يحقّ لْكنْ تَ تاخْذونْ.‘
وَقْتْ لَ صارتْ المَسا، صاحب الغَرْزْ قالْ لَوَكيلو: ’سيِح الشَّغّيلِة واعْطِينْ حَقّنْ، وابْدي منْ هَوذْ لَ جَوا ف الآِخرْ واختمْ ف هَوكْ لَ جَوا ف الاَوَّلْ.‘
وْجَوا جَماعَة ساعَة احْداعْشْ وَاخَذوا دينارْ دينارْ.
وْوَقْتْ لَ جَوا الاَوَّلانِيِّة، قالوا بَلْكي أكْثَرْ تَ ياخْذونْ، بَسْ هنّاِ زاِ دينارْ دينارْ أَخَذوا.
وَقْتْ لَ اخَذوا، تْأَفْأَفوا عَلى سَيّد البَيتْ.
قالوا: ’هَوك الآِخراِنِيِّة ساعَة وحْدِة اشْتَغَلوا، وْساويتنْ مَعْنا، نحْناِ لَ تْحَمَّلْنا ثقل الّنْهار وْحَرّو.‘
خذْ شي لَ لك وْروُحْ! أَنا أَريدْ أَعْطي هاذْ لَ جا ف الآخر مْقَدّكْ.
والّا مالي حَقّ أَسَي فَ مالي شي لَ اريدْ؟ والّا عَينكْ شَرّيرَة ياِ، منْ لَ طَيّبْ (صالح) اَنا؟‘
كذاِ الآِخراِنيِّة يسيِرون أَوَّلانيِّة، والاَوَّلانيِّة اِخْراِنيِّة. بَقى كْثيرْ ناِ المدْعيّينْ وقْلَيلْ ناِ المخْتارينْ.“
يَسوُعْ كانْ ك تْحَضَّرْ تَ يطْلَعْ للقدْسْ. وَاخَذْ تَلاميذو الاثْناعشْ عَلى خاصْرَة ف الطَّريِق وْقالْلنْ:
”هاي طالْعينْ نحْناِ للقدْسْ، وابْن الانْسانْ تَ يتْسَلَّمْ لَ گْباريّة الكَهَنَة ومْعَلْمين النّاموسْ وْتَ يحْكمونْ عَلَيو بالمَوتْ.
ويسَلموهُ للامَم وْتَ يتْمَهزَونْ فِيو ويقَرْپچوهُ وْيصْلبوهُ، وْثالثْ يَومْ تَ يقومْ.“
هاك الوَقْتْ قَرَّبتْ لَعنْدو أمّ اولادْ زَبَدي هيِّ وْوَلَدَينا، وْسَجَدتْلو وْطَلَبتْ منّو شي.
قالْلا: ”أَيش تْريدينْ؟“ قالتْ: ”قَولْ تَ يقْعَدونْ وَلَدَيني هَوذْ واِحدْ منْ يَمينك وْواِحدْ منْ شمالكْ فَ مَلَكوتكْ.“
رَدْ يَسوُعْ قالْ: ”أنْتنْ موُ تعْرفونْ أَيشْ تطْلبونْ. أنْتن تْتيِقونْ تشْرَبونْ كاسْ لَ أَنا تَ اشرَبْ، يا مَعْموُذيِّة لَ اتْعَمَّذْ تتْعَمَّذونْ؟“ قالولو: ”نْتيِقْ.“
قالْلنْ: ”كاسي تشْرَبون، وْمَعْموُذيِّة لَ اتْعَمَّذْ تتْعَمَّذونْ، بَسْ هاي لَ تَ تقْعَدونْ منْ يَميني وْمنْ شمالي، موُ لي ياِ تَ اعْطِيا، بَلىِ لَهَوكْ لَ ك تْحَضَّرتْلنْ منْ أَبوي.“
وَقْتْ لَ سمْعوا العَشَرَة، غضْبوا عَلى هَالاَخَّين الاثْنَينْ.
قامْ يَسوُعْ ساحن وْقالْلنْ: ”تعْرفونْ رُوَسا الامَم اسْيادنْ ناِ، وگْبارِيّتنْ يتْسَلَّطونْ عَلَينْ.
لا كذاِ يسيِرْ بَيناتْكنْ، بَلىِ لَ يريدْ منْكن يكون گْبيرْ، خَلّي يسيِر لْكنْ خادمْ.
وْلَ يريدْ منْكن يكون الاَوَّلْ، خَلّي يسيِر لْكنْ عَبدْ.
كَما ابْن الانْسانْ، ما جا تَ ينْخدمْ، بَلىِ تَ يخْدم وْيعْطي نَفْسو فدْيِة مْبَدال كْثيرْ.“
وَقْتْ لَ طَلَعْ يَسوُعْ منْ اَريحا، طَلَعْ خَلْفو ناِس كْثيرْ طَلْقاتْ طَلْقاتْ.
والّا اثْنَينْ عَمايِة قاِعْدينْ عَلى قَراغ الطَّريِق. وْوَقْتْ لَ سمْعوا يَسوُعْ واِ فاِيتْ، بَدَوا يزْعَقونْ ويقولونْ: ”ارْحَمْنا سَيّدي إبنْ داهودْ.“
لَمّات النّاِسْ زَعْوَقوا عَلَينْ تَ يسْكتونْ. بَسْ هنّاِ بالاَكْثَرْ بَقى يعَلَّونْ صَوتنْ ويقولونْ: ”سَيّدْنا، ارْحَمْنا يا ابنْ داهودْ.“
قامْ يَسوُعْ ساحْن، وْقالْ: ”أَيش تْريدون اَسَي لْكنْ؟“
قالولو: ”سَيّدْنا! تَ تْفَتَّحْ عَينَينا.“
وحَنْ قَلْبو عَلَين، وْجَسْ عَينَين، وْفَ ساعتا تْفَتَّحوا عَينَين، وْراحوا خَلْفو.
وَقْتْ لَ قربْ م القدْس وْجا لَ ضيِعَة بَيتْ فاجي عَلى جَنْبْ جَبَل الزَّيتونْ، يَسوُعْ بَعَث اثْنَينْ منْ تَلاميذو
وْقالْلنْ: ”روُحوا لَلضّيِعَة هاي لَ مْقابلْكن، وْراساً تَ تّرَون حْمارَة مَرْبوُطَة وْمَعا جَحْشْ، حلّوا جبوا لي.
وْلَ أحَّدْ قالْكنْ شي، قولولو: ’يلْزَمونْ للرَّب،‘ وْراساً تَ يبْعَثْنْ لَهَونْ.“
وْهاي كلّتا صارتْ تَ يتمْ شي لَ انْقالْ بالنَّبي لَ قالْ:
”قولوا لَبنْتْ صَهْيونْ: ’هاي مَلكْكِ جاِييكِ، وَديعْ راِكبْ عَلى آتان وْجَحْش ابنْ آتانْ.‘“
وراحوا التَّلْميذَينْ وْسَووا كَما لَ وَصّاهنْ يَسوُعْ.
وْجابوا الّحْمارَة والجَّحْش، وْحَطّوا حَويسنْ عَ الجَّحْش، وْركب يَسوُعْ.
ولَمّة ناِس گْبيرِة كانْ يفْرشونْ حَويسنْ ف الطَّريِقْ. غَيرنْ كانْ يقْطَعونْ شيقانْ م السّجَرْ، ويكبّونْ ف الطَّريِقْ.
وْوَقْتْ لَ دَخَلْ لَلقدْس، البَلَدْ كلّو انْهَز. وْكانْ يقولونْ: ”منْ واِ هاذْ؟“
وطَلْقات النّاِسْ كان يقولونْ: ”هذا يَسوُع النَّبي لَ منْ ناصرَة الجَّليلْ.“
وْدَخَلْ يَسوُعْ لَهَيكَل اَلله وْطاِلَعْ كلْ هَوكْ لَ كانْ يشْتَرَونْ ويبيِعونْ ف الهَيكَل، وْقَلَّبْ طاولات الصّرّاِفين وْكراِسي بيّاِعين الحَمامْ.
وْقالْلنْ: ”مَكْتوبْ واِ: ’بَيتي بَيت الصَّلاة يتْسَمّى، وانْتنْ سَوَيتنو مْغارةْ قطّاِعينْ طرْقْ.‘“
وْف الهَيكَلْ قَرَّبوا لَعنْدو عَمايِة وْعرْجين وْشَفاهنْ.
وَقْتْ لَ ارَوا گْباريّة الكَهَنَة والفَرّيسيِّة عَجايبْ لَ يسَي، واولادْ لَ يسيِحونْ ف الهَيكَلْ ويقولونْ ”أوُشَعْنا لابنْ داهود،“ انْزَعَجوا.
وقالولو: ”تسْمَعْ أَيش يقولونْ هَوذْ؟“ يَسوُعْ قالْلنْ: ”بَلىِ! أَبَدْ ما قَرَيتنْ نبوّة لَ تْقولْ: ’منْ ثمّ اولاد الّزْغارْ والمرْضعينْ حَضَّرْتْ طاِلَعْتْ تَسْبيحْ‘؟“
وعافن وْطَلَعْ لَبَرّات البَلَدْ لَبَيتْ عَنْيا وْباتْ هَونَكْ.
والصّبْحْ، وَقْتْ لَ كانْ راِجعْ لَلبَلَدْ، جاعْ.
وَارى سجَرةْ تينْ ف الطَّريِق، وْجا لَعنْدا، وْما ارى فِيا شي غَيرْ وَرَق، وْقالْلا: ”لا بَق يكونْ فيكِ ثَمَرْ للاَبَد.“ وْراساً هاكْ سجَرة التّينْ نشْفت وْقشْفتْ.
وَارَوا التَّلاميذْ وتْعَجَّبوا وْقالوا: ”أشْوَنْ فَ ساعتا نشْفت وْقشْفتْ سجَرة التّينْ؟“
يَسوُعْ رَدْ عَلَينْ قالْلن: ”الحَقّ اَقولْكن: يكونْ فيكنْ إيمان وْموُ تتْشَكَّكونْ، موُ بَسْ هاي مَسَلةْ سجَرة التّينْ تَ تْسَونْ، بَليِ حتّى لَ قلْتنْ لَ هَالجَّبَلْ هاذ: ’انْقلع وْقَعْ ف البَحرْ،‘ تَ تْسيِرْ.
وْكلْ شي لَ تطْلبونْ ف الصَّلاة بايمانْ تَ تْنالونْ.“
وْوَقْتْ لَ جا يَسوُعْ لَلهَيكَلْ، قَرَّبوا لَعنْدو گْباريّة الكَهَنَة وشْيوُخة الشَّعْب، وْهوّاِ يعَلّم، وْقالولو: ”فَ أَينا سلْطَة تْسَي هَوذ، وْمنْ واِ لَ كلْعَطاكْ هَالسَّلطَة؟“
يَسوُعْ رَدْ قالْلنْ: ”وَانا تَ اسْأَلكنْ سُؤالْ واِحدْ. لَ جاِوَبْتنّي، تَ اقولْكنْ فَ أَينا سلْطَة أَسَي هَوذْ.
مَعْموذيّةْ يوحَنّا من اَينْ ياِ؟ م السَّما والّا م البَشَرْ؟“ هنّاِ افْتَكَروا قالوا فَ قَلْبنْ: ”لَ قلْنا: ’م السَّما،‘ تَ يقولْنا: ’بَقى لَيشْ ما سَدَّقْتنو؟‘
وْلَ قلْنا: ’م البَشَر،‘ نْخافْ منْ ناِس الملْتَمّينْ، منْ لَ كلّنْ كَما نَبي واِ عنْدنْ يوحَنّا.“
وْرَدّوا وْقالولو: ”موُ نعْرفْ.“ يَسوُعْ قالْلنْ: ”وَلا أَنا أَقولْكنْ فَ أَينا سلْطَة أَسَي هَوذْ.
”أَيشْ رايكنْ؟ واِحدْ رجّالْ كانْ عنْدو وَلَدَينْ. قَرَّبْ لَعنْد الاَوَّل وْقالْلو: ’ابْني، روُح اليَومْ اشْتغلْ ف الغَرْزْ.‘
ورَدْ قالْلو: ’ما لي خلْقْ.‘ بَسْ ف الآخر تْنَدَّم وْراحْ.
وْقَرَّبْ لَعنْد اللاخ وْقالْلو كذاِ. جاِوَبو وْقالْلو: ’حاضرْ سَيّدي.‘ وْما راحْ.
منْ واِ منْ هَالاثْنَينْ لَ سَوى إرادةْ أَبوهُ؟“ قالولو: ”الاَوَّلاني.“ يَسوُعْ قالْلن: ”الحَقّ اَقولْكنْ: هَوذْ لَ يلمّون الضَّرايب والزّانْياتْ يسْبقوكنْ لَمَلَكوت اَلله،
منْ لَ جا لَعنْدْكنْ يوحَنّا فَ طَريِق البر، وْما سَدَّقتنو. بَسْ هَوذْ لَ يلمّون الضَّرايبْ والزّانْياتْ سَدَّقوهُ. بَسّ انْتن، وْلا بَعدْ لَ ارَيتن، تْنَدَّمتنْ ف الآخرْ وْآمَنْتنْ فِيو.
”اسْمَعوا مَثَلْ لخ: انْسانْ سَيّدْ بَيتْ غَرَزْ غَرْز وْسَيَّجْ حَولو وْحَفَرْ فِيو مَعْصَرَة وْبَنى فِيو برْج، وْسَلَّمو لَ بقْچَچيِّة وْراحْ لَغَيرْ بَلَدْ.
وْلَمَنْ صارْ موسم الثَّمَرْ، بَعَثْ عَبيدو لَعنْد البقْچَچيِّة تَ يبْعَثولو منْ ثَمَرْ الغَرْزْ.
والبقْچَچيِّة مسْكوا عَبيدو، واِحدْ ضَرَبوهُ وْواِحدْ رَجَموهُ وْواِحدْ قَتَلوهُ.
وْرجعْ كَرْة لخْ بَعَثْ عَبيدْ غَيرنْ أكْثَرْ م الاَوَّلانيِّة. وْنَفس الشِّي سَوَوا فِينْ.
آِخرْ شي بَعَثْلن ابْنو. قالْ: ’يمْكنْ يسْتَحَونْ منْ ابْني.‘
بَسّ البقْچَچيِّة وَقْتْ لَ ارَوا الابنْ قالوا لَبَعْضنْ: ’هذا واِ الواِرثْ. تَعوا نقْتلو وْناخذْ وَراثَتو.‘
بَقى لَ جا صاحب الغَرْزْ أَيشْ تَ يسَي فَوك البقْچَچيِّة؟“
قالولو: ”يا وَيلْ يا وَيلْ! تَ يتَوبلنْ، ويسَلّم الغَرْزْ لَبقْچَچيِّة غَيرنْ يعْطَوهُ الثَّمَرْ فَ موسمو.“
يَسوُعْ قالْلنْ: ”أَبَدْ ما قَرَيتنْ ف الّكْتاِبْ نبوّةْ لَ تْقولْ: ’حَجَرة لَ ما وَقَعتْ فَ عَقْل المعْمارچيِّة هيِّ صارتْ لَراس القرْنيِّة؟ منْ عنْد الرَّبْ كانتْ هاي، وْعَجيبِة ياِ فَ عَينَينا‘.
بَقى أَقولْكنْ: مَلَكوت اَلله تَ ينْأخذْ منْكن وْينْعَطى لأَمِّة تْسَي ثَمَرو.
وْمنْ لَ يقَعْ عَلى هَالحَجَرَة يتْرَضْرَضْ. وَاينا لَ تقَعْ هيِّ عَلَيو تَ تذْرِيو.
وَقْتْ لَ سمْعوا گْباريّة الكَهَنَة والفَرّيسيِّة امْثالو، عَرَفوا عَلَينْ قالْ.
وْرادوا يمْسكوهُ، بَسْ خافوا منْ ناِس الملْتَمّينْ، منْ لَ كَما نَبي كانْ عنْدنْ.
ورَدْ يَسوُعْ يحْكي بامْثال، قالْ:
”مَلَكوت السَّماوات تْشَبَّهْ لَمَلكْ سَوى حَفْلة عَرْسْ لابْنو.
وْبَعَث عَبيدو تَ يسيِحون المدْعيّينْ لَحَفْلة العرْسْ، بَسْ ما رادوا يجَونْ.
رجعْ بَعَثْ عَبيدْ غَيرن وْقالْ: ’قولوا للمدْعيّين: كْوا غَداتي حاضْرَة، ثوراِني وْفَطايمي انْذَبَحوا، وْكلْ شي حاضرْ، تَعوا للعرْسْ.‘
بَسْ هنّاِ اسْتَخَفّوا وْراحوا، واِحدْ لَبَقْچتو، والْلاخْ لَتجارتو،
والباقي مسْكوا عَبيد المَلكْ وتْمَهْزَوا وْقَتَلوا.
وَقْتْ لَ سمع المَلكْ، غضب وْبَعَث عَسْكَرو وْتَوبَلْ هَوك القاتْلين وْحَرَقْ بَلَدنْ.
هاك الوَقْتْ قالْ لَعَبيدو: ’العرْسْ حاضرْ واِ، وْهَوكْ لَ كانوا مدْعيّينْ موُ مسْتاِهلينْ كانوا.
بَقى روُحوا لَروس الطّرْقْ، وَاينا لَ ترَونْ سيِحوا للعرْسْ.‘
وْطَلَعوا هَوك العَبيدْ للطّرْق، وْلَمّوا كلْ لَ ارَوا، طالْحين وْصالْحينْ، وانْتَلى بَيت العرْسْ منْتكْيينْ مدْعيّينْ.
ودَخَل المَلكْ تَ يّرى المنْتكْيين المدْعيّينْ، وَارى هَونَكْ زَلَمِة موُ لاِبسْ حَويس العرْسْ.
قالْلو: ’سَديقي، أشْوَنْ دَخَلْتْ لَهَونْ، بَلا حَويس العرْسْ؟‘ بَسْ هوّاِ انْعَقَد لْساِنو.
هاك الوَقْتْ المَلكْ قالْ للخدّاِمينْ: ’شَدّدوا ايدَيو واجْرَيو وْطاِلْعوهُ للعتْمِة البرّانيِّة. هَونَكْ تَ يكون البكا وْسَكّ الاضْراسْ.‘
منْ لَ كْثيرْ ناِ المدْعيّينْ، وقْلَيلْ ناِ المخْتارينْ.
هاك الوَقْتْ راحوا الفَرّيسيِّة واشْتاروا فَ بَعْضنْ أشْوَنْ تَ يصيدوهُ ف كلْمِة.
وْبَعَثولو تَلاميذنْ مَعْ ناِسْ منْ جَماعَةْ هيروُدس، وْقالولو: ”مْعَلّمْ! نحْناِ نعْرفْ زَلَمِة حَقّاني أنْتَ، وْبالحَقْ تْعَلّمْ طَريِق اَلله، وْموُ يهمّكْ أحَّدْ، منْ لَ موُ تتْمَلَّقْ لانْسانْ منْ لَ كان يكونْ.
بَقى قل لْنا: أَيشْ رايكْ؟ حَلالْ واِ ندْفَعْ ضَريبِة لَقَيصَر والّا لا؟“
يَسوُعْ عَرَفْ شَرّن، وْقالْ: ”لَيشْ تْجَرْبوني يا مْنافْقينْ؟
وَرَّوني دينار الضَّريبِة.“ قاموا جابولو دينارْ.
وْقالْلنْ يَسوُعْ: ”صوُرةْ منْ ياِ هاي وْهَالّكْتاِبة؟“
قالولو: ”لَقَيصَر.“ قالْلنْ: ”اعْطَوا بَقى شي لَوّاِ لَقَيصَرْ لَقَيصَرْ، وْشي لَوّاِ لَالله لَالله.“
وَقْتْ لَ سمْعوا، أَرَوا العَجَبْ. وْخَلَّوهُ وْراحوا.
قالولو: ”مْعَلّمْ! موسى قالْنا: ’لَ ماتْ رجّال وْما خَلَّفْ، لازم أَخوهُ ياخذْ مَرَتو وْيجيب منّا نَسلْ لاخوهُ.‘
بَقى كانْ في عنّا سَبْع اخْوِة، الاَوَّلْ أَخَذْ مَرَة وْمات، وْمنْ لَ ما كانْ لهُ اولادْ خَلّى مَرَتو لاخوهُ.
وْكذاِ زاِ هاك الثّاِني، ونَفْس الشِّي الثّالث، وْدي لَ سَبْعتنْ.
وآِخر الكلْ، هاك المَرَة زاِ ماتتْ.
بَقى ف الّقْياِمِة لاَينا منْ هَوذ السَّبعَة تَ تْسيِرْ مَرَة، وْكلّنْ أَخَذووا؟“
يَسوُعْ رَدْ عَلَينْ قالْلنْ: ”ضايعين انْتنْ، منْ لَ موُ تعْرفون الّكْتاِب وْلا قوّة اَلله.
ف قياِمة المَيتينْ موُ ياخْذونْ نسْوان، وْلا النّسْوان يسيِرونْ لرْجاِلْ، بَلىِ كَما مَلايكة اَلله لَ ف السَّما ناِ.
وْعَلى قياِمة المَيتينْ، ما قَرَيتنْ شي لَ انْقالْكن من اَلله لَ يقولْ:
’أَنا واِ إله ابْراهيم وْإله اسْحاق وْإلهْ يَعْقوبْ؟‘ بَقى أَلله موُ إله مَيتينْ واِ، بَلىِ إلهْ طَيبينْ.“
وَقْتْ لَ سمْعوا لَمّات النّاِسْ، أَرَوا العَجَبْ ف تَعْليمو.
الفَرّيسيِّة وَقْتْ لَ سمْعوا سَكَّت الصَّدوقِيِّة، اجْتَمَعوا مَعْ بَعْضنْ،
وْسَأَلو واِحدْ منّنْ، عالمْ ف النّاموسْ تَ يجَرّبو، قالْلو:
”مْعَلّمْ! أَينا وَصيِّة ياِ أَگْبَرْ شي ف النّاموسْ؟“
يَسوُعْ قالْلو: ”’حبّ الرَّبْ إلهكْ منْ كلْ قَلْبك وْكلْ نَفْسك وْكلْ قوّتك وْكلْ فكْركْ.‘
هاي ياِ الوَصيِّة العَظيمِة وْأوَّلْ وَصيِّة.
والثّاِنيِة لَ تشْبَها: ’حبْ قَرايبكْ كَما نَفْسكْ.‘
بهَوذ الوَصيتَين الّثنْتَينْ تتْعَلَّق التَّوراة والاَنْبِيا.“
وَقْتْ لَ كانوا الفَرّيسيِّة مجْتمْعينْ سَأَلنْ يَسوُعْ،
وْقالْ: ”أَيش تْقولونْ عَ المَسيحْ، ابنْ منْ واِ؟“ قالولو: ”إبنْ داهودْ.“
قالْلنْ: ”وَاشْوَنْ بَقى داهودْ بالرّوُحْ يسَمّيو ’رَبْ‘؟ منْ لَ يقولْ:
’الرَّبْ قالْ لَرَبّي: ”اقْعَدْ عَلى يَميني تَ احطْ عَدْوانكْ دَوسِة تَحْت اجْرَيكْ“‘؟
بَقى لَ داهود يسَمّيو رَبْ، أشْوَن ابْنو واِ؟“
وْلا واِحدْ منّنْ تاقْ يعْطِيو جَواب. وْلا أحَّدْ كَرْة لخ اسْتَرْجى مناك اليَومْ يسْأَلو سُؤالْ تَ يجاِدلو.
هاك الوَقْتْ، يَسوُعْ حَكى مَعْ لَمّات النّاِس وْمَعْ تَلاميذو،
وْقالْلنْ: ”عَلى كرْسي موسى قعْدوا مْعَلْمين النّاموسْ والفَرّيسيِّة.
بَقى كلْ شي لَ يقولولْكنْ تَ تحْفَظون احْفَظوا وافْعَلوا، بَسْ كَما افْعالنْ لا تفْعَلونْ، منْ لَ يقولون وْموُ يفْعَلونْ.
يشدّون احْمالْ ثَقيلِة ويحطّونْ عَلى اكْتاف النّاِسْ، بَسْ هنّاِ باصْباعتنْ موُ يريدون يدقّووا.
وْكلّ اعْمالنْ يعْمَلووا تَ يرَوون النّاِسْ: يعَرْضونْ تَعويذاتن ويطَولونْ شراِشيب زْبوناتنْ.
ويحبّون ينْتَكَونْ ف السّدرْ ف العَشاوات، وْكراِسي القدّاِميِّة ف المجاِمع،
بَسْ أنْتنْ لا تْخَلَّونْ ينْقالْكنْ: ’رابي،‘ منْ لَ واِحدْ واِ رابيكن، وانْتنْ كلّتْكن اخْوِة أنْتنْ.
وَابْ لا تْسَمَّولْكنْ ف الاَرْضْ، منْ لَ واِحدْ واِ أَبوكنْ لَ ف السَّماواتْ.
وْلا تْخَلَّونْ ينْقالْكنْ ’مدَبْرينْ،‘ منْ لَ واِحدْ واِ مْدَبّركن المَسيحْ.
بَسْ لَوّاِ گبيرْ فيكنْ خَلّي يسيِر لْكنْ خادمْ:
لَ يعَلّي روُحو يتْنَخّى، وْلَ ينَخّي روُحو يتْعَلّا.
”وَيلْكنْ يا مْعَلْمين النّاموس وْيا فَرِّيسيِّة يا مْنافْقينْ: تاكْلون بْيوت الاَرامل بْحجّةْ لَ تْطَولونْ صَلاواتْكنْ. وبْشانْ هاي عْقوبتْكنْ تَ تْكونْ قاسْيِة كْثيرْ.
وَيلْكنْ يا مْعَلْمين النّاموس وْيا فَرِّيسيِّة، يا مْنافْقينْ! منْ لَ تقْفلونْ بابْ مَلَكوت السَّما ف وچّ النّاِسْ، بَقى لا أنْتنْ تدْخلون وْلا القايمينْ تَ يدْخلون تْخَلَّوونْ يدْخلونْ.
وَيلْكنْ يا مْعَلْمين النّاموس وْيا فَرِّيسيِّة يا مْنافْقينْ: تْدَورون البَرْ والبَحرْ تَ تْسَون واِحدْ غَريبْ ياهودي، وْلَ صار، تْسَوهُ ابنْ لَجْهَنَّمْ طاقْ طاقَينْ عَلَيكنْ.
وَيلْكنْ يا مرْشدينْ عَمايِة، لَ تْقولونْ: ’لَ يحْلفْ بالهَيكَلْ موُ شي واِ حلْفانو، بَسْ لَ يحْلف بْذَهَب الهَيكَلْ ينْربط بْحلْفانو.‘
يا غَشيمين وْعَمايِة! لَيشْ أَينا أَعْظَم، الذَّهَبْ والّا الهَيكَلْ لَ يقَدّس الذَّهَبْ؟
وتْقولونْ: ’لَ يحْلفْ بالمَذْبَحْ موُ شي واِ حلْفانو، بَلىِ لَ يحْلف بْقرْبانْ لَ عَلَيو ينْربطْ.‘
يا غَشيمين وْعَمايِة! لَيشْ أَينا أعْظَم، القرْبانْ والّا المَذْبَحْ لَ يقَدّس القرْبانْ؟
بَقى منْ لَ يحْلفْ بالمَذْبَحْ، يحْلفْ فِيو وْف كلْ شي لَ في عَلَيو.
وْلَ يحْلفْ بالهَيكَلْ يحْلفْ فِيو وبْهاذ السّاِكنْ فِيو.
ول يحْلفْ بالسَّما، يحْلف بْكرْسي اَلله وْبالقاِعدْ عَلَيو.
وَيلْكنْ يا مْعَلْمين النّاموس وْيا فَرِّيسيِّة، يا مْنافْقينْ، لَ تعْطَون عْشور النّعْناعْ والشّبْثْ والكَمّون، وْعفْتن الّمْهمْ ف النّاموس: العَدلْ والرَّحْمِة والأمانِة. كانْ لازم تْسَون هَوذ وْموُ تْعيفونْ هَوكْ.
يا مرْشدينْ عَمايِة! تْصَفَّونْ م البَقّ، وْتبْلَعون الّجْماِلْ.
وَيلْكنْ يا مْعَلْمين النّاموس وْيا فَرِّيسيِّة يا مْنافْقينْ! تْنَظْفونْ بَرّات القَدَحْ والصَّحنْ، بَسْ منْ جَوّا متْليّينْ سَلْب وْنَهْب وْنَفس-سزّيِّة.
فَرِّيسيِّة يا عَمايِة! نَظْفوا أَوَّلْ شي جوّاتْ القَدَحْ والصَّحنْ، بَرّاتنْ زاِ تَ ينْظَفْ.
وَيلْكنْ يا مْعَلْمين النّاموس وْيا فَرِّيسيِّة يا مْنافْقينْ! كَما قْبوُر الّمْبَيَّضَة بالكلس انْتنْ، منْ بَرّا تْبَيّن كْوَيسِة، بَسْ منْ جَوّا متْليِّة عظْماِنْ مَيتين وْكلْ نَجاسِة.
أنْتنْ زاِ كذاِ: منْ بَرّا تْبَينون للنّاِس بارّينْ، بَسْ منْ جَوّا متْليّينْ إثم وْنفاق انْتنْ.
وَيلْكنْ يا مْعَلْمين النّاموس وْيا فَرِّيسيِّة، يا مْنافْقين! تْعَمْرون قْبوُرْ للاَنْبِيا وتْزَينون قْبوُر البارّينْ،
وتْقولون: ’يكونْ كنّا ف اِيّاِمْ أَبَّهاتْنا، ما كانْ تَ نشْتركْ مَعنْ فَ دَم الاَنْبِيا.‘
بَقى تشْهَدونْ عَلى روُحكن اولادْ هَوكْ لَ قَتَلوا الاَنْبِيا أنْتنْ.
وانْتنْ زاِ اتْلَوا كَيلْ أَبَّهاتْكنْ.
يا حَيّات اولادْ حَيّاتْ! أشْوَنْ تَ تهْربونْ م الحكمْ عَلَيكنْ بجْهَنَّمْ؟
”منْ هاي كْوا اَنا أَبْعَثْ لَعنْدْكنْ أَنْبِيا وْحكَما ومْعَلْمينْ، منّنْ تقْتلْون وْتصْلبون وْمنّنْ تْقَرْپچونْ ف مجاِمعْكنْ يا تعْدَونْ خَلْفنْ منْ بَلَدْ لَ بَلَدْ.
بْشانْ يجي عَلَيكنْ دَمْ كلْ بارْ سَرى عَ الاَرْضْ، منْ دَمْ هابيِل البارْ دي لَ دَمْ زَكَرِيّا ابنْ بَرَخْيا لَ قَتَلْتنو بَين الهَيكَلْ والمَذْبَحْ.
الحَقّ اَقولْكنْ: هَوذْ كلّنْ تَ يجَونْ عَلى هَالجّيلْ هاذْ.
كْوا ينْعاف لْكنْ بَيتْكنْ خَرابْ.
منْ لَ اقولْكنْ: موُ ترَوني م السَّعْ دي لَمَنْ تْقولون: ’مْبارَك الجّاِييِ باسْم الرَّبْ.‘“
وْطَلَعْ يَسوُعْ م الهَيكَلْ تَ يروُح، وْقَرَّبوا لَعنْدو تَلاميذو يوَرَّوهُ عْمارات الهَيكَلْ.
هوّاِ قالْلنْ: ”موُ قايمينْ ترَون هَوذْ كلّنْ؟ الحَقّ اَقولْكنْ موُ ينْعاف هَونْ حَجَرْ عَلى حَجَرْ لَ موُ يقَعْ.“
وْوَقْتْ لَ قعدْ يَسوُعْ عَلى جَبَل الزَّيتونْ، قَرَّبوا تَلاميذو، وْقالولو بَينن وْبَينو: ”قل لْنا: أَيمَتْ هَوذْ تَ يسيِرونْ؟ وَايشْ ياِ عَلامةْ مجْوتك وْنهاية الدَّهرْ؟“
رَدْ عَلَينْ يَسوُع وْقالْلنْ: ”ديروا بالْكنْ لا أحَّد يضَيّعْكنْ.
منْ لَ كْثيرْ تَ يجَونْ باسْمي ويقولون: ’اَنا واِ المَسيحْ،‘ ويضَيعون كْثيرْ ناسْ.
تَ تسْمَعون اخْبار قْتاِلات وْسَمَعيّات حْروبْ. ترى لا تقْلَقونْ! منْ لَ لازم كلّنْ يسيِرون، بَلىِ هاي موُ النّهايِة ياِ بَعدْ:
أمِّة تَ تْقومْ عَلى أَمِّة، وْمَمْلَكِة عَلى مَمْلَكِة، وْتَ يسيِرْ جوُع وْلوُع وْطاعون وْزناِزلْ ف موُضَعْ بَعدْ موُضَعْ.
بَسْ كلْ هَوذْ أَوَّل اوجاع الولادِة ناِ.
هاك الوَقْتْ، تَ يسَلْموكنْ للذّيق وْيقْتلوكن، وْتَ تْكونونْ مَكْروُهينْ منْ كلّ الامَمْ لَخاطرْ اسْمي.
هاك الوَقْتْ، كْثيرْ تَ يتْعَثْوَرون، وْيكْرَهونْ واِحد اللاخْ.
وكْثيرْ أَنْبِيا دجّاِلينْ تَ يقومونْ ويضَيعون كْثيرْ.
وْمنْ كثْر الإثمْ، تبْرَد مْحَبِّة كْثيرْ.
بَسْ لَ يصْبرْ دي للآِخرْ، هوّاِ واِ لَ يخْلَص.
وْتَ تنْكرز بْشارة المَلَكوتْ هاي ف الدّنْياِ كلّا بْشان تْكونْ شَهادِة لكلّ الامَم. وْهاك الوَقْتْ، تَ تّجي النّهايِة.
”بَقى لَمَنْ ترَون عَلامة الخَراب النّجْسِة، لَ انْقالْ عَلَيا فَ دانْيال النَّبي، قايمِة ف موُضَع الّمْقَدَّسْ، هاكْ لَ يقْرا خَلّي يفْهَمْ،
هاك الوَقْتْ، هَوكْ لَنّاِ ف الياهوديِّة، خَلّي يهْربونْ للجَّبَلْ.
وْهاكْ لَوّاِ عَ الّسْطوُحْ، لا ينْزَلْ ياخذْ شي لَ فَ بَيتو.
وَاينا لَوّاِ ف الحَقلْ، لا يرْجَعْ لَ خَلْف بْشانْ ياخذْ لبْسو.
وَيل للحَبالىِ والمرْضعينْ فَوك الاِيّاِم!
صَلَّوا لا يكونْ هَرَبْكنْ ف شتاِ وْلا يَومْ سَبْتْ.
منْ لَ تَ يسيِرْ هاك الوَقْتْ ذيقَة گْبيرِة، ما صارْ كَماها منْ بداية الكَون وْدي للسَّعْ، وْلا تَ يسيِرْ.
ويكونْ موُ تتْقَصَّرْ هَوك الاِيّاِمْ، ما كانْ تَ يخْلَصْ أحَّدْ. بَسْ لَخاطرْ المخْتارينْ تَ يتْقَصَّرونْ هَوك الاِيّاِمْ.
هاك الوَقْتْ، لَ أحَّدْ قالْكن: ’كْوا هَونْ واِ المَسيحْ‘ يا ’هَونَكْ واِ،‘ لا تْسَدقونْ.
منْ لَ تَ يقومونْ مسَحا دجّاِلينْ وَانبِيا گذّاِبين، وْتَ يوَرَّونْ عَلاماتْ عَظيمِة بْشان يضَيعونْ لَ طَلَعْ بايدنْ حتّى المخْتارينْ.
هاي سَلَفاً قلْتولْكنْ.
بَقى لَ قالولْكن: ’كْوا ف البَرّيِّة واِ،‘ لا تطْلَعونْ، يا ’كْوا ف بْيوت الجّوّاِنيِّة واِ،‘ لا تْسَدْقونْ.
منْ لَ كَما لَ يطْلَع البَرْقْ م الشَّرق، وْينْأَرى دي لَ الغَرْبْ، كذاِ تَ تْكونْ مجْوة ابْن الانْسانْ.
”وْراساً بَعدْ ذيقَة هَوك الاِيّاِم، الشَّمْسْ تَ تعَتّمْ، والقَمَرْ موُ يوَرّي ضَوّيِتو، والّنْجومْ تَ تقَعْ م السَّما، وْكلْ قوّات السَّما تَ تتْزَرْزَعْ.
وْهاك الوَقْتْ تَ تظْهَرْ عَلامة ابْن الانْسانْ ف السَّما، وْهاك الوَقْتْ تَ تْنوُحْ كلْ قَبايل الاَرْضْ، وْتَ يرَون ابْن الانْسانْ جاِييِ عَلى غْيوم السَّما بْقوِّة وْمَجْدْ عَظيمْ.
وْتَ يبْعَثْ مَلايكتو مَعْ صَوتْ قرنْ عَظيم، ويلمّونْ مخْتارينو منْ أَرْبَع قَراني الدّنْياِ، منْ أَوَّل الدّنْياِ لآِخرا.
”منْ سجَرة التّين تْعَلَّموا مَثَل: أَوَّلْ لَ تْلينْ شيقانا وتْفَتّح اوراقا، تعْرفونْ قرَّب الصَّيفْ.
أنْتنْ زاِ كذاِ، لَ أَرَيتنْ هَوذْ كلّن، اعْرفوا قرْبتْ للبابْ.
الحَقّ اَقولْكنْ موُ يعْبر يروُحْ هَالجّيل هاذْ، لَ موُ هَوذْ كلّن يسيِرونْ.
السَّما والاَرْضْ يعْبرون يروُحونْ وْكَلامي موُ يعْبرْ.
”بَسْ هاك اليَوم وْهاك السّاعَة انْسانْ موُ يعْرفْن، وْلا مَلايكة السَّما. موُ يعْرفْنْ غَير الآب.
بَقى كَما لَ صارْ ف اِيّاِم نوحْ، كذاِ تَ تْسيِرْ مجْوة ابْن الانْسانْ:
كَما لَ كانوا قَبل الطّوُفانْ ياكْلون وْيشْرَبون وْياخْذونْ نسْوان وْيعْطَونْ لَرْجاِلْ، دي لَيَومْ لَ دَخَلْ نوحْ للسَّفّينِة.
وْما عَرَفوا دي لَ جا الطّوُفان وْوَدّاهنْ كلّنْ. كذاِ تَ تْكونْ مجْوة ابْن الانْسانْ.
هاك الوَقْتْ اثْنَينْ يكونونْ ف المَزْرَعَة، واِحدْ ينْأخذ وْواِحدْ ينْعافْ.
وثنْتَين يكونونْ قاِعْدينْ يطْحَنونْ ف الجّاروشِة، وحْدِة تنْأخذ وْوحْدِة تنْعافْ.
اصْحَوا بَقى، منْ لَ موُ تعْرفونْ فَ أَينا ساعَة يجي سَيّدْكنْ.
وْهاي اعْرفوا: يكونْ كانْ يعْرفْ سَيّد البَيتْ فَ أَينا نَطْرَة يجي الحَرامي، كانْ تَ يصْحى وْموُ يخَلّي بَيتو ينّقبْ.
بْشانْ هاي أنْتنْ زاِ كونوا مسْتَعدّينْ، منْ لَ فَ ساعَةْ لَ موُ عَلى بالْكنْ تَ يّجي ابْن الانْسانْ.
”بَقى من واِ الْعَبْد الاَمين والحَكيمْ لَ وَكَّلو سَيّدو عَلى ناِسْ بَيتو تَ يجيبْلنْ أَكْلنْ فَ وَقْتْو؟
هَنيّةْ هاك العَبْدْ لَ يجي سَيّدو ويراهُ يسَي كذاِ.
الحَقّ اَقولْكنْ تَ يوَكّلو عَلى كلْ شي لَ لهُ.
بَسْ لَ قالْ هاك الْعَبْد الشَّرّيرْ فَ قَلْبو: ’سَيّدي بَطي تَ يّجي،‘
ويبدي يضْربْ رفَقو العَبيدْ وْياكل وْيشْرَب مَع السّكْرَچيِّة،
تَ يّجي سَيّد هاك العَبْدْ فَ يَومْ لَ موُ عَلى بالو وْساعَة لَ موُ يعْرفْ،
ويقَلّعو منْ شغْلو ويحطْ نَصيبو مَع الّمْنافْقينْ. هَونَكْ تَ يكون البكا وْسَكّ الاضْراسْ.
”هاك الوَقْتْ تَ يتْشَبَّه مَلَكوت السَّماواتْ لَعَشرْ بَناتْ، أَخَذوا سْروجتن وْطَلَعوا لاسْتقْبال الخَتَنْ [والعَروسْ].
خَمْسِة منّنْ حَكيمينْ كانوا وْخَمْسِة غَشيمينْ.
وْهَوك الغَشيمينْ أَخَذوا سْروجتن، وْما أَخَذوا مَعنْ زَيتْ.
بَسّ الحَكيمينْ أَخَذوا زَيتْ فَ فَرايغ مَع سْروجتنْ.
وْوَقْتْ لَ تْأَخَّر الخَتَنْ، نعْسوا كلّتن وْناموا.
ونصّ اللَيلْ صارْ صَوت: ’كْوا الخَتَنْ جاِييِ، اطْلَعوا لَقدّامو.‘
وبَنات الغَشيمين قالوا للحَكيمين: ’اعْطَونا منْ زَيتكن، كْوا انْطَفَت سْروجتْنا.‘
هَوك الحَكيمينْ رَدّوا عَلَين وْقالوا: ’يمْكنْ موُ يكْفى لنا وْلكنْ. روُحوا لَعنْد البيّاِعين واشْتَرَوا لْكنْ.‘
وْوَقْتْ لَ راحوا تَ يشْتَرَونْ، جا الخَتَن، وْلَ كانوا حاضْرينْ دَخَلوا مَعو لَ أوُدة العرْسْ وانْقَفَل البابْ.
وْف الآِخرْ، هَوكْ بَنات الاخَرْ زاِ جَوا يقولونْ: ’سَيّدْنا، سَيّدْنا، افْتَح لْنا.‘
بَسْ هوّاِ رَدْ عَلَين وْقالْلن: ’الحَقّ اَقولْكنْ أَنا موُ اعْرفْكنْ.‘
اصْحَوا بَقى، منْ لَ موُ تعْرفونْ هاك اليَوم وْلا السّاعَة.
”وكَما زَلَمِة قامْ تَ يروُحْ لَغَير بَلَدْ، ساحْ عَبيدو وْسَلَّمن امْوالو،
واِحدْ عَطاهُ خَمْسْ كيساتْ مال، وْواِحدْ كيستَين وْواِحدْ كيسِة وحْدِة، كلْ واِحدْ عَلى قَدْ قَدارتو، وْخَلّى وْراح.
هاكْ لَ اخَذْ خَمْسْ كيساتْ، راحْ تاِجَرْ فِيا وْربحْ خَمْسْ كيساتْ فوُقا.
وكَماهُ هاكْ أَبو الكيستَينْ، تاِجَر وْربحْ كيسْتَينْ فوُقنْ.
بَسْ هاكْ لَ اخَذْ كيسِة وحْدِة، راحْ حَفَرْ ف الاَرْض وْطَمْ مالْ سَيّدو.
وْبَعدْ زَمانْ طَويلْ، جا سَيّدْ هَوك العَبيد وْطَلَبْ منّن حْسابْ.
قَرَّبْ هاكْ لَ كانْ كَ اخَذْ خَمْسْ كيسات وْقَدَّمْ خَمْسةْ لخْ فوُقن وْقالْ: ’سَيّدي، خَمْسْ كيساتْ عَطَيتْني، هاي خَمْسةْ لخْ ربحْتُ فوُقنْ.‘
سَيّدو قالْلو: ’عَفْيَة عَلَيك يا عَبْدْ صالحْ وَامينْ. ف الّقْلَيلْ أَمينْ كنْتْ، عَ الّكْثيرْ تَ اوَكّلك، ادْخلْ لَ فَرَحْ سَيّدكْ.‘
وقَرَّبْ هاكْ أَبو الكيسْتَين وْقالْ: ’سَيّدي! كيسْتَينْ عَطَيتْني، هاي كيسْتَين لخْ ربحْتُ فوُقنْ.‘
سَيّدو قالْلو: ’عَفْيَة عَلَيكْ يا عَبْدْ صالح وَامينْ. ف الّقْلَيلْ أَمينْ كنْتْ، عَ الّكْثيرْ تَ اوَكّلك، ادْخلْ لَفَرَحْ سَيّدكْ.‘
وْهاكْ لَ اخَذْ كيسِة وحْدِة زاِ قَرَّب وْقالْ: ’سَيّدي! كانْ اَعْرفكْ زَلَمِة قاسي أنْتَ، تحْصدْ موُضَعْ لَ موُ تزْرَعْ، وتْلم منْ موُضَعْ لَ موُ تْذَرّي.
وخفْتُ وْرحْتُ طَمَّيتُ كيستكْ ف الاَرْض، وْهاذْ شي لَ لكْ.‘
سَيّدو جاِوَبو قالْلو: يا عَبْدْ شَرّيرْ كسْلان انْتَ واِ، كانْ تعْرفْ أَحْصدْ موُضَعْ لَ موُ ازْرَعْ وَالمْ منْ موُضَعْ لَ موُ اذَرّي،
كانْ لازم تْحطْ مالي عَلى طاولة الصّرّاِفينْ، وَانا كانْ تَ آجي أطْلبْ مالي مَعْ فايضو.
خذوا بَقى منّو الكيسِة واعْطَوا لاكْ لَ لهُ عَشْرْ كيساتْ.
هاكْ لَ لهُ، ينْعَطى وْينْزادْلو. وْهاكْ لَ مالو، شي لَ لهُ زاِ ينْأخذْ منّو.
وعَبد البطّالْ طاِلْعوهُ للعتْمِة البرّانيِّة. هَونَكْ تَ يكون البكا وْسَكّ الاضْراسْ.
”وبَسْ يجي ابْن الانْسانْ فَ مَجْدو وْكلْ مَلايكتو القَدّيسينْ مَعو، هاك الوَقْتْ تَ يقْعَدْ عَلى عَرْش مَجْدو.
وْتَ يلْتَمّونْ قدّامو كلّ الامَم، وْيفْرقنْ واِحدْ منْ واِحدْ، كَما راعي لَ يفْرق الغَنَم م الماِعزْ.
يوَقّف الغَنَم عَلى يَمينو، والماِعزْ عَلى شمالو.
هاك الوَقْتْ تَ يقول المَلكْ لَهَوكْ لَ عَلى يَمينو: ’تَعوا يا مْبارَكين اَبوي، اورَثو مَلَكوتْ لَ كانْ مْحَضَّر لْكنْ منْ يَومْ لَ تْكَوَّن الكَونْ،
منْ لَ جعْتُ وْعَطَيتنّي تَ آكل، وْعطشْتُ وْسَقَيتنّي، غَريبْ كنْتُ وْحَوَيتنْني،
عرْيانْ كنْتُ وْكَسَيتنْني، مَريِضْ كنْتُ وْعَبَرْتنْ عَلَي، مَحْبوسْ كنْتُ وْجيتنْ لَعنْد ي.‘
وأَيمَتْ أَرَيناكْ غَريب وْحَوَيناكْ، يا عرْيان وْكَسَيناكْ؟
وأَيمَتْ أَرَيناكْ مَريِضْ يا مَحْبوسْ وْجينا لَعنْدكْ؟‘
ويجاِوبن المَلكْ ويقولْلن: ’الحَقّ اَقولْكنْ كلْ شي سَوَيتنْ لَواِحدْ منْ هَوك اخوتي الّزْغارْ، لي سَوَيتنو.‘
هاك الوَقْتْ، لَ هَوكْ لَنّاِ عَلى شمالو زاِ تَ يقولْ: ’روُحوا منْ عنْدي يا مناِعيلْ لَنار الاَبَدْ هاك الّمْحَضَّرَة لابليس وْمَلايكتو.
منْ لَ جعْتُ وْما عَطَيتنْني تَ آكل، وْعطشْتُ وْما سَقَيتنْني،
وغَريبْ كنْتُ وْما حَوَيتنْني، وعرْيانْ كنْتُ وْما كَسَيتنْني، وْمَريِضْ كنْتُ وْمَحْبوسْ كنْتُ وْما عَبَرْتنْ عَلَي.‘
هاك الوَقْتْ هَوكْ زاِ تَ يردّونْ عَلَيو ويقولونْ: ’رَبْنا، أَيمَتْ أَرَيناكْ جوعانْ يا عطْشانْ يا غَريبْ يا عرْيانْ يا مَريِضْ يا مَحْبوس وْما خَدَمْناكْ؟‘
هاك الوَقْتْ تَ يردّ يقولْلن: ’الحَقّ اَقولْكن: كلْ شي ما سَوَيتنْ لَواِحدْ من اخوتي هَوذ الّزْغارْ، لي زاِ ما سَوَيتنو.‘
ويروُحونْ هَوكْ لَ عَذاب الاَبَدْ، والبارّينْ لَحَياة الاَبَدْ.
وْبَعدْ لَ حَكى يَسوُعْ هَالكَلامْ كلّو وْخَلَّصْ، قالْ لَتَلاميذو:
”تعْرفونْ بَعد نْهارَين الفصْحْ واِ، وابْن الانْسانْ تَ يتْسَلَّم وْينْصلبْ.“
هاك الوَقْت اجْتَمَعوا گْباريّة الكَهَنَة ومْعَلْمين النّاموسْ وشْيوُخة الشَّعْبْ ف بَيت گْبير الكَهَنَة لَ كان اسْمو قَيافا.
وْسَوَوا دُبارَة عَلى يَسوُعْ تَ يمْسكوهُ بالحيلِة وْيقْتلوهُ.
وْكانْ يقولونْ: ”موُ ف العيد بْشانْ لا يسيِر قَلابالغْ بَين الشَّعْبْ.“
وَقْتْ لَ كانْ يَسوُعْ ف بَيتْ عَنْيا فَ بَيتْ شَمْعون الاَبْرَصْ،
قَرَّبتْ لَعنْدو مَرَة مَعا شوشايةْ عطرْ غال كْثير وْصَبّتو عَلى راسْ يَسوُع، وْهوّاِ منْتكي.
التَّلاميذْ اَرَوا وانْزَعَجوا وْقالوا: ”لَيشْ هَالدَّوهيرْ هاذْ؟
كانْ واِحد يتيِق يبيِعْ هَالعطر بْمَبْلَغْ مال وْينْعَطى للفَقاراِ.“
يَسوُعْ عَرَف وْقالْلنْ: ”لَيشْ تزْعَجون المَرَة؟ عَمَل كْوَيّسْ سَوَت مَعي:
ف كلْ وَقْتْ لكنْ فَقاراِ عنْدْكنْ، بَسّ اَنا موُ ف كلْ وَقْتْ عنْدْكن اَنا.
هاي لَ صَبّت هَالعطرْ عَلى جَسَدي، لَدَفْني سَوَتْ هَالشِّي.
والحَقّ اَقولْكنْ أَينْ لَ انْكَرَزت بْشارتي، ف الدّنْياِ كلّا، تَ ينْحَكى زاِ عَلى شي لَ سَوَتْ هَالمَرَة، وْيبْقالا تذْكارْ.“
هاك الوَقْتْ راحْ واِحدْ م الاثْناعشْ لَ يقولولو ياهوذا الاسْخَرْيوطي، لَعنْد گْباريّة الكَهَنَة،
وْقالْلنْ: ”أَيش تْريدونْ تعْطَوني وَانا تَ اسَلّمْكنْ واِ؟“ وْهنّاِ قَرَّرولو ثاِثينْ قطْعةْ فضَّة.
وْمنْ هاك الوَقْتْ، كانْ يدَوّرلو عَلى فرْصَة تَ يسَلّمو.
فَ أوَّلْ يَومْ من إيّاِمْ عيد الفَطيِرْ، قَرَّبوا التَّلاميذْ لَعنْدْ يَسوُع وْقالولو: ”أَين تْريد نْحَضّر لكْ تَ تاكلّ الفصْحْ؟“
قالْلنْ: ”روُحوا للبَلَدْ لَعنْد فْلان وْقولولو: ’مْعَلّمْنا يقولْ: زَماني جا، وْعنْدك تَ اسَوي الفصْحْ مَعْ تَلاميذي.‘“
وْتَلاميذو سَوَوا كَما لَ وَصّاهنْ يَسوُع، وْحَضَّروا الفصْحْ.
وْوَقْتْ لَ مَسَّت المَسا انْتَكا مَعْ تَلاميذو الاثْناعشْ.
وصعْبتْلن كْثير، وْبَدَوا واِحدْ واِحدْ يسْأَلوهُ يقولولو: ”أَنا واِ يا رَبْ؟“
رَدّ وْقالْلنْ: ”هاكْ لَ يغْمزْ بيدو مَعي ف الصَّحن هوّاِ تَ يسَلّمْني.
وابْن الانْسانْ رايح واِ كَما لَوّاِ مَكْتوبْ عَلَيو، بَسْ وَيلو هاكْ زَلَمِةْ لَ بيدو تَ يتْسَلَّم ابْن الانْسانْ. يكونْ هاك الزَّلَمِة ما كانْ كلْولدْ أَحْسَنْلو كانْ.“
رَدْ ياهوذا لَ سَلَّمو قالْلو: ”أَنا واِ مْعَلّمْ؟“ يَسوُعْ قالْلو: ”أنْتَ قلْتْ.“
وْهنّاِ ياكْلونْ، يَسوُعْ أَخَذْ رَغيف وْباِرَك وْكَسَر وْعَطى للتَّلاميذ وْقالْ: ”خذوا كلوا. هذا جَسَدي واِ.“
وَاخَذْ كاس وْشَكَر وْعَطاهن وْقالْ: ”خذوا اشْرَبوا منّو كلّتْكنْ.
هذا دَمّي واِ بْشانْ عَهْد جْديدْ، يسْري لَخاطرْ كْثيرْ ناِس بْشانْ تنْغفر الخَطيّاتْ.
وَاقولْكنْ: م السَّعْ ما بَق اَشْرَبْ منْ ثَمَرْ الغَرْزْ هاذْ دي لَ يَومْ لَ تَ اشْرَبو مَعْكن جْديدْ فَ مَلَكوت اَبوي.“
وْسَبَّحوا لَالله وْطَلَعوا لَ جَبَل الزَّيتونْ.
هاك الوَقْتْ يَسوُعْ قالْلنْ: ”كلّتْكنْ تَ تتْعَثوَرونْ في فَ هَاللَيلِة، منْ لَ مَكْتوبْ: ’أضْرب الرّاعي وْتَ يتْفَرَّقونْ خَواِريفو.‘
بَسْ بَعدْ لَ اقومْ تَ اسْبقْكنْ للجَّليلْ.“
رَدْ بطْرسْ قالْلو: ”لَ كلّنْ تْعَثْوَروا فيك، اَنا أَبَدْ موُ اتْعَثْوَرْ فيكْ.“
يَسوُعْ قالْلو: ”الحَقّ اَقولْ لكْ: فَ هَاللَيلِة هاي، قَبلْ لَ يسيِح الدّيك، ثَةْ طرْقْ تَ تنْكرْني.“
بطْرسْ قال: ”يكون يسيِر لي تَ اموتْ مَعكْ، موُ انْكرك.“ وْكذاِ زاِ كلّ التَّلاميذْ قالوا.
هاك الوَقْتْ، جا مَعنْ يَسوُعْ لَموُضَعْ لَ يقولولو: جَدْسيمان، وْقالْلن: ”اقْعَدوا هَونْ عَلى قَدْ ما أَروُح اَصَلّي.“
وْوَدّى مَعو بطْرس وولَدَينْ زَبَدي اثْنَينتن، وْبَدا ينْهَم وْينْغَمْ.
وْقالْلنْ: ”حَزينِة ياِ نَفْسي دي للمَوت. ابْقَوا لي هَونْ واسْهَروا مَعي.“
وبَعَّدْ منّن شْوَي، وْوَقَعْ سَجَدْ عَلى وچّو، وْصَلّى وْقالْ: ”أَبوي! لَ كانْ ممْكنْ، خَلّي يفوتْني هَالكاسْ هاذْ، بَسْ موُ كَما لَ انا أَريدْ، بَلىِ كَما لَ انْتَ تْريدْ.“
وْجا لَعنْدْ تَلاميذو وَاراهنْ نِيّام، وْقالْ لَبطْرسْ: ”كذاِ ما تقْتنْ ساعَة وحْدِة تسْهَرونْ مَعي؟
اصْحَوا وْصَلَّوا بْشانْ لا تدْخلونْ فَ تَجْرِبِة. الرّوُحْ مسْتَعدِّة ياِ، مسْتَعدِّة، بَسّ الجَّسَدْ ضَعيفْ ضَعيفْ واِ.“
وْرجعْ راحْ كَرْةْ لخْ صَلّى وْقالْ: ”أَبوي! لَ ما كانْ ممْكن يفوتْني هَالكاسْ بَلا لَ اشْرَبو، خَلّي تْكون إرادتكْ.“
وْجا كَرْة لخْ أَراهنْ ناِيمينْ، منْ لَ كانْ ك تْشَكَّلوا عَينَينْ.
وخَلّاهن وْراح. وْثالثْ كَرَّة صَلّى وْقالْ نَفْس الكَلامْ.
وْبَعْدا جا لَ عنْدْ تَلاميذو وْقالْلن: ”م السَّعْ بَقى ناموا ارْتاحوا! كْوا جَتّ السّاعَة، وابْن الانْسانْ يتْسَلَّمْ ف ايدَين الخاطْيينْ.
قوموا تَ نْروُحْ! كْوا وصلْ هاكْ لَ تَ يسَلّمْني.“
وْهوّاِ بَعدْ قايمْ يحْكي، والّا ياهوذا الّمْسَلّمْ لَ كانْ واِحدْ م الاثْناعشْ، جا وْمَعو طَلْقةْ ناِس گْبيرِة حاِمْلين سْيوفِة وْخَيزَراناتْ، منْ عنْد گْباريّة الكَهَنَة وشْيوُخة الشَّعْبْ.
وْياهوذا لَ سَلَّمو كانْ كلْعَطاهنْ عَلامِة قالْلنْ: ”هاكْ لَ ابوسو هوّاِ واِ، لهُ امْسكوا.“
وراساً قَرَّبْ لَعنْدْ يَسوُع وْقالْ: ”سَلام مْعَلّم.“ وْباسو.
يَسوُعْ قالْلو: ”بْشانْ هاي لَ جيتْ يا سَديقي.“ هاك الوَقْتْ قَرَّبوا وْمدّوا ايدَينْ لَيَسوُع وْمسْكوهُ.
هاك الوَقْتْ يَسوُعْ قالْلو: ”رَجّعْ سَيفكْ لَموُضَعو. كلْ هَوكْ لَ اخَذوا سْيوفِة، بالّسْيوفِة تَ يموتونْ.
والّا تفْتكرْ موُ اتيِق اَطْلبْ منْ أَبوي ويقَيّمْ لي السَّعْ أكْثَرْ من اثْناعشْ جَيشْ م المَلايكِة؟
أشْوَنْ بَقى تَ يتمّ المَكْتوبْ ف الاسْفارْ لَ تْقولْ: كذاِ لازم يسيِرْ؟“
فاك السّاعَة، يَسوُعْ قالْ لَهَوكْ طَلْقات النّاِسْ: ”كَما لَ يكون عَلى واِحدْ منْ قطّاع الطّرْقْ، طَلَعْتنْ بسْيوفِة وْخَيزَراناتْ تَ تمْسكوني. كلْ يَومْ عنْدْكنْ ف الهَيكَلْ كانْ أَقعَدْ أَعَلّم، وْما مسكتنْني.
بَسْ هاي صارتْ تَ تتمّ اسْفار الاَنْبِيا.“ هاك الوَقْتْ، التَّلاميذْ كلّتنْ خَلَّوهُ وْهَرَبوا.
هَوكْ لَ مسْكوا يَسوُعْ ساقوهُ لَعنْدْ قَيافا گْبير الكَهَنَة، موُضَعْ لَ كانْ ك اجْتَمَعوا مْعَلْمين النّاموسْ والّشْيوُخَة.
وْشَمْعونْ بطْرسْ كانْ رايحْ خَلْفو من بْعيدْ دي لَ دار گْبير الكَهَنَة، وْدَخَلْ قعدْ جَوّا مَع الحرّاسْ تَ يّرى النّهايِة.
گْباريّة الكَهَنَة والّشْيوُخَة والمَجلس كلّو كان يدَورونْ عَلى شْهود زوُر عَلى يَسوُعْ تَ يمَوتوهُ،
وْما ارَوا. وْجَوا كْثير شْهودْ زوُرْ. آِخرْ شي قَرَّبوا اثْنَينْ،
وقالوا: ”هذا قالْ: ’أَتيِق اَخَرّبْ هَيكَل اَلله وَاعَمّرو فَ ثَةّ اِيم.‘“
وْقامْ گْبير الكَهَنَة وْقالْلو: ”موُ تْجاِوبْ شي؟ أَيشْ يشْهَدونْ عَلَيك هَوذْ؟“
بَسْ يَسوُعْ ساِكتْ كانْ. رجع گْبير الكَهَنَة قالْلو: ”أَحَلّفكْ بَالله الحَي تَ تْقول لْنا لَ انْتَ واِ المَسيح ابْن اَلله.“
يَسوُعْ قالْلو: ”أنْتَ قلْتْ، وَاقولْكنْ: م السَّعْ تَ تّرَون ابْن الانْسانْ قاِعدْ عَلى يَمين القوِّة، وْجاِييِ عَلى غْيوم السَّما.“
هاك الوَقْت گْبير الكَهَنَة شَرَّطْ حَويسو وْساحْ: ”هاي كَفَرْ. أَيش شْهودْ بَقى يريد لْنا؟ كْوا السَّعْ سمعْتنْ كفْرو.
أَيشْ تْريدونْ؟“ رَدّوا وْقالوا: ”يسْتَحقّ المَوتْ.“
هاك الوَقْتْ بَزَقوا ف وچّو وْبَقى يلْطموهُ وْغَيرنْ يضْربوهُ،
ويقولون: ”تْنَبّا لْنا يا مَسيحْ، منْ واِ لَ ضَرَبكْ؟“
بطْرسْ كانْ قاِعدْ بَرّا ف الحَوش. وْقَرَّبْت لَعنْدو وحْدِة خدّاِمِة وْقالتْلو: ”وانْتَ زاِ مَعْ يَسوُع النّاصري كنْتْ.“
بَسْ هوّاِ نَكَرْ قدّامْ كلّنْ وْقالْ: ”موُ اعْرفْ أَيش تْقولينْ؟“
وْلَمَنْ طَلَعْ صوُبْ باب الحَوش، اَرَتو غَيرْ وحْدِة وْقالتْلنْ: ”هاذْ زاِ هَونَكْ كانْ مَعْ يَسوُع النّاصري.“
وْرجعْ نَكَر وْحَلَف وْقالْ: ”موُ اعْرف الزَّلَمِة.“
وبَعْد شْوَي، هَوك القيّامْ قَرَّبوا وْقالوا لَبطْرسْ: ”حَقا أنْتَ زاِ منّن انْتَ، لَهْجتكْ تكْشفكْ.“
هاك الوَقْتْ بَدا يتْنَعَّل وْيحْلفْ ويقولْ: ”أَنا موُ اعْرف الزَّلَمِة.“ وْفَ ساعتا ساح الدّيك.
وْجا لَبالْ بطْرسْ كلْمةْ يَسوُعْ لَ قالْلو: ”قَبلْ لَ يسيِح الدّيك، ثَةْ طرْقْ تَ تنْكرْني.“ قامْ طَلَعْ لَبَرّا وْبكي بْمَرارَة.
وَقْتْ لَ صارتْ الصّبح، گْباريّة الكَهَنَة وشْيوُخة الشَّعْبْ، اشْتاروا فَ بَعْضنْ واتَّفَقوا عَلى مَوتْ يَسوُعْ.
وشَدَّدوهُ وْساقوهُ وْسَلَّموهُ لَبيلاطُسْ الوالي.
هاك الوَقْتْ لَمَنْ ياهوذا أَرى يَسوُع انْحَكَمْ، ندم، وْراحْ رَجَّعْ هَوك ثاِثينْ قطْعة الفضَّة لَگْباريّة الكَهَنَة والّشْيوُخَة،
وْقالْ: ”خطَيتُ لَ سَلَّمْتوكنْ دَم بَري.“ قالولو: ”نحْناِ أَيشْ؟ أنْتَ تعْرفْ.“
قامْ كَبّ الفضَّة ف الهَيكَل وْطَلَعْ وْراحْ خَنَقْ روُحو.
واشْتاروا فَ بَعْضنْ، واشْتَرَوا فِيا حَقل القوّاق وْسَوَوهُ مَقبَرَة للغرْبْ.
منْ هاي هاك الحَقلْ يتْسَمّى حَقل الدَّمْ دي لليَومْ.
هاك الوَقْتْ تَمْ شي لَ انْقالْ بالنَّبي لَ قالْ: ”وَاخَذْتُ الثّاِثينْ قطْعةْ فضَّة حَقّ العَزيز الغالي لَ قَدَّروا حَقّو بَني اسْرائيلْ.
ودَفَعتوونْ حَقْ حَقل القوّاقْ، كَما لَ أَمَرْني الرَّبْ.“
وقامْ يَسوُعْ قدّام الوالي، وْسَأَلو الوالي قالْلو: ”أنْتَ واِ مَلك الياهودْ؟“ يَسوُعْ قالْلو: ”أنْتَ قلْتْ.“
ولَمَن گْباريّة الكَهَنَة والّشْيوُخَة كانْ يتْهموهُ تهَم كْثيرْ، هوّاِ ما رَدّ وْلا كلْمِة.
هاك الوَقْتْ بيلاطُسْ قالْلو: ”موُ تسْمَعْ أَشْقَدْ يشْهَدونْ عَلَيكْ؟“
بَسْ ما عَطاهُ جَواب وْلا بْكلْمِة وحْدِة، وْعَلى هاي تْعَجَّب كْثيرْ.
وْف كلْ عيد مْعَوَّدْ كانْ الوالي يفَلّتْ واِحدْ م الّمْحَبَّسينْ للشَّعبْ، أَينا لَ هنّاِ كان يريدونْ.
وْكانْ لهنْ مَحْبوسْ مَعروف يقولولو بارابا.
وْهنّاِ ملْتَمّينْ بيلاطُسْ قالْلنْ: ”من تْريدون اَفَلّت لْكنْ، بارابا والّا يَسوُعْ لَ يقولولو المَسيحْ؟“
منْ لَ كانْ يعْرفْ بيلاطُسْ منْ حَسَدنْ سَلَّموهُ.
وَقْتْ لَ كان الوالي قاِعدْ عَ البيما، بَعَثتْ مَرَتو تْقولْ: ”بالكْ وايّاك تْضرْ هاك البارْ، منْ لَ كْثير تْعَذَّبْتُ فَ مَنامي اليَومْ لَخاطرو.“
بَسّ گْباريّة الكَهَنَة والّشْيوُخَة قَنَّعوا ناِس الملْتَمّينْ تَ يطْلبونْ بارابا ويتَوبلونْ يَسوُعْ.
ورَدّ الوالي وْقالْلنْ: ”لَمن تْريدونْ أَفَلّت لْكنْ م الاثْنَينْ؟“ قالوا: ”بارابا.“
بيلاطُسْ قالْلن: ”وْيَسوُعْ لَ يقولولو المَسيحْ أَيش اَسَي فِيو؟“ كلّنْ قالوا: ”خَلّي ينْصلبْ.“
الوالي قالْلنْ: ”أَيشْ شَرْ سَوى؟“ بَسْ هنّاِ أكْثَرْ بَقى يزْعَقونْ ويقولونْ: ”خَلّي ينْصلبْ.“
لَمَنْ بيلاطُسْ أَرى شي موُ ينْفَعْ، بَلىِ أكْثَر يهيجونْ، أَخَذْ مَي وْخَسَّل ايدَيو قدّامْ ناِس الملْتَمّينْ كلّن، وْقالْ: ”أَنا بَري منْ دَمْ هَالبار. أنْتنْ تعْرفونْ.“
وْرَدّوا كلّ الشَّعْب وْقالوا: ”دَمّو عَلَينا وْعَلى اولادْنا.“
هاك الوَقْتْ طاِلَعْلنْ بارابا وْقَرْپَچْ يَسوُع وْسَلَّمو تَ ينْصلبْ.
قاموا عَسْكَر الوالي وَدَّوا يَسوُعْ لَدار الحكومِة وْلَمّوا عَلَيو الطّابورْ كلّو.
وشَلَّحوهُ وْلَبَّسوهُ قَميسْ طَويلْ قرْمزي.
وْضَفَروا اكْليلْ شَوك وْحَطّوا فَ راسو، وْعَصايةْ قَصَبْ ف ايدو اليَمين، وْرَكَعوا عَلى ركَبنْ قدّامو يتْمَهزَونْ فِيو ويقولونْ: ”سَلامْ يا مَلك الياهودْ.“
وبَزَقوا ف وچّو وَاخَذوا عَصاية القَصَب وْضَرَبوهُ عَلى راسو.
وْبَعدْ لَ تْمَهْزَوا فِيو، شَلَّحوهُ القَميس وْلَبَّسوهُ حَويسو وْوَدَّوهُ تَ ينْصلبْ.
وْهنّاِ طالْعينْ أَرَوا زَلَمِة قيرَواني اسْمو شَمْعون، وْلَهاذْ سَخَّروا تَ يحْملْ صَليبو.
وْجَوا لَموُضَعْ لَ يقولولو الجّلجلِة، وْمَعْنات الاسمْ جمْجمِة،
وعَطَوهُ تَ يشْرَبْ مَخْلوُط بْمر. وْذاق وْما رادْ يشْرَبْ.
وْلَمَنْ صَلَبوهُ تْقَسَّموا حَويسو بالقرْعَة.
وعَلَّقوا فوُقْ راسو سَبَبْ مَوتو مَكْتوبْ ف لوُحْ: ”هذا واِ يَسوُعْ مَلك الياهودْ.“
وانْصَلَبْ مَعو اثْنَينْ قطّاِعينْ طرْقْ، واِحدْ منْ عَلى يَمينو وْواِحدْ منْ عَلى شمالو.
وْهَوكْ لَ كان يفوتونْ منْ هَونَكْ كانْ يكْفرونْ فِيو، ويهزّونْ روسنْ،
ويقولونْ: ”أنْتَ هاذْ لَ تَ يخَرّب الهَيكَلْ ويعَمّرو فَ ثَةّ اِيم! خَلّصْ روُحكْ، لَ ابْن اَلله أنْتَ وانْزَلْ منْ عَ الصَّليبْ.“
ونَفس الشِّي گْباريّة الكَهَنَة زاِ كانْ يتْمَهزَونْ مَع مْعَلْمين النّاموسْ والّشْيوُخَة والفَرّيسيِّة، ويقولونْ:
”لَغَيرو خَلَّصْ، نَفْسو موُ يتيِق يخَلّصْ. لَ مَلك اسْرائيلْ واِ، خَلّي ينْزَل السَّعْ منْ عَ الصَّليبْ تَ نْآمنْ فِيو.
اتَّكَلْ عَلى اَلله، خَلّي ينَجّيو السَّعْ لَ كانْ راضي عَلَيو، منْ لَ قال: ’ابْن اَلله اَنا.‘“
ونَفس الشِّي هَوكْ قطّاِعين الطّرْقْ زاِ لَ انْصَلبوا مَعو كان يهينوهُ.
وْمنْ ساعَة ستِّة صارْ عتْمِة عَلى كلّ الاَرْضْ دي لَ ساعَة تسْعَة.
وحَوالي ساعَة تسْعَة، يَسوُعْ ساحْ صَوتْ عاِلي وْقالْ: ”إيلْ إيلْ! لَيشْ عفْتْني.“
ناِسْ منْ هَوكْ لَ كانوا قايمينْ هَونَكْ، لَمَنْ سمْعوا قالوا: ”هاذْ لإيِليّا ساحْ.“
وْفَ ساعتا عدي واِحدْ منّنْ، وَاخَذ اسْفنْجِة وْغَطّا ف الخَلّ وْحَطّا عَلى عَصايِة وْبَقى يسْقِيو.
بَسّ الباقي كان يقولونْ: ”خَلَّوا نرى حَقا تَ يّجي إيِليّا يخَلّصو؟“
وْرجعْ يَسوُعْ ساح بْصَوتْ عاِلي وْخَلّى الرّوُحْ.
وراساً سترْ باب الهَيكَلْ انْشَقْ لَ اثْنَينْ، منْ فوُقْ دي لَ تَحْتْ، والاَرْض تْزَرْزَعتْ والحجاِير تْشَقْشَقتْ،
والّقْبوُرْ تْفَتَّحتْ، واجْساد كْثيرْ قَدّيسينْ لَ كانوا ناِيمينْ قاموا،
وْطَلَعوا. وبَعْد قْياِمتو، دَخَلوا لَ مَدينة الّمْقَدَّسِة، وْظَهَروا لَكْثيرْ.
قايد الميِّة وْعَسْكَرْ لَ مَعو، لَ كانْ يحْرسونْ يَسوُعْ، وَقْتْ لَ ارَوا الزَّنزَلِة وْشي لَ صارْ، خافوا كْثير وْقالوا: ”حَقّ اليَقينْ هاذ ابْن اَلله كانْ.“
وْكانْ في هَونَكْ نسْوان كْثير يرَونْ من بْعيدْ، هَوذْ لَ كانْ كجَّوا خَلْفْ يَسوُعْ م الجَّليل وْكانْ يخْدموهُ.
ووحْدِة منّنْ مَرْيَمْ المَجْدَليِّة، وْمَرْيَمْ أم يَعْقوب وْيوسي، وامّ اولاد زَبَدي.
وَقْتْ لَ مَسَّت المَسا، جا زَلَمِة زَنْگينْ م الرّامِة اسْمو يوسف، وْهوّاِ زاِ تَلْميذْ لَ يَسوُعْ كانْ كصّارْ،
هاذْ قَرَّبْ لَعنْدْ بيلاطُسْ وْطَلَبْ جَسَدْ يَسوُع، وْبيلاطُسْ أَمَرْ تَ يعْطَوهُ الجَّسَدْ.
وَاخَذْ يوسف الجَّسَد وْلَفّو فَ لَفّة كتّانْ نَظيفْ،
وْحَطّو فَ قَبْر جْديدْ لهُ مَنْقوُرْ فَ كافْ حَجَر. وْگنْدَروا كاف گْبيرْ عَلى باب القَبْر، وْراحوا.
وْكانْ في هَونَكْ مَرْيَمْ المَجْدَليِّة وْمَرْيَمْ اللخْ، كانوا قاِعْدين مْقابل القَبرْ.
وثاِني يَومْ، لَوّاِ بَعْد الجّمعَة، اجْتَمَعوا گْباريّة الكَهَنَة والفَرّيسيِّة عنْدْ بيلاطُسْ،
وقالولو: ”سَيّدْنا! جا لَبالنا هاك الغشّاشْ، وَقْتْ لَ كانْ طَيّبْ قالْ: ’بَعدْ ثَةّ اِيم تَ اقومْ.‘
بَقى طاِلعْ أَمَرْ تَ يحْرسون القَبرْ دي لَ ثَةّ اِيم، بْشانْ لا يجَونْ تَلاميذو يشْبطوهُ باللَيلْ، ويقولونْ للشَّعبْ: ’منْ بَين المَيتينْ قامْ،‘ وتْسيِرْ صَرْعة الآخرْ أَشَرْ م الاَوَّليِّة.“
بيلاطُسْ قالْلنْ: ”في عنْدْكنْ حرّاسْ، روُحوا أَمْنوا كَما لَ تعْرفونْ.“
وْبَعدْ مَسات السَّبْتْ، وَقْتْ لَ يبْدي نْهار الاحَّدْ، جَتْ مَرْيَمْ المَجْدَليِّة وْمَرْيَمْ اللخْ تَ يرَون القَبرْ.
والّا زَنْزَلِة قَويِّة صارْ، منْ لَ مَلاك الرَّبْ نزلْ م السَّما، وْقَرَّبْ گَنْدَر الكافْ منْ عَلى الباب وْقعدْ عَ الكافْ.
مَنْظَرو كَما البَرْقْ كان، وْلبْسو اَبْيَضْ كَما السَّلجْ.
وْمنْ هَيبتو رجْفوا لَ كانْ يحْرسون وْصاروا كَما المَيتينْ.
رَدّ المَلاكْ قالْ للمَرْتَينْ: ”أنْتنْ لا تْخافونْ، منْ لَ أَعْرفْ يَسوُعْ لَ انْصَلَب تْريدونْ.
موُ هَونْ واِ. قامْ كَما لَ قال. تَعَوا رَوا موُضَعْ لَ كانْ مَحْطوُطْ فِيو سَيّدْنا.
وْروُحوا خَفيفْ قولوا لَتَلاميذو: ’قامْ منْ بَين المَيتينْ، وكْوا تَ يروُح قَبلْكنْ للجَّليلْ، هَونَكْ تَ تّرَوهُ.‘ هاي اَنا قلْتُ لْكنْ.“
وراحوا خَفيفْ منْ عنْد القَبر بْخَوف وْفَرَحْ عَظيم، وْعدْيوا تَ يقولونْ لَتَلاميذو.
والّا يَسوُعْ يطْلَعْ قدّامنْ، ويقولْلنْ: ”سَلامْ لكنْ.“ هنّاِ قَرَّبوا لَعنْدو وْمسْكوا اجْرَيو وْسَجَدولو.
هاك الوَقْتْ يَسوُعْ قالْلنْ: ”لا تْخافونْ! روُحوا قولوا لاخوتي تَ يروُحونْ عَ الجَّليل وْهَونَكْ تَ يرَوني.“
وَقْتْ لَ كانوا رايحينْ، جَوا ناِسْ منْ هَوك الحرّاسْ للمَدينِة وْقالوا لَگْباريّة الكَهَنَة عَلى كلْ شي لَ صارْ.
واجْتَمَعوا مَع الّشْيوُخَة واشْتاروا فَ بَعْضنْ، وْعَطَوا الحرّاس فضَّة موُ شي قْلَيلْ.
وقالولنْ: ”قولوا: ’تَلاميذو جَوا شَبَطوهُ باللَيلْ، وْنحْناِ نِيّامْ.‘
وْلَ انْسَمَعت هاي قدّام الوالي، نحْناِ تَ نْقَنّعو، وانْتنْ لا يكولْكنْ فكرْ.“
وْهنّاِ وَقْتْ لَ اخَذوا الفضَّة، سَوَوا كَما لَ عَلَّموون. وْطَلَعتْ هَالكلْمِة بَين الياهودْ دي لَ اليَومْ.
قاموا التَّلاميذْ الاحْداعشْ راحوا لَديرة الجَّليلْ، للجَّبَلْ موُضَعْ لَ واِعَدنْ يَسوُعْ.
وْوَقْتْ لَ ارَوهُ سَجَدولو. بَسْ ناِسْ منّنْ شَكّوا.
وْقَرَّبْ يَسوُعْ حَكى مَعن وْقالْلن: ”انْعَطَيتُ كلْ سلْطَة ف السَّما والاَرْض. وْكَما لَ بَعَثْني أَبوي، اَنا زاِ أَبْعَثْكنْ.
بَقى روُحوا سَوَوا كلّ الامَمْ تَلاميذ، وْعَمْذوونْ باسْم الآبْ والابن وْروُح القدسْ،
وعَلموونْ تَ يطيعونْ كلْ شي لَ وَصَّيتوكنْ فِيو. وْهاي اَنا مَعْكنْ اَنا كلّ الاِيّاِم دي لآِخر الدَّهرْ.“ آمّينْ.
بداية انْجيلْ يَسوُعْ المَسيح ابْن اَلله.
كَما لَ انْكَتَبْ ف اِشعْيا النَّبي: ”هاي اَنا أَبْعَثْ قدّامكْ مَلاكي تَ يحَضّرْ طَريِقكْ.
صَوت يسيِحْ ف البَرّيِّة: حَضْروا طَريِق الرَّبْ، ساِوَوا طرْقو“
وْيوحَنّا كانْ ف البَرّيِّة يعَمّذ وْيكْرز بْمَعْموذيّة التَّوبِة بْشانْ غفْران الخَطيّاتْ.
وْكلّ اَهلْ ديرة الياهوديِّة والقدْسْ كانْ يطْلَعونْ لَعنْدو، ويعَمّذنْ فَ نَهر الارْدن، وْهنّاِ يعْترْفونْ فَ خَطيّاتنْ.
يوحَنّا كانْ يلْبسْ لبْسْ منْ وَبَر جْماِلْ، ويشدْ وسْطو ف قْشاطْ منْ جلدْ، وَاكْلو كانْ جَراد وْعَسَل بَرّي.
وْكانْ يكْرزْ ويقولْ: ”كْوا جاِييِ بَعْدي هاكْ لَوّاِ أَقْوى منّي، هاكْ لَ موُ اسْتَحقّ اَنَخّي وَاحلْ شادوداتْ شي لَ يلْبسْ ف اجْرو.
أَنا عَمَّذْتوكنْ ف المَي، بَسْ هوّاِ تَ يعَمّذْكن بْروُح القدسْ.“
فَوك الاِيّاِم جا يَسوُعْ منْ ناصرَة الجَّليلْ، وتْعَمَّذْ فَ نَهر الارْدنْ منْ يوحَنّا.
وْجا صَوت م السَّما: ”أنْتَ واِ ابْني الحَبيبْ، فيكْ فرحْتُ.“
وْراساً، طاِلَعو الرّوُحْ للبَرّيِّة،
وْبَقى هَونَكْ ف البَرّيِّة أَرْبْعينْ يَومْ يتْجَرَّبْ م الشّيِطان. وْكانْ مَع الحَيواناتْ، والمَلايكِة كانْ يخْدموهُ.
وْبَعدْ لَ انْمَسَكْ يوحَنّا، جا يَسوُعْ لَ الجَّليل وْبَدا يبَشّرْ بْشارةْ مَلَكوت اَلله
ويقولْ: ”الزَّمانْ كمل وْمَلَكوت اَلله قَرَّبْ، بَقى توبوا وْآمْنوا بالبْشارَة.“
وْلَمَنْ كانْ يَسوُعْ يمْشي عَلى شاطي بَحر الجَّليلْ، أَرى سَمْعان وَاخوهُ اَنْدَراوُس ينَزْلونْ شَبَكة الصَّيد ف البَحرْ، منْ لَ صيّاِدينْ سَمَكْ كانوا.
يَسوُعْ قالْلنْ: ”تَعَوا خَلْفي، تَ اسَويكنْ صيّاِدينْ ناِسْ.“
وْراساً عافوا شَبَكاتنْ وْراحوا خَلْفو.
وْبَعدْ لَ مشي شْوَي، أَرى يَعْقوب ابنْ زَبَدي وَاخوهُ يوحَنّا فَ سَفّينِة يحَضْرونْ شَبَكاتنْ للصَّيدْ.
ودَعاهن، وْراساً قاموا عافوا أَبوون زَبَدي ف السَّفّينِة مَع الشَّغّيلِة وْراحوا وَراهُ.
وْلَمَنْ دَخَلوا لَكَفَرْناحومْ، راساً بَقى يعَلّمْ ف اِيّاِم السَّبْتْ ف مجاِمعنْ.
ومَبْهوتينْ كانوا فَ تَعْليمو، منْ لَ كان يعَلّمنْ كَما صاحبْ سلْطَة موُ كَما مْعَلْمين النّاموسْ تَبَعنْ.
وْكانْ في فَ مَجْمَعنْ زَلَمِة فِيو روُحْ نجْسِة، زَعَقْ صَوتْ،
وْقالْ: ”أَيشْ لكْ منّا يا يَسوُع النّاصري؟ جيت بْشانْ هَلاكْنا. أَنا أَعْرفْ منْ أنْتَ. قَدّوس اَلله أنْتَ.“
يَسوُعْ زَعْوَقْ عَلَيو وْقال: اخْرَسْ واطْلَعْ منّو!
وكَبّتو روُح النّجْسِة عَ الاَرْض وْزَعَقْتْ صَوتْ عاِلي وْطَلَعتْ منّو.
النّاِسْ كلّنْ تْعَجَّبوا وْبَقى ياخْذون وْيعْطَونْ واِحدْ مَع اللاخْ ويقولونْ: أَيشْ واِ هاذْ، وَايشْ واِ هَالتَّعْليم الّجديد: بْسلْطَة يأمرْ حتّى ارْواح النّجْسِة وْيسْمَعولو.
وْراساً طَلَعْ صيتو ف كلْ ديرة الجَّليلْ.
وْطَلَعْ م المَجْمَعْ راساً وْجا لَ بَيتْ سَمْعانْ وَانْدَراوُسْ، مَع يَعْقوب وْيوحَنّا.
حَماِة سَمْعان مْشَطَّحَة كانتْ مَحْموُمِة، وْراساً قالولو عَلَيا.
وْقَرَّبْ مسكا منْ ايدا وْقَيَّما، وْراساً عافتا الحمِّة، وْبَقى تخْدمنْ.
والمَسا، وَقْت غْياب الشَّمْسْ، جابولو كلّ المَراضيِ وْل فِينْ شَياطينْ،
والمَدينِة كلّا ملْتَمِّة كانتْ عَ البابْ.
وْشَفى يَسوُع كْثيرْ مَراضي من امْراض مْشَكَّل مْلَوَّن، وْطاِلع كْثيرْ شَياطينْ، بَسْ ما كان يخَلّى الشَّياطينْ يحْكَونْ منْ لَ كانْ يعْرفوهُ.
وثاِني نْهارْ قامْ م النَّومْ قَبلْ لَ يبَهْبه الضَّو، وْطَلَعْ لَچوُل وْبَرّيِّة وْهَونَكْ كان يصَلّي.
شَمْعون وْلَ مَعو كانْ يدَورونْ عَلَيو.
وْلَمَنْ أَرَوهُ قالولو: ”كلّ النّاِس يطْلبوكْ.“
قالْلن: ”امْشَوا لَ هَالّضْياع والّبْلاد الّقرَيبِة، بْشانْ هَونَكْ زاِ أكْرزْ، منْ لَ بْشانْ هاي جيتُ.“
وْكانْ يكْرزْ ف كلْ مجاِمعنْ ف كلّ الجَّليلْ، ويطاِلعْ شَياطينْ.
يَسوُعْ حَنْ قَلْبو عَلَيو وْمَدّ ايدو وْجَسّو وْقالْ: ”أَريد، اطْهَرْ.“
وْفَ ساعتا، راحْ منّو بَرَصو وْطهرْ.
وْزَعَقْ عَلَيو وْطاِلَعو،
وْقالْلو: ”بالكْ وايّاك تْقولْ لاَحَّدْ. ساِوي روُحْ رَوّي روُحكْ للكَهَنَة، وْقَدّمْ قرْبانْ عَلى لَ طهرْتْ، كَما لَ وَصّى موسى، بْشان يسيِرْ عنْدنْ شَهادِة (عَلى شفاكْ).“
بَسْ هوّاِ لَمَنْ راحْ بَقى يحْكي كْثيرْ ويسيِح وْينْشر الخَبَرْ، دي لَمَنْ يَسوُعْ ما بَق يتيِق اَشْكَرا قدّام النّاِسْ يدْخلْ لَبَلَد. وْبَقى يبْقى ف چوُل وْبَرّيِّة والنّاِس يجَونْ لَعنْدو منْ كلْ موُضَعْ.
وْبَعد كَمّ نْهار، رجعْ جا يَسوُعْ لَكَفَرْناحوم. وْلَمَنْ سمْعوا ف البَيتْ واِ،
التَمّوا كْثيرْ ناِس دي لَمَنْ ما بَقى موُضَعْ لاَحَّدْ حتّى قدّام الباب. وْكانْ يحْكي مَعنْ كلْمة اَلله.
وْجَوا لَعنْدو وْجابولو مَشْلولْ، كانْ يحْملوهُ أَرْبَع رْجاِلْ كلْ واِحدْ منْ خاصْرَة.
وْمنْ لَ ما تاقوا يقَرْبونْ لَعنْدو منْ كثْر الزَّحمِة، طَلَعوا عَ الّسْطوُح، وْرَفَعوا السَّقفْ فوُقْ موُضَعْ لَ كانْ يَسوُع، وْدَلَّوا التَّخْتْ لَ كان المَشْلولْ مْشَطَّحْ فِيو.
وَقْتْ لَ ارى يَسوُعْ إيماننْ، قالْ لاك المَشْلولْ: ”يا ابْني انْغَفَرتْ لكْ خَطيّاتك.“
وْكانْ في هَونَك مْعَلْمين ناموس وْفَرِّيسيِّة قاِعْدينْ. كان يقولونْ فَ قَلْبنْ:
”أَيشْ واِ هاذْ؟ يحْكي كفرْ. من يتيِقْ يغْفر الخَطِيّاتْ غَير اَلله بْوَحْدو؟“
وراساً عَرَفْ يَسوُع بْروُحو أَيشْ يفْتكْرونْ فَ قَلْبن، وْقالْلنْ: ”لَيشْ كذاِ تفْتكْرونْ فَ قَلْبْكنْ؟
أَينا أَهْيَنْ، ينْقالْ لَهَالمَشْلول: ’انْغَفَرتْ لكْ خَطيّاتك،‘ والّا ينْقالْلو: ’قوم احْملْ تَخْتكْ وامْشي‘؟
بَسْ تَ تعْرفونْ في لابْن الانْسانْ سلْطَة ف الاَرْضْ تَ يغْفر الخَطِيّات.“ وْقالْ للمَشْلولْ:
”لكْ أَقولْ: قوم احْملْ تَخْتك وْروُحْ لَبَيتكْ.“
وْفَ ساعتا قام وْحَمَلْ تَخْتو وْطَلَعْ قدّامْ كلّنْ. وتْعَجَّبوا كلّن وْسَبَّحوا لَالله وْقالوا: ”أَبَدْ ما ارَينا كذاِ.“
وْرجعْ طَلَعْ يَسوُعْ لَعنْد البَحرْ وْكلْ لَمّة النّاِسْ كانْ تجي لَعنْدو وْكانْ يعَلّمنْ.
وْهوّاِ فاِيتْ أَرى لاوي ابنْ حَلْفى قاِعدْ ف موُضَعْ لَ يلمّون الضَّرايب، وْقالْلو: ”تَعا خَلْفي.“ وْقامْ راحْ خَلْفو.
وْلَمَنْ كانْ يَسوُعْ منْتكي فَ بَيتو، كْثيرْ عشّاِرين وْخاطْيينْ منْتكْيينْ كانوا مَعْ يَسوُع وْمَعْ تَلاميذو، منْ لَ كْثيرْ كانوا وْكانْ كجَّوا خَلْفو.
ومْعَلْمين النّاموسْ والفَرّيسيِّة، لَمَنْ أَرَوهُ ياكل مَع العشّاِرين والخاطْيينْ، قالوا لَتَلاميذو: ”أيشْ واِ هاذْ؟ مَع العشّاِرينْ والخاطْيينْ ياكل وْيشْرَبْ؟“
وَقْتْ لَ سمعْ يَسوُعْ، قالْلنْ: ”لَ صحّتنْ عَلَينْ، موُ يريدْلنْ حَكيمْ، بَسّ المَراضىِ يريدْلنْ. ما جيتُ تَ ادْعي بارّينْ، بَلىِ خاطْيينْ.“
تَلاميذْ يوحَنّا والفَرّيسيِّة صايمينْ كانوا، وْجَوا يقولولو: ”لَيشْ تَلاميذْ يوحَنّا والفَرّيسيِّة يصومون وْتَلاميذكْ موُ يصومونْ؟“
يَسوُعْ قالْلنْ: ”لَيش يتيِقونْ ناِس العرْس يصومون مْقَدْ لَوّاِ الخَتَنْ مَعنْ؟ لا.
بَسْ تَ تّجي إيّاِم تَ ينْأخذ الخَتَنْ منّن، وْهاك اليَومْ تَ يصومونْ.
أحَّدْ موُ يحطْ رقْعَة جْديدِة عَلى لبْسْ بالي، بْشانْ لا هَالّجْديدِة تاخذْ منْ لبْس البالي ويسيِر الشَّرطْ أَگْبَرْ.
وَاحَّدْ موُ يتْلي خَمر جْديدْ ف قرَبْ باليِة بْشانْ لا يشقّ الخَمر القرَبْ، والقرَبْ تتْتَوبَلْ والخَمرْ ينْكَبْ. بَلىِ يتْلَونْ خَمر جْديد ف قرَب جْديدِة.“
وكَرَّة يَومْ سَبْت، وْيَسوُعْ ماِشي بَين الّزروُعْ، تَلاميذو كانْ يمْشَونْ ويقَطْعونْ يفْركونْ سنْبل.
وقالولو الفَرّيسيِّة: ”طَلّع اَيشْ يسَونْ يَوم السَّبْتْ، شي لَ موُ يحلْ.“
أشْوَنْ دَخَلْ لَبَيتْ اَلله عَلى زَمانْ أَبياثار گْبير الكَهَنَة، وَاكَل غْبَيزْ صفْرة الرَّبْ، هاكْ لَ موُ يسيِرْ أحَّدْ ياكلو غَير الكَهَنَة؟ وْعَطى زاِ لَوكْ لَ كانوا مَعو.“
وْقالْلن: ”السَّبْتْ لَخاطرْ الانْسان انْخَلَقْ موُ الانْسانْ لَخاطرْ السَّبْتْ.
بَقى سَيّد السَّبْتْ واِ زاِ ابْن الانْسانْ.“
وْرجعْ دَخَلْ يَسوُعْ للمَجْمَع، وْكانْ في هَونَكْ واِحدْ رجّال ايدو مْيَبَّسِة.
وكانْ ينْطروهُ، تَ يرَونْ لَ شَفاهُ يَوم السَّبْتْ، تَ يشْتَكَونْ عَلَيو.
وْقالْ لاك الزَّلَمِة لَ ايدو مْيَبَّسِة: ”قومْ ف النّصْ“!
وْقالْلنْ: ”حَلالْ واِ واِحد يسَي خَيرْ يَوم السَّبْتْ والّا شَرْ؟ يخَلّصْ نَفْسْ والّا يتَوبلْ نَفْسْ؟“ بَسْ بَقَوا ساِكْتينْ.
وْطَلَّعْ فِين بْغَضَب وْهوّاِ حَزينْ عَلى عَماة قَلْبن. وْقالْ لاك الزَّلَمِة: ”مدّ ايدك“ وْمَدّا، وتْعَدَّلت ايدو.
وْفَ ساعتا طَلَعوا الفَرّيسيِّة مَعْ جَماعَةْ هيروُدس واشْتاروا فَ بَعْضنْ أشْوَنْ تَ يتَوبلوهُ.
وْيَسوُعْ راحْ مَعْ تَلاميذو لَعنْد البَحر، وْشَعْب كْثيرْ م الجَّليلْ لحقو. وْم الياهوديِّة،
وْم القدس وْمنْ آدوم وْقَفا نَهْر الارْدن وْمنْ صور وْمنْ صَيدا، طَلْقاتْ ناِسْ كانْ كسّمْعوا عَلى كلّ اعْمالو جَوا لَعنْدو.
وْقالْ لَتَلاميذو تَ يقَربولو سَفّينِة، بْشانْ لا يزْحَموهُ لَمّات النّاِسْ.
هاذْ منْ لَ كانْ كشَّفى كْثيرْ دي لَمَنْ بَقى يقَعونْ عَلَيو بْشان يجسّوهُ.
وْهَوذْ لَ كانْ لهنْ ضَرْبات ارْواح النّجْسِة، أَوَّلْ لَ كان يرَوهُ كانْ يقَعون وْيزْعَقونْ ويقولون: ”أنْتَ واِ ابْن اَلله“.
وْكانْ بْكلْ قوِّة يزَعْوقْ عَلَين وْيأمرنْ لا يكْشفوهُ.
وطَلَعْ للجَّبَل وْساحْ هَوكْ لَ راد وْجَوا لَعنْدو.
واخْتار اثْناعشْ سَمّاهنْ رسل تَ يكونونْ مَعو وْيبْعَثنْ تَ يكْرزونْ.
وبْشانْ يعْطِينْ سلْطَة تَ يشْفَونْ مَراضىِ ويطاِلْعونْ شَياطينْ.
وعَيَّن الاثْناعش وْسَمّى شَمْعونْ بطْرسْ.
وْيَعْقوب ابنْ زَبَدي، وْيوحَنّا أَخوهُ، سَمّاهن ”بْناي رَغَشْ“ يعْنيِ اولاد القراِقيعْ.
وَانْدَراوُس، وْفيلبُّس، وْبَرْتلْماوُس، وْمَتّى، وْتوما، وْيَعْقوب ابنْ حَلْفى، وْتَدّاوُس، وْسَمْعان القانَوي،
وْياهوذا الاسْخَرْيوطي هاكْ لَ سَلَّمو.
ورجْعوا عَ البَيت، وْكَرْة لخ التَمّوا النّاِس، وْما بَقى يتيِقونْ يَسوُع وْتَلاميذو ياكْلولنْ لقْمِة
وْسمْعوا أهْلو وْطَلَعوا تَ ياخْذوهُ، منْ لَ كان يقولونْ: ”منْ عَقْلو طَلَعْ.“
بَسّ مْعَلْمين النّاموسْ لَ نزْلوا م القدس كان يقولونْ: ”كدَّخَل فِيو بَعْلزْبولْ، وبْرَيّس الشَّياطين يطاِلعْ شَياطينْ.“
وساحْن يَسوُع وْقالْلنْ بامْثالْ: ”أشْوَن تْسيِرْ هاي، شيِطان يطاِلعْ شيِطانْ؟
لَ انْقَسَمتْ مَمْلَكِة عَلى نَفْسا، موُ ممْكن تْقومْ هاك المَمْلَكِة.
وْلَ انْقَسَمْ بَيتْ عَلى نَفْسو، موُ ممْكنْ هاك البَيت يقومْ.
ونَفس الشِّي، لَ قام الشّيِطانْ عَلى نَفْسو وانْقَسَمْ، موُ ممْكن يقومْ، بَلىِ آِخْرتو ياِ.
الحَقّ اَقولْكنْ: كلّ الخَطيّات وْكَلام الكفرْ لَ يقولونْ النّاِسْ يتْسامَحونْ عَلَيا.
بَسْ لَ يقولْ كَلامْ كفرْ عَلى روُح القدسْ، مالو مْسامَحَة للاَبَدْ، بَلىِ مسْتَحقْ واِ لَحكمْ أَبَدي.“
منْ لَ كان يقولونْ: ”روُحْ نجْسِة فِيو“.
وْجَوا اخوتو وامّو، وْقاموا بَرّا، وْبَعَثوا خَلْفو يسيِحوهُ.
وكانْ لَمّةْ ناِسْ قاِعْدينْ حَولو قالولو: ”كْوا أمّكْ واخوتكْ بَرّا يريدوكْ.“
جاِوَبنْ قالْلنْ: ”منْ ياِ أمّي وْمنْ ناِ اخوتي؟“
وْطَلَّعْ ف القاِعْدينْ عنْدو وْقالْ: ”هَوذْ ناِ أمّي واخوتي.
أَينا لَ يسَي إرادة اَلله، هوّاِ واِ أَخوي واخْتي وامّي.“
وْرجعْ يعَلّم عنْد البَحرْ، والتَمّوا عنْدو لَمّاتْ ناِس كْثيرْ، دي لَ طَلَعْ قعدْ فَ سَفّينِة كانتْ ف البَحرْ، وْكلّ الملْتَمّينْ قاموا عَ الاَرْضْ جَنْب البَحرْ.
وكان يعَلّمنْ بامْثال كْثير، وْقال فَ تَعْليمو:
”اسْمَعوا! هاي الفلّاح طَلَعْ تَ يبْذرْ.
وْوَقْتْ لَ بَذَرْ، شي وَقَعْ عَلى قَراغ الطَّريِق، وْجَتْ عَلَيو الّطْيوُر وْنَقَّرتو.
وْغَيرو وَقَعْ عَلى أَرْضْ حَجَرْ موُضَعْ لَ ما في تْراب كْثير، وْفَ ساعتا طَلَعْ، منْ لَ ما كانْ في عمْقْ أَرْضْ.
بَسْ لَمَنْ زَرَقت الشَّمْسْ، ذبل. وْمنْ لَ ما كانْ لهُ عرْقْ، نشفْ.
وْغَيرو وَقَعْ بَين الشَّوك، وْعَلّى الشَّوك وْخَنَقو، وْثَمَرْ ما عَطى.
وْغَيرو وَقَعْ عَلى أَرْضْ طَيبِة، وْعَلّى وْربي وْعَطى ثَمَرْ، منّو قَطَعْ ثاِثينْ وْمنّو قَطَعْ ستّين وْمنّو قَطَعْ ميِّة.
وْقالْلنْ: لَ لهُ أَذانْ تَ يسْمَعْ، خَلّي يسْمَعْ!“
وْلَمَنْ كانوا بْوَحْدنْ، سَأَلوهُ هَوذْ لَ مَعو، مَعْ تَلاميذو الاثْناعشْ عَ المَثَل.
يَسوُعْ قالْلنْ: ”أنْتنْ ك انْعَطَيتنْ تَ تعْرفونْ سرْ مَلَكوت اَلله، بَسّ البرّانيِّة كلْ شي بالامْثال ينْقالْلنْ.
كذاِ، بْشان يطَلْعونْ طَلّيع وْلا يرَون، وْيسْمَعونْ سَمَعان وْلا يفْتهْمون، بْشانْ لا يتوبون وْتنْغفرْ خَطيّاتنْ.“
وْقالْلنْ: ما افْتَهَمتنْ هَالمَثَلْ؟ أشْوَنْ بَقى تَ تفْهَمونْ كلّ الامْثالْ؟
فلّاح لَ بَذَر، الكلْمِة بَذَرْ.
وْهَوذْ لَنّاِ عَلى قَراغ الطَّريِقْ، هَوذْ لَ تنْبذرْ فِين الكلْمِة ناِ، أَوَّلْ لَ يسْمَعونْ، راساً يجي الشّيِطانْ ويوَدّي الكلْمِة لَ انْبَذَرتْ فَ قَلْبنْ.
وْهَوكْ لَ عَلى أَرْضْ حَجَر انْبَذَروا، هنّاِ هَوذْ لَ أَوَّلْ لَ يسْمَعون الكلْمِة، راساً بْفَرَحْ يقْبَلُووا.
وْما لنْ عرْقْ فَ نَفْسنْ بَلىِ لَوَقْتْ ناِ، وْأوَّلْ لَ يسيِر ذيقْ يا اضْطهادْ لَخاطرْ الكلْمِة، خَفيفْ يتْعَثْوَرونْ.
وْهَوكْ لَ بَين الشَّوكْ ينْبذْرونْ، هنّاِ هَوكْ لَ سمْعوا الكلْمِة،
بَسْ فكرْ هَالدّنْياِ هاي وْغشّ الغنىِ وْشَهْوات غَيرا وْغَيراتا تدْخل وْتخْنق الكلْمِة، وْتبْقى بَلا ثَمَرْ.
وْهَوكْ لَ فَ ارْض الطَّيبِة انْبَذَروا، هنّاِ هَوذْ لَ يسْمَعونْ الكلْمِة وْيقْبَلون وْيعْطَونْ ثَمَرْ، منّنْ ثاِثين وْمنّنْ ستّين وْمنّنْ ميِّة.
وْقالْلنْ: لَيشْ يجي الّسْراج بْشانْ ينْحَطْ تَحْت الكَيلْ يا تَحْت التَّخْتْ؟ موُ عَلى كرْسي الضَّو ينْحَطْ؟
لَ لهُ أَذانْ تَ يسْمَعْ، خَلّي يسْمَعْ!
وْقالْلنْ: رَوا أَيشْ تسْمَعون. بْكَيل لَ تْكيلونْ ينْكال لْكن وينزاد لْكنْ أنْتنْ لَ تسْمَعونْ.
أَينا لَعنْدو ينْعَطالو، بَسْ لَ ما عنْدو، حتّى هاك شي لَعنْدو ينْأخذْ منّو.
وْقالْ: ”كذاِ واِ مَلَكوت اَلله: كَما انْسانْ لَ يطشّ بْذار ف الاَرْضْ،
ينامْ ويقومْ باللَيلْ وْبنْهار والّبْذارْ يطْلَع وْيگْبَرْ بَلا خَبَرو.
الاَرْضْ ياِ لَ تعْطي الثَّمَرْ، أَوَّلْ شي يسيِرْ حَشيشْ، بَعْدا سنْبل، وآِخرْ شي حنْطَة كَما العادِة ف السّنْبلْ.
وْمنْ شابت الحنْطَة، راساً يجي المَكْزونْ، منْ لَ جا الّحْصادْ.“
وْقالْ: ”لَ أَيش نْشَبّهْ مَلَكوت اَلله وْفَ أَينا مَثَل نْمَثّلْلو؟
كَما حَبّاية الخَرْدَلْ واِ، هاكْ وَقْتْ لَ تنْبذرْ ف الاَرْضْ أَزْغَرْ منْ كلّ الّحْبوبْ لَ عَ الاَرْض تْكونْ.
ومن انْبَذَرتْ، تطْلَعْ وتْسيِرْ أَگْبَرْ منْ كلّ الزَّرايعْ، وتْمدْ شيقان گْبارْ، دي لَمَن تْتيِق الّطْيوُر تْعَشْعش فَ فَيّاتا.“
وبامْثال كَما هاي كانْ يحْكي مَعنْ يَسوُع، امْثالْ كَما لَ كان يتيِقونْ يسْمَعون وْيفْتهْمونْ.
وبَلا مَثَلْ ما كانْ يحْكي مَعنْ، بَسْ لَتَلاميذو بَينو وْبَيننْ كان يفَسّرْلنْ كلْ شي.
وْقالْلنْ هاك اليَوم المَسا: ”قوموا تَ نقْطَعْ لَ صوُب اللاخْ!“
وخَلَّوا لَمّات النّاِسْ، وْوَدَّوهُ وْهوّاِ ف السَّفّينِة، وْكانْ مَعنْ غَيرْ سَفّيناتْ.
وقامتْ عَلَينْ زَوبَعَة قَويِّة وْهَوا وْقلْعانْ، والامْواجْ كانْ تنْچفخْ ف السَّفّينِة دي لَمَنْ وَقْت وْكانْ تنْتلي.
وْيَسوُعْ كانْ ناِيم عَلى مْخَدِّة ف آِخر السَّفّينِة. وْجَوا قَيَّموهُ وْقالولو: ”مْعَلّمْ، موُ يهمّكْ قايمينْ تَ نهْلَكْ؟“
وقام وْزَعَقْ عَ الزَّوبَعَة وْقالْ للبَحرْ: ”سَكّن اخْرَس!“ وْسَكَّنت الزَّوبَعَة وْصارْ هدو عَجيب وْما بَقْ لا هَوا وْلا هَبيبْ.
وْقالْلنْ: ”لَيشْ كذاِ خوّاِفين انْتن وْلَيشْ ما فيكنْ إيمانْ؟“
وْخافوا خَوفْ مالو شكل وْبَدَوا يقولونْ لَ بَعْضنْ: منْ واِ هاذْ؟ الزَّوبَعَة والبَحرْ يسْمَعولو.
وقَطَع البَحرْ لَ صوُب اللاخْ لَ ديرة الجَّدْريِّة،
وْوَقْتْ لَ طَلَعْ م السَّفّينِة، طَلَعْلو منْ بَين الّقْبوُرْ زَلَمِة جوّاتو روُحْ نجْسِة.
كان يعيشْ بَين الّقْبوُر، وْف زناِجيرْ أحَّدْ ما تاق يشَدّدو:
مْقَدْ لَ كان يزَنْجروهُ ويكَلْپچوهُ، كان يقَطّع الزّناِجيرْ ويكَسّر الكَلَپْچاتْ، وَاحَّدْ ما تاقْ ضَبَطو.
ودايمْ، لَيلْ ونْهارْ بَين الّقْبوُرْ والّجْباِلْ كان. وْكانْ يزَعْوقْ ويجَرّحْ جَسَدو ف الحجاِيرْ.
لَمَنْ أَرى يَسوُعْ من بْعيدْ، عدي سَجَدْلو.
وْزَعَقْ بْصَوتْ عاِلي وْقالْ: ”أَيشْ بَيني وْبَينكْ يا يَسوُع ابْن اَلله العاِلي. أَحَلّفكْ بالله لا تْعَذّبْني.“
منْ لَ كانْ كلْقالْلو: ”اطْلَعي م الانْسانْ يا روُح النّجْسِة.“
وْسَأَلو: ”أَيشْ اسْمكْ؟“ جاِوَبو: ”اسْمنا ’لَجيونْ‘ منْ لَ طابورْ عَسْكَرْ نحْناِ.“
وكان كْثيرْ يتْوَسَّللو لا يبْعَثْو بَرّات الدّيرِة.
وكانْ يتْوَسَّلولو هَوك الشَّياطينْ ويقولون: ”ابْعَثْنا عَلَوك الخناِزير تَ ندْخلْ فِينْ.“
وسَمَحْلن، وْطَلَعوا هَوك ارْواح النّجْسِة وْدَخَلوا ف الخناِزير. وْهَجّتْ هاكْ كَرية الخناِزير لَ قَراغ الجَّبَلْ وْوَقَعتْ ف البَحر، وْكانوا حَوالي ألْفَينْ راس انْفَطَسوا ف المَي.
وْهَوكْ لَ كان يرَعَّوون، هَرَبوا وْنَشَروا الخَبَرْ ف البَلَدْ والّضْياع، وْطَلَعوا النّاِس تَ يّرَونْ شي لَ صارْ.
وْجَوا لَعنْدْ يَسوُعْ، وَارَوا هاكْ لَ كانْ فِيو شَياطينْ قاِعد وْلاِبس وْعَقْلو فَ راسو وْوَقَعْ عَلَينْ خَوفْ.
هَوكْ لَ ارَوا شي لَ صارْ حَكَولنْ عَلى شي لَ صارْ مَع هاكْ لَ كانْ فِيو شَياطينْ وَايشْ صارْ ف الخناِزيرْ.
قاموا بَقَوا يتْوَسَّلولو تَ يروُحْ منْ ديرتنْ.
وْوَقْتْ لَ طَلَعْ يَسوُعْ للسَّفّينِة، بَقى يتْوَسَّللو هاكْ لَ كانْ فِيو شَياطينْ تَ يخَلّيو يروُحْ مَعو.
بَسْ ما خَلّاهُ، قالْلو: ”روُحْ لَبَيتكْ لَعنْد اَهلك، وْخَبّرنْ عَلى شي لَ سَوى الرَّبْ مَعك وْرَحَمك.“
وراح وْبَدا يكْرزْ ف العَشر بْلادْ عَلى شي لَ سَوى مَعو يَسوُعْ. والكلّ تْعَجَّبوا.
وْلَمَنْ قَطَعْ يَسوُعْ ف السَّفّينِة لَصوُب اللاخْ، كَرْةْ لخ التَمّوا عَلَيو لَمّاتْ ناِس گْبيرِة لَمَنْ كانْ عَ الشّاطي.
وْجا واِحد اسْمو يايروُسْ من گْباريّة المَجْمَع، وْلَمَنْ أَراهُ وَقَعْ عنْد اجْرَيو،
وتْوَسَّلْلو كْثير وْقالْلو: ”بنْتي مَريِضَة مخْطرَة ياِ. تَعا حطّ ايدك عَلَيا، تَ تشْفى وتْعيشْ.“
وراحْ مَعو يَسوُع، وْلحْقوهُ طَلْقةْ ناِس گْبيرِة وْكانْ يزْحَموهُ زَحَمانْ.
وْكانْ في مَرَة مَعا نَزيفْ دَمْ منْ اثْناعشْ سَنِة،
كانْ ك تْعَذَّبت كْثيرْ بَين ايدَينْ حكَما كْثير، وْصَرَفتْ كلْ شي لَ كانْ في عنْدا، وْمَنْفَعَة ما ارَت، وْحالتا أَخْرَبْ صارتْ.
وَقْتْ لَ سمْعتْ عَلى يَسوُعْ، جَتْ فَ زَحمة النّاِسْ منْ خَلْفو وْدَقّت زْبونو.
منْ لَ كانْ كلْقالتْ فَ قَلْبا: ”يكونْ هَمَنْ بَسّ اَدقّ زْبونو، تَ اعيشْ.“
وراساً انْقَطَعْ نَزيفْ دَمّا وْحَسّتْ فَ جَسَدا انْشَفَتْ منْ ضَرْبتا.
وْيَسوُعْ راساً عَرَفْ فَ نَفْسو قوِّة طَلَعتْ منّو، وانْدارْ عَ النّاِس وْقالْ: ”منْ دَقْ حَويسي؟“
تَلاميذو قالولو: ”ترى اللَمّاتْ يزحَموك وتْقولْ: ’منْ دَقْني؟‘“
وكان يطَلّعْ حَولو حَوالَيو تَ يّرى من واِ لَ سَوى هاي.
وهاك المَرَة، وْهيِّ ترْجفْ م الخَوفْ، منْ لَ عَرَفتْ أَيشْ صارْلا، جَتْ وَقَعتْ قدّامو وْقالتْ كلّ الحَقْ.
قامْ قالْلا: ”بنْتي، إيمانْكِ شَفاكِ. روُحي بْسَلام مْعافايِة منْ ضَرْبتْكِ.“
وْبَعدْ هوّاِ يحْكي، جَوا ناِسْ منْ بَيت گْبير المَجْمَع وْقالوا: ”بنْتكْ ماتتْ. لَيشْ بَقى تْعَذّب الّمْعَلّمْ؟“
وْيَسوُعْ سمعْ كلْمِة لَ قالوا، وْقال لاك گْبير المَجْمَعْ: ”لا تْخافْ. بَسْ آمنْ.“
وْما خَلّى أحَّدْ تَ يروُحْ مَعو غَيرْ شَمْعونْ بطْرس وْيَعْقوب وْيوحَنّا أَخو يَعْقوبْ.
وجَوا لَبَيت گْبير المَجْمَعْ، وَاراهنْ مَفْجوُعينْ، يبْكَونْ ويوَلْولونْ.
ودَخَل وْقالْلنْ: ”لَيشْ مَفْجوُعين انْتن وْتبْكَونْ؟ البنْتْ ما كلْماتتْ، ناِيمِة ياِ.“
قاموا بَقى يذْحَكونْ عَلَيو. بَسْ هوّاِ طاِلَعنْ كلّنْ، وَاخَذْ أَبو البنْتْ وامّا وْهَوكْ لَ مَعو، وْدَخَلْ لَموُضَعْ لَ كانت مْمَدَّدِة البنْتْ.
وْفَ ساعتا قامت البنْت وْبَقى تمْشي، منْ لَ بنْتْ اثْناعشْ سَنِة كانتْ. وَارَوا العَجَبْ وانْبَهَتوا وْبَقَوا فَ غَيرْ دنْياِ.
ووَصّاهن كْثيرْ لا يعْرفْ أحَّدْ هاي، وْقالْلنْ تَ يجبوْلا تَ تاكلْ.
وْطَلَعْ منَونَك وْجا لَبَلَدو وْتَلاميذو مَعو.
وْلَمَنْ صارْ السَّبْتْ بَدا يعَلّم ف المَجْمَعْ، وكْثيرْ ناِسْ سمْعوا وتْعَجَّبوا، وْكانْ يقولونْ: ”منْ أَيلو هاذْ هَالشِّي؟ وَايشْ ياِ هَالحكْمِة لَ ك انْعَطَتْلو تَ تْسيِر عَلى ايدو عَجايبْ كَما هاي؟
لَيشْ هاذْ موُ النّجّار ابنْ مَرْيَمْ واِ، وَاخو يَعْقوب وْيوسي وْياهوذا وْشَمْعونْ؟ وْموُ كْوا خَواتو هَونْ عنّا ناِ؟“ وْكانْ يتْشَكَّكون فِيو.
يَسوُعْ قالْلنْ: ”ما في نَبي بَلا قَدْر وْقيمِة غَيرْ فَ بَلَدو وْبَينْ قَرايبينو وْفَ بَيتو.“
وْما تاق يسَي هَونَك وْلا عَجيبِة، بَسْ حَطّ ايدَيو عَلى كَمْ مَريِض وْشَفاهنْ.
وكانْ يتْعَجَّبْ منْ قلّةْ إيمانن. وْكان يسوُحْ ف الّضْياع يعَلّمْ.
وْساحْ تَلاميذو الاثْناعش وْبَدا يبْعَثْن اثْنَين اثْنَين، وْعَطاهنْ سلْطَة عَلى ارْواح النّجْسِة تَ يطاِلعوونْ.
ووَصّاهنْ لا يحْملونْ شي للطَّريِقْ غَيرْ عَصايِة بَسْ، لا طوُرْبايِة وْلا غْبَيز وْلا نْحاسْ ف كيسنْ.
بَسّ يحطّون ف اجْرنْ صَول وْلا يلْبسْون زْبونَينْ.
وْقالْلنْ: ”لَ أَينا بَيتْ لَ تدْخلونْ، هَونَكْ كونوا دي لَمَنْ تطْلَعونْ منَونَكْ.
وْكلْ هَوكْ لَ موُ يقْبَلوكن وْيسْمَعولْكنْ، منْ تطْلَعونْ منَونَك، انْفضوا تْرابْ لَ تَحْت اجْرَيكنْ شَهادِة ضدّنْ. والحَقّ اَقولْكنْ: أَهْيَنْ تَ يسيِرْ لَسادوم وْعامورَة يَوم الّحْسابْ منْ هاك البَلَدْ.“
وطَلَعوا وْكَرَزوا يوعَظون النّاِسْ تَ يتوبونْ.
وشَياطينْ كْثيرْ كانْ يطاِلعون، ويمشَحون بالزَّيت مَراضىِ كْثيرْ ويشفَوون.
وْسمعْ هيروُدس المَلكْ عَلى يَسوُعْ، منْ لَ انْعَرَف اسْمو وْكان يقولْ: ”يوحَنّا المَعْمَذانْ قامْ منْ بَين المَيتينْ، منْ هاي عَجايب تْسيِر عَلى ايدو.“
وْغَير ناِسْ كان يقولون: ”ايِليّا واِ.“ وْغَيرنْ: ”نَبي كَما واِحدْ م الاَنْبِيا.“
بَسْ هيروُدسْ، لَمَنْ سمعْ قالْ: ”يوحَنّا هاكْ لَ انا قَطَعْتُ راسو، هوّاِ قامْ منْ بَين المَيتينْ.“
منْ لَ هيروُدسْ كانْ كلْبَعَثْ عَسْكَر وْمسكْ يوحَنّا وْشَدَّدو ف الحَبْسْ، منْ وچْ هيروُديّا مَرْة اَخوهُ فيلبُّسْ هاكْ لَ اخَذْ.
منْ لَ كانْ يوحَنّا يقولْ لَهيروُدسْ: ”موُ يحلْ عَلَيكْ تاخذْ مَرْة اَخوكْ.“
وهيروُديّا كانْ كلْحَقَدتْ عَلَيو وْكان تْريدْ تقْتلو بَسْ ما كانْ تصل ايدا،
منْ لَ هيروُدس كانْ يخافْ منْ يوحَنّا، منْ لَ كانْ يعْرفْ زَلَمِة بارّ وْقَدّيسْ واِ. وْكانْ يتْقَيَّدْ عَلَيو. وْف كْثيرْ مَسايلْ كانْ يسْمَعْلو ويسَي بْكَلامو، وبْفَرَحْ كانْ يسْمَعْلو.
وْجا يَومْ مَعْروفْ، يَومْ عيدْ ميلادْ هيروُدس، وْسَوى دَعوةْ عَشا لَگْباريّتو وْقوّادْ عَسْكَرو وْرُوَسا الجَّليلْ.
ودَخَلتْ بنْتْ هيروُديّا وْرقصت، وْطَيَّبتْ كيِفْ هيروُدسْ والمنْتكْيينْ مَعو. قام المَلكْ قالْ للصَّبيِّة: ”اطْلبي منّي شي لَ تْريدينْ، تَ اعْطيكِ.“
وحَلَفْلا قالْلا: ”شي لَ تطْلبينْ تَ اعْطيكِ، دي لَ نصْ مَمْلَكتي!“
هاكْ زاِ طَلَعتْ قالتْ لامّا: ”أَيش اَطْلبْ منّو؟“ قالتْلا: ”راسْ يوحَنّا المَعْمَذانْ!“
وراساً دَخَلت بْهمِّة لَعنْد المَلك وْقالتْلو: ”أَريدْ تعْطيني السَّعْ عَلى طَبَقْ راسْ يوحَنّا المَعْمَذانْ!“
المَلكْ حزن كْثيرْ، بَسْ لَخاطرْ الحلْفاناتْ والمنْتكْيينْ مَعو ما رادْ يرْجَعْ منْ كلْمتو لها.
وراساً بَعَث المَلكْ جلّادْ وَامَرْ تَ يجيبْ راسْ يوحَنّا. وْراحْ الجّلّادْ قَطَعْ راسْ يوحَنّا ف الحَبْسْ.
وْسمْعوا تَلاميذو وْجَوا حَمَلوا جثّتو وْحَطّوهُ فَ قَبرْ.
واجْتَمَعوا الرّسلْ عنْدْ يَسوُع وْقالولو عَلى كلْ شي لَ سَوَوا وْكلْ شي لَ عَلَّموا.
قالْلنْ: ”تَعَوا نْروُحْ لَ بَرّيِّة بْوحدْنا، وارْتاحوا شْوَي.“ منْ كثرْ لَ كانْ في ناِس تْروُح وْتجي، وْما كانْ لهنْ فرْصَة حتّى تَ ياكلولنْ لقْمِة.
وراحوا لَ موُضَعْ مَقْطوُعْ ف السَّفّينِة بْوَحْدنْ.
بَسّ كْثيرْ ناِسْ أَرَوونْ رايحين وْعَرَفوون، وْعَ الاَرْضْ عدْيو منْ كلّ الّبْلاد وْوصْلوا قَبْلنْ.
وطَلَعْ يَسوُعْ أَرى لَمّاتْ ناِس كْثير وْحَنْ قَلْبو عَلَينْ، منْ لَ كانوا كَما غَنَمْ بَلا راعي. وْبَدا يعَلّمنْ مَسايل كْثيرْ.
وْبَعدْ وَقْتْ طَويلْ، قَرَّبوا لَعنْدو تَلاميذو وْقالولو: ”هَونْ موُضَعْ مَقْطوُع واِ وْفاتْ فِيا وَقْتْ.
اصْرفنْ تَ يروُحونْ لَ البَقْچَواتْ والّضْياع حَوالينا وْيشتَرَولن غْبَيزْ: ما مَعنْ شي للاَكل.“
بَسْ هوّاِ قالْلنْ: ”أنْتن اعْطَوونْ تَ ياكْلونْ!“ قالولو: ”يعْنيِ نْروُحْ نشْتري بْميتَينْ دينار غْبَيز وْنعْطِينْ تَ ياكْلونْ؟“
قالْلنْ: ”روُحوا رَوا كَمْ رَغيفْ عنْدْكنْ هَون؟“. وْلَمَنْ أَرَوا، قالوا: ”خَمْسةْ رغْفِة وْسَمَكْتَينْ.“
وأمَرنْ تَ يتْكَون الكلّ صْفوف صْفوفْ عَ الحَشيشْ.
وانْتَكَوا صْفوف صْفوفْ، ميِّة ميِّة وْخَمْسينْ خَمْسينْ.
وَاخَذْ هَوك الخَمْسةْ رغْفِة والسَّمَكتَين، وْطَلَّعْ ف السَّما وْباِرَك وْكَسَّرْ رغفة الّغْبَيز، وْعَطى تَلاميذو تَ يحطّونْ قدّامن، وْفَرَّقوا هَوك السَّمَكْتَينْ للْكلْ.
والكلّ اَكَلوا وْشبْعوا.
وشالوا اثْناعشْ قفّةْ كساِري متْليّين، وْم السَّمَك.
وْلَ اكَلوا غْبَيزْ خَمْسة اَلاف زَلَمِة كانوا.
وراساً جَبَرْ تَلاميذو تَ يطْلَعونْ للسَّفّينِة ويروُحونْ قَبْلو لَشاطي اللاخْ لَبَيتْ صَيدا، عَلى قَدْ ما يصْرفْ لَمّات النّاِسْ.
وْلَمَنْ صَرَفنْ، راحْ للجَّبَلْ تَ يصَلّي.
وَقْتْ لَ صارت المَسا، السَّفّينِة كانْ كصّارتْ ف نصّ البَحر، وْهوّاِ لَحالو عَ الاَرْضْ.
وَاراهنْ يتْعَذَّبون وْهنّاِ يسوُقونْ، منْ لَ ف وچّن كان الهَوا يضْرب. وْفَ رابعْ قسمْ م اللَيلْ، جا يَسوُعْ لَعنْدنْ ماِشي عَ المَي، وْكان يريدْ يقْطَعْ عَلَينْ.
وْهَوك اَرَوهُ ماِشي عَ المَي وْقالوا بَلْكي شَبَح واِ، وْزَعَقوا.
منْ لَ كلّنْ أَرَوهُ وْخافوا. وْفَ ساعتا حَكى مَعن وْقالْلنْ: ”قَوَّوا قَلْبْكنْ، أَنا واِ، لا تْخافونْ.“
وْطَلَعْ لَعنْدنْ للسَّفّينِة، وْوَقَّف الهَوا، ومْعَجَّبين كْثير وْمَبْهوتينْ كانوا جَوّاتْ نَفسنْ.
منْ لَ ما فهْموا منْ هاك الّغْبَيزْ، منْ لَ قَلْبنْ غَليظْ كانْ.
وْلَمَنْ قَطَعوا لَ صوُب اللاخْ، جَوا لاَرْضْ جَنّيسار وْوَقَّفوا السَّفّينِة هَونَكْ.
وأوَّلْ لَ طَلَعوا م السَّفّينِة، عَرَفوهُ ناِس الدّيرِة.
وعدْيوا ف كلْ هاك الاَرْض، وْبَدَوا يجيبون المَراضىِ، يحْملوونْ عَ الّتْخوت لأينْ لَ سمْعوا هَونَكْ واِ.
وَاينْ لَ كانْ يدْخلْ، للّضْياع والمدنْ، ف العَرَصات كان يحطّون المَراضىِ وْكانْ يتْوَسَّلولو تَ يخَلّيين يدقّونْ، خَلّي يكونْ رَدّة زْبونو، وْلَ كان يدقّوهُ كلّنْ كانْ ينْشَفَونْ.
والتَمّوا عنْدو ناِسْ م الفَرّيسيِّة ومْعَلْمين النّاموسْ جَوا م القدْسْ.
منْ لَ كلّ الياهودْ والفَرّيسيِّة موُ ياكْلونْ لَ موُ يخَسْلون ايدَيين كْوَيّس بْشان يحافظونْ عَلى عادات الّشْيوُخَة.
وْم السّوُق موُ ياكْلونْ لَ موُ يتْعَمَّذون. وعادات كْثيرْ غَيرْ هاي يحافْظونْ عَلَيا كَما مَعْموُذيّات لاقْداحْ وجْرار وْفَرايغ نْحاسْ وتْخوتْ.
وْسَأَلوهُ مْعَلْمين النّاموسْ والفَرّيسيِّة: ”لَيشْ تَلاميذكْ موُ يمْشَونْ عَلى عادات الّشْيوُخَة، ياكْلون غْبَيزْ بَلا خَسّيل ايدَين؟“
قالْلنْ: ”كْوَيّس تْنَبّا عَلَيكن اِشعْيا النَّبي يا مْنافْقينْ، كَما لَوّاِ مَكْتوبْ: ’هَالشَّعْبْ هاذ بْثمّو يكَرّمْني، بَسْ قَلْبن كْثير بْعيدْ واِ منّي.
عبادِة باطْلِة يعْبدوني وَقْتْ لَ يعَلْمونْ تَعاليمْ وَصيّاتْ بَشَرْ.‘
منْ لَ خَلَّيتنْ وَصيّة اَلله وْمسكْتنْ عاداتْ بَشَرْ كَما خَسّيل اقْداحْ وجْرارْ وكْثيرْ مَسايل كَماها.“
وْقالْلنْ: ”فكرْكنْ مَليِح تْسَونْ تكْسرونْ وَصيّة اَلله تَ تْسَونْ عاداتْكن انْتنْ؟
منْ لَ موسى قالْ: ’اكْرمْ أَبوكْ وامّكْ! وْلَ يهينْ أَبْ يا أمْ، مَوت يموتْ.‘
وانْتن تْقولونْ: لَ قالْ زَلَمِة لاَبوهُ يا لامّو: ’قرْباني شي لَ منّي تَ تنْتفعْ،‘
موُ تْخَلَّوهُ يسَي شي لاَبوهُ يا لامّو!
وْكذاِ تكْسرونْ كلْمة اَلله لَخاطرْ عاداتْ لَ اسْتَلَمْتنْ. وكْثيرْ مَسايلْ كَما هاي تْسَونْ.“
وساحْ يَسوُعْ كلّ اللَمِّة وْقالْلن: ”اسْمَعوني كلّتْكنْ وافْهَموا!
ما في شي منْ بَرّات الانْسانْ يدْخلو يتيِق ينَجّسو. بَلىِ شي لَ يطْلَعْ منّو، هاكْ واِ لَ ينَجّس الانْسانْ.
لَ لهُ أَذانْ تَ يسْمَعْ، خَلّي يسْمَعْ.“
وْلَمَنْ دَخَلْ يَسوُعْ لَلبَيتْ م اللَمِّة، تَلاميذو سَأَلوهُ عَلاك المَثَلْ.
قالْلنْ: ”كذاِ أنْتنْ زاِ غشَما أنْتنْ؟ موُ تعْرفونْ كلْ شي لَ منْ بَرّا يدَخَلْ للانْسانْ موُ يتيِق ينَجّسو؟
منْ لَ موُ لَ قَلْبو يدْخلْ، بَلىِ لَ جَوفو، وْبَعْدا ينْكَبْ لَبَرّا، وْكذاِ يطْهَر كلّ الاَكلْ.“
وقالْ: ”بَسْ شي لَ يطْلَعْ م الانْسانْ، هاكْ واِ لَ ينَجّس الانْسانْ.
منْ لَ منْ جَوّا منْ قَلْب البَشَرْ يطْلَعون افْكار الشَّرْ، زنىِ، فَجارَة، حَراميِّة، قَتلْ،
طَمَعْ، خَباثِة، غشْ، رَزالِة، عَينْ شَرّيرَة، كفرْ، كبْرِيا، دَناوِة.
كلْ هَالّشْرور منْ جَوّا تطْلَعْ وتْنَجّس الانْسانْ.“
منَونَكْ قامْ يَسوُعْ جا لَنَواحي صور وْصَيدا. وْدَخَلْ لَبَيت وْما رادْ أحَّدْ يعْرفْ، بَسْ ما تاقْ يتْخَبّا،
منْ لَ راساً سمْعتْ عَلَيو وحْدِة مَرَة عنْدا بنْتْ فِيا روُحْ نجْسِة، وْجَت وْوَقَعتْ قدّام اجْرَيو.
هَالمَرَة وَثَنيِّة كانتْ، منْ فنيقيا ف سوريّا. وتْوَسَّلتْلو تَ يطاِلع الشّيِطانْ منْ بنْتْا.
وْيَسوُعْ قالْلا: ”خَلّي ف الاَوَّلْ يشْبَعون الاولادْ: موُ كْوَيسِة ياِ ناخذ غْبَيزْ الاولادْ ونْكبْ للْكلْاِب.“
رَدّتْ قالتْلو: ”نَعمْ يا سَيّدي! حتّى الّكْلاِبْ منْ تَحْت الصّفْرَة ياكْلونْ فَتاتي الاولادْ.“
يَسوُعْ قالْلا: ”روُحي! لَخاطرْ هَالكلْمِة، طَلَع الشّيِطانْ منْ بنْتْكِ.“
وْراحتْ لَبَيتْا وَارَتْ بنْتْا مْشَطَّحَة عَ التَّخْتْ والشّيِطانْ كطَّلَعْ منّا.
ورَدْ طَلَعْ يَسوُعْ منْ نَواحي صور وْصَيدا وْجا لَبَحر الجَّليلْ، لَنَواحي العَشرْ مدنْ.
وجَرّو منْ بَين النّاِس بْوَحْدو، وْحطّ اَصابيِعو فَ اذانو، وْبَزَق وْدَقّ لْساِنو،
وْطَلَّعْ ف السَّما، وْعَنّ وْقالْلو: ”اِتْفَتْحْ.“
وْفَ ساعتا انْفَتَحوا أَذانو وانْحَلّتْ عقدْة لْساِنو، وْبَقى يحْكي عَ الهَيّنْ.
ونَبَّهنْ لا يقولونْ لاَحَّدْ. ومْقَدْ لَ نَبَّهنْ، هنّاِ بالاَكْثَرْ كانْ يكْرزونْ.
وتْعَجَّبوا فِيو وْبَقَوا فَ غَيرْ دنْياِ وْقالوا: ”كلْ شغْلو عَجايب: الطّرْشين يخَلّيينْ يسْمَعونْ والخرْسين يخَلّيينْ يحْكَونْ.“
فَوك الاِيّاِمْ، لَمَن التَمْ ناِس كْثير، وْما كانْ في شي تَ ياكْلونْ، ساحْ تَلاميذو وْقالْلنْ:
”يجَعْني قَلْبي عَلى هَالنّاِس الملْتَمّينْ. هاي ثَةّ اِيمْ صارْلنْ مَعي، وْما عنْدنْ شي تَ ياكْلونْ.
لَ صَرَفتوونْ صايمينْ لَ بْيوتنْ، تَ يخَورونْ م الجّوُعْ ف الطَّريِق، وْفي منّنْ كجَّوا منْ مَواضع بْعيدِة.“
تَلاميذو قالولو: ”من اَين يتيِقْ أحَّدْ هَونْ فَ هَالچّوُل يشَبّع غْبَيزْ لَوكْ كلّنْ؟“
سَأَلنْ: ”كَمْ رَغيفْ في عنْدْكنْ؟“ قالولو: ”سَبعَة.“
وَامَرْ لَمّات النّاِسْ تَ ينْتَكَونْ عَ الاَرْضْ، وَاخَذْ هَوك السَّبعةْ رغْفِة، وْباِرَك وْكَسَر وْعَطى لَتَلاميذو تَ يحطّون، وْحَطّوا لَلَمّات النّاِسْ.
وْكانْ في شْوَيِّة سَمَكْ، باِرَكْ عَلَينْ زاِ وْقالْ تَ يحطّوونْ.
وَاكَلوا وْشبْعوا، وْشالوا شي لَ فضلْ م الكساِري سَبْع سْلاِلْ.
وْناِسْ لَ اكَلوا كانوا حَوالي أَرْبَعة اَلافْ.
وصَرَفن وْطَلَعْ راساً للسَّفّينِة مَعْ تَلاميذو، وْجا لَديرةْ دَلْمانوثا.
وطَلَعوا الفَرّيسيِّة وْبَدَوا يجاِدْلوهُ، وْطَلَبوا منّو تَ يوَرّيينْ عَلامِة م السَّما، تَ يجَربوهُ.
وتْأَفْأَف بْروُحو وْقالْ: ”لَيشْ يطْلبْ هَالجّيلْ عَلامِة؟ الحَقّ اَقولْكنْ موُ ينْعَطى عَلامِة لَهَالجّيل!“
وعافن وْطَلَعْ للسَّفّينِة وْراحوا لَشاطي اللاخْ.
ونسْيوا ياخْذونْ مَعن غْبَيز، وْما كانْ مَعنْ ف السَّفّينِة غَيرْ رَغيفْ واِحدْ.
وَصّاهن وْقالْلنْ: ”طَلْعوا! بالْكنْ وايّاكنْ منْ خَمير الفَرّيسيِّة وْخَميرْ هيروُدس“.
بَقى ياخْذون وْيعْطَونْ واِحدْ مَع اللاخْ ويقولونْ ”ما عنّا غْبَيزْ“.
يَسوُعْ عَرَف وْقالْلنْ: ”لَيشْ تاخذون وتعْطَونْ عَلى لَ ما عنْدْكن غْبَيزْ؟ دي للسَّعْ موُ تعْرفون وْموُ تفْهَمونْ؟ بَعدْ قَلْبْ أَعْمي لكنْ؟
عَينَينْ لكن وْموُ ترَون؟ وَاذانْ لكن وْموُ تسْمَعون، وْموُ يجي لَ بالْكنْ؟
لَمَنْ كَسَرتُ هَوك الخَمْسةْ رغْفِة للخَمْسة اَلاف، كَمْ قفِّة متْليِّة كساِري رَفَعْتنْ؟“ قالولو: ”اثْناعشْ!“
وْلَمَنْ كَسَرتُ سَبعَة لاَرْبَعْة اَلاف، كَمْ سَلّة متْليِّة كساِري رَفَعْتنْ؟ قالوا: ”سَبْعَة!“
قالْلنْ: ”أشْوَنْ دي للسَّعْ موُ تفْتهْمونْ؟“
وْجا بَعْدا لَبَيتْ صَيدا، وْجابولو أعْمي وتْوَسَّلولو تَ يحطّ ايدو عَلَيو.
قامْ مسكْ ف ايد الاَعْمي وْطاِلَعو لَبَرّات البَلَد، وْبَزَقْ فَ عَينَيو، وْحَطّ ايدَيو عَلَيو وْسَأَلو: ”أَيشْ ترى؟“
طَلَّع وْقالْ: ”أَرى النّاِسْ كَما السّجَرْ يمْشَونْ“.
وْبَعَثو لَ بَيتو وْقالْلو: ”حتّى للضّيِعَة لا تدْخل، وْلا تقول لاَحَّدْ ف الضّيِعَة“
وْطَلَعْ يَسوُع وْتَلاميذو لَ ضْياعْ قَيصَريّة فيلبُّس. وْف الطَّريِقْ سَأَلْ تَلاميذو قالْلنْ: ”أَيش يقول النّاِسْ عَلَي؟ من يقولون اَنا؟“
قالوا: ”منّنْ: يوحَنّا المَعْمَذان وْغَيرنْ: ايِليّا، وْغَيرنْ: واِحدْ م الاَنْبِيا.“
يَسوُعْ قالْلنْ: ”وانْتنْ أَيش تْقولونْ عَلَي؟ من اَنا؟“ رَدْ شَمْعونْ قالْلو: ”أنْتَ واِ المَسيح ابْن اَلله الحَي.“
وْساحْ فِينْ صَوتْ لا يقولونْ لاَحَّدْ عَلَيو.
وْبَدا يعَلّمن: ابْن الانْسانْ تَ يتْعَذَّب كْثير، وْينهانْ م الّشْيوُخَة وگْباريّة الكَهَنَة ومْعَلْمين النّاموسْ وْينْقتلْ، بَسْ ثالثْ يَومْ تَ يقومْ.
قالْ هَالكَلامْ بالواضح الّمْفَصَّح. وْبطْرسْ أَخَذْ و عَلى خاصْرَة وْبَدا يعَلّي صَوتو عَلَيو.
بَسْ هوّاِ انْدار وْطَلَّعْ فَ تَلاميذو وْزَعَقْ صَوتْ عَلى بطْرس وْقالْ: ”روُحْ منْ وچّي يا شيِطانْ، منْ لَ موُ تفْتكرْ ف أمور اَلله، بَلىِ ف أمور البَشَرْ.
وْساحْ ناِس الملْتَمّينْ مَعْ تَلاميذو، وْقالْلنْ: ”لَ يريدْ يجي خَلْفي، يكْفرْ فَ نَفْسو، وْيحْملْ صَليبو، وْيجي خَلْفي.
منْ لَ كلْ من يريد يخَلّصْ نَفْسو، يتَوبلا، وْكلْ من يتَوبل نَفْسو لَخاطري وْخاطر الانْجيل، يخَلّصا.
أَيشْ ينْفَعْ للانْسانْ لَ ربح الدّنْياِ كلّا وْخسر نَفْسو؟
وَايشْ يعْطي الانْسانْ مْبَدال نَفْسو؟
أَينا لَ يسْتحي في وْفَ كَلامي فَ هَالجيل الخاطي والزّاني، ابْن الانْسانْ زاِ تَ يسْتحي فِيو بَسْ يجي فَ مَجْدْ أَبوهُ مَع المَلايكِة القَدّيسينْ.“
وْقالْلن: ”الحَقّ اَقولْكنْ في ناِسْ م القايمينْ هَونْ، موُ يذوُقون المَوت لَ موُ يرَونْ مَلَكوت اَلله جا بْقوِّة.“
وْبَعدْ سةّ اِيمْ، يَسوُعْ أَخَذْ بطْرس وْيَعْقوب وْيوحَنّا، وْطاِلَعنْ لَ جَبَلْ عاِلي بْوَحْدنْ، وتْغَيَّر قدّامْ عَينَينْ،
لبْسو لَمَعْ لَمَعانْ وابْيَضّ كْثيرْ كَما السَّلجْ، ما في انْسانْ ف الاَرْض يتيِق يبَيّضْ كَماهُ.
وْظَهَرْلنْ موسى وايِليّا وْهنّاِ يحْكَونْ مَعْ يَسوُعْ.
وبطْرسْ قالْلو: ”مْعَلّمْ، كْوَيّسْ واِ لنا تَ نْكونْ هَونْ، ونْسَي ثَثْ خِيَمْ، لكْ وحْدِة، وْلَموسى وحْدِة، وْلايِليّا وحْدِة.“
وْما كانْ يعْرفْ أَيش يقولْ، منْ لَ كانوا فَ خَوفْ.
وْصارتْ غَيمِة وْفَيَّلتْ عَلَين، وْصَوتْ صارْ م الغَيمِة يقولْ: ”هذا واِ ابْني الحَبيبْ لهُ اسْمَعوا.“
وْعَلى غَفْلِة طَلَّعوا التَّلاميذْ حَولنْ حَوالَين وْما ارَوا اَحَّدْ غَيرْ يَسوُع بْوَحْدو مَعنْ.
وْوَقْتْ لَ كانوا ناِزلينْ م الجَّبَلْ، وَصّاهنْ لا يقولونْ لاَحَّدْ عَلى شي لَ ارَوا دي لَمَن يقوم ابْن الانْسانْ م المَيتينْ.
وخَلَّوا الكلْمِة فَ قَلْبن، وْكانْ يفْتكْرونْ ويعَقْبونْ عَلى مَعْناتْ هاي كلْمِة لَ قالْ: ”دي لَمَن يقومْ منْ بَين المَيتينْ؟“
وكانْ يسْأَلوهُ ويقولونْ ”لَيشْ بَقى مْعَلْمين النّاموسْ يقولون: إيِليّا لازمْ يجي قَبلْ؟“
قالْلن: ”إيِليّا يجي قَبلْ تَ يصَلّحْ كلْ شي. وَاشْوَنْ مَكْتوبْ عَلى ابْن الانْسانْ تَ يتْعَذَّب كْثير وْينْهان وْموُ ينْقبلْ.
بَسْ أَقولْكنْ: وايِليّا جا وْسَوَوا فِيو كلْ شي لَ رادوا كَما لَوّاِ مَكْتوبْ عَلَيو.“
وْلَمَنْ جا لَعنْدْ تَلاميذو، أَرى عنْدنْ لَمّة ناِس گْبيرِة، وْناِسْ من مْعَلْمين النّاموسْ يتْجاِدَلونْ مَعنْ.
وفَ ساعتا ناِس اللَمِّة أَرَوهُ وانْبَهَتوا وْعدْيوا لَقدّامو يسَلْمونْ عَلَيو.
وسَأَل مْعَلْمين النّاموسْ: ”أَيش تْجاِدلونْ مَعن؟“
وَاينْ لَ تتْسَلَّطْ عَلَيو تخْبطو، ويطْلَعْ زَبّاداتْ منْ ثمّو، ويسكّون اضْراسو، وْيتيَبَّسْ. وْقلْتُ لَتَلاميذكْ تَ يطاِلعووا منّو، وْما تاقوا.“
رَدْ يَسوُعْ قالْلنْ: ”آخْ يا جيلْ بَلا إيمانْ! لَ أَيمَتْ تَ ابْقى مَعْكنْ؟ لَ أَيمَتْ تَ اتْحَمَّلكنْ؟ جبوهُ لَعنْدي.“
وْجابوهُ لَعنْدو. وْوَقْتْ لَ ارَتو الرّوُحْ، فَ ساعتا صابتو بالصَّرْعَة، وْوَقَعْ عَ الاَرْضْ يپَرپط، وْيطْلَعْ زبّاداتْ منْ ثمّو.
يَسوُعْ سَأَل اَبوهُ: ”أَشْقَدْ صارْلو كذاِ فَ الحالِة؟“ قالْلو: ”منْ زغْرو.
ووَقْتْات كْثيرْ كَبّتو ف النّار وْف المَي تَ تْتَوبلو. بَقى ف شي لَ تْتيِقْ عَلَيو ساِعدْني واشْفقْ عَلَي.“
يَسوُعْ قالْلو: ”لَ كان تْتيِق تْآمنْ، كلْ شي ينْتاقْ عَلَيو ويسيِرْ لاَينا لَ يآمنْ!“
وْفَ ساعتا ساحْ أَبو الوَلَدْ صَوت وْهوّاِ يبْكي وْقالْ: ”أَآمنْ يا سَيّدي. ساعدْني عَلى نقصْ إيماني.“
لَمَنْ يَسوُعْ أَرى الشَّعْبْ يعْدَون وْيلْتَمّونْ عنْدو، زَعَقْ صَوتْ عَلاكْ روُح النّجْسِة وْقالْلا: ”يا روُحْ طَرْشا موُ تحْكي، أَنا أَأْمرْكِ، اطْلَعي منّو وْكَرْةْ لخْ لا تدْخلينْ فِيو.“
وزَعْوَقْ هاك الشّيِطان كْثير وْخَبَطو وْطَلَعْ منّو. وْصارْ كَما المَيّتْ، حتّى كْثيرْ ناِسْ قالوا: ”ماتْ.“
بَسْ يَسوُعْ مسكْ ف ايدو وْقَيَّمو.
وْلَمَنْ دَخَلْ يَسوُعْ للبَيتْ، سَأَلوهُ تَلاميذو عَلى خاصْرَة: ”لَيشْ نحْناِ ما تقْنا نْطاِلعو؟“
قالْلنْ: ”هَالجّنْسْ هذا موُ يطْلَعْ غَيرْ بالصَّومْ والصَّلاة.“
وْوَقْتْ لَ طَلَعْ منَونَكْ، كانوا فاِيتين ف الجَّليل، وْما كان يريد اَحَّدْ يعْرفْ فِيو،
منْ لَ كان يعَلّمْ تَلاميذو ويقولْلن: ”ابْن الانْسانْ تَ يتْسَلَّمْ لايدَين النّاِس وْيقْتلوهُ، وْثالثْ يَومْ، بَعدْ لَ يقْتلوهُ، تَ يقومْ.“
بَسْ هنّاِ ما افْتَهَموا هَالكلْمِة، وْخافوا يسْأَلوهُ.
وْجَوا لَكَفَرْناحوم. وْوَقْتْ لَ دَخَلْ للبَيتْ، سَأَل تَلاميذو قالْلنْ: ”عَلى أَيشْ كانْ تاخْذون وْتعْطَونْ ف الطَّريِقْ مَعْ بَعضْكنْ؟“
بَسْ هنّاِ بَقَوا ساِكْتينْ، منْ لَ كانْ ياخْذون وْيعْطَونْ واِحدْ مَع اللاخْ ف الطَّريِقْ عَلى منْ واِ الاَگبَرْ فِينْ.
وقعدْ يَسوُع، وْساحْ الاثْناعش وْقالْلنْ: ”لَ يريد يسيِر الاَوَّلْ، لازم يسيِر آِخر الكلّ وْخادمْ للْكلْ.“
ومسكْ وَلَدْ وْوَقَّفو ف النّص، وْحَمَلو عَلى ايدَيو، وْقالْلنْ:
”أَينا لَ يقْبَلْ كَما هَالوَلَدْ هاذْ باسْمي، لي يقْبَلْ، وَاينا لَ يقْبَلْني، موُ لي يقْبَلْ، بَلىِ لاذْ لَ بَعَثْني.“
يوحَنّا قالْلو: ”مْعَلّمْ! أَرَينا واِحد يطاِلعْ شَياطينْ باسْمك، وْمَنَعْناهُ منْ لَ ما كانْ يتْبَعْنا.“
يَسوُعْ قالْلنْ: ”لا تمْنَعوهُ! منْ لَ ما في اَحَّد يسَي عَجايبْ باسْمي، ويتيِقْ خَفيف يقول عَلَي شَرْ.
بَقى لَ موُ عَلَيكنْ واِ، مَعْكنْ واِ.
لَ يسْقيكنْ، خَلّي يكونْ قَدَحْ مَي بَسْ، لَخاطرْ لَ انْتنْ باسم المَسيح، الحَقّ اَقولْكنْ موُ يضيِعْ أَجْرو!
”وْكلْ من يعَثْورْ واِحدْ منْ هَوذ الّزْغارْ لَ يآمْنونْ في، أَحْسَنْلو يتْعَلَّقْ فَ رَقْبتو حَجَرة الرَّحى لَ يدَوّرا الّحمار، وينْكَبْ ف البَحرْ.
بَقى لَ عَثْوَرتك ايدك اقْطَعا: أَحْسَنْ لكْ تدْخل الحَياةْ وايدكْ مَقْطوُعَة منْ لَ يكونْ لك ايدتَينْ وتْروُحْ لجْهَنَّم النّارْ {لَ موُ تنْطفي،}
موُضَعْ لَ دودنْ موُ يموت وْنارنْ موُ تنْطفي.
وْلَ عَثْوَرتك اجْرك، اقْطَعا. أَحْسَنْ لكْ تدْخل الحَياةْ باجرْ مَقْطوُعَة منْ لَ يكونْ لك اجرْتَين، وْتقَعْ ف جْهَنَّمْ،
موُضَعْ لَ دودنْ موُ يموت وْنارنْ موُ تنْطفي.
موُضَعْ لَ دودنْ موُ يموت وْنارنْ موُ تنْطفي.
منْ لَ كلْ واِحدْ بالنّارْ يتْمَلَّح وْكلْ ذَبيحَة بالملْحْ تتْمَلَّحْ.
كْوَيّس واِ الملْحْ، بَسْ لَ خرب وْراحت مْلوحتو فَ أَيشْ بَقى تَ يتْمَلَّحْ؟ بَقى خَلّي يكون فيكنْ ملْح وْعيشوا بْسَلامْ مَعْ بَعضْكنْ.“
وْقامْ منَونَك وْجا لَ نَواحي الياهوديِّة وْلَخَلْف الارْدن. وْلحقوا لَونَكْ ناِس كْثيرْ طَلْقاتْ طَلْقات. وْكَرْةْ لخْ، عَلى عادتو، بَدا يعَلّمنْ.
وقَرَّبوا فَرِّيسيِّة وْسَأَلوهُ تَ يجَربوهُ: ”يحلْ للّرجّالْ تَ يطَلّقْ مَرَتو؟“
قالْلنْ: ”أَيشْ وَصّاكنْ موسى؟“
قالوا: ”موسى سَمَح لْنا نكْتب كْتاِبْ طَلاقْ ونْطَلّقْ.“
رَدْ يَسوُعْ قالْلنْ: ”موسى منْ قَساوة قَلْبْكنْ كَتَب لْكنْ هَالوَصيِّة.
بَسْ م البدايِة رجّال وْمَرَة خَلَقن اَلله.
وبْشانْ هاي الرّجّال يعيفْ أمّو وَابوهُ وْيلْحَقْ مَرَتو.
ويسيِرون اثْنَينتنْ جَسَدْ واِحدْ. يعْنيِ موُ اثْنَينْ صاروا، بَلىِ واِحدْ.
بَقى شي لَ الله يجْمَعو، انْسانْ لا يفَرّقو.“
وْرجْعوا سَأَلوهُ تَلاميذو ف البَيتْ عَلى هاي.
قالْلنْ: ”كل من يطَلّقْ مَرَتو وْياخذْ غَيرا، يزْني.
ومَرَةْ لَ تْطَلّق زَوجا وْتاخذْ غَيرو، تزْني.“
وكان يقَرْبون لَعنْدو اولادْ تَ يحطّ ايدو عَلَينْ. بَسْ تَلاميذو زَعْوَقوا عَلَوكْ لَ كان يقَرْبوونْ.
يَسوُعْ لَمَنْ أَرى، انْزَعَج وْقالْلنْ: ”خَلَّوا الاولاد يجَونْ لَعنْدي، لا تْوَقْفونْ ف وچّنْ: لَكَماهنْ واِ مَلَكوت اَلله!
الحَقّ اَقولْكنْ: كلْ واِحدْ موُ يقْبَلْ مَلَكوت اَلله كَما وَلَدْ، موُ يدْخلْو!“
وْحَمَلنْ عَلى ايدَيو وْحَطّ ايدو عَلَين وْباِرَكنْ.
وْهوّاِ ماِشي ف الطَّريِقْ، عدي واِحد وْرَكعْ قدّامو وْسَأَلو قالْ: ”يا مْعَلّمْ يا صالحْ، أَيشْ أَسَي تَ ارْبَحْ حَياة الاَبَديِّة؟“
يَسوُعْ قالْلو: ”لَيش تْقولْ لي: صالحْ؟ ما في اَحَّدْ صالحْ غَير اَلله الواِحدْ.
الوَصيّات تعْرفا: لا تزْني، لا تسْرقْ، لا تقْتلْ، لا تشْهَدْ شَهادِةْ زوُرْ، لا تْغشْ، كَرّمْ أَبوكْ وامّكْ!“
رَدّ وْقالْلو: ”مْعَلّمْ، هَوذْ كلّنْ كلْحَفَظْتوون منْ زغْري.“
يَسوُعْ طَلَّعْ فِيو وْحَبّو، وْقالْلو: ”ينْقَصكْ شي واِحدْ: روُحْ بيِعْ كلْ شي لَ لك، وْفَرّقْ عَ الفَقاراِ، وْتَ يسيِرْ لكْ كَنْزْ ف السَّما، وْخذْ صَليبك وْتَعا خَلْفي!“.
بَسْ لَمَنْ سمعْ هَالكلْمِة عَبَس، وْراحْ مَهْموُمْ مَغْموُمْ، منْ لَ كانْ عنْدو امْوال كْثيرْ.
يَسوُعْ طَلَّعْ فَ تَلاميذو وْقالْلنْ: ”أَشْقَدْ صَعْبِة ياِ عَلَوذْ لَ عنْدن امْوال كْثيرْ تَ يدْخلونْ لَمَلَكوت اَلله!“
التَّلاميذ تْعَجَّبوا منْ كَلامو. قامْ رَدْ يَسوُعْ قالْلن: ”اولادي، أَشْقَدْ صَعْبِة ياِ عَلَوذ المتّكلينْ عَلى امْوالنْ يدْخلونْ لَمَلَكوت اَلله.
أَهْيَنْ ياِ جَمَلْ يدْخلْ ف خرْم ابْرِة منْ زَنْگينْ لَمَلَكوت اَلله يدْخلْ.“
هنّاِ أكْثَرْ بَقى يتْعَجَّبونْ ويقولونْ بَينْ بَعْضنْ: ”من يتيِقْ يخْلَصْ؟“
وبَدا بطْرس يقولْ: ”هاي نحْناِ خَلّينا كلْ شي وْلحقْناكْ.“
رَدْ يَسوُع وْقال: ”الحَقّ اَقولْكنْ ما في واِحد يخَلّي بَيتْ يا اخْوِة يا خَواتْ يا أَبْ يا أمْ يا مَرَة يا اولادْ يا بَقْچَواتْ لَخاطري وْلَخاطر الانْجيلْ،
إلّا ياخذْ ميِّة طاق، السَّعْ فَ هَالزَّمان: بْيوتْ واخْوِة وْخَواتْ وامّات وْاولاد وْبَقْچَواتْ مَع اضْطهاد، وْفَ دنْياِ الجّاِييِة حَياة الاَبَديِّة.
بَسّ كْثيرْ ف الاَوَّل يسيِرون ف الآِخر، وْف الآخر يسيِرونْ ف الاَوَّلْ!“
وَقْتْ لَ كانوا طالْعينْ ف الطَّريِقْ للقدْسْ، يَسوُعْ قدّامنْ كان، وْهنّاِ يتْعَجَّبونْ. وْكانْ يمْشَونْ خَلْفو خايفينْ. قامْ أَخَذْ الاثْناعش وْبَدا يخَبّرنْ عَلى شي لَ تَ يسيِرْلو:
”هاي طالْعينْ نحْناِ للقدْسْ، وابْن الانْسانْ تَ يتْسَلَّمْ لَگْباريّة الكَهَنَة ومْعَلْمين النّاموسْ ويحْكمونْ عَلَيو بالمَوتْ، ويسَلموهُ للامَمْ،
وْتَ يتْمَهزَونْ فِيو، ويقَرْپچوهُ، وْيبْزقونْ عَلَيو، وْيقْتلوهُ. بَسْ ثالثْ يَومْ تَ يقومْ.“
وقَرَّبوا لَعنْدو يَعْقوب وْيوحَنّا اولادْ زَبَدي، وْقالولو: ”مْعَلّم، نْريدْ أَيشْ لَ طَلَبْنا منّكْ تَ تْسَي لْنا.“
قالْلنْ: ”أَيش تْريدون اَسَي لْكنْ؟“
قالولو: ”اعْطينا تَ نقْعَد، واِحدْ منْ يَمينك وْواِحدْ من شْمالكْ فَ مَجْدكْ!“
رَدْ عَلَينْ قالْلنْ: ”أنْتنْ موُ تعْرفونْ أَيشْ قايمينْ تطْلبونْ. أنْتن تْتيِقونْ تشْرَبونْ كاسْ لَ اشْرَب اَنا، وتتْعَمَّذونْ مَعْموذيّة لَ اتْعَمَّذ اَنا؟“
قالولو: ”نْتيِقْ!“ يَسوُعْ قالْلنْ: ”كاسْ لَ اشْرَب اَنا تَ تشْرَبون، وْمَعْموذيّة لَ اتْعَمَّذْ تَ تتْعَمَّذونْ،
بَسّ الّقْعودْ عَلى يَميني وشْمالي، موُ لي واِ تَ اعْطِيو. لَ هَوكْ لَ تْحَضَّرلنْ واِ.“
وْلَمَنْ سمْعوا العَشرْ تَلاميذْ، بَدَوا يتْأَفْأَفونْ منْ يَعْقوب وْيوحَنّا.
قامْ ساحنْ يَسوُع وْقالْلنْ: ”تعْرفونْ هَوذ المَحْسوُبينْ رُوَسا الامَم اسْيادنْ ناِ، وگْباريّتنْ يتْسَلَّطونْ عَلَينْ.
لا كذاِ يسيِرْ بَينْكنْ. أَينا لَ يريد يكون گْبيرْ فيكنْ، لازم يسيِر لْكنْ خادمْ،
وَاينا منْكنْ لَ يريد يكون الاَوَّلْ، لازم يسيِرْ عَبْدْ للْكلْ.
منْ لَ ابْن الانْسانْ زاِ ما جا تَ ينْخدمْ، بَليِ تَ يخْدم وْيفَدّي بْنَفْسو ناِس كْثيرْ.“
وجَوا لأريحا. وْوَقْتْ لَ طَلَعْ يَسوُعْ من اَريحا، هوّاِ وْتَلاميذو وْطَلْقةْ ناِس گْبيرِة، طيماي ابنْ طيماي الاَعْمي كانْ قاِعدْ عَلى قَراغ الطَّريِق يگَدّي.
وْسمع يَسوُع النّاصري واِ، وْبَدا يزْعَقْ ويقول: ”{يا يَسوُع} ابنْ داهود، ارْحَمْني!“
كْثيرْ ناِسْ كان يزَعْوقونْ عَلَيو تَ يسْكتْ، بَسْ هوّاِ بالاَكْثَرْ كان يسيِح يقولْ: ”ابنْ داهود ارْحَمْني“.
يَسوُعْ وَقَّفْ وَامَرْ تَ يسيِحوهُ! وْساحوا الاَعْمي وْقالولو: ”قَوّي قَلْبكْ، قوم يسيِحكْ!“
والاَعْمي كَبْ خَلَقْ لَ عَلَيو وْقامْ جا لَعنْدْ يَسوُعْ.
يَسوُعْ قالْلو: ”أَيش تْريد اَسَي لك؟“ الاَعْمي قالْلو: ”رابي! أَريد اَرى.“
يَسوُعْ قالْلو: ”روُحْ! إيمانكْ خَلَّصك“. وْراساً أَرى وْراحْ ف الطَّريِقْ {خَلْفْ يَسوُعْ}.
وْلَمَنْ قَرَّبوا للقدْسْ، لَجَنْبْ ضيِعَةْ بَيتْ فاجي وْضيِعَةْ بَيتْ عَنْيا، عنْدْ جَبَل الزَّيتونْ، بَعَث اثْنَينْ منْ تَلاميذو،
وْقالْلنْ: ”روُحو لاكْ ضيِعَةْ لَ قْبالْنا، وْبَسْ تدْخلولا تَ تّرَونْ جَحْشْ مَشْدودْ ما كرّكبْ عَلَيو اَحَّدْ بَعدْ، حلّوهُ وْجبوهُ.
وَاحَّدْ لَ قالْكنْ: ’لَيشْ كذاِ تْسَونْ؟‘ قولولو: ’يلْزَمْ للرَّبّ.‘ وْراساً تَ يبْعَثْو لَهَونْ.“
وراحوا أَرَوا جَحْشْ مَشْدودْ عَلى البابْ، بَرّا ف الطَّريِق. وْهنّاِ يحلّوهُ،
وهنّاِ قالولنْ كَما لَ وَصّاهنْ يَسوُع، وْخَلَّوونْ.
وْجابوا الجَّحْشْ لَعنْدْ يَسوُع، وْحَطّوا حَويسنْ عَلَيو، وْركبْ يَسوُعْ.
وكْثيرْ كانْ يفْرشونْ لبْسنْ ف الطَّريِق، وْغَيرنْ يقَطْعونْ شيقانْ م السّجَر وْيفْرشونْ ف الطَّريِقْ.
وْهَوكْ لَ قدّامو وْهَوكْ لَ خَلْفو كان يسيِحونْ ويقولونْ ”أوُشَعْنا! مْبارَك الجّاِييِ باسْم الرَّبْ!
ومبارَكِة مَمْلَكةْ أَبونا داهود الجّاِيِة! أوُشَعْنا ف السَّماوات العاِلْيِة!
وْدَخَلْ يَسوُعْ للقدْسْ، للهَيكَلْ، وَارى كلْ شي. وْلَمَنْ صارت المَسا، طَلَعْ لَبَيتْ عَنْيا مَع الاثْناعشْ.
وثاِني نْهار، وْهوّاِ طاِلعْ منْ بَيتْ عَنْيا جاعْ.
وَارى سجَرةْ تينْ م بْعيدْ فِيا وَرَق، وْجا لَصوُبا بَلْكي يرى فِيا شي. بَسْ وَقْتْ لَ جا ما ارى فِيا غَيرْ وَرَقْ، منْ لَ ما كانْ كصّارْ وَقْت التّينْ.
قامْ قالْلا: ”م السَّعْ لَبَعد وْدي للأَبَدْ، لا ياكلْ منْكِ اَحَّدْ ثَمَر.“ وْسمْعوا تَلاميذو وْجَوا للقدْسْ.
وْدَخَلْ يَسوُعْ لَهَيكَل اَلله، وْبَدا يسَحّتْ هَوكْ لَ كان يبيِعون وْيشْتَرَونْ فِيو، وْقَلَّبْ طاولات الصّرّاِفين وْكراِسي بيّاِعين الحَمامْ.
وْما خَلّى أَحَّد يفَوّت اغْراضْ لَجوّات الهَيكَلْ.
وْعَلَّمنْ قالْلنْ: ”موُ مَكْتوبْ: ’بَيتي بَيت الصَّلاة اسْمو لكلّ الامَمْ‘؟ بَسّ انْتنْ سَويتنو ’مْغارةْ قطّاِعينْ طرْقْ.‘“
وْسمْعوا گْباريّة الكَهَنَة ومْعَلْمين النّاموس وْبَقى يفَتْشونْ أشْوَنْ تَ يتَوبلوهُ، منْ لَ خافوا منّو، منْ لَ كلْ ناِس الشَّعْبْ كانْ ك انْغَرَف قَلْبنْ فَ تَعْليمو.
وْلَمَنْ صارت المَسا، طَلَعوا لَبَرّات البَلَدْ.
والصّبْح، وْهنّاِ فايتينْ، أَرَوا هاكْ سجَرة التّينْ كنّشفتْ من عْروُقا.
شَمْعونْ جا لَ بالو وْقالْلو: ”مْعَلّم، كْيا هاكْ سجَرة التّين لَ نَعلْتا نشْفتْ!“
رَدْ يَسوُعْ قالْلنْ: ”خَلّي يكون فيكنْ إيمانْ فَ الله!
الحَقّ اَقولْكنْ: أَينا لَ يقولْ لَهَالجَّبَلْ هاذْ: ’انْتقل وْقَع ف البَحر،‘ وْموُ يتْشَكَّكْ فَ قَلْبو، ويآمنْ تَ يسيِرْ هاكْ شي لَ يقول، تَ يسيِرْلو شي لَ يقولْ.
منْ هاي أَقولْكنْ: كلْ شي لَ تصَلَّون وْتطْلبونْ، آمْنوا تَ تْنالوهُ، تَ يسيِر لْكنْ.
وأَيمَتْ لَ قمْتن تْصَلَّونْ، سامحوا هاكْ لَ لْكنْ عَلَيو شي، بْشانْ أَبوكنْ زاِ لَ ف السَّما يسامحْكنْ عَلى حَماقاتْكنْ.
بَسْ لَ ما سامَحْتنْ، أَبوكنْ لَ ف السَّما زاِ موُ يسامحكنْ عَلى حَماقاتْكنْ.“
ورجْعوا جَوا للقدْس. وْهوّاِ يتْمَشّى ف الهَيكَلْ، جَوا لَعنْدو گْباريّة الكَهَنَة ومْعَلْمين النّاموسْ والّشْيوُخَة،
وقالولو: ”فَ أَينا سلْطَة تْسَي هَوذْ لَ تْسَي؟ وْمَن واِ لَ كلْعَطاكْ هَالسَّلطَة هاي تَ تْسَي هَوذْ؟“
يَسوُعْ قالْلنْ: ”أَنا زاِ تَ اسْأَلكنْ سُؤالْ واِحدْ. جاِوبوني، تَ اقولْكنْ فَ أَينا سلْطَة أَسَي هَوذْ.
مَعْموذيّة يوحَنّا من اَينْ ياِ؟ م السَّما والّا م البَشَرْ؟ قولوا لي.“
افْتَكَروا قالوا فَ قَلْبنْ: ”لَ قلْنا م السَّما، تَ يقولْ: ’بَقى لَيشْ ما سَدَّقْتنو؟‘
وْلَ قلْنا ’م البَشَر،‘ الخَوفْ م الشَّعْبْ واِ.“ منْ لَ كلّنْ كانْ يحْسبونْ يوحَنّا نَبي بْحَقْ.
وجاِوَبوا وْقالوا لَيَسوُعْ: ”موُ نعْرفْ.“ قالْلن: ”وْلا أَنا أَقولْكنْ فَ أَينا سلْطَة أَسَي هَوذْ.“
وبَدا يحْكي مَعنْ بالامْثال، قالْ: ”زَلَمِة غَرَزْ غَرْز، وْسَيَّجْ حَولو، وْحَفَرْ فِيو مَعْصَرَة، وْبَنى فِيو أسْكَلة حْراسِة، وْسَلَّمو لَبقْچَچيِّة وْراحْ م البَلَدْ.
بَسْ هنّاِ {مسْكوهُ} ضَرَبوهُ وْبَعَثوهُ بيدْ فاضيِة.
قامْ رجعْ بَعَثْلنْ عَبْدْ غَيرو، وْهاك زاِ رَجَموهُ وْفَدَغوهُ وْرَجَّعوهُ مْخَزْبَلْ.
ورَدْ بَعَثْ واِحدْ لخ، وْهاكْ قَتَلوهُ. وكْثيرْ عَبيدْ غَيرنْ بَعَث، وْمنّنْ ضَرَبوون وْمنّنْ قَتَلوونْ.
وبَعْدا، ابنْ وَحيدْ غالي عَلى قَلْبو كانْ لهُ، وْبَعَثوا لَعنْدنْ آِخرْ شي، منْ لَ قالْ: ’يمْكنْ يسْتَحَونْ من ابْني.‘
بَسْ هَوك البقْچَچيِّة قالوا لَروُحنْ: ’هاذْ واِ الواِرث. تَعَوا نقْتلو، تَ تبْقى لْنا الوراثِة.‘
ومسْكوا قَتَلوهُ وْطاِلَعوهُ لَبَرّات الغَرْزْ.
أَيشْ بَقى تَ يسَي صاحب الغَرْزْ؟ تَ يّجي يتَوبلْ هَوك البقْچَچيِّة، وْيعْطي الغَرْزْ لَغَيرنْ.
ولا هاذْ شي المَكْتوبْ زاِ ما قَرَيتنْ: ’حَجَرة لَ احْتَقَروا المعْمارْچيِّة، هيِّ صارتْ لَراس القرْنيِّة
منْ عنْد الرَّبْ صارتْ هاي، واعْجوبِة ياِ فَ عَينَينا‘؟“
وكان يريدونْ يمْسكوهُ بَسْ خافوا م الشَّعْبْ، منْ لَ عَرَفوا عَلَينْ جابْ هَالمَثَل. وْخَلَّوهُ وْراحوا.
وْبَعَثولو ناِسْ من مْعَلْمين النّاموسْ وْجَماعَةْ هيروُدسْ تَ يصيدوهُ بْكلْمِة.
وجَوا سَأَلوهُ قالولو: ”مْعَلّمْ، نحْناِ نعْرفْ حَقّاني أنْتَ وْموُ يهمّك اَحَّدْ، منْ لَ موُ تْطَلّعْ لَمَقامات النّاِسْ، بَلىِ تْعَلّم طَريِق اَلله بْحَقْ. بَقى قلْنا: يحلّ لْنا نعْطي ضَريبةْ راسْ للقَيصَرْ والّا لا؟ نعْطي والّا موُ نعْطي؟“
بَسْ هوّاِ عَرَفْ خَباثتن، وْقالْلنْ: ”لَيش تْجَرْبوني؟ جبوا لي دينارْ تَ ارى!“
وجابولو. قالْلنْ: ”لمنْ ياِ الصّوُرَة؟“ قالولو: ”لقَيصَرْ“.
رَدْ عَلَينْ قالْلنْ: ”بَقى شي لَوّاِ لَقَيصَر اعْطَوهُ لَقَيصَر، وْشي لَوّاِ لَالله لَالله!“ وتْعَجَّبوا فِيو.
وجَوا صَدّوقِيِّة لَعنْدو، هَوكْ لَ يقولون: ”قْياِمِة ما في“، وْسَأَلوهُ قالولو:
”مْعَلّمْ، موسى كَتَب لْنا: واِحدْ لَ ماتْلو أَخ وْخَلّى مَرَة وْما خَلَّف اولادْ، أَخوهُ لازمْ ياخذْ مَرَتو وْيجيبْ نَسْل لاخوهُ.
بَقى كانْ في سَبع اخْوِة، الاَوَّلْ أَخَذْ مَرَة وْمات وْما خَلَّفْ نَسلْ.
والثّاِني أَخَذا وْمات، وْهوّاِ زاِ ما خَلَّفْ نَسلْ. والثّالثْ كذاِ.
وسَبْعتنْ أَخَذووا وْما خَلَّفوا نَسلْ. وآِخر الكلّ المَرَة زاِ ماتتْ.
بَقى ف الّقْياِمِة، لاَينا منّنْ تَ تْسيِر مَرَة، وْسَبْعتنْ أَخَذووا؟“
يَسوُعْ قالْلنْ: ”لَيشْ موُ منْ هاي تْضيِعونْ؟ منْ لَ موُ تعْرفون الّكْتاِبات وْلا قوّة اَلله؟
لَمَن يقومونْ م المَيتينْ، موُ ياخْذونْ نسْوان وْلا النّسْوان يسيِرونْ لرْجاِلْ، بَلىِ كَما المَلايكِة لَ ف السَّما ناِ.
وْعَلى قْياِمة المَيتينْ، ما كلْقَرَيتنْ ف كْتاِب موسى، أشْوَنْ م العلَّيِقَة أَلله يقولْلو: ’أَنا واِ إله ابْراهيمْ وْإله اسْحاقْ وْإله يَعْقوب‘؟
وْموُ إلهْ مَيتين واِ، بَلىِ طَيبينْ. أنْتنْ بَقى كْثيرْ ضايعين انْتنْ.“
وْقَرَّبْ واِحدْ من مْعَلْمين النّاموس وْسمعنْ يتْجاِدَلونْ، وَارى كْوَيّسْ رَجَّعْلنْ جَواب، وْسَأَلو: ”أَينا وَصيِّة ياِ الاَوَّلْ بَين الكلْ؟“
يَسوُعْ قالْلو: ”أَوَّلْ كلّ الوَصيّات: ’اسْمَعْ يا اسْرائيِل! الرَّبْ إلهْنا رَبْ واِحدْ واِ.
لازم تْحبّ الرَّبْ إلهكْ منْ كلْ قَلْبك وْكلْ نَفْسك وْكلْ عَقلك وْكلْ قوّتكْ.‘ هاي ياِ أَوَّلْ وَصيِّة.
والثّاِنيِة لَ تشْبَها: ’لازم تْحبْ قَرايبكْ كَما لَ تْحبْ نَفْسكْ.‘ وَصيِّةْ لخْ أَگْبَرْ منْ هَوذْ ما في.“
ومْحَبّتو منْ كلّ القَلْب وْكلّ العَقل وْكلّ النَّفس وْكلّ القوِّة، ومْحَبّة الانْسانْ لَقَرايبو كَما نَفْسو، أَحْسَنْ ياِ منْ كلْ قَرابينْ لَ تنْحرق وْذَبايحْ لَ تنْذبحْ.“
لَمَنْ أَراهُ يَسوُعْ جاِوَب بْحكْمِة قالْلو: ”موُ بْعيد انْتَ منْ مَلَكوت اَلله!“ وْما بَق اَحَّدْ يسْتَرْجي يسْأَلو.
وَقْتْ لَ كانْ يَسوُع يعَلّمْ ف الهَيكَلْ سَأَلنْ قالْلنْ: ”أشْوَن مْعَلْمين النّاموسْ يقولون: المَسيحْ ابنْ داهودْ واِ؟
داهود بْنَفْسو قال بْروُح القدس: ’قال الرَّبْ لَرَبّي: ”اقعَدْ عَلى يَميني دي لَمَنْ أَحط عَدْوانكْ تَحْت اجْرَيك.“‘
بَقى لَ كانْ داهود بْنَفْسو يسَمّيو ’رَبّي،‘ أشْوَنْ تَ يكون ابْنو؟“ وْكلّ الملْتَمّينْ كانْ يسْمَعوهُ فرْحانينْ.
وْكان يعَلّمنْ يقولْلنْ: ”ديروا بالْكنْ من مْعَلْمين النّاموسْ لَ يكَيفونْ تَ يتْمَشَّونْ ف دلْماتنْ، ويحبّون السَّلامْ ف السّوُقاتْ،
والقَعْدِة ف السّدرْ ف المجاِمعْ والدَّعْواتْ،
هَوكْ لَ ياكْلون بْيوت الاَرامل، بْحجّة لَ يطَولونْ صَلاواتنْ. هَوك تَ ينْحكَمْ عَلَينْ حكم اَقْسى.“
وْلَمَنْ قعدْ يَسوُع مْقابل الخَزْنِة، كان يطَلّعْ أشْوَنْ لَمّات النّاِس يحطّون ثْمانْ ف الخَزْنِة، وكْثيرْ زناِگينْ كان يحطّون كْثيرْ.
وجَتْ وحْدِة أَرْمَلِة فَقيِرَة وْحَطّتْ قطعْتين نْحاس يساِوَونْ فلْسْ.
وساحْ يَسوُعْ تَلاميذو وْقالْلنْ: ”الحَقّ اَقولْكنْ هَالاَرمَلِة الفَقيِرَة أكْثَرْ منْ كلّ النّاِسْ لَ يحطّونْ حَطّتْ ف الخَزْنِة،
منْ لَ كلّنْ منْ شي الزّاِيد لَ عنْدنْ حَطّوا، بَسْ هاي م النّاقص لَ عنْدا، كلْ شي لَ عنْدا حَطّتو، كلْ ملْكا.“
وَقْتْ لَ طَلَعْ يَسوُعْ م الهَيكَلْ، واِحدْ منْ تَلاميذو قالْلو: ”مْعَلّمْ، طَلّعْ أَيشْ حجاِيرْ وَايش عْماراتْ!“
يَسوُعْ قالْلو: ”ترى هَالّعمارات وْعَظامتا؟ موُ يبْقى هَونْ حَجَرْ عَلى حَجَرْ لَ موُ يقَعْ.“
وَقْتْ لَ قعدْ يَسوُعْ فَ جَبَل الزَّيتون مْقابل الهَيكَلْ، بطْرس وْيَعْقوب وْيوحَنّا وَانْدَراوُسْ سَأَلوهُ عَلى خاصْرَة،
”قلْنا: أَيمَتْ تَ يسيِرونْ هَوذْ؟ وَايشْ ياِ العَلامِة وَقْتْ لَ تَ يقَرْبونْ هَوذْ كلّن يسيِرونْ؟“
وْيَسوُعْ بَدا يقولْلنْ: ”ديروا بالْكنْ! لا يروُح اَحَّد يضَيّعكنْ.
منْ لَ كْثيرْ تَ يجَون باسْمي ويقولونْ: ’أَنا واِ،‘ وكْثيرْ تَ يضَيعونْ.
وْلَمَنْ تسْمَعونْ ف حْروب وْخَبَر قْتاِلاتْ، لا تْخافونْ؛ منْ لَ مْحَضَّرْ تَ تْسيِرْ، بَلىِ موُ النّهايِة ياِ بَعدْ.
منْ لَ تَ تْقومْ أَمِّة عَلى أَمِّة، وْمَمْلَكِة عَلى مَمْلَكِة، وْتَ يسيِرْ زناِزلْ هَون وْهَون، وْتَ يسيرْ جوُع وْلوُع وْقَلاقلْ. هَوذْ أَوَّل اوجاع الولادِة ناِ.
بَسْ طَلْعوا لَروُحْكنْ، تَ يسَلْموكنْ للمَحاكم، وْف مجاِمعنْ تَ تتْقَرْپَچون، وْقدّامْ ملوك وْحكّامْ تَ تْقومونْ لَخاطري، تَ تشْهَدولي قدّامنْ.
وْف الاَوَّل تَ تنْكرز بْشارتي فَ كلّ الامَمْ.
ولَمَن يسوُقوكنْ تَ يسَلْموكنْ، لا راساً تاكْلونْ هَمْ أَيشْ تَ تْقولون وْلا تفْتكْرونْ. شي لَ تنْعَطَون فاك السّاعَة، هاك احْكَوا، منْ لَ موُ أنْتنْ تَ تحْكَون، بَلىِ روُح القدسْ.
تَ يسَلّم الاَخْ أَخوهُ للمَوت، والاَب ابْنو، والاولادْ تَ يقومونْ عَلى أَبَّهاتنْ ويسَلموونْ للمَوتْ.
وْتَ تْكونونْ مَبْغوُضينْ م الكلْ لَخاطر اسْمي. بَسْ أَينا لَ يصْبرْ للآِخرْ هوّاِ يخْلَصْ.
”بَسْ لَمَنْ ترَونْ عَلامة الخَراب النّجْسِة، هاكْ لَ تْنَبّا عَلَيا نَبي دانيالْ قايمِة ف موُضَعْ لَ موُ يسيِر تْكون فِيو، خَلّي القاري يفْهَمْ، هاك الوَقْتْ خَلّي هَوكْ لَنّاِ ف الياهوديِّة، يهْربونْ للّجْباِلْ؛
وْهاكْ لَ يكونْ عَ الّسْطوُحْ، لا ينْزَل وْلا يدْخلْ تَ ياخذْ شي منْ بَيتو؛
وْلَ يكون ف البستانْ، لا يرْجَعْ لَخَلْفو تَ ياخذْ لبْسو.
وَيل الحَبالىِ والمرْضعينْ فَوك الاِيّاِم!
منْ لَ تَ يسيِرْ فَوك الاِيّاِم ذيقَة ما كصّارْ كَماهَا منْ يَومْ لَ خَلَق اَلله الدّنْياِ دي للسَّع وْلا تَ يسيِرْ.
ويكونْ موُ الرَّبْ لَ قَصَّر هَوك الاِيّاِم، ما كانْ تَ يخْلَص انْسانْ. بَسْ لَخاطر المخْتارينْ لَ اخْتارْ، قَصَّرْ هَوك الاِيّاِمْ.
هاك الوَقْتْ لَ قالْكن اَحَّد: ’كْوا هَونْ واِ المَسيحْ‘ يا ’ها هَونَكْ واِ،‘ لا تْسَدْقونْ.
منْ لَ تَ يقومْ مسَحا گذّاِبين وْنَباية دجّاِلين، وْتَ يعْطَونْ عَلامات وْعَجايبْ ويضَيعونْ، لَ طَلَعْ بيدنْ، حتّى المخْتارينْ.
وانْتنْ ديروا بالْكن. كْوا م السَّعْ قلْتولْكنْ كلْ شي.
”بَسْ فَوك الاِيّاِمْ، بَعدْ هاك الذّيقَة، الشَّمْسْ تَ تْعَتّمْ والقَمَرْ ما تَ يعْطي ضَوّيِتو،
والّنْجومْ تَ تقَعْ م السَّما، وْقوّات السَّما تَ تتْزَرْزَعْ.
وهاك الوَقْتْ تَ يرَون ابْن الانْسانْ جاِييِ ف الّغْيومْ مَعْ قوِّة عَظيمِة وْمَعْ مَجْدْ.
وهاك الوَقْتْ تَ يبْعَثْ مَلايكتو ويلمْ هَوذْ لَ اخْتارنْ منْ أَرْبَعْ قَراني الدّنْياِ، منْ أَوَّل الاَرْضْ لأَوَّل السَّما.
”منْ سجَرة التّين تْعَلَّموا دَرْسْ: وَقْتْ لَ تْلينْ شيقانا وْتطْلَعْ اوراقا، تعْرفون الصَّيفْ قَرَّب.
وانْتنْ زاِ كذاِ، بَسْ أَرَيتن هَوذ يسيِرون، اعْرفوا قْرَيبِة ياِ عَ البابْ.
الحَقّ اَقولْكنْ موُ يعْبرْ هَالجيلْ هاذْ لَ موُ هَوذْ كلّن يسيِرونْ.
السَّما والاَرْضْ يعْبرون وْكَلامي موُ يعْبرْ.
”بَسْ عَلاك اليَوم وْعَلاك السّاعَة، أَحَّدْ موُ يعْرف وْلا مَلايكة السَّما وْلا الابنْ، إلّا الآبْ.
ديروا بالْكنْ واصْحَوا وْصَلَّوا منْ لَ موُ تعْرفونْ أَيمَتْ واِ الوَقْتْ.
وْهاي كَما زَلَمِة تْغَرَّبْ. خَلّى بَيتو، وْعَطى لَعَبيدو سلْطَة، وْلكلْ واِحدْ منّنْ شغْلو، وْوَصّى ناطوُر البابْ تَ يكونْ صاحي.
اصْحَوا بَقى، منْ لَ موُ تعْرفونْ أَيمَتْ يجي صاحب البَيتْ، مَسْويِّة، والّا نصّ اللَيلْ، والّا سْياح الدّيك، والّا صبْحيِّة،
بْشانْ لا يرْجَعْ عَلى غَفْلِة ويراكنْ نِيّامْ.
وْشي لَ لكنْ أَقولْ، لَكلّتْكنْ أَقولْو: كونوا صاحْيينْ.“
وْبَعدْ يَومَينْ كانْ تَ يسيِرْ فَصْح الفَطيِرْ. وگْباريّة الكَهَنَة ومْعَلْمين النّاموسْ كان يريدونْ يمْسكوهُ بالحيلِة وْيقْتلوهُ.
وْقالوا: ”بَسْ موُ ف العيد، بْشانْ لا يسيِرْ بَين النّاِسْ قالِة وْقَلابالغْ.“
وْوَقْتْ لَ كانْ يَسوُعْ فَ بَيتْ عَنْيا، منْتكي فَ بَيتْ سَمْعان الاَبْرَصْ، جَتْ وحْدِة مَرَة مَعا شوشايةْ عطرْ ناردينْ نَوعْ أَوَّلْ غال كْثير، وْفَتَحْتا وْصَبّتا عَلى راسْ يَسوُعْ.
وكانْ في ناِسْ م التَّلاميذ انْزَعَجوا فَ قَلْبن وْقالوا: ”لَيشْ دَوهيرْ هَالعطرْ هاذْ؟
كانْ ممْكنْ ينْباعْ بَاكْثَرْ منْ ثاثَميةْ دينار وْتتْفَرَّقْ عَ الفَقاراِ.“ وْكانْ يخَزْبلون المَرَة
بَسْ يَسوُعْ قالْ: ”عيفووا! لَيشْ تزْعَجووا؟ عَمَل كْوَيّسْ سَوَتْ مَعي.
منْ لَ كلْ وَقْتْ في لْكنْ فَقاراِ مَعْكنْ، وَايمَتْ لَ رَدْتْن تْتيِقون تْسَونْ مَعنْ عَمَل كْوَيّسْ. بَسّ اَنا موُ كلْ وَقْتْ عنْدْكن اَنا.
شي لَ كانْ لها تَ تْسَي هاي، سَوَت؛ وْسَلَفاً عَطَّرتْ جَسَدي للدَّفنْ.
والحَقّ اَقولْكن اَين لَ انْكَرزْ ببْشارتي هاي، فَ كلّ الدّنْياِ، عَلى شي لَ سَوَت هاي زاِ تَ ينْحَكى بْشانْ يبْقالا تذكارْ!“
وْياهوذا الاسْخَرْيوطي، واِحدْ م الاثْناعشْ، راحْ لَعنْد گْباريّة الكَهَنَة بْشانْ يسَلّمنْ يَسوُعْ.
وأوَّل اِيّاِم الفَطيِرْ لَ فِيو يذْبَحون الياهودْ الفصْحْ، تَلاميذو قالولو: ”اَين تْريد نْروُح نْحَضّرْ لك تَ تاكل الفصْحْ؟“
وْبَعَث اثْنَينْ منْ تَلاميذو وْقالْلنْ: ”روُحوا للبَلَد وْتَ يطْلَعْ ف وچْكنْ زَلَمِة حاِملْ جَرّةْ مَي، روُحوا خَلْفو.
وَاينْ لَ دَخَلْ، قولوا لَ صاحب البَيت: ’الّمْعَلّم يقول: اَينْ ياِ الأوُدَة موُضَعْ لَ تاكلْ مَعْ تَلاميذي الفصْحْ؟‘
وْتَ يوَرّيكنْ علّيِّة گْبيرِة مَفْروشِة ومْحَضَّرَة. هَونَكْ حَضْروا لْنا.“
وطَلَعوا تَلْميذَينو وْجَوا للبَلَدْ، وَارَوا كَما لَ قالْلن، وْحَضَّروا الفصْحْ.
وْلَمَنْ صارت المَسا، جا مَع اثْناعشْو.
وهنّاِ منْتكْيينْ ياكْلونْ، يَسوُعْ قال: ”الحَقّ اَقولْكنْ واِحدْ منْكنْ ياكلْ مَعي هوّاِ تَ يسَلّمْني.“
وهنّاِ بَدَوا يتْمَرْمَرون، وْواِحدْ واِحد يقولولو: ”أنا واِ؟“
قالْلنْ: ”واِحدْ م الاثْناعشْ واِ، يغْمزْ لقْمتو مَعي ف الصَّحنْ.
ابْن الانْسانْ رايحْ واِ كَما لَ انْكَتَبْ عَلَيو، بَسْ وَيلو هاكْ زَلَمِةْ لَ بيدو يتْسَلَّم ابْن الانْسانْ. أَحْسَنْلو كانْ هاك الزَّلَمِة يكون ما كانْ كلْولدْ.“
وهنّاِ ياكْلونْ، يَسوُعْ أَخَذ غْبَيز، وْباِرَك، وْكَسَر، وْعَطاهن وْقالْلنْ: ”خذوا. هذا جَسَدي واِ.“
وَاخَذْ كاس، وْشَكَر وْباِرَك، وْعَطاهن، وْشرْبوا منّو كلّنْ،
وْقالْلنْ: ”هذا دَمّي واِ، دَمّ العَهد الّجْديدْ، لَ يسْري لَخاطر كْثيرْ.
أَقولْكنْ الحَق: ما بَقْ أَشرَبْ منْ عَصير العنب هاذْ دي لاك اليَومْ لَ فِيو تَ اشْرَبو جْديدْ فَ مَلَكوت اَلله.“
وسَبَّحوا وْطَلَعوا لَ جَبَل الزَّيتونْ.
وْقالْلنْ يَسوُعْ: ”كلّتْكن تْشكّونْ في هَاللَيلِة، منْ لَ مَكْتوبْ واِ: ’أَضْرَب الرّاعي، ويتْفَرَّقونْ خواِريفو.‘
بَسْ بَعدْ لَ اقومْ، تَ اسْبقْكنْ للجَّليلْ.“
بَسْ بطْرسْ قالْلو: ”لَ كلّنْ شَكّوا اَنا موُ اشكْ.“
يَسوُعْ قالْلو: ”الحَقّ اَقولْ لك: اليَومْ، فَ هَاللَيلِة هاي، قَبلْ لَ يسيِح الدّيكْ كَرْتَينْ، ثةْ طرْقْ تَ تنْكرْني.“
بَسْ هوّاِ بالاَكْثَرْ بَقى عنْدْ كلْمتو وْقالْ: ”حتّى لَ لزمْ أَموتْ مَعكْ، موُ انْكركْ سَيّدي!“ وْكَماهُ كلّنْ نَفس الشّي قالوا.
وْجَوا لَبستان اسْمو جَدْسيمان، وْقالْ لَتَلاميذو: ”اقْعَدوا هَونْ عَلى قَدْ ما أَصَلّي.“
وْوَدّى مَعو بطْرس وْيَعْقوب وْيوحَنّا، وْبَدا يحْزَن وْيتْمَرْمَرْ.
وْقالْلنْ: ”حَزينِة ياِ نَفْسي دي للمَوت. ابْقَوا هَونْ واصْحَوا.“
وراح شْوَيِّة لَبْعيد، وْوَقَعْ عَ الاَرْض يصَلّي تَ تعْبرْ منّو هَالسّاعَة، لَ كان يسيِرْ.
وْقالْ: ”آبا، أَبوي، قادرْ عَلى كلْ شي أنْتَ. بَعّدْ منّي هَالكاس، بَسْ موُ شي لَ اريد اَنا، شي لَ انْتَ تْريدْ.“
وْجا أَراهنْ نِيّام، وْقالْ لَ بطْرسْ: ”شَمْعونْ، نمْتْ. ما تقْتْ ساعَة وحْدِة تصحى؟
اصْحَوا وْصَلَّوا بْشانْ لا تدْخلونْ فَ تَجْرِبِة. الرّوُح تْريد وْحاضْرَة مسْتَعدِّة، بَسّ الجَّسَدْ ضَعيفْ.“
وْرجعْ راحْ صَلّى، وْنَفس الكَلامْ قالْ.
وْرجعْ جا، وْكَرْةْ لخْ أَراهنْ نِيّام منْ لَ كانْ كثّقْلوا عَينيين. وْما بَقْ يعْرفون أَيش يقولولو.
قوموا تَ نْروُح. كْوا قَرَّبْ هاكْ لَ يسَلّمْني.“
وهوّاِ بَعدْ يحْكي، جا ياهوذا الاسْخَرْيوطي، واِحدْ م الاثْناعش، وْشَعْب كْثيرْ مَع سْيوفِة وْخَيزَراناتْ منْ عنْد گْباريّة الكَهَنَة ومْعَلْمين النّاموسْ والّشْيوُخَة.
وْهاكْ لَ سَلَّمو كانْ كلْعَطاهنْ عَلامِة، قالْلنْ: ”هاكْ لَ ابوسو هوّاِ واِ، امْسكوهُ كْوَيّس وْسوُقوهُ.“
وْفَ ساعتا قَرَّب وْقالْلو: ”مْعَلّم مْعَلّم.“ وْباسو.
وهنّاِ مَدّوا ايدَينْ عَلَيو وْمسْكوهُ.
وْواِحدْ منْ هَوك القايمينْ سَحَب سَيف وْضَرَبْ عَبْد گْبير الكَهَنَة وْقَطَع اذْنو.
يَسوُعْ رَدْ قالْلنْ: ”كَما لَ يكونْ عَلى قطّاع طرْقْ طَلَعْتنْ بسْيوفِة وْخَيزَراناتْ تَ تمْسكوني؟
كلْ يَومْ عنْدْكنْ كنْتُ أَعَلّم ف الهَيكَل وْما مسكْتنّي، بَسّ بْشان يتمّ المَكْتوبْ ف الّكْتاِباتْ صارتْ هاي.“
هاك الوَقْتْ خَلَّوهُ تَلاميذو وْهَرَبوا.
وكانْ جاِييِ خَلْفو شَبّ مْلَفْلَفْ بحْرامْ عَلى جَسَدو، مسْكوهُ
قامْ خَلّى الّحرامْ ف ايدَيين وْهَرَب مْشَلَّحْ.
وَدَّوا يَسوُعْ لَعنْدْ قَيافا گْبير الكَهَنَة، واجْتَمَعوا عنْدو كلّ گْباريّة الكَهَنَة ومْعَلْمين النّاموسْ والّشْيوُخَة.
وشَمْعونْ من بْعيدْ كانْ جاِييِ خَلْفو دي لَ جوّاتْ حَوش دار گْبير الكَهَنَة، وقعدْ مَع الخدّاِمينْ يتْدَفّا قْبال النّارْ.
وگْباريّة الكَهَنَة وْمَجلسنْ كلّو كان يدَورونْ عَلى شَهادِة ضدْ يَسوُعْ تَ يمَوتوهُ، بَسْ ما ارَوا.
منْ لَ كْثيرْ كانْ يشْهَدونْ ضدّو، بَسْ شَهاداتنْ ما كانْ تنْطبقْ عَلى بَعْضا.
وقاموا عَلَيو شْهود زوُر، وْقالوا:
”نحْناِ سمعْناهُ يقولْ: تَ اخَرّبْ هَالهَيكَلْ لَوّاِ شغْل ايدَين وْف ثَةّ اِيم تَ ابْني غَيرو موُ شغْل ايدَينْ.“
ولا كذاِ شَهادتنْ كانْ تنْطبقْ عَلى بَعْضا.
قام گْبير الكَهَنَة ف النّص وْسَأَلْ يَسوُع وْقالْ: ”موُ تْردْ شي؟ أَيشْ يشْهَدونْ عَلَيكْ هَوذْ؟“
بَسْ هوّاِ ساِكتْ كان وْشي ما رَدْ. وْرجعْ سَأَلو گْبير الكَهَنَة وْقالْ: ”أنْتَ واِ المَسيح ابْن الّمْبارَكْ؟“
يَسوُعْ قالْلو: ”أَنا واِ. وْتَ تّرَون ابْن الانْسانْ قاِعدْ عَلى يَمين القدْرَة وْجاِييِ عَلى غْيوم السَّما!“
قامْ رَيّس الكَهَنَة شَرَّطْ حَويسو، وْقالْ: ”أَيش شْهودْ بَقى يريد لْنا؟
”هاي منْ ثمّو سمعْتن الكفرْ. أَيشْ رايكن؟“ الكل حَكَموا عَلَيو وْقالوا: ”يسْتَحقّ المَوتْ.“
وبَدَوا ناِسْ يبْزقونْ عَلَيو، ويغَطَّونْ وچّو وْيضْربوهُ، ويقولون ”تْنَبّا!“ والحرّاسْ كانْ يضْربوهُ عَلى فَكّو.
وشَمْعونْ تَحْتْ فَ حَوش البَيتْ، جَتْ وحْدِة خدّاِمِة لَگْبير الكَهَنَة،
وَارَتو يتْدَفّا. طَلَّعتْ فِيو وْقالتْلو: ”وانْتَ زاِ مَعْ يَسوُع النّاصري كنْتْ!“
بَسْ هوّاِ نَكَر وْقالْ: ”موُ اعْرفْ أَيش تْقولين!“ وْطَلَعْ لَبَرّا، للدَّهليز، وْساح الدّيكْ.
وْرجْعتْ اَرَتو هاك الخدّاِمِة، وْبَدَت تْقولْ للقايمينْ هَونَكْ: ”هاذْ زاِ منّنْ واِ!“
وهوّاِ رَدْ نَكَر. وْبَعْد شْوَيِّة، القايمينْ هَونَكْ زاِ قالوا لبطْرسْ: ”حَق وْيَقينْ منّن انْتَ، منْ لَ جَليلي أنْتَ زاِ، وْحَكيكْ يشْبَهْ“.
وْفَ ساعتا ساح الدّيكْ كَرْةْ لخ. وْجا لَبالْ شَمْعونْ كلْمِة لَ قالْلو يَسوُعْ: ”قَبلْ لَ يسيِح الدّيكْ كَرْتَينْ، ثَةْ طرْقْ تَ تنْكرْني.“ وْبَدا يبْكي.
وَاوَّلْ لَ صَبَّح الصّبح، گْباريّة الكَهَنَة اشْتاروا ف الّشْيوُخَة ومْعَلْمين النّاموسْ وْكلّ المَجلس، وْشَدَّدوا يَسوُع وساقوهُ وْسَلَّموهُ لَبيلاطُسْ.
وسَأَلو بيلاطُسْ قالْلو: ”أنْتَ واِ مَلك الياهودْ؟“ وْهوّاِ رَدّ وْقالْلو: ”أنْتَ قلْتْ.“
وگْباريّة الكَهَنَة كانْ يتْهموهُ كْثيرْ تهَمْ.
بيلاطُسْ رجعْ سَأَلو وْقالْلو: ”موُ تْردْ شي؟ طَلّع اَشْقَدْ يشْهَدونْ ضدّكْ!“
بَسْ يَسوُعْ جَوابْ ما عَطى، دي لَمَنْ بَقى يتْعَجَّبْ بيلاطُسْ فِيو.
ومْعَوَّدْ كان يفَلّتْلنْ ف كلْ عيدْ مَحْبوسْ واِحدْ، أَينا لَ طَلَبوا.
وكانْ في واِحدْ اسْمو بارابا، مَحْبوسْ كانْ مَعْ ناِس سَوَوا قَوغَة وقَتَلوا ناِسْ.
وساحوا الشَّعْبْ، وْبَدَوا يطْلبونْ تَ يسَيلنْ كَما لَ كان مْعَوَّد يسَيلنْ.
بيلاطُسْ رَدّ وْقالْلن: ”تْريدونْ أَفَلّت لْكنْ مَلك الياهودْ؟“
منْ لَ كانْ يعْرفْ بيلاطُسْ منْ حَسَدن گْباريّة الكَهَنَة سَلَّموهُ.
بَسّ گْباريّة الكَهَنَة أكْثَرْ بَقى يهَيجونْ لَمّة النّاِسْ تَ يطْلبونْ تَ يفَلّتْلنْ بارابا.
بيلاطُسْ رجعْ قالْلنْ: ”بَقى أَيشْ تْريدونْ أَسَي لاذْ لَ تْقولولو مَلك الياهودْ؟“
وهنّاِ كَرْة لخْ ساحوا: ”اصْلبو!“
بيلاطُسْ قالْلنْ: ”أَيشْ شَرْ سَوى؟“ بَسْ هنّاِ أكْثَرْ بَقى يزْعَقون يسيِحون: ”اصْلبو!“
بيلاطُسْ راد يرَضّي الشَّعْبْ، قامْ فَلَّتْلنْ بارابا وْسَلَّمنْ يَسوُعْ، بَعدْ لَ تْقَرْپَچْ، تَ ينْصلبْ.
وساقوهُ العَسْكَر وْوَدَّوهُ لَ حَوشْ دار الحكومِة، وْساحوا كلّ السَّريِّة.
وْلَبَّسوهُ أرْجوان، وْضَفَروا حَطّولو عَلى راسو اكْليلْ شَوكْ.
وبَدَوا يضْربولو سَلامْ ويقولونْ ”سَلامْ يا مَلك الياهودْ!“
وْكانْ يضْربوهُ عَلى راسو ف عودْ قَصَب، وْيبْزقونْ ف وچّو وْيرْكَعونْ عَلى ركَبن وْيسْجدولو.
وْبَعدْ لَ تْمَهْزَوا فِيو، شَلَّحوهُ الأرْجوان وْلَبَّسوهُ حَويسو وْطاِلَعوهُ تَ يصْلبوهُ.
واِحدْ كانْ فايتْ، شَمْعونْ القيرَواني، لَ كانْ جاِييِ م الضّيِعَة، أَبو أَليكسانْدَروُس وْروُفوُس، تَ يحْملْ صَليبو.
وْجابوهُ للجّلجلِة، اسمْ موُضَعْ مَعْناتو جمْجمِة،
وعَطَوهُ تَ يشْرَبْ خَمرْ مَخْلوُط بْمرْ، بَسْ ما اخَذْ.
ووَقْتْ لَ صَلَبوهُ، قَسَّموا حَويسو، وْكَبّوا عَلَينْ قرْعَة تَ يرَونْ كلْ واِحدْ أَيشْ يطْلَعْلو.
وكانتْ ساعَة ثاثِة وَقْتْ لَ صَلَبوهُ.
ومَكْتوبْ كانْ عَلى لوُحْ سَبَبْ مَوتو: ”هذا واِ مَلك الياهودْ.“
وصَلَبوا مَعو اثْنَينْ قطّاِعينْ طرْقْ، واِحدْ منْ يَمينو وْواِحدْ منْ شمالو.
وتَمّ الّكْتاِبْ لَ يقولْ: ”وانْحَسَبْ مَع المذْنبينْ.“
خَلّص نَفْسكْ وانْزَلْ منْ عَ الصَّليبْ؟“
وْكذاِ زاِ گْباريّة الكَهَنَة ومْعَلْمين النّاموسْ كانْ يذْحَكونْ واِحدْ مَع اللاخْ ويقولونْ ”خَلَّصْ غَيرو، وْنَفْسو موُ يتيِق يخَلّصْ.
خَلّي المَسيحْ، مَلك اسْرائيلْ، ينْزَل السَّعْ م الصَّليبْ، تَ نّرى ونْآمنْ فِيو!“ وْهَوكْ لَ كانوا مَصْلوُبين مَعو زاِ، كان يهينوهُ.
وْلَمَنْ صارتْ ساعَة ستِّة، صارْ عتْمِة عَلى كلّ الاَرْضْ دي لَ ساعَة تسْعَة.
وساعَة تسْعَة، يَسوُعْ ساحْ صَوتْ عاِلي وْقالْ: ”إيل، إيل، لَمّا شَبَقتاني؟“ (يعْنيِ: إلهي! إلهي! لَيشْ عفْتْني.)
وْناِسْ منْ هَوك القايمينْ لَ سمْعوا، كان يقولونْ: ”لاِيِليّا يسيِحْ.“
وعدي واِحدْ، وْرَبَّص اسْفنْجِة ف الخَل وْشَدّا فَ عودْ قَصَبْ تَ يشَرّبو، وْقالوا: ”خَلَّوا تَ نّرى: حَقا تَ يّجي ايِليّا ينَزّلو؟“
وساحْ يَسوُعْ صَوتْ عاِلي وْسَلَّما.
وانْشَقْ سترْ باب الهَيكَلْ نصَّينْ منْ فوُقْ دي لَ تَحْتْ.
وَقْتْ لَ ارى قايد العَسْكَرْ لَ كانْ قايمْ عنْدو أشْوَنْ ساح وْسَلَّما، قالْ: ”حَقّ اليَقينْ، هَالانْسانْ ابْن اَلله كانْ.“
وْكانْ في نسْوانْ زاِ من بْعيد يرَونْ، مَرْيَمْ المَجْدَليِّة وْمَرْيَمْ أم يَعْقوب الّزْغَيّر وْيوسي، وْسالومِة،
هَوكْ لَ كانْ يتْبَعوهُ، وْهوّاِ ف الجَّليل، وْيخْدموهُ، وكْثيرْ نسْوانْ غَيرنْ كانْ كطَّلَعوا مَعو للقدْسْ.
وَقْتْ لَ صارتْ مَسْويّة الجّمعَة وَقْتْ الحَضّيرْ لَيلْة السَّبْتْ،
جا يوسفْ، هاكْ لَ م الرّامِة، وْكانْ واِحدْ م الّگباريِّة عضو ف المَجلس، وْهوّاِ زاِ كانْ ينْطرْ مَلَكوت اَلله، وتْجاسَر وْدَخَلْ عَلى بيلاطُس وْطَلَبْ جَسَدْ يَسوُعْ.
بيلاطُس تْحَيَّر افْتَكَرْ لَ صارْلو زَمانْ ماتْ. وْساحْ قايد الميِّة واسْتَخْبَرْ منّو تَ يعْرفْ لَ قَبلْ وَقْتْ ماتْ.
وَقْتْ لَ عَرَفْ، عَطى جَسَدو لَيوسفْ.
واشْتَرى يوسفْ كتّان وْنَزَّلو وْلَفّو فِيو، وْحَطّو فَ قَبرْ مَنقوُرْ ف موُضَعْ منْ حَجَر، وْدَعبَلْ كافْ عَلى باب القَبرْ.
مَرْيَم المَجْدَليِّة وْمَرْيَمْ أمْ يوسي أَرَوا اَين انْحَطْ.
لَمَنْ خلص السَّبْتْ، مَرْيَم المَجْدَليِّة، وْمَرْيَمْ أمْ يَعْقوب وْسالومِة، اشْتَروا عْطوراتْ تَ يجَونْ يدْهَنوهُ.
وْمنْ وچّ الصّبح نْهار الاحَّد، جَوا للقَبرْ وَقْت طْلوُع الشَّمْسْ.
وكان يقولونْ فَ قَلْبنْ: ”منْ تَ يدَعْبل لْنا الكاف منْ عَلى باب القَبرْ“.
وطَلَّعْوا أَرَوا مْدَعْبَلْ واِ هاك الكافْ، منْ لَ كْثير گْبيرْ كانْ.
وْدَخَلوا للقَبرْ، وَارَوا شَبْ قاِعدْ م اليَمينْ، لاِبسْ لبْس اَبْيَضْ، وتْعَجَّبوا.
بَسْ هوّاِ قالْلنْ: ”لا تْخافونْ، يَسوُع النّاصري انْتن تْريدونْ، هاكْ لَ انْصَلَبْ، قامْ، موُ هَونْ واِ. هاي موُضَعْ لَ كانْ مَحْطوُطْ.
بَلىِ روُحوا قولوا لَتَلاميذو ولبطْرس: ’كْوا رايحْ واِ قَبلكنْ للجَّليلْ، هَونَكْ تَ تّرَوهُ، كَما لَ قالْكنْ.‘“
وَقْتْ لَ سمْعوا، هَرَبوا وْطَلَعوا م القَبر، منْ لَ مسكنْ عَجَب وْرَجْفِة. وْلانْسانْ ما قالوا، منْ لَ خايفينْ كانوا.
وفَجرْ يَوم الاحَّد قام، وْظَهَرْ أَوَّلْ شي لَمَرْيَم المَجْدَليِّة، هاكْ لَ كانْ كطّاِلَع منّا سَبعْ شَياطينْ.
وهيِّ راحتْ بَشَّرتْ لَوكْ لَ كانوا مَعو، لَ كانوا حَزانىِ وْيبْكَونْ.
وْوَقْتْ لَ سمْعوا النسْوان يقولونْ ”طَيّبْ واِ وْظَهَرْلنْ،“ ما سَدَّقوونْ.
وهنّاِ رجْعوا قالوا للباقي، بَسّ وْلا لَوذْ سَدَّقوا.
آِخرْ شي ظَهَرْ يَسوُعْ للاحْداعش، وْهنّاِ منْتكْيين، وْلامنْ عَلى لَ ما عنْدنْ إيمان، وْعَلى قَساوةْ قَلْبنْ، منْ لَ ما سَدَّقوا هَوكْ لَ ارَوهُ قامْ.
وْقالْلنْ: ”روُحوا لكلّ الدّنْياِ، واكْرزوا بْشارتي ف كلّ الخَليقَة.
أَينا لَ يآمن وْيتْعَمَّذْ، يخْلَصْ. وَاينا لَ موُ يآمنْ ينْحكمْ عَلَيو.
وْهَوكْ لَ يآمْنونْ، تَ يتْبَعنْ هَالعَلامات: باسْمي شَياطينْ تَ يطاِلعون، وْبلْساِنات جْديدِة تَ يحْكَونْ،
وحَيّاتْ تَ يرْفَعونْ {بيدَين،} وْلَ شرْبوا سَمّ المَوتْ موُ يضرّنْ. ويحطّون ايدَيينْ عَ المَراضىِ وْينْشَفَونْ“.
وْبَعدْ لَ خَلَّصْ سَيّدْنا يَسوُعْ كَلامو مَعنْ، صعدْ للسَّما، وقعدْ منْ يَمين اَلله.
وهنّاِ طَلَعوا وْكَرَزوا ف كلْ موُضَعْ، وسَيّدْنا كان يعينن وْيشْهَدْ لَكَلامنْ بالعَلاماتْ لَ كان يسَونْ. آمّينْ.
منْ لَ كْثيرْ ناِسْ رادوا يكْتبونْ قصَص الأمور لَ نحْناِ مقْتنْعينْ فِيا،
كَما لَ سَلَّمونا ياِ هَوكْ لَ منْ قَبلْ كانْ كَ ارَوا بْعَينن وْصاروا خدّاِمينْ للْكلْمِة،
أَنا زاِ، لَ كنْتُ قْرَيَّب وْحَقَّقتُ وْدَقَّقتُ فِيا، فَكَّرْتُ أَكْتبْ لكْ كلْ شي بالتَّرْتيبْ يا صاحب العزِّة ثاوفيلوُسْ،
بْشانْ تعْرفْ كَلامْ لَ تْعَلَّمْتْ حَقّ وْيَقين واِ.
كانْ في ف اِيّاِمْ هيروُدسْ مَلك الياهوديِّة كاهنْ منْ خدْمةْ جَماعة آبِيّا اسْمو زَكَرِيّا، وْمَرَتو منْ نَسلْ هارونْ، كان اسْما ايِليصاباتْ
اثْنَينتنْ بارّينْ كانوا قدّام اَلله، يمْشَون بْموجبْ كلْ وَصيّاتو، ويعيشونْ فَ تَقْوى الرَّبْ وْموُ ينْلامونْ عَلى شي.
بَسْ ما كانْ عنْدنْ وَلَد، منْ لَ عاقْرَة كانت ايِليصاباتْ. واثْنَينتنْ كانْ كلْگبْروا وْخَتْيَروا.
فَ يَومْ م الاِيّاِم وْهوّاِ يصَلّي صَلاة الكاهنْ قدّام اَلله فَ دَورْ جَماعتو،
عَلى عادة الكَهَنوتْ، جاهُ ف القرْعَة تَ يحْرق البَخّورْ، قامْ دَخَلْ لَهَيكَلْ الرَّبْ.
وْكلّ الجَّماعَة كان يصَلَّونْ بَرّا وَقْتْ حَرق البَخّورْ.
وْظَهَرْ لَزَكَرِيّا مَلاك الرَّبْ واقفْ عَلى يَمينْ مَذْبَح البَخّور
وتلَبَّكْ زَكَرِيّا وَقْتْ لَ اراهُ وْوَقَعْ عَلَيو خَوفْ.
المَلاكْ قالْلو: ”لا تْخافْ زَكَرِيّا، منْ لَ انْسَمَعتْ صَلاتك وْمَرَتك ايِليصاباتْ تَ تْجيبْ لكْ وَلَدْ، وْتَ تْسَمّيو يوحَنّا
وْتَ يكونْ لكْ فَرَح وْطَرَب، وْناِس كْثيرْ تَ يفْرَحون بْولادتو.
منْ لَ عَظيمْ تَ يكونْ قدّام الرَّبْ، موُ يشْرَبْ لا خَمر وْلا شَراب يسَكّر، وْتَ يكونْ متْلي منْ روُح القدس وْهوّاِ فَ بَطْن امّو.
وْتَ يرَجّع كْثيرْ ناِسْ منْ اسْرائيلْ لَ الرَّبْ إلهنْ.
وهوّاِ يروُحْ قدّامو بْروُح ايِليّا وْقوّتو، بْشان يرَجّعْ قَلْب الاَبَّهاتْ للاولادْ، والعاصْيينْ لَمَعْرفة البارّينْ، ويحَضّرْ للرَّبْ شَعْبْ كاملْ.“
زَكَرِيّا قالْ للمَلاكْ: ”أشْوَنْ أَعْرفْ هاي تَ تْسيِر وَانا زَلَمِة خْتِيّار وْمَرَتي راحتْ ف العمرْ؟“
المَلاكْ جاِوَبو قالْلو: ”أَنا جبْراييِل الواقفْ قدّام اَلله، وانْبَعَثْتُ تَ ابَشّرك هالّبْشارَة.
بَقى تَ تبْقى ساِكتْ موُ تْتيِقْ تحْكي دي لَ يَومْ لَ يسيِرْ شي لَ قلْتُ لكْ، منْ لَ ما سَدَّقْتْ كَلامي هاذْ لَ تَ يسيِرْ فَ وَقْتْو.“
النّاِسْ كانْ ينْطرونْ زَكَرِيّا واحْتاروا لَيشْ كذاِ بطي ف الهَيكَلْ.
وْلَمَنْ خلْصت اِيّاِم خدْمتو، رجعْ لَبَيتو.
وْبَعدْ هَوك الاِيّاِمْ حبْلت ايِليصاباتْ مَرَتو، وْخَمْسة اشرْ زَمانْ خَبَتْ روُحا، وْكان تْقولْ:
”هاذْ واِ لَ سَوى مَعي الرَّبْ يَومْ لَ طَلَّعْ ف وچّي، شالْ عاري م النّاِسْ.“
وَفَ شَهر السّادس اَلله بَعَثْ مَلاكْ جبْراييِلْ لَبَلَدْ ف الجَّليل اسْمو النّاصْرَة.
لَبَتولْ مَخْطوبِة لَرجّال اسْمو يوسفْ منْ بَيتْ داهودْ، واسْم البَتولْ مَرْيَمْ.
دَخَل المَلاكْ لَعنْدا وْقالْلا: ”السَّلامْ لكِ. متْليِّة منْ نعْمة اَلله أنْتِ. رَبْنا مَعْكِ. مْبارَكِة أنْتِ بَين النّسْوانْ.“
بَسْ هيِّ وَقْتْ لَ ارَت، احْتارتْ منْ كَلامو، وْكانْ تفْتكرْ وتْقولْ فَ قَلْبا: ”أَيشْ واِ هَالسَّلامْ عَجَبْ؟“
المَلاكْ قالْلا: ”لا تْخافينْ يا مَرْيَم: اَلله نَعَمْ عَلَيكِ.
هاي تَ تحْبَلينْ وتْجبينْ وَلَدْ وتْسَمّيو يَسوُعْ.
هاذْ تَ يكونْ عَظيمْ، وابْن العاِلي يتْسَمّى، وْتَ يعْطِيو الرَّبّ الإلهْ عَرْشْ داهودْ أَبوهُ.
وْتَ يكونْ مَلكْ عَلى بَيتْ يَعْقوبْ للاَبَد، وْلَمَلَكوتو ما في نهايِة.“
مَرْيَمْ قالتْ للمَلاكْ: ”أشْوَنْ تَ تْسيِرْ هاي وَانا ما كلْعَرَفْتُ زَلَمِة؟“
المَلاكْ رَدْ قالْلا: ”روُح القدسْ تَ يّجي وْقوّة العاِلي تْحلْ عَلَيكِ، وْمنْ هاي هاذْ لَ تَ يولَدْ منْكِ قَدّوسْ واِ، وابْن اَلله يتْسَمّى.
وْهاي ايِليصاباتْ قَرايبتْكِ زاِ حبْلىِ بْوَلَدْ ياِ فَ شَيبتا، وْلها حبْلىِ سةّ اشرْ هاي لَ كان يقولونْ عَلَيا: عاقْرَة.
منْ لَ موُ يصْعَبْ عَلى اَلله شي.“
مَرْيَمْ قالتْ: ”هاي اَنا عَبْدة الرَّبْ، خَلّي يكونْ لي كَما لَ تْقولْ.“ وْراح المَلاكْ منْ عنْدا.
فَوك الاِيّاِم، قامتْ مَرْيَمْ راحت بْهمِّة وْنَشاطْ لَلجَّبَلْ لَ مَدينة ياهوذا،
ودَخَلتْ لَبَيتْ زَكَرِيّا، وْسَلَّمتْ عَلى ايِليصاباتْ.
وَقْتْ لَ سمعت ايِليصاباتْ سَلامْ مَرْيَمْ، لَبَط الوَلَدْ ف بَطْنا، وانْتَلت ايِليصاباتْ منْ روُح القدسْ.
وساحت بْعلوتْ صَوتا وْقالتْ لَمَرْيَم: ”مْبارَكِة أنْتِ بَين النّسْوانْ، ومْبارَكْ ثَمَرْ بَطنْكِ.
من اَين لي هاي أمْ رَبّي تجي لَعنْدي؟
هاي أَوَّلْ لَ جا صَوتْ سَلامْكِ ف اذْني، الجَّنينْ لَ فَ بَطْني لَبَط منْ كثر الفَرَحْ.
هَنيِّةْ لَ آمَنتْ تَ يسيِرْ شي لَ انْقالْلا م الرَّبْ.“
مَرْيَمْ قالتْ: ”نَفْسي تْعَظّم الرَّبْ.
روُحي فرْحتْ فَ الله مْخَلّصي.
منْ لَ طَلَّعْ لَعَبْدتو المسكينِة. هاي م السَّعْ كلّ الاجْيالْ تَ تْطَوّبْني
منْ لَ سَوى مَعي القَوي عَجايب گْبيرِة. قَدّوس اسْمو.
رَحْمتو دايمِة زَمانْ بَعدْ زَمان وْجيلْ بَعدْ جيلْ عَلى لَ يخافوهُ.
سَوى نَصرْ بذْراعو، وْهَجَّج الّمْگَبّرينْ لَ يرَونْ روُحنْ.
الجَّواعىِ شَبَّعنْ خَيراتْ، والزّناِگينْ صَرَفنْ فارغينْ.
عان اسْرائيلْ عَبْدو، ووَرّى رَحْمتو.
كَما لَ حَكى مَعْ أَبَّهاتْنا: ابْراهيم وْنَسْلو، للاَبَدْ.“
وبَقَتْ مَرْيَمْ عنْد ايِليصاباتْ حَوالي ثَةّ اشر، وْرجْعتْ لَبَيتا.
وصارْ وَقْت ولادة ايِليصابات وْجابتْ وَلَدْ.
وْسمْعوا جرانينا وْناِسْ عَشيرتا أشْوَن اَلله رَحَما رَحْمِة عَظيمِة، وْفرحوا مَعا.
وَقْتْ لَ تَمّ الوَلَدْ ثْمنة اِيمْ، جَوا تَ يطَهْرون الوَلَد، وْسَمَّوهُ زَكَرِيّا عَلى اسْم اَبوهُ.
أمّو رَدّتْ قالتْ: ”لا، موُ كذاِ، بَلىِ تَ يتْسَمّى يوحَنّا.“
قالولا: ”ما فِي اَحَّدْ فَ اهْليّتْكِ بْهَالاسمْ.“
وَاشَّروا لاَبوهُ أَيش يريدْ تَ يسَمّيو،
وْطَلَبْ لوُح، وْكَتَب: ”اسْمو يوحَنّا.“ وتْعَجَّبوا الكلْ.
وفَ دَقيِقتا انْفَتَحْ ثمّو ولْساِنو، وْحَكى، وْباِرَك اَلله.
ووَقَعْ خَوفْ عَلى كلّ الجّرانينن. وْف كلْ جَبَل الياهوديِّة كانْ ينْحَكى فَ هَالسّيرِة.
وْكلْ لَ سمْعوا، كانْ يفْتكْرونْ ويقولونْ فَ قَلْبنْ: ”عَجَبْ أَيشْ تَ يسيِرْ منْ هَالوَلَدْ؟“ وايد الرَّبْ كانتْ مَعو.
وانْتَلى أَبوهُ زَكَرِيّا منْ روُح القدسْ، وتْنَبّا وْقالْ:
”تباِرَك الرَّبْ إله اسْرائيلْ، لَ جا لَشَعْبو وْسَوالنْ فدا.
قَيَّم لْنا قرنْ خَلاصْ منْ بَيتْ داهودْ عَبْدو.
كَما لَ حَكى عَلى لْساِن الاَنْبِيا القَدّيسينْ منْ قَديم الزَّمانْ،
تَ يخَلّصْنا منْ عدْوانْنا، وْمن ايد كلْ لَ يكْرَهونا.
وسَوى رَحْمتو مَعْ أَبَّهاتْنا، وْحَفَظ وعودو الّمْقَدَّسِة،
وحلفاناتْ لَ حَلَفْ لَابونا ابْراهيمْ، تَ يعْطينا،
تَ ينَجّينا منْ بَين ايدَينْ عدْوانْنا، وْنعْبدو بَلا خَوفْ،
كلّ اِيّاِمْنا بْتَقْوى وبرْ.
وانْتَ يا وَلَدْ! نَبي العاِلي تَ تْسَمّى، منْ لَ تَ تْروُح قدّام الرَّبْ تَ تْحَضّر طَريِقو،
تَ يعْطي شَعْبو مَعْرفة الخَلاص بْغفْرانْ خَطيّاتنْ،
برَحْمِة وْحنّيّةْ إلهْنا تَ يّجي لَعنّا نورْ م العلو
تَ ينَوّرْ عَ القاِعْدينْ ف العتْمِة وْفَيّات المَوتْ، ويحطّ اجْرَينا عَلى طَريِق السَّلامِة.“
والوَلَدْ كانْ يگْبَر وْيقْوى بالرّوُح. وْعاش ف البَرّيِّة دي لَ يَومْ لَ ظَهَرْ لَبَني اسْرائيلْ.
فَوك الاِيّاِم طَلَعْ أَمَرْ م القَيصَرْ أغسْطسْ تَ يتْسَجَّلون كلْ شَعْبْ مَمْلَكتو.
وْكلّ انْسانْ كان يروُحْ يتْسَجَّلْ فَ بَلَدو.
يوسفْ زاِ طَلَعْ م النّاصْرَة، مَدينِة ف الجَّليلْ، للياهوديِّة، لَمَدينةْ داهودْ، لَ تتْسَمّى بَيتْ لَحمْ، منْ لَ منْ بَيتْ داهود وْعَشيرتو كانْ.
طَلَعْ مَع مَرْيَمْ خَطيبتو، وْهيِّ حبْلىِ تَ يتْسَجَّلْ هَونَكْ.
ووَقْتْ لَ كانوا هَونَكْ صارْ وَقْتْا تَ تولَدْ.
ووَلَدت وْجابت ابْنا البكر، وْقَنْدَغَتو وْشَطَّحتو ف المذْوَدْ، منْ لَ ما علقْلنْ مَحَلْ ف موُضَعْ لَ نَزَّلوا.
كانْ في رعْواِن فاك الدّيرِة، كانْ كنَّصَبوا خِيَمنْ هَونَكْ ينْطرونْ غَنَمنْ باللَيلْ.
والّا مَلاك اَلله يجي لَ عنْدن، وْمَجْد الرَّبْ ضَوّا عَلَينْ، وْخافوا كْثيرْ.
المَلاكْ قالْلنْ: ”لا تْخافونْ: هاي اَنا أَبَشّرْكن بْفَرْحَة گْبيرِة تَ تْسيِرْ لَكلّ العالَمْ.
اليَومْ ولد لْكن مْخَلّصْ هوّاِ الرَّبّ المَسيحْ فَ مَدينةْ داهودْ.
وْهاي اَنا أَعْطيكنْ عَلامِة: تَ تّرَونْ طفل مْقَنْدَغ مْشَطَّحْ ف مذْوَدْ.“
وعَلى غَفْلِة ظَهَرْ مَع المَلاكْ طابورْ منْ عَساِكر السَّما يسَبْحونْ لَالله ويقولونْ
”المَجْدْ لَالله ف السَّماوات العاِلْيِة، والسَّلامْ عَ الاَرْض، وْرَجا صالحْ للبَشَرْ.“
ولَمَن المَلايكِة راحوا منْ عنْدنْ للسَّما، الرّعْواِنْ قالوا لَبَعْضنْ: ”قوموا تَ نمْشي دي لَبَيتْ لَحم وْنرى هَالشِّي لَ خَبَّرْنا عَلَيو الرَّبْ.“
وجَوا خَفيفْ وَارَوا مَرْيَم وْيوسفْ والطّفل مْشَطَّحْ ف المذْوَدْ.
وْلَمَنْ أَرَوهُ بَدَوا يحْكَونْ عَلى شي لَ خَبَّرن المَلاكْ عَ الطّفلْ.
وكلّنْ هَوذْ لَ سمْعوا تْعَجَّبوا منْ كلْ شي لَ حَكَوا الرّعْواِنْ.
ومَرْيَمْ كان تْخَلّي كلْ هَالكَلامْ فَ بالا، وْتفْتكرْ فِيو فَ قَلْبا.
ورجْعوا الرّعْواِن يسَبْحونْ ويهَلّلونْ عَلى كلْ شي لَ ارَوا وْسمْعوا كَما لَ انْقالْلنْ.
لَمَنْ تَمّ ثْمنة اِيم، وَقْت طْهوُر الطّفلْ، سَمَّوهُ يَسوُعْ، كَما لَ قالْلن المَلاكْ تَ يسَمَّوه قَبلْ لَ تحْبَلْ فِيو أمّو.
وْلَمَنْ جا وَقْتْ طَهارتن، بْموجبْ ناموس موسى، أَخَذوا الطّفل يَسوُع وْطَلَعوا عَ القدْسْ تَ يقَدْموهُ للرَّبْ.
كَما لَوّاِ مَكْتوبْ فَ ناموس الرَّبْ: ”كلْ فاتحْ رحمْ قَدّوس الرَّبْ يتْسَمّى“.
وبْشان يقَدْمونْ ذَبيحَة كَما لَ تأمرْ ناموس الرَّبْ: ”زَوجْ يَمامْ يا فَرْخَينْ حَمامْ.“
وْكانْ في ف القدْسْ زَلَمِة اسْمو شَمْعون. وْهَالزَّلَمِة بارْ تَقي كان، وْكانْ ينْطرْ تَعْزِية اسْرائيلْ، وْروُح القدسْ كانْ عَلَيو.
وكانْ ك انْقالْلو منْ روُح القدس: ”موُ تْموتْ لَ موُ ترى مَسيح الرَّبْ.“
وهوّاِ هذا جا بالرّوُحْ للهَيكَل. وْلَمَنْ دَخَلوا الاَبْ والام وْمَعنْ طفْلنْ يَسوُعْ تَ يسَون بْشانو شي لَ يأْمرْ فِيو النّاموسْ
حَمَلو شَمْعونْ عَلى ايدَيو وْباِرَك اَلله وْقالْ:
”بَقى خَلّي عَبْدك يروُح بْسَلامْ يا سَيّدي، عَلى موجبْ كلْمتكْ.
هاي عَينَي أَرَوا حَنانكْ.
لَ حَضَّرْتو قدّام الامَمْ كلّنْ.
يوسفْ وامْ يَسوُع الطّفل تْعَجَّبوا منْ شي لَ كانْ ينْقالْ عَلَيو.
وباِرَكنْ شَمْعون، وْقالْ لَمَرْيَمْ أمّو: ”هاذ مْعَيَّن لَوَقْعةْ وقْيام كْثيرْ ناِسْ ف اسْرائيل، وْعَلامةْ خلافْ.
وانْتِ ف نَفْسْكِ تَ يعْبرْ رمْح، بْشان تْبَيّن افْكار قْلوبْ ناِس كْثيرْ.“
وحَنِّة النَّبيِّة بنْتْ فَنوييلْ منْ عَشيرةْ آشيرْ، هيِّ زاِ كانْ كرّاحتْ ف العمرْ. عاشتْ مَعْ زَوجا سَبْع سْنينْ منْ وَقْتْ لَ كانتْ بكرْ،
وتْرَمَّلتْ أَرْبَع وْثْماِنينْ سَنِة زَمان، وْما كان تْفاِرق الهَيكَلْ، صايمِة مْصَلّايِة لَيلْ ونْهارْ.
هيِّ زاِ انْوَجَدتْ هاك السّاعَة، وْشَكَرت الرَّب وْحَكَتْ عَلَيو مَعْ كلْ لَ كانْ ينْطرْ فدا القدْسْ.
وْبَعدْ لَ خَلَّصوا كلْ فَرايضْ ناموس الرَّبْ، رجْعوا للجَّليلْ، للنّاصْرَة بَلَدنْ.
والطّفلْ كانْ يگْبَر وْيقْوى ف الرّوُح وْينْتلي حكْمِة، وْنعْمة اَلله كانتْ عَلَيو.
واَهلو كلْ سَنِة كان يروُحونْ عَ القدْسْ ف عيد الفصْحْ.
وَقْتْ لَ تَم يَسوُع اثْناعشْ سَنِة طَلَعوا للقدْسْ عَلى عادتنْ للعيدْ.
وْبَعدْ لَ خلْصت اِيّاِم العيدْ، رجْعوا. والصَّبي يَسوُعْ بَقى ف القدْسْ، وامّو وْيوسفْ ما عَرَفوا.
كانْ يفْتكْرونْ مَع اولادْ رفْقةْ طَريِقنْ واِ. وْبَعدْ مَشي يَومْ واِحدْ طَلَّعوا تَ يرَوهُ بَينْ قَرايبينن وْمَعارفنْ،
وْما ارَوهُ. قاموا رجْعوا للقدْسْ من جْديد يدَورونْ عَلَيو.
وْبَعدْ ثَةّ اِيمْ أَرَوهُ ف الهَيكَلْ قاِعدْ بَين مْعَلْمين النّاموسْ يسْمَعْلن وْيسْأَلن.
وْكلْ هَوكْ لَ كانْ يسْمَعوهُ مْعَجَّبينْ كانوا منْ فهْمو وْجَواباتو.
وْلَمَنْ أَرَوهُ تْعَجَّبوا. أمّو قالتْلو: ”ابْني، لَيشْ كذاِ سَيتْ فينا؟ أَنا وَابوك تْعَذَّبْنا وْنحْناِ نْدَوّرْ عَلَيكْ.“
قالْلنْ: ”لَيش تْدَورونْ عَلَي؟ لَيشْ موُ تعْرفونْ فَ بَيت اَبوي لازم اَكونْ؟“
بَسْ هنّاِ ما افْتَهَموا كلْمِةْ لَ قالْلنْ.
وْنزلْ مَعن وْجا للنّاصْرَة. ومْطيعْ كانْ لهنْ. وامّو كانْ تحْفَظْ كلّ الكَلامْ فَ قَلْبا.
وْيَسوُعْ كانْ يگْبَر ف القامِة والحكْمِة والنَّعْمِة عنْد اَلله والنّاِسْ.
فَ سَنة الخَمسْطَعْشْ منْ ملْكْ طيبارْيوُسْ قَيصَرْ، وَقْتْ لَ كانْ بنْطيوُسْ بيلاطُسْ حاكم الياهوديِّة، وْهيروُدسْ رَيّسْ ربعْ عَ الجَّليلْ، وَاخوهُ فيلبُّسْ رَيّسْ ربعْ عَلى أَيطوريا وْديرة طْراخونا، وْليسانْياسْ رَيّسْ ربعْ عَلى أَبيلينا،
وحَنّان وْقَيافا رُوَسا للكَهَنَة، فاك الوَقْتْ صارتْ كلْمة اَلله عَلى يوحَنّا ابنْ زَكَرِيّا ف البَرّيِّة.
وْجا لكلْ نَواحي حَولْ نَهْر الارْدنْ يدْعي النّاِسْ لَمَعْموذيّة التَّوبِة بْشانْ تنْغفرْ خَطيّاتنْ،
كَما لَوّاِ مَكْتوبْ ف سفرْ نبوّات اِشعْيا النَّبي لَ قالْ: ”صَوت يسيِحْ ف البَرّيِّة حَضْروا طَريِق الرَّبْ ساِوَوا ف السَّهلْ طرْقْ لإلهْنا
كلّ الودْيانْ تنْتلي، وْكلّ الّجْباِلْ والّتلولْ تتْنَخّى. أَرْض الخشْنِة، تْسيِرْ ناِعْمِة. والصَّعْبِة، أَرْضْ سَهلْ.
وْكلّ انْسانْ يرى خَلاص اَلله.“
وكان يقولْ لَوكْ ناِس لَ كان يجَونْ لَعنْدو تَ يتْعَمَّذونْ: ”يا اولاد الحَيّاتْ منْ رَوّاكنْ تَ تهْربونْ منْ غَضَب الجّاِييِ؟
بَقى سَوَوا ثَمَر يليقْ للتَّوبِة، وْلا تبْدَون تْقولونْ فَ قَلْبْكنْ: ’لنا أَب، ابْراهيمْ أَبونا واِ.‘ أَقولْكنْ: منْ هَالحجاِير، اَلله يتيِق يقَيّم اولاد لابْراهيمْ.
كْوا الفاسْ مَحْطوُطْ عَلى عرْق السّجَرْ. بَقى سجَرَةْ لَ ما منّا ثَمَر كْوَيّسْ تَ تنْقطع وْتقَعْ ف النّارْ.“
رَدْ قالْلنْ: ”أَينا لَعنْدو زْبونَينْ خَلّي يعْطي لاكْ لَ ما عنْدو، وْلَعنْدو أَكلْ نَفْس الشِّي يسَي.“
وجَوا زاِ ناِسْ منَوك لَ يلمّونْ ضَرايبْ تَ يتْعَمَّذونْ، وْقالولو: ”مْعَلّمْ، نحْناِ أَيشْ لازم نْسَي؟“
قالْلنْ: ”لا تْطالْبون بْشي زاِيد عَلى لَ انْأَمَرْتنْ تَ تْطالْبونْ.“
وسَأَلوهُ عَساِكرْ قالولو: ”وْنحْناِ أَيش نْسَي؟“ قالْلنْ: ”لا تتْسَلْبَطونْ عَلى اَحَّد، وْلا تتْهمون اَحَّدْ بالگذْبْ، واقْنَعوا بْمَعاشاتْكنْ.“
وَقْتْ لَ كانوا النّاِسْ يفْتكْرون افْكار عَلى يوحَنّا، وْكلّن يقولونْ فَ قَلْبنْ: بَلْكي هوّاِ واِ المَسيحْ؟
يوحَنّا قالْلنْ: ”أَنا بالمَي أَعَمّذْكنْ، بَسْ تَ يّجي هاكْ لَوّاِ أَقْوى منّي، هاكْ لَ موُ اسْتَحقْ أَحلْ شادوداتْ شي لَ يَلبسْ ف اجْرو. هوّاِ تَ يعَمّذْكن بْروُح القدس وْبالنّارْ.
هاكْ لَ يحْملْ رَفْشو بيدو، ويذَرّي بَيدَرو، ويلمّ الحنْطَة لَمَخازنو، وْيحْرق التّبنْ فَ نارْ موُ تنْطفي.“
ومَسايل كْثيرْ غَير هاي كان يعَلّمْ ويبَشّر الشَّعْبْ.
وْهيروُدسْ رَيّس الرّبعْ، هاكْ لَ كانْ كلْخَزْبَلو يوحَنّا عَلى لَ اخَذْ هيروُديّا مَرْةْ أَخوهُ، وْعَلى كلّ فْعالات الشَّر لَ كان يسَي،
زادْ هاي زاِ عَلى هَوكْ كلّن، وْحَطْ يوحَنّا ف الحَبْسْ.
وَقْتْ لَ تْعَمَّذوا النّاِسْ كلّنْ، يَسوُعْ زاِ تْعَمَّذ. وْوَقْتْ لَ كان يصَلّي انْفَتَحت السَّما
وْنزل عَلَيو روُح القدسْ عَلى شكلْ حَمامِة. وْصارْ صَوت م السَّما يقول: ”أنْتَ واِ ابْني الحَبيبْ. فيكْ فرحْتُ.“
وْكانْ يَسوُع ابنْ حَوالي ثاِثينْ سَنِة. وْكانْ ينْحسب ابنْ يوسف ابنْ هالي،
ابنْ مَتّات ابنْ لاوي، ابنْ مَلْكي ابنْ يَنّا، ابنْ يوسف،
ابنْ مَتّاثيا، ابنْ عاموس ابنْ ناحوم، ابنْ حَسْلي، ابنْ نَجّاي،
ابنْ مَآت ابنْ مَتّاثيا، ابنْ شَمْعي ابنْ يوسف، ابنْ ياهوذا،
ابنْ يوحَنّا، ابنْ ريسا، ابنْ زُرُبّابل، ابنْ شَأَلتَئيل، ابنْ نيري،
ابنْ مَلْكي ابنْ أدّي، ابنْ قوسام ابنْ أَلموداد ابنْ عيرْ
ابنْ يوسي، ابنْ عازَر ابنْ يورام، ابنْ مَتّات ابنْ لاوي،
ابنْ شَمْعون ابنْ ياهوذا، ابنْ يوسف ابنْ يونان، ابنْ أَلياقيم
ابنْ مَليا ابنْ ماني، ابنْ مَتّاتا ابنْ ناتان، ابنْ داهودْ
ابنْ يَسّى، ابنْ عوبيد ابنْ بوعَز، ابنْ سَلْمون ابنْ نَحْشون،
ابنْ عَمّيناداب ابنْ آرام ابنْ حَصرون ابنْ فارَص، ابنْ ياهوذا،
ابنْ يَعْقوب ابْن اسْحاق ابْن ابْراهيم ابنْ تارح ابنْ ناحور
ابنْ سَروج، ابنْ أَرعو ابنْ فالَج، ابنْ عابر ابنْ شالَح،
ابنْ قَينان ابنْ أَرْفَكْشاد، ابنْ سام ابنْ نوح، ابنْ لامَك
ابنْ مَتوشالَح، ابنْ أَخْنوخ ابنْ يارَد، ابنْ مَهلَلئيل ابنْ قَينان،
ابنْ أَنوش ابنْ شيت، ابنْ آدَمْ لَ من اَلله.
وْرجعْ يَسوُعْ منْ نَهر الارْدنْ، وْهوّاِ متْلي منْ روُح القدس، وْوَدّاهُ الرّوُحْ للبَرّيِّة
إبْليسْ قالْلو: ”لَ ابْن اَلله أنْتَ، قَولْ لَ هَالحَجَرَة تَ تْسيِر غْبَيزْ.“
يَسوُعْ رَدْ عَلَيو قالْلو: ”مَكْتوبْ ’موُ بَسْ بالّغْبَيز يعيش الانْسانْ، بَلىِ بْكل كلْمِة منْ كَلام اَلله.‘“
وْطاِلَعو الشّيِطانْ لَ جَبَلْ عاِلي وْوَرّاهُ ف شْوَيِّة وَقْتْ كلْ مَماِلك الدّنْياِ،
وْقالْلو إبْليسْ: ”لكْ تَ اعْطي هَالسَّلطَة وْمَجْدا، منْ لَ لي تْسَلَّمت، وْلَمنْ ما أَريدْ أَعْطِيا.
بَقى لَ سَجَدْتْ قدّامي، كلّا لكْ تَ تْكونْ.“
يَسوُعْ رَدْ عَلَيو قالْلو: ”مَكْتوبْ: للرَّبْ إلهكْ تسْجد، وْلهُ بْوَحْدو تعْبدْ.“
وجابو للقدْس، وْوَقَّفو عَلى قَراغ سْطوُح الهَيكَل وْقالْلو: ”لَ ابْن اَلله أنْتَ، حَلّقْ روُحكْ منَونْ لَ تَحْتْ،
منْ لَ مَكْتوبْ واِ: ’يوَصّي مَلايكتو تَ يتْقَيَّدونْ عَلَيكْ.
وهنّاِ يحْملوكْ عَلى ايدَين بْشانْ لا تدْقر اجْركْ فَ حَجَرْ.‘“
يَسوُعْ رَدْ عَلَيو قالْلو: ”انْقالْ: ’لا تْجَرّب الرَّبْ إلهكْ.‘“
وْوَقْتْ لَ خَلَّصْ إبْليسْ كلْ تَجاربو، عافو وْراحْ منْ عنْدو زَمانيِّة.
وْرجعْ يَسوُع بْقوّة الرّوُحْ للجَّليل، وْطَلَعْلو صيتْ ف كلّ الاَرْضْ حَولنْ حَوالَين.
وْكان يعَلّم ف مجاِمعن، وْكان مْقَدَّر مْعَظَّم منْ كلّ انْسانْ.
وْجا للنّاصْرَة موُضَعْ لَ ارْتَبى، وْدَخَلْ للمَجْمَعْ يَوم السَّبْتْ عَلى عادتو، وْقامْ تَ يقْرا.
وْناِوَلوهُ سفرْ نَبي اِشعْيا، وْفَتَحْ يَسوُع السّفر، وْطَلَعْلو موُضَعْ لَ مَكْتوبْ:
”روُح الرَّبْ عَلَي. بْشانْ هاي مَسَحْني: تَ ابَشّر الفَقاراِ. بَعَثْني تَ اشْفي مَكْسوُرين القَلْبْ. وَابَشّر اليسَرا بالعَفو، والعَمايِة بالنَّظَرْ، وَاحَرّر المَكْسوُرين بالعَفو.
وَاكْرز بْسَنِة مَقْبولِة م الرَّبْ.“
ولَفّ السّفر، وْرَجَّعو للخادم وْراحْ قعد. وْكلّنْ لَ كانوا ف المَجْمَعْ عَينَينْ فِيو كان يطَلْعونْ.
وبَدا يقولْلن: ”اليَوم تْحَقَّقْ هَالمَكْتوبْ (لَ سمعْتنْ) بَاذانْكنْ.“
وكلّنْ شهْدوا فَ حَقّو شَهادِة كْوَيسِة، وتْعَجَّبوا منْ كَلام النّعْمِة لَ يطْلَعْ منْ ثمّو. وْقالوا: ”موُ ابنْ يوسفْ واِ هاذْ؟“
يَسوُعْ قالْلنْ: ”يمْكن تْقولولي هَالمَثَلْ: ’حَكيمْ حَكّمْ روُحكْ. كلْ شي لَ سمعْنا سَيتْ فَ كَفَرْناحومْ، سَيو هَونْ زاِ فَ بَلَدكْ.‘“
وْقالْلن: ”الحَقّ اَقولْكنْ ما في نَبي ينْقبلْ فَ بَلَدو.
والحَقّ اَقولْكن كْثيرْ أَراملْ كانْ في ف اسْرائيلْ ف اِيّاِم ايِليّا النَّبي، لَمَن انْقَطَع المَطَر ثَثّ سْنين وْسةّ اشر، وْصارْ جوُع وْلوُع ف كلّ الاَرْضْ،
وْلَ عنْدْ وحْدِة منّنْ ما انْبَعَث ايِليّا، بَلىِ انْبَعَثْ لَصَرْفَتْ صَيدا لَعنْدْ مَرَة أَرْمَلِة.
وكْثيرْ برْصينْ كانْ في ف اسْرائيلْ ف اِيّاِم نَبي أَليشَع، وْواِحدْ منّنْ ما طهرْ، غَيرْ نعْمان الآرامي.“
وَقْتْ لَ سمْعوا هَالكَلامْ هَوكْ لَ ف المَجْمَعْ، كلّنْ غضْبوا عَلَيو،
وقاموا طاِلَعوهُ لَ بَرّات البَلَدْ، وْجابوهُ لَ قَراغ الجَّبَلْ، هاكْ لَ بَلَدنْ كانْ مبْني عَلَيو، بْشان يكبّوهُ م العلو.
بَسْ هوّاِ فاتْ بَيناتن وْراحْ.
وْنزلْ لَ كَفَرْناحومْ، بَلَدْ الجَّليل، وْكان يعَلّمنْ ف اِيّاِم السَّبْتْ.
وكانْ في ف المَجْمَعْ زَلَمِة فِيو روُحْ شيِطانْ نجْسِة، زَعَق بْعلوتْ صَوتو وْقالْ:
”عيفْنا، أَيشْ لكْ منّا يا يَسوُع النّاصري؟ جيتْ تَ تْتَوبلنا. أَعْرفكْ منْ أنْتَ: قَدّوس اَلله أنْتَ.“
يَسوُعْ زَعْوَقْ عَلَيو وْقالْلو: ”اقْفلْ ثمّكْ واطْلَعْ منّو!“ وكَبّو الشّيِطانْ ف النّص وْطَلَعْ منّو، وْما أَذاهُ بشي.
وكلّن انْبَلَهوا وْبَقى يقولونْ لَ بَعْضنْ: ”أَيشْ كلْمِة ياِ هاي؟! بسلْطَة وْقوِّة يأْمر ارْواح النّجْسِة وْتطْلَعْ.“
وطَلَعْ صيتو فَ كلّ النَّواحي حَولنْ حَوالَينْ.
وْوَقْتْ لَ طَلَعْ يَسوُعْ م المَجْمَعْ، دَخَلْ لَبَيتْ شَمْعونْ. حَماِة شَمْعونْ كانْ كلحَمّتْ حمِّة شَديدِة، وْرادوا منّو تَ يطَلّعْلا
وقَرَّبْ لَ عنْدا وْزَعَقْ عَ الحمِّة وْراحتْ عافتا، وْفَ دَقيِقتا قامتْ تخْدمنْ.
وْف غْياب الشَّمْسْ، كلْ هَوكْ لَ كانْ لهن مَراضىِ بامْراض مْشَكَّل مْلَوَّن، جَوا وْجابولو ناِ، وْهوّاِ حَطّ ايدَيو عَلى واِحد بْواِحدْ منّنْ وانْشَفَوا كلّنْ.
وكانْ يطْلَعْ شَياطينْ منْ كْثير وْهنّاِ يزْعَقونْ ويقولونْ: ”أنْتَ واِ المَسيح ابْن اَلله!“ وْكانْ يزْعَقْ عَلَين، وْموُ يعيفن يقولونْ: يعْرفون المَسيحْ واِ.
الصّبحْ طَلَعْ راحْ لَ ارْض قافوُرَة، وْطَلْقاتْ ناِسْ كان يدَورونْ عَلَيو، وْجَوا دي لَعنْدو، وتْگَمَّشوا فِيو بْشانْ لا يروُحْ منْ عنْدنْ.
قامْ يَسوُعْ قالْلنْ: ”بْلاد اللخْ زاِ لازمْ أَروُحْ أَبَشّرا بْمَلَكوت اَلله، بْشان هاي ك انْبَعَثْتُ.“
وكانْ يبَشّرْ ف مَجاِمع الجَّليلْ.
ووَقْتْ لَ الْتَمّوا حَولو العالَم بْشانْ يسْمَعونْ كَلام اَلله، وْهوّاِ قايمْ عَلى شاطي بَحْرةْ جِنّيسارتْ،
وَارى سَفّينتَينْ واقْفينْ عَلى شاطي البَحْرَة، والصّيّاِدينْ كطَّلَعوا منّنْ ويخَسْلونْ شَبَكاتنْ،
ووحْدِة منّنْ لَ شَمْعونْ بطْرسْ كانتْ، يَسوُعْ طَلَعْ قعدْ فِيا وْطَلَبْ تَ يبَعْدووا شْوَي م الاَرْضْ للمَي. وْقاِعدْ كان يعَلّمْ م السَّفّينِة لَمّات النّاِسْ.
وْلَمَنْ خَلَّصْ كَلامو، قالْ لَشَمْعونْ: ”سوُقوا لَموُضَعْ العَميِق، وْكَبّوا شَبَكاتْكنْ للصَّيدْ.“
شَمْعونْ رَدْ عَلَيو قالْلو: ”مْعَلّمْ، تعبْنا طول اللَيل وْشي ما صدْنا، بَلىِ لَخاطرْ كلْمتكْ تَ اكبّ الشَّبَكِة.“
وْوَقْتْ لَ سَوا هاي، صادوا سَمَك كْثير، الشَّبَكِة وَقْت وْكانْ تنْشرطْ
قاموا عَطَوا اَشارَة لَشَراكتنْ لَ كانوا فَ سَفّينة اللخْ تَ يجَون يعاِونوونْ. وْوَقْتْ لَ جَوا تَلَوا السَّفّينتَين اثْنَينتنْ دي لَمَنْ وَقْتْ وْكانْ يغْرَقونْ.
بَقى لَمَنْ شَمْعونْ بطْرسْ أَرى، وَقَعْ قدّام اجْرَينْ يَسوُع وْقالْلو: ”أطْلبْ منّكْ يا رَبْ! بَعّدْ منّي، منْ لَ زَلَمِة خاطي اَنا.“
هوّاِ وْكلْ لَ مَعو، أَرَوا العَجَبْ فاكْ صَيد السَّمَكْ لَ صادوا.
ونَفس الشِّي يَعْقوب وْيوحَنّا اولادْ زَبَدي لَ كانوا شَراكة شَمْعونْ. قامْ يَسوُعْ قالْ لَشَمْعونْ: ”لا تْخاف! م السَّع انْساناتْ تَ تْصيدْ [للخَلاصْ].“
وْساقوا السَّفّينتَين للاَرْض، وْعافوا كلْ شي وْراحوا خَلْفو.
وْوَقْتْ لَ كانْ يَسوُعْ فَ بَلَدْ م الّبْلادْ، جا واِحدْ زَلَمِة كلّو متْلي بَرَص أَرى يَسوُعْ وْوَقَعْ عَلى وچّو، وْبَدا يتْوَسَّللو ويقولْ: ”سَيّدي، يكون تْريد، تْتيِق تْطَهّرْني.“
يَسوُعْ مَدّ ايدو ودَقّو وْقالْلو: ”أَريد، اطْهَرْ!“ وْفَ دَقيِقتا راحْ بَرَصو منّو.
ووَصّاه لا يقولْ لَاحَّدْ، وْقالْلو: ”بَلىِ روُح وَرّي روُحك للكَهَنَة، وقَدّمْ قرْبانْ عَلى لَ انشَفَيتْ، كَما لَ وَصّى موسى، تَ يكون شَهادِة لهنْ.“
صيتْ يَسوُعْ بَدا يگْبَر، وْناِس كْثيرْ يلْتَمّونْ تَ يسْمَعونْ منّو وينْشَفَونْ منْ امْراضنْ.
وْهوّاِ كانْ يطْلَعْ لَلچّوُلاتْ والبَراري ويصَلّي.
فَ يَومْ م الاِيّاِم، وْيَسوُعْ يعَلّمْ، كانْ في فَرِّيسيِّة ومْعَلْمين ناموسْ قاِعْدينْ، كانْ كجَّوا منْ كلْ ضياع الجَّليلْ والياهوديِّة وْم القدس، وْقدرة الرَّبْ كانْ تشفينْ.
وْلَمَنْ ما تاقوا يرَونْ أشْوَن يدَخْلوهُ منْ كثْر الشَّعْبْ، طَلَعوا عَ الّسْطوُحْ، ودَلَّوهُ هوّاِ وتَخْتو للنّصْ قدّامْ يَسوُعْ.
لَمَنْ أَرى يَسوُعْ إيماننْ قالْ لاك الّمْكَرْسَحْ: ”يا رجّالْ، خَطيّاتكْ مَغْفوُرَة.“
وبَدَوا مْعَلْمين النّاموسْ والفَرّيسيِّة يفْتكْرونْ ويقولونْ فَ قَلْبنْ: ”مناِ واِ هاذْ لَ يكْفر؟ من يتيِقْ يغْفر خَطيّات اَحَّدْ غَير اَلله بْوَحْدو؟“
يَسوُعْ عَرَف افْكارن، وْرَدْ قالْلنْ: ”أَيشْ تفْتكْرونْ فَ قَلْبْكنْ؟
أَينا واِ أَهْيَنْ؟ ينْقالْ: ’مَغْفوُرَة خَطيّاتكْ،‘ والّا ينْقالْ: ’قوم امْشي؟‘.
بَسّ بْشانْ تعْرفون ابْن الانْسانْ لهُ سلْطَة عَ الاَرْضْ تَ يغْفر الخَطِيّاتْ.“ بَعْدا قالْ للّمكَرسَح: ”قوم احْملْ تَخْتك وْروُحْ لَبَيتكْ.“
وْراساً قامْ قدّام عَينَين، وْحَمَلْ تَخْتو وْراحْ لَبَيتو وْهوّاِ يسَبّح اَلله.
وكلّنْ أَرَوا العَجَب وْسَبَّحوا اَلله وْوَقَعْ عَلَينْ خَوف، وْكانْ يقولونْ: ”اليَومْ أَرَينا عَجايبْ.“
بَعْدا طَلَعْ يَسوُعْ وَارى جابي ضَرايب اسْمو لاوي، قاِعدْ ف موُضَعْ هَوذْ لَ يلمّون الضَّرايب، وْقالْلو: ”تَعانْ خَلْفي.“
وعاف كلْ شي وْقامْ راحْ خَلْفو.
وسَوالو لاوي ف بَيتو دَعْوِة گْبيرِة، وْكانْ في جَمعيِّة گْبيرِة منْ هَوذْ لَ يلمّونْ ضَرايب وْغَير ناِسْ منْتكْيينْ مَعنْ.
ومْعَلْمين النّاموسْ والفَرّيسيِّة كانْ يتْمَعْقَلونْ عَلى تَلاميذو ويتْأَفْأَفونْ ويقولونْ: ”لَيشْ مَعْ هَوذْ لَ يلمّون الضَّرايب والخاطْيينْ تاكْلونْ وْتشْرَبونْ؟“
يَسوُعْ رَدْ عَلَينْ قالْ: ”لَ صحّتنْ عَلَينْ موُ يريدْلنْ حَكيمْ، بَلىِ المَراضىِ يريدْلنْ.
ما جيتُ تَ ادْعي بارّينْ للتَّوبِة، بَلىِ خاطْيينْ.“
وْقالولو: ”لَيشْ تَلاميذْ يوحَنّا دايم يصومونْ ويصَلَّون، ونَفس الشِّي الفَرّيسيِّة، بَلىِ تَلاميذكْ ياكْلون وْيشْرَبونْ.“
قالْلنْ: ”تْتيِقونْ تجْبرونْ ناِس العرْسْ تَ يصومون مْقَدْ لَوّاِ الخَتَنْ مَعنْ؟
بَسْ تَ تّجي اِيّاِمْ تَ ينْرفع الخَتَنْ فِيا منْ بَيناتن، وْفَوك الاِيّاِمْ تَ يصومونْ.“
وْقالْلنْ زاِ مَثَلْ: ”أَحَّدْ موُ يقصْ رقْعَة من زْبون جْديد ويرَقّع فِيا زْبون بالي، بْشانْ لا يقصّ الّجْديدْ، وللبالي موُ تْليقْ رقْعَة لَ م الّجْديدْ.
وَاحَّدْ موُ يتْلي خَمر جْديدْ ف قرَبْ باليينْ، والّا واِ خَمر الّجْديدْ تَ يشَقّق القرَبْ، والخَمرْ ينْكَبْ والقرَبْ تبْقى للكَبْ.
خَمر الّجْديدْ ف قرَب جْديدِة ينْتلي، واثْنَينتنْ ينْحفْظونْ.
وْما في اَحَّدْ يشْرَبْ خَمرْ عَتيِق، وْراساً يطْلبْ خَمر جْديدْ، منْ لَ يقول: ’العَتيِق اَطْيَبْ.‘“
كَرَّة يَومْ سَبْتْ، وْيَسوُعْ ماِشي بَين الّزروُع، تَلاميذو كان يقَطْعونْ سنْبل وْيفْركوهُ ف ايدَين وْياكْلون،
ناِسْ م الفَرّيسيِّة قالولنْ: ”لَيش تْسَونْ شي لَ موُ يسيِر اَحَّد يسَي يَوم السَّبْتْ؟“
يَسوُعْ رَدْ عَلَين وْقالْلن: ”وْلا هاي كلْقَرَيتنْ، شي لَ سَوى داهودْ وَقْتْ لَ جاعْ هوّاِ وْهَوكْ لَ مَعو؟
لَ دَخَلْ لَبَيت اَلله، وغْبَيزْ صفْرة الرَّبْ أَخَذْ أَكَل، وْعَطى لَوكْ لَ مَعو، هاكْ لَ موُ يحل أَكْلو غَيرْ للكَهَنَة بَسْ؟“
وْقالْلنْ: ”رَبّ السَّبْتْ واِ ابْن الانْسانْ.“
وْفَ غَيرْ سَبْتْ، دَخَلْ للمَجْمَع وْكان يعَلّم. وْكانْ في هَونَكْ زَلَمِة ايدو اليَمين مْيَبَّسِة كانتْ.
ومْعَلْمين النّاموسْ والفَرّيسيِّة كانْ ينْطروهُ تَ يرَون لَ كانْ تَ يشْفي يَوم السَّبْت، بْشان يرَونْ شي يشْتَكَونْ عَلَيو.
بَسْ هوّاِ لَ كانْ يعْرف افْكارنْ، قالْ لاك الرّجّال لَ مْيَبَّسِة ايدو: ”قومْ تَعا لَنصّ المَجْمَع!“ وْوَقْتْ لَ جا وْقامْ،
وطَلَّعْ فِينْ كلّن، وْقالْلو: ”مدّ ايدك.“ وْمَدّ ايدو، وْرجْعتْ صاغَة سَليمِة كَما أخْتا.
بَسْ هنّاِ انتَلَوا حَسَد، وْبَقى يحْكَونْ واِحدْ مَع اللاخ وْيسْأَلونْ: أَيشْ تَ يسَونْ فَ يَسوُعْ.
وفَوك الاِيّاِم طَلَعْ يَسوُعْ للجَّبَلْ تَ يصَلّي، وْقَضى اللَيلْ كلّو يصَلّي لَالله تَعالى.
وْلَمَنْ طَلَع الّنْهارْ ساحْ تَلاميذو واخْتارْ منّن اثْناعشْ واِحدْ، هَوكْ لَ سَمّاهنْ رسلْ.
شَمْعونْ لَ سَمّاهُ بطْرسْ، وَانْدَراوُسْ أَخوهُ، وْيَعْقوب، وْيوحَنّا، وْفيلبُّس، وْبَرْتلْماوُسْ،
ومَتّى، وْتوما، وْيَعْقوب ابنْ حَلْفى، وْشَمْعونْ لَ يقولولو: الغَيّورْ،
وياهوذا ابنْ يَعْقوب، وْياهوذا الاسْخَرْيوطي هاكْ لَ سَلَّمو.
وْنزلْ مَعنْ يَسوُع، وْقامْ فَ سَهْل هوّاِ وْلَمّةْ تَلاميذو الّگْبيرِة، وْلَمّةْ ناِس گْبيرِة م الشَّعْبْ منْ كلّ الياهوديِّة والقدس وْساحلْ صور وْصَيدا،
لَ جَوا تَ يسْمَعونْ كَلامو وْينْشَفَونْ منْ امْراضنْ، والّمْعَذَّبينْ من ارْواح النّجْسِة، وْكانْ ينْشَفَونْ.
وْهَوك ناِس الملْتَمّينْ كتلّنْ كان يريدون يدقّوهُ ف ايدَينْ: منْ لَ كانْ في قوِّة تطْلَع منّو، وْللْكلْ كانْ يشْفي.
ورَفَعْ عَينَيو لَتَلاميذو وْقالْلنْ: ”هَنيّتكنْ يا مساِكينْ، منْ لَ لْكنْ واِ مَلَكوت اَلله.
هَنيّتكنْ لَ انْتن جَواعىِ السَّعْ: تَ تشْبَعونْ. هَنيّتكنْ انْتنْ لَ تبْكَون السَّعْ: تَ تذْحَكونْ.
هَنيّتكنْ لَمَنْ يبْغَضوكن النّاِس وْينْجَقوكنْ ويحَقْروكنْ ويطاِلْعون اسمْكنْ كَما لَ يكونْ شَرْ لَخاطر ابْن الانْسانْ.
افْرَحوا هاك اليَوم وْهَلْهلوا: أَجرْكن گْبيرْ واِ ف السَّما. كذاِ كان يسَونْ أَبَّهاتنْ ف الاَنْبِيا.
”بَسْ وَيلْكنْ أنْتن الزّناِگين، منْ لَ اخَذْتنْ عَزاكنْ.
وَيلْكنْ يا شَباعىِ، منْ لَ تَ تْجوُعونْ. وَيلْكنْ لَ تذْحَكون السَّعْ، منْ لَ تَ تبْكَونْ وتْوَلْولونْ.
وَيلْكنْ لَمَنْ يحْكَونْ عَلَيكن النّاِسْ بالمَليِحْ، منْ لَ كذاِ كان يسَونْ أَبَّهاتنْ مَع الاَنْبِيا الگذّاِبينْ.
”بَسْ لكنْ أَقولْ يا سامْعينْ: حبّوا عدْوانْكن، وْسَوَوا خَيرْ مَعْ هَوذْ لَ يبْغَضوكنْ.
وباِرْكوا لَ ينْعَلوكن، وْصَلَّوا بْشانْ هَوذْ لَ يجاِزَوكنْ.
لَ يضْربكْ سلّايِة عَلى خَدّكْ، قَرّبْلو اللاخ، وْلَ يشَلّحك زْبونكْ، لا تمْنَعو ياخذْ قَميسكْ زاِ.
كلْ واِحدْ يطْلبْ منّك اعْطِيو، وْل ياخذْ شي لَ لكْ لا تْطالبو فِيو.
كَما لَ تْريدون يسَونْ مَعْكن النّاِسْ، أنْتنْ زاِ كذاِ سَوا مَعنْ.
لَ حَبَّيتنْ هَوذْ لَ يحبّوكنْ، أَيشْ واِ خَيركن؟ الخاطْيينْ زاِ يحبّونْ لَ يحبّوونْ.
لَ كان تْسَونْ خَيرْ مَعْ هَوذْ لَ يسَونْ مَعْكنْ خَيرْ، أَيشْ واِ خَيركن؟ الخاطْيينْ زاِ كذاِ يسَونْ.
ولَ قَرَضْتنْ ناِسْ لَ لكنْ فِينْ رَجا تَ يوَفَّوكنْ، أَيشْ واِ خَيرْكن؟ الخاطْيينْ زاِ يقْرضونْ خاطْيين، بْشانْ يتْوَفَّونْ.
بَسّ انْتنْ حبّوا عدْوانْكن، وْسَوا مَعنْ خَيرْ، واقْرضوا وْلا تقْطَعونْ رَجا انْسانْ. وگْبيرْ تَ يكونْ أَجرْكن، وْكذاِ تْكونون اولاد العاِلي، لَوّاِ طَيّبْ ينْعَمْ عَ الشَّرّيرين وْناكْرين المَعْروفْ.
بَقى كونوا رَحومينْ، كَما لَوّاِ أَبوكنْ زاِ رَحومْ.
”لا تْحاكْمونْ، موُ تتْحاكَمونْ. لا تحْكمونْ عَلى اَحَّدْ، موُ ينْحكمْ عَلَيكنْ. حاِللو، تتْحاِلَلون.
اعْطَوا، تنْعَطَون بْكَيل كْوَيّسْ مَگْبوس وْمَرْصوُص يفيض وْيقْلبْ ف احْضانْكنْ. ف كَيلْ لَ تْكيلونْ ينْكال لْكنْ.“
ما في تَلْميذْ أَگْبَرْ من اسْتادو. كلّ انْسانْ كامل يسيِرْ كَما اسْتادو.
لَيشْ ترى قصلايِةْ لَ فَ عَينْ أَخوك وْقرْمةْ لَيّاِ فَ عَينكْ موُ تراها؟
وَاشْوَن تْتيِق تْقولْ لَ اخوكْ: ’أَخوي، خَلّي أَطاِلعْ قصْلايِة منْ عَينك،‘ وْهاي قرْمةْ لَ فَ عَينكْ موُ تراها؟ يا مْنافق انْتَ واِ! طاِلعْ أَوَّلْ شي القرْمِة منْ عَينك، وْهاك الوَقْتْ تَ تّرى وتْطاِلع القصْلايِة منْ عَينْ أَخوكْ.
”ما في سجَرَة كْوَيسِة تْسَي ثَمَرْ موُ كْوَيّس وْلا سجَرَة موُ كْوَيسِة تْسَي ثَمَر كْوَيّسْ.
كلْ سجَرَة منْ ثَمَرا تنْعرفْ. م الشَّوك موُ يحوشونْ تين، وْلا م العلّيقْ يقْطفونْ عنبْ.
انْسانْ الخَيرْ، من كْنوز الخَيرات لَ فَ قَلْبو يطاِلعْ خَيراتْ. والزَّلَمِة الشَّرّيرْ من كْنوز الّشْرورْ لَ فَ قَلْبو يطاِلع شْرور: منْ فَضْلات القَلْبْ يحْكي الثّمْ.
”لَيش تْقولولي: يا رَبْ، يا رَبّ، وْشي لَ اقولْكنْ موُ تْسَوهُ؟
أَينا لَ يجي لَعنْدي وْيسْمَعْ كَلامي ويسَيو، تَ اوَرّيكنْ لَمَنْ يشْبَهْ.
يشْبَهْ زَلَمِة بَنى بَيت، وْحَفَر وْعَمَّق، وْحَطْ أَساسْ عَ الحَجَر. وْوَقْتْ لَ جا الفَيَضانْ، ضَرَب الفَيَضانْ هاك البَيت، وْما تاق يزَرْزعو، منْ لَ كانْ ك انْحَطْ أَساسو عَ الحَجَرْ.
وهاكْ لَ يسْمَع وْموُ يفْعَلْ، كَما زَلَمِة بَنى بَيتو عَ الّتْرابْ بَلا أَساس. وْلَمَنْ ضَرَبْ فِيو النَّهرْ، ف ساعتا وَقَعْ. وگْبيرِة كانتْ وَقْعةْ هاك البَيتْ.“
وْبَعدْ لَ خَلَّصْ كَلامو كلّو للشَّعبْ، دَخَلْ يَسوُعْ لَ كَفَرْناحومْ.
وكانْ في عنْدْ قايدْ ميِّة عَبْدْ عَزيزْ عَلَيو، كانْ كلْمرض وْقَرَّبْ عَ المَوتْ.
وْسمعْ عَلى يَسوُع وْبَعَثلو شْيوُخة الياهودْ، يطْلبْ منّو تَ يّجي يخَلّصْ عَبْدو.
وهنّاِ لَمَنْ جَوا لَعنْدْ يَسوُعْ، لَحّوا عَلَيو قالولو: ”الزَّلَمِة يسْتَحقّ تْسَيلو هاي،
منْ لَ يحبْ شَعْبنا، وْحتّى المَجْمَعْ هوّاِ بَنى لْنا واِ.“
وكانْ يَسوُعْ رايحْ مَعن. وْوَقْتْ لَ موُ كْثير بْعيد م البَيتْ كانوا، قايد الميِّة بَعَثْلو سدْقانو يقولْلو: ”سَيّدي! لا تتْعَذَّبْ، منْ لَ موُ اسْتاِهلْ تدْخلْ تَحْتْ سَقْفي،
منْ لَ موُ اسْتاِهل آجي لَ قدّامكْ. بَسْ قَول كلْمِة، تَ ينْشفي غْلامي.
”أَنا زاِ زَلَمِة مَحْطوُطْ تَحْتْ سلْطَة، وْفي تَحْت ايدي عَسْكَرْ، وَاقولْ لاذْ: ’روُحْ،‘ ويروُح؛ وْلاكْ: ’تَعا،‘ وْيجي. وْلَعَبدي: ’سَي هاي،‘ ويسَي.“
لَمَنْ يَسوُعْ سمعْ هَالشِّي تْعَجَّبْ فِيو. وانْدارْ قالْ لَ طَلْقة النّاِس الجّاِيينْ خَلْفو: ”أَقولْكن: وْلا حتّى ف اسْرائيلْ أَرَيتُ كَما هَالايمانْ!“
وْرجْعوا هَوكْ لَ كانْ ك انْبَعَثوا، وَارَوا هاك العَبْدْ لَ كانْ مَريِضْ ك تْعَدَّل وْما بَقْ فِيو مَرَضْ.
وثاِني نْهار، كانْ رايحْ لَ بَلَد اسْمو نايين، وْتَلاميذو مَعو، وْطَلْقةْ ناِس گْبيرِة.
وْلَمَنْ قَرَّبْ لَ باب البَلَدْ أَرى ناِسْ طالْعينْ ف جَنازةْ مَيّتْ، كانْ وَحيدْ لامّو، وامّو أَرْمَلِة كانت، وأمّة ناِس وْعالَم منْ أَهل البَلَدْ كانْ مَعا.
وَاراها يَسوُع وْحَنْ قَلْبو عَلَيا وْقالْلا: ”لا تبْكَينْ!“
وراحْ دَقّ النَّعش، وْهَوكْ لَ كانْ يحْملون النَّعْشْ وَقَّفوا. وْقالْ: ”يا شَبْ، لكْ أَقولْ: قومْ!“
وقعدْ هاك المَيّت وْبَدا يحْكي، وْعَطاهُ لامّو.
ومسكْ خَوفْ هَوك النّاِسْ كلّن، وْبَقى يسَبْحونْ لَالله ويقولونْ ”قامْ بَيناتْنا نَبي عَظيمْ، والله زارْ شَعْبو.“
وطَلَعْ هَالخَبَرْ عَلَيو ف كلّ الياهوديِّة وْكلّ الدّيرِة حَولا حَوالَيا.
وتَلاميذْ يوحَنّا حَكَولو هَالاخْبارْ كلّا.
وْساحْ يوحَنّا اثْنَينْ منْ تَلاميذو، وْبَعَثنْ لَعنْدْ يَسوُعْ يسأَلو: ”أنْتَ واِ هاكْ لَ تَ يّجي والّا غَيرْ واِحدْ ننْطرْ؟“
فاك السّاعَة نَفْسا، شَفى كْثيرْ من امْراض وْضَرْبات وارْواحْ شَرّيرَة، وْلَكْثيرْ عَمايِة عَطى نَظَرْ.
وْرَدْ عَلَينْ يَسوُع وْقالْلنْ: ”روُحوا قولوا لَ يوحَنّا عَلى كلْ شي لَ ارَيتن وْسمعْتن: العَمايِة يرَونْ، والعرْجينْ يمْشَونْ، والبرْصينْ يطْهَرونْ، والطّرشينْ يسْمَعونْ، والمَيتين يقومونْ، والفَقاراِ يتْبَشَّرونْ،
وهَنيّةْ هاكْ لَ موُ يشكْ في.“
وْبَعدْ لَ راحوا تَلاميذْ يوحَنّا، بَدا يَسوُع يقولْ لَلَمّات النّاِسْ عَلى يوحَنّا: ”أَيشْ طَلَعْتنْ تَ تّرَونْ ف البَرّيِّة؟ قَصَلِة م الهَوا تتْزَرْزَعْ؟
بَقى أَيشْ طَلَعْتنْ تَ تّرَونْ؟ زَلَمِة لاِبسْ حَويسْ ناِعمين؟ كْوا هَوذْ لَنّاِ فَ حَويس مْهَبْهَبينْ فاخْرين وْكيِف وْصَفا، ف قْصوُر الّمْلوكْ ناِ.
أَيشْ بَقى طَلَعْتنْ تَ تّرَونْ؟ نَبي؟ أيِ نَبي أَقولْكنْ وَاحْسَنْ منْ نَبي!
هاذْ واِ لَ انْكَتَبْ عَلَيو: ’هاي اَنا أَبْعَثْ مَلاكي قَبْلكْ تَ يحَضّر الطَّريِقْ قدّامكْ.‘
أَقولْكنْ: ما في [نَبي] بَين المَولودينْ م النّسْوانْ أَگْبَرْ منْ يوحَنّا المَعْمَذانْ، بَسّ الّزْغَيّرْ فَ مَلَكوت اَلله أَگْبَرْ منّو واِ.“
وْكلّ النّاِسْ لَ سمْعوا، حتّى هَوكْ لَ يلمّون الضَّرايبْ، طاعوا برّ اَلله، منْ لَ تْعَمَّذوا عَلى ايد يوحَنّا،
بَسّ الفَرّيسيِّة ومْعَلْمين النّاموسْ ما قبْلوا بإرادة اَلله منْ لَ ما تْعَمَّذوا عَلى ايد يوحَنّا.
”فَ أَيشْ بَقى أَشَبّهْ ناِسْ هَالجّيلْ هاذْ؟ لَمنْ يشْبَهونْ؟
يشْبَهون اولاد قاِعْدينْ ف السّوُق، يسيِحونْ عَلى سدْقاننْ ويقولونْ ’زَمَّرْنا لْكنْ، ما رقصْتنْ، وَلْوَلْنا لْكن، ما بكيتنْ.‘
منْ لَ جا يوحَنّا المَعْمَذانْ موُ ياكل غْبَيز وْلا يشْرَبْ خَمرْ، قلْتنْ: ’شيِطانْ فِيو.‘
جا ابْن الانْسانْ ياكل وْيشْرَبْ، قلْتنْ: ’هايِ زَلَمِة أَكول وْشَرّيبْ خَمرْ، رَفيِقْ لَوذْ لَ يلمّون الضَّرايب والخاطْيينْ.‘“
بَسّ الحكْمِة تزَكَّتْ منْ كلّ اولادا.
وْجا واِحدْ م الفَرّيسيِّة تْوَسَّللو تَ ياكلْ مَعو. وْدَخَلْ لَ بَيتْ هاك الفَرّيسي وانْتَكا.
وكانْ في فاك البَلَدْ مَرَة خاطْيِة، لَمَنْ عَرَفتْ ف بَيت الفَرّيسي واِ منْتكي، أَخَذتْ شوشايةْ عطرْ،
وْقامتْ خَلْفو عنْد اجْرَيو وْكانْ تبْكي وْبَدَت تْسَبّح اجْرَيو ف دموُعا، وْبشَعْرا تمْسَحن، وْكانْ تْبَوّس اجْرَيو وْتدْهَننْ بالعطرْ.
وَقْتْ لَ ارى هاك الفَرّيسي لَ دَعاهُ، افْتَكَرْ فَ قَلْبو وْقالْ: يكونْ نَبي واِ هاذْ، كانْ تَ يعْرفْ منْ ي”اِ وَايشْ حَكّوُيتا، كانْ تَ يعْرفْ خاطْيِة ياِ هاك المَرَة لَ دَقّتو.“
يَسوُعْ رَدْ عَلَيو قالْلو: ”شَمْعونْ! عنْدي شي تَ اقولْ لكْ.“ قالْلو: ”قَولْ يا مْعَلّمْ.“
قالْ: ”كانْ في اثْنَينْ مَدْيونينْ لَواِحدْ منَوذْ لَ يدَينونْ بالفايضْ. واِحدْ كانْ مَديونْلو بخَمْسَميِّةْ دينارْ والْلاخْ بْخَمْسينْ.
وْمنْ لَ ما كانْ عنْدنْ تَ يوَفَّونْ، لاثْنَيننْ حاِلَلْ. بَقى أَينا منّنْ تَ يحبّو أكْثَرْ؟“
رَدْ عَلَيو شَمْعون وْقالْ: ”أَفْتكرْ هاكْ لَ تْحاِلَلْ بالاَكْثَرْ.“ يَسوُعْ قالْلو: ”عَدلْ حَكَمتْ.“
وانْدارْ صوُب المَرَة وْقالْ لَشَمْعونْ: ”ترى هَالمَرَة هاي؟ لَبَيتكْ دَخَلْتُ وْمَي لَخَسّيل اجْرَي ما عَطَيتْ، بَسْ هاي بدْموُعا سَبَّحت اجْرَي وبْشَعرا مَسَّحتنْ.
أنْتَ ما بسْتْني، بَسْ هاي كْيا منْ وَقْتْ لَ دَخَلتْ ما هديت وْهيِّ تْبَوّس اجْرَي.
أنْتَ راسي ما مَشَحتْ، بَسْ هاي بْمَشْحةْ عطر اجْرَي مَشَحتْ.
بْشانْ هاي أَقولْ لك: انْغَفَرتْلا خَطيّاتا الّكْثيرْ، منْ لَ حَبّت كْثير. وْهاكْ لَ ينْغفرْلو قْلَيل، قْلَيل يحب.“
وْقالْ لاك المَرَة: ”خَطيّاتْكِ مَغْفوُرَة.“
بَقى هَوك المنْتكْيين يقولونْ فَ قَلْبنْ: ”منْ واِ هاذْ لَ حتّى الخَطيّاتْ يغْفرْ؟“
بَعْدا، يَسوُعْ كان يدوُرْ ف الّبْلادْ والّضْياعْ، يوعَظْ ويبَشّر فَ مَلَكوت اَلله، وْتَلاميذو الاثْناعشْ مَعو.
ونسْوانْ كانْ ك انْشَفَوا من امْراض وْمن ارْواحْ شَرّيرَة، مَرْيَمْ لَ يقولولا ”المَجْدَليِّة“، هاكْ لَ سَبعْ شَياطينْ طَلَعوا منّا،
ويوحانْ مَرْةْ خوزا وَكيلْ هيروُدس، وْشوشانِة، وْغَيرن كْثيرْ كانْ يخْدموونْ منْ مالنْ.
لَمَن التَمْ حَولو لَمّةْ ناِس گْبيرِة كان يجَوهُ منْ كلّ الّبْلادْ قالْ بامْثالْ:
”فلّاحْ طَلَعْ تَ يبْذر. وْهوّاِ قايمْ يبْذرْ، شي م الحَبْ وَقَعْ عَلى جَنْب الطَّريِقْ، وانْداسْ وَاكَلتو الّطْيوُرْ.
وْغَيرو وَقَعْ عَلى أَرْضْ حَجَر، وْخَفيفْ طَلَع، وْمنْ لَ ما كانْ لهُ رَوا نشفْ.
وْغَيرو وَقَعْ بَين الشَّوك، وْطَلَعْ مَعو الشَّوك وْخَنَقو.
وْغَيرو وَقَعْ فَ ارْضْ طَيبِة وكْوَيسِة، وْلَمَنْ طَلَعْ قَطَعْ ميِّة.“ وْبَعدْ لَ خَلَّصْ كَلامو ساحْ: ”أَينا لَ لهُ أَذانْ تسْمَعْ خَلّي يسْمَعْ!“
وسَأَلوهُ تَلاميذو: ”أَيشْ واِ المَثَل هاذْ؟“
قالْلنْ: ”أنْتنْ ك انْعَطَيتنْ تَ تعْرفون اسْرار مَلَكوت اَلله، بَسْ هَوك الاخَر امْثالْ ينْقالْلنْ، منْ لَ ’مبْصرينْ ناِ وْموُ يرَون، وْيسْمَعون وْموُ يفْتهْمونْ.‘
”هاذْ واِ المَثَل: الّبْذارْ كلْمة اَلله واِ.
هَوذْ لَنّاِ عَلى جَنْب الطَّريِقْ، هنّاِ هَوكْ لَ يسْمَعون الكلْمِة، وْيجي العَدو يشيل الكلْمِة منْ قَلْبن بْشانْ لا يآمْنون وْيخْلَصونْ.
وْهَوذْ لَ عَلى أَرْض الحَجَرْ، هنّاِ هَوذْ لَ وَقْتْ لَ يسْمَعون بْفَرَحْ يقْبَلون الكلْمِة، وعْروُق ما لنْ، بَلىِ لَ وَقْتْ واِ إيمانن، وْوَقْتْ التَّجرِبِة يتْعَثْوَرونْ.
وْهاكْ لَ وَقَعْ بَين الشَّوك، هنّاِ هَوذْ لَ يسْمَعون الكلْمِة، وبْهَمّ وْغنىِ وْشَهْوات الدّنْياِ يخْتنْقون، وْثَمَرْ موُ يعْطَونْ.
”وهاكْ لَ فَ ارْض الطَّيبِة، هنّاِ هَوذْ لَ بْقَلْبْ صافي طَيّبْ يسْمَعون الكلْمِة، وْيوعَون وْيعْطَون ثَمَرْ بالصَّبرْ.
”في اَحَّدْ يشْعل سْراجْ ويخَبّيو ف فْراغْ، يا يحطّو تَحْت التَّخْتْ؟ والّا يحطّو عَلى كرْسي الضَّو بْشانْ أَينا لَ يدْخلْ يرى ضَوّيِتو؟
منْ لَ ما في شي مْخَبّا ما تَ يبَيّن، وْلا سرْ ما تَ ينْعرفْ وْينْكشفْ.
”طَلْعوا أشْوَنْ سمعْتنْ، منْ لَ أَينا لَ لهُ ينْعَطى، وَاينا لَ ما لو، حتّى شي لَ يفْتكرْ لهُ واِ، تَ ينْأخذْ منّو.“
وْجَوا لَعنْدو أمّو واخوتو، بَلىِ ما تاقوا يحْكَونْ مَعو م الزَّحمِة.
وقالولو: ”أمّكْ واخوتك قايمينْ بَرّا ويريدون يرَوكْ.“
بَسْ هوّاِ رَدْ عَلَينْ قالْلنْ: ”هَوذْ ناِ أمّي واخوتي، هَوذْ لَ يسْمَعونْ كلْمة اَلله ويسَونْ فِيا.“
فَ يَوم م الاِيّاِمْ، طَلَعْ قعدْ فَ سَفّينِة هوّاِ وْتَلاميذو، وْقالْلنْ: ”قوموا تَ نقْطَعْ البَحْرَة لاك الصّوُبْ.“
ووَقْتْ لَ كانْ يسوُقونْ، يَسوُعْ نام. وْقامْ هَوا وْقلْعانْ ف البَحْرَة، وْوَقْت وْكانْ تغْرَق السَّفّينِة.
وقَرَّبوا لَعنْدو وقاِعَدوهُ م النَّوم، وْهنّاِ يقولولو: ”مْعَلّمْنا، مْعَلّمْنا، تَ نتْتَوبَلْ!“ وْقام وْزَعَقْ عَ الهَوا والقلْعانْ وامْواج البَحر، وْوَقَّفوا وْصارْ هدو.
وْقالْلنْ: ”أَني إيمانْكنْ؟“ وْهنّاِ خايفينْ كانْ يتْعَجَّبونْ، ويقولونْ واِحدْ للاخْ: ”منْ واِ هاذْ، لَ يأمرْ حتّى الهَوا والقلْعانْ، والامْواجْ والبَحرْ ويطيعوهُ؟“
وْساقوا وْجَوا لَ بَلَدْ الجَّدْريِّة، لَ يحْكَم مْقابلْ شاطي الجَّليلْ.
وْلَمَنْ نزلْ للاَرْضْ طَلَعْلو زَلَمِة م البَلَدْ كانْ فِيو شيِطانْ منْ زَمان. وْما كانْ يلْبسْ حَويس، وْما كانْ لهُ بَيت وْلا ماوى، غَيرْ بَين الّقْبوُرْ.
أَوَّلْ لَ ارى يَسوُعْ زَعَقْ صَوت وْوَقَعْ قدّامو، وْساح بْعلوتْ صَوتو وْقالْ: ”أَيشْ بَينْنا وْبَينكْ يا يَسوُع ابْن اَلله العاِلي؟ أَرْجوكْ لا تْعَذّبْني!“
منْ لَ كانْ كلأَمَر يَسوُعْ روُح النّجْسِة تَ تطْلَع م الانْسانْ، منْ لَ منْ زَمانْ كانْ يَسيرْ للشّيِطان. وْكانْ يتْشَدَّدْ ف زناِجيرْ وبْكَلَپْچات وْينْحرس، وْكان يقَطّعنْ ويسوُقو الشّيِطانْ للبَرّيِّة.
وْكانْ يتْوَسَّلولو لا يأمرنْ تَ يروُحونْ للهاويِة.
وكانْ في هَونَكْ كَرْيةْ خناِزير گْبيرِة ترْعى عَ الجَّبَل، وْكانْ يتْوَسَّلولو تَ يخَلّيينْ يدْخلونْ ف الخناِزير، وْخَلّاهنْ
وطَلَعوا الشَّياطينْ م الزَّلَمِة وْدَخَلوا ف الخناِزير، وْهَجّتْ هاكْ كَرْية الخناِزيرْ كلّا ساِوي صوُبْ قَراغ الجَّبَل، وْوَقَعوا ف البَحْرَة واخْتَنَقوا.
وَقْتْ لَ ارَوا الرّعْواِنْ شي لَ صارْ، هَرَبوا وْنَشَروا الخَبَرْ ف الّبْلادْ والّضْياع.
وْطَلَعوا النّاِسْ تَ يرَون شي لَ صار، وْجَوا لَعنْدْ يَسوُعْ وَارَوا هاك الزَّلَمِة لَ طَلَعوا شَياطينو لاِبسْ ومْأَدَّب وْقاِعدْ عنْد اجْرَينْ يَسوُع. وْخافوا.
وْحَكَولنْ هَوذْ لَ ارَوا أشْوَن انْشَفى هاك الزَّلَمِة لَ كانْ فِيو شَياطينْ.
ولَمّة الجَّدْريِّة كانْ يتْوَسَّلونْ لَ يَسوُعْ تَ يروُحْ منْ عنْدنْ، منْ كثرْ خَوفْ لَ خافوا. قامْ يَسوُعْ طَلَعْ للسَّفّينِة وْرجعْ منْ عنْدنْ.
بَسْ هاك زَلَمِة لَ طَلَعوا منّو الشَّياطينْ، كانْ يتْوَسَّللو تَ يسيِرْ عنْدو، وْصَرَفو يَسوُع وْقالْلو:
”ارْجَع لَ بَيتكْ، واحْكي عَلى شي لَ سَوى اَلله مَعك.“ وْراحْ يكْرزْ ف كلّ البَلَدْ عَلى شي لَ سَوى مَعو يَسوُعْ.
وْلَمَنْ رجعْ يَسوُعْ، التَمّوا ناِس كْثيرْ لاسْتقْبالو، منْ لَ كلّنْ كانْ ينْطروهُ.
وْواِحدْ زَلَمِة اسْمو يايروُس، كانْ رَيّسْ للمَجْمَعْ، وَقَعْ قدّام اجْرَينْ يَسوُع، وْكانْ يتْوَسَّللو وْيطْلبْ منّو تَ يدْخلْ لَ بَيتو:
منْ لَ كانْ لهُ بنْتْ وَحيدِة عمْرا حَوالي اثْناعشْ سَنِة مَريِضَة كلْقَرَّبتْ عَ المَوتْ. وَقْتْ لَ كانْ يَسوُعْ رايحْ مَعو، أَمّة ناِس وْعالَمْ كانْ يزْحَموهُ زَحَمانْ.
وْكانْ في مَرَة مَعا نَزيفْ دَمْ من اثْناعشْ سَنِة، كانْ كلْصَرَفتْ كلْ مالا حَقْ حكْمِة وْما ارَتْ من اَحَّدْ شفا.
قَرَّبتْ منْ خَلْفو وْدَقّتْ رَدّة زْبونو، وْفَ دَقيِقتا وَقَّفْ نَزيفْ دَمّا.
يَسوُعْ قالْ: ”منْ دَقْني؟“ وْلَمَنْ كلّنْ نَكَروا، قالْلو شَمْعونْ بطْرس وْلَ مَعو: ”مْعَلّمْنا، ناِس الملْتَمّينْ حَولك يذايقوك وْيزْحَموكْ وتْقولْ: ’منْ دَقْني؟‘“
بَسْ هوّاِ قال: ”انْسانْ دَقْني: عَرَفْتُ منْ لَ قوِّة طَلَعتْ منّي.“
وْهاك المَرَة وَقْتْ لَ ارَتْ ما تاقت تْخَبّي عَلَيو، جَت وْهيِّ ترْجف، وْوَقَعتْ سَجَدتْلو، وْقالتْ قدّامْ كلّ النّاِسْ لَيشْ دَقّتو وَاشْوَنْ راساً انْشَفَتْ.
يَسوُعْ قالْلا: ”قَوَّي قَلْبْكِ يا بنْتي، إيمانْكِ خَلَّصْكِ. روُحي بْسَلامْ.“
وْبَعدْ هوّاِ يحْكي، جا واِحدْ منْ بَيتْ رَيّس المَجْمَع وْقالْلو: ”ماتتْ بنْتْك. لا تْعَذّب الّمْعَلّمْ!“
بَسْ يَسوُعْ وَقْتْ لَ سمعْ قالْ لاَبو البنْتْ: ”لا تْخافْ! بَسْ آمنْ تَ تخْلَصْ بنْتكْ.“
وْجا يَسوُعْ للبَيت وْما خَلّى انْسانْ يدْخلْ مَعو غَيرْ شَمْعون وْيَعْقوب وْيوحَنّا، وَابو البنْتْ وامّا.
وكلّنْ كانْ يبْكَونْ عَلَيا وينوُحونْ. يَسوُعْ قالْ: ”لا تبْكَون: ما كلْماتتْ، ناِيمِة ياِ!“
وْبَقى يذْحَكونْ عَلَيو، منْ لَ كانْ يعْرفونْ مَيتِة ياِ.
بَسْ هوّاِ، طاِلَع كلّ انْسانْ لَ بَرّا، وْمسكْ ف ايدا وساحا وْقالْ: ”يا بنْتْ قومي!“
وْرجْعتْ روُحا، وْراساً قامتْ. وَامَرْ تَ يعْطَوا تَ تاكلْ.
أَبووا وامّا انْبَهَتوا، وْهوّاِ نَبَّهنْ لانْسانْ لا يقولونْ عَلى شي لَ صارْ.
وْساحْ يَسوُعْ تَلاميذو الاثْناعش، وْعَطاهنْ قوِّة وسلْطَة عَلى كلّ الشَّياطين وْعَلى الامْراض بْشانْ يشْفَونْ.
وْبَعَثنْ تَ يبَشرون بْمَلَكوت اَلله وْيشْفَون المَراضىِ.
وْقالْلنْ: ”شي لا تحْملونْ للطَّريِقْ، لا خَيزَرانِة، وْلا طوُرْبايِة، وْلا غْبَيز، وْلا فضَّة، وْلا زْبونَين يكونْ لَواِحدْكنْ.
وْناِسْ لَ موُ يسْتَقْبلوكنْ، وَقْتْ لَ تطْلَعونْ مناك البَلَدْ، غَبْرة اجْرَيكنْ زاِ انْفضووا، تَ تْسيِرْ شَهادِة عَلَينْ.“
وْطَلَعوا الرّسلْ يدوُرونْ ف الّضْياع والّبْلادْ، ويبَشرون وْيشْفَونْ ف كلْ موُضَعْ.
هيروُدسْ حاكم الرّبعْ سمعْ عَلى كلْ شي لَ كان يسيِر عَلى ايدو، وتْعَجَّبْ، منْ لَ ناِس كان تْقولْ: ”يوحَنّا قامْ منْ بَين المَيتينْ.“
وْغَيرن يقولونْ: ”ظَهَر ايِليّا.“ وْغَيرنْ: ”واِحدْ منْ نَبايةْ زَمان القَديمْ قامْ.“
وْهيروُدسْ قالْ: ”راسْ يوحَنّا، اَنا قَطَعْتوهُ، من واِ بَقى هاذْ لَ اسْمَعْ عَلَيو كلْ هَالمَسايلْ؟“ وْكان يريد يراهُ.
وْوَقْتْ لَ رجْعوا الرّسلْ، حَكَوا لَيَسوُعْ عَلى كلْ شي لَ سَوا. قامْ أَخَذن بْوَحْدن وْراحْ لَبَرّيّةْ بَيتْ صَيدا.
بَسْ لَمّات النّاِسْ وَقْتْ لَ عَرَفوا، راحوا خَلْفو، واسْتَقبَلن وْبَقى يحْكيلنْ عَلى مَلَكوت اَلله. وْلَ كان يلزمنْ شفا شَفاهنْ.
وْلَمَنْ قَرَّب يخْلَصْ الّنْهار، تَلاميذو الاثْناعشْ قَرَّبوا وْقالولو: ”اصْرفْ لَمّات النّاِسْ تَ يروُحونْ للّضياعْ حَولْنا حَوالينا، وْللبَساِتينْ ويباتونْ هَونَكْ ويرَولنْ لقْمةْ أَكَلْ: هَونْ فَ بَرّيِّة مَقْطوُعَة نحْناِ.“
يَسوُعْ قالْلنْ: ”أنْتن اعْطَوونْ تَ ياكْلونْ.“ قالوا: ”ما في عنّا أكْثَرْ منْ خَمْسة رغْفِة وْسَمَكْتَينْ إلّا لَ رحنا واشْتَرينا أَكلْ لَهَالشَّعْبْ كلّو.“
كانوا حَوالي خَمْسة اَلافْ رجّالْ. يَسوُعْ قالْلنْ: ”خَلَّوونْ تَ ينْتَكَونْ جَماعاتْ، كلْ جَماعَة خَمْسينْ واِحدْ.“
وْكذاِ سَوا التَّلاميذ، وْخَلَّوا الكلْ ينْتَكَونْ.
وَاخَذْ يَسوُعْ هَوك الخَمْسة رغْفِة والسَّمَكتَين، وْطَلَّعْ للسَّما، وْباِرَك وْكَسَر، وْعَطى لتَلاميذو تَ يحطّونْ قدّام الشَّعْبْ.
وَاكَلوا كلّن وْشبْعوا، وْشالوا اثْناعشْ قفّةْ كساِري فضْلتْ منْ قدّامنْ.
وكَرَّة كان يصَلّي بْوَحْدو وْتَلاميذو مَعو، وْسَأَلن وْقالْ: ”من يقولونْ لَمّات النّاِسْ عَلَي اَنا؟“
رَدّوا عَلَيو قالولو: ”منّن يقولونْ: يوحَنّا المَعْمَذان، وْمنّن: ايِليّا، وْمنّن يقولونْ: واِحدْ منْ نَباية القَديمْ قامْ“
قالْلنْ: ”وانْتنْ من تْقولون اَنا؟“ رَدْ عَلَيو شَمْعون وْقالْ: ”أنْتَ مَسيح اَلله!“
بَسْ هوّاِ زَعَقْ عَلَين وْنَبَّهنْ لا يقولونْ هاي لَ احَّدْ.
وْقالْلن: ”ابْن الانْسانْ تَ يتْعَذَّب كْثيرْ، وْموُ ينْقبلْ م الّشْيوُخَة وگْباريّة الكَهَنَة ومْعَلْمين النّاموس وْتَ يقْتلوهُ، وْثالثْ يَومْ تَ يقومْ.“
وْقالْ قدّام الكلْ: ”أَينا لَ رادْ يجي خَلْفي، لازمْ يكْفر بْنَفْسو، وْيحْملْ صَليبو كلْ يَوم وْيجي خَلْفي،
منْ لَ كلْ واِحد يريد يخَلّصْ نَفْسو، يتَوبلا. بَسْ لَ يتَوبلْ نَفْسو لَخاطري، يخَلّصا.
منْ لَ أَيشْ ينْتفع انْسانْ يربَح الدّنْياِ كلّا وْنَفْسو يتَوبلا يا يخْسَرا؟
لَ يسْتحي في وْفَ كَلامي، تَ يسْتحي فِيو ابْن الانْسانْ بَسْ يجي فَ مَجْدْ أَبوهُ مَعْ مَلايكتو القَدّيسينْ.
صدقْ أَقولْكنْ: في ناِسْ قايمينْ هَونْ موُ يذوُقون المَوتْ ل موُ يرَونْ مَلَكوت اَلله.“
بَعدْ هَالكَلام بْحَوالي ثْمنْة اِيم، يَسوُعْ وَدّى مَعو شَمْعون وْيَعْقوب وْيوحَنّا وْطَلَعْ عَ الجَّبَلْ تَ يصَلّي.
وْهوّاِ يصَلّي تْغَيَّرْ مَنْظَرْ وچّو وابْيَضّتْ حَويسو وْبَقى تلْمَعْ.
وْظَهَرْ رجّالَينْ يحْكَونْ مَعو، موسى وايِليّا كانوا.
ظَهَروا فَ مَجد، وْكانْ يحْكَونْ عَلى طْلوُعو لَ كانْ تَ يتمْ ف القدْسْ.
شَمْعون وْهَوكْ لَ مَعو كانْ كلْغَطّوا ف النَّوم، وْبالزّوُر صحْيوا وَارَوا مَجْدو وْهَوك الرّجّالَين القايمينْ عنْدو.
وْوَقْتْ لَ كانوا قيّامْ تَ يروُحونْ منْ عنْدو، شَمْعونْ قالْ لَيَسوُع: ”مْعَلّم، كْوَيّسْ واِ لنا نْكونْ هَونْ، ونْسَي ثَثْ خِيَمْ وحْدِة لك وْوحْدِة لَموسى وْوحْدِة لايِليّا.“ وْما كانْ يعْرفْ أَيش يقولْ.
وْصار صَوت م الغَيمِة يقول: ”هذا واِ ابْني الحَبيبْ لهُ اسْمَعوا.“
وْوَقْتْ لَ صارْ الصَّوتْ، يَسوُع بْوَحْدو انْوَجَد. وْلانْسانْ ما قالوا فَوك الاِيّاِم عَلى شي لَ ارَوا.
وثاِني يَوم، وْهنّاِ ناِزْلينْ م الجَّبَلْ، طَلَعْ قدّامنْ لَمّةْ ناِس گْبيرِة.
وزَلَمِة منْ بَينْ هاكْ لَمّة النّاِسْ ساح وْقال: ”مْعَلّمْ! أَرْجوكْ طَلّعْ عَلَي، ابْني، وَحيدْ واِ لي.
روُحْ تتْسَلَّطْ عَلَيو، وْيزْعَقْ عَلى غَفْلِة، ويسكّون اضْراسو وْيطْلَعونْ زبّاداتو، وْبالزّوُر تْعيفو بَعدْ لَ تهْرسو.
تْوَسَّلْتُ لَتَلاميذكْ تَ يطاِلْعوهُ، وْما تاقوا.“
يَسوُعْ رَدّ وْقالْ: ”آخْ منْكنْ يا جيلْ بَلا إيمانْ، وَاعْوَج، لَ أَيمَتْ تَ ابْقى عنْدْكنْ وَاتْحَمَّلْكنْ؟! جيب ابْنكْ لَونْ.“
وْوَقْتْ لَ جابو، كَبّو هاك الشّيِطان وْوَقَّعوا بالصَّرْعَة. يَسوُعْ زَعَقْ صَوتْ عَلى هاكْ روُح النّجْسِة، وْشَفى الوَلَد وْسَلَّمو لأبوهُ.
وْكلّ النّاِس تْعَجَّبوا ف عَظامة اَلله. وْوَقْتْ لَ كانوا الكل يتْعَجَّبونْ ف شي لَ يسَي يَسوُعْ، قالْ لَتَلاميذو:
”حطّوا أنْتنْ هَالكلاِمي هاي فَ اذانْكن: ابْن الانْسانْ تَ يتْسَلَّمْ ف ايدَين النّاِسْ.“
بَسْ هنّاِ ما افْتَهَموا هَالكلْمِة هاي، منْ لَ سرّ مْخَبّا كانتْ ما افْتَهَمووا، وْخافوا يسْأَلوهُ عَلَيا، عَلى هَالكلْمِة.
وْصارْ بَيناتنْ أَخْذ وْعَطا عَلى مَسَلة أَينا واِحدْ واِ الاَگبَرْ بَيناتنْ.
يَسوُعْ عَرَفْ أَيشْ يفْتكْرونْ فَ قَلْبنْ، وَاخَذْ وَلَد وْوَقَّفوا جَنْبو،
وْقالْلنْ: ”كلْ واِحدْ يقْبَلْ وَلَدْ كَما هاذْ باسْمي، لي يقْبَل. وْلَ يقْبَلْني، يقْبَلْ لَ بَعَثْني. بَقى أَينا واِ الاَزْغَرْ فيكنْ، هاذْ تَ يكون الاَگبَرْ.“
رَدْ يوحَنّا قال: ”مْعَلّمْ، أَرَينا واِحد يطاِلعْ شَياطينْ باسْمكْ، بَسْ ما خَلَّيناهُ منْ لَ ما جا مَعْنا خَلْفكْ.“
يَسوُعْ قالْلنْ: ”خَلَّوهُ: لَ موُ عَلَيكنْ واِ، بْشانْكنْ واِ.“
وْلَمَنْ كانْ تكْمَل اِيّاِم ارْتفاعو، ثَبَّتْ وچّو تَ يروُح للقدْسْ.
وْبَعَث ملايكِة قدّامو، وْراحوا دَخَلوا لَضيِعَة من ضْياع السّامريِّة بْشان يحَضْرولو.
وْما قبْلوهُ، منْ لَ وچّو صوُب القدْسْ كانتْ مَحْطوُطَة تَ يروُحْ.
لَمَنْ تَلْميذَينو يَعْقوب وْيوحَنّا أَرَوا هَالشِّي هاذْ، قالولو: ”يا رَبّ، تْريد ندْعي تَ تنْزَلْ عَلَينْ نارْ م السَّما وْتحْرقنْ، كَما لَ ايِليّا زاِ سَوى؟“
يَسوُع انْدار وْزَعَقْ ف وچّن وْقالْ: ”موُ تعْرفونْ منْ أَينا روُح انْتنْ:
ابْن الانْسانْ ما جا تَ يتَوبل الّنْفوسْ، بَلىِ جا تَ يخَلّصْ.“ وْراحوا لَ غَيرْ ضيِعَة.
وَقْتْ لَ كانوا رايحينْ ف الطَّريِقْ، واِحدْ قالْلو: ”تَ آجي خَلْفكْ لَ اينْ لَ تْروُحْ، سَيّدي!“
يَسوُعْ قالْلو: ”الثّعاِلبْ لهن جْحوُرَة، وْلَطْيوُر السَّما عْشوشْ، بَسّ ابْن الانْسانْ مالو موُضَعْ تَ يسْندْ راسو عَلَيو.“
وْقالْ لَ غَيرو: ”تَعا خَلْفي.“ بَسْ هاذْ جاِوَبو قالْلو: ”سَيّدي، اسْمَحْ لي أوَّلْ شي تَ أَروُح اَقْبر اَبوي.“
يَسوُعْ قالْلو: ”خَلّي المَيتينْ يقْبرونْ مَيتيننْ، وانْتَ روُحْ بَشّر بْمَلَكوت اَلله.“
وْغَيرْ واِحدْ قالْلو: ”تَ آجي خَلْفكْ سَيّدي، بَسّ اسْمَح لي أَوَّلْ شي أَوَدّعْ ناِسْ بَيتي وْآجي.“
يَسوُعْ قالْلو: ”ما في انْسان يحطّ ايدو عَلى سكّة الفدّان وْيطَلّع لَخَلْفو، وْينْفَعْ لمَلَكوت اَلله.“
وْبَعْدا، فَرَقْ يَسوُعْ عَلى خاصْرَة سَبْعينْ واِحدْ لخْ منْ تَلاميذو، وْبَعَثن اثْنَين اثْنَينْ قدّامو لكلْ موُضَع وْبَلَدْ كانْ ناِوي يروُحْلو.
روُحوا. هاي اَنا أَبْعَثْكنْ كَما خَواِريف زْغار لَبَين ذْيوبِة.
لا تشْقلولْكن اكْياس، وْلا طوُرْبايات، وْلا صَول، وْلا تْسَلمونْ عَلى اَحَّدْ ف الطَّريِقْ.
وَاينا بَيتْ لَ دَخَلْتنْ، قَبلْ كلْ شي قولوا: ’سَلامْ لَهَالبَيتْ‘.
لَ كانْ في هَونَك اَهلْ سَلامْ، تَ يحلْ عَلَيو سَلامْكنْ، والّا واِ سَلامْكنْ يرْجَع لْكنْ.
وْفِيو، فاك البَيتْ كونوا، آكْلينْ شاِرْبينْ منْ شي لَعنْدنْ، منْ لَ مسْتَحقْ واِ الفاِعلْ ياخذْ حَقّو، وْلا تْروُحونْ منْ بَيتْ لَبَيتْ.
وْلَ أَينا بَلَدْ لَ دَخَلْتنْ واسْتَقبَلوكنْ، كلوا شي لَ ينْحَطّ لْكنْ.
واشْفَوا مَراضت لَ فِيو، وْقولولنْ: ’مَلَكوت اَلله قَرَّبْ عَلَيكنْ.‘
وْلَ أَينا بَلَدْ لَ دَخَلْتن وْما اسْتَقبَلوكن، اطْلَعوا للسّوُق، وْقولوا:
’حتّى غَبْرةْ لَ علْقتْ ف اجْرَينْا منْ بَلَدْكنْ، ننْفض لْكنْ ياِ. بَلىِ هاي اعْرفوا: مَلَكوت اَلله قَرَّبْ عَلَيكنْ.‘
أَقولْكنْ: لَسادومْ أَهْيَنْ تَ تْكونْ فاك اليَومْ منْ لاك البَلَدْ.
”وَيلْكِ يا كوُرَزين! وَيلْكِ يا بَيتْ صَيدا! يكونْ ف صور وْصَيدا كانْ كصّارْ عَجايبْ لَ صارْ فيكنْ، يمْكنْ فَ حَويس الشَّعرْ والّرْمادِة كانْ تابوا.
بَسْ لَصور وْصَيدا أَهْيَنْ تَ تْكونْ يَوم الّحْسابْ منْ لَ تَ تْكون لْكنْ.
وانْتِ يا كَفَرْناحومْ! لَ كلْعَلَّيتِ كْثيرْ دي للسَّما، تَ تتْنَزَّلينْ دي للهاويِة.
لَ يسْمَع لْكنْ، لي يسْمَع. وْلَ يظْلمْكنْ يظْلمْني وْلَ يظْلمْني، يظلمْ لاكْ لَ بَعَثْني.“
بَعْدا، السَّبعينْ لَ بَعَثنْ رجْعوا بْفَرْحَة گْبيرِة، وْقالوا: ”يا رَبْ، حتّى الشَّياطينْ تخْضَع لْنا باسْمكْ.“
قالْلنْ: ”كانْ أَرى الشّيِطانْ وَقَعْ كَما البَرْقْ م السَّما.
كْوا أَنا عَطَيتوكنْ سلْطَة تَ تْدوسون الحَيّاتْ والعقاِرب وْقوّة العَدو كلّا، وْما في شي يتيِقْ يأذيكنْ.
بَسْ لا تفْرَحونْ عَلى لَ تخْضَع لْكنْ الشَّياطين، افْرَحوا عَلى لَ انْكَتَبت اساِميكنْ ف السَّما.“
فاك السّاعَة، يَسوُعْ فرح كْثير بْروُح القدس، وْقالْ: ”أَشْكركْ أَبوي، يا رَبّ السَّما والاَرْضْ عَلى لَ خَبَّيتْ هاي كلّا عَ الحكما والفهْمانين وْكَشَفْتا للاطْفالْ. نَعمْ أَبوي! منْ لَ هاي صارتْ مَسَرّتكْ.“
وانْدارْ صوُبْ تَلاميذو وْقالْلنْ: كلْ شي تْسَلَّمْ لي منْ أَبوي، وْما في اَحَّدْ يعْرفْ منْ واِ الابنْ غَير الآب، وْلا منْ واِ الآبْ غَير الابن، وْهاكْ لَ يريد الابنْ يكْشفْلو واِ.
بَعْدا، انْدارْ صوُبْ تَلاميذو بْوَحْدن، وْقالْ: ”هَنيّةْ عَينَينْ لَ يرَونْ شي لَ انْتنْ ترَونْ.
منْ لَ كْثيرْ أَنْبِيا أَقولْكن وْملوك اشْتَهَوا يرَونْ شي لَ ترَون، وْما ارَوا، وْيسْمَعونْ شي لَ انْتنْ تسْمَعون، وْما سمْعوا.“
وْقامواِحدْ من مْعَلْمين النّاموسْ تَ يجَرّبو، قالْلو: ”يا مْعَلّمْ، أَيشْ أَسَي تَ اورَثْ حَياة الاَبَديِّة؟“
يَسوُعْ قالْلو: ”أَيشْ مَكْتوبْ ف النّاموسْ؟ أشْوَنْ تقْرا؟“
رَدْ عَلَيو قالْلو: ”تَ تْحبّ الرَّبْ إلهك منْ كلْ قَلْبك وْكلْ نَفْسك وْكلْ حَيلك وْكلْ فكْرك، وْقَرايبكْ كَما نَفْسكْ.“
يَسوُعْ قالْلو: ”صَحْ قلْتْ. هاي سَي، تَ تْعيشْ.“
بَسْ هوّاِ راد يزَكّي نَفْسو قامْ سَأَلْ يَسوُع: ”وْمنْ واِ قَرايبي؟“
يَسوُعْ قالْلو: ”واِحدْ زَلَمِة كانْ ناِزلْ م القدْسْ لأَريحا، وْهَجَموا عَلَيو قطّاعْ طرْقْ، شَلَّحوهُ وْضَرَبوهُ، وْخَلَّوهُ وْراحوا وْما فِيو غَير شْوَيِّةْ روُحْ.
وْصَدَفْ واِحدْ كاهنْ كانْ ناِزلْ فاك الطَّريِقْ، وَاراهُ وْعَبَرْ.
بَسْ واِحدْ سامري كانْ ماِشي، جا لَ موُضَعْ لَ كانْ، وَاراهُ وْحَنْ قَلْبو عَلَيو،
وْقَرَّبْ وْشَدَّدلو جْروُحاتو، وْصَبْ عَلَيا خَمر وْزَيت، وْحَطّو عَلى حْمارو وْوَصَّلوا لَخانْ، وتْقَيَّدْ عَلَيو.
والصّبْحْ طاِلَعْ عَطى دينارَينْ لَصاحب الخان، وْقالْلو: ’تْقَيَّد عَلَيو، وَايشْ لَ صَرَفتْ أكْثَرْ بَسّ ارْجَعْ تَ اعْطيكْ.‘
منْ واِ بَقى منْ هَوذ الثّاثِة بْرايكْ لَ صارْ قَرايبْ لاكْ لَ وَقَعْ بَين ايدَينْ قطّاع الطّرْقْ؟“
قالْ: ”هاكْ لَ تْحَنَّنْ عَلَيو.“ يَسوُعْ قالْلو: ”روُحْ، أنْتَ زاِ كذاِ سَي!“
وَقْتْ لَ كانوا ماِشْيينْ ف الطَّريِقْ، دَخَلْ لَضيِعَة، وْمَرَة اسْما مَرْتا اسْتَقْبَلتو فَ بَيتا.
وْكانْ لها أخْت اسْما مَرْيَمْ، جَتْ قعْدتْ عنْد اجْرَينْ ربْنا تسْمَعْ كَلامو.
وْمَرْتا كانتْ مَشْغولِة بْخدْمِة گْبيرِة. وْجَت تْقولْلو: ”يا رَبْ، موُ يهمّك اخْتي خَلَّتْني بْوَحْدي للخدْمِة؟ قولْلا تَ تْعاِونْني!“
بَسْ يَسوُعْ رَدْ عَلَيا وْقالْلا: ”مَرْتا، مَرْتا! مْلَبَّكِة ومْحَيَّرَة أنْتِ فَ مَسايل كْثيرْ.
وْوحْدِة ياِ لَ تلْزَمْ. بَقى مَرْيَمْ حصّة الخَير اخْتارتْلا، هاكْ لَ موُ تنْأخذْ منّا.“
وْكانْ قايم يصَلّي فَ موُضَع. وْلَمَنْ خَلَّصْ صَلاتو، واِحدْ منْ تَلاميذو قالْلو: ”يا رَبْ، عَلّمْنا نصَلّي كَما لَ يوحَنّا زاِ عَلَّمْ لَتَلاميذو.“
يَسوُعْ قالْلنْ: ”لَمَن تْصَلَّونْ كذاِ قولوا: ’أَبونا لَ ف السَّماواتْ، يتْقَدَّس اسْمكْ، خَلِّي يجي مَلَكوتكْ، وتْكونْ مَشيّتكْ كَما لَيّاِ ف السَّما كَذاِ تَ تْكونْ ف الاَرْضْ.
اعْطينا غْبَيز يكَفِّينا كلْ يَومْ،
وْسامحْنا عَلى خَطيّاتْنا، منْ لَ نحْناِ زاِ سامَحْنا الغلْطانينْ فَ حَقْنا، وْلا تدَخّلْنا فَ تَجْرِبِة وْنَجّينا م الشَّرّيرْ.‘“
وْقالْلنْ: ”منْ واِ منْكنْ لَ لهُ سَديقْ، ويروُحْ لَعنْدو نصّ اللَيلْ ويقولْلو: ’سَديقي، دَيّنْني ثَثْ رغْفِة.
كجّاني سَديقْ منْ طَريِق بْعيد، وْما عنْدي شي تَ احطْلو.‘
وْهاكْ سَديقو منْ جَوّا يردْ ويقولْلو: ’لا تزْعَجْني! كْوا البابْ مَقْفولْ، واولادي مَعي ف الّفْراِشاتْ. موُ اتيِق اَقوم اَعْطيكْ.‘
أَقولْكنْ: لَ ما قام وْعَطاهُ منْ لَوّاِ سَديقو، لَخاطرْ لَجاجتو تَ يقومْ يعْطِيو مْقَدْ لَ يلْزَمو.
أَنا زاِ أَقولْكن: اطْلبوا تنْعَطَونْ، دَوروا ترَونْ، دقّوا ينْفتح لْكنْ.
منْ لَ كلْ واِحدْ يطْلبْ ياخذ، وْلَ يدَوّرْ يرى، وْلَ يدقْ ينْفتحْلو.
لَ أَب منْكنْ، طَلَب ابْنو منّو غْبَيزْ، حَجَرَة يناِولو؟ يا لَ طَلَب منّو سَمَكِة، حَيِّة مْبَدالْ سَمَكِة يناِولو؟
يا لَ طَلَبْ بَيضَة عَقْرَب يناِولو؟
بَقى لَ كنْتنْ أنْتن الموُ كْواسْ تعْرفونْ تعْطَون اولادْكنْ عَطيّات كْوَيسِة، أشْوَنْ بَقى أَبوكن السَّماوي موُ يعْطي روُح القدس لَوذْ لَ يطْلبونْ منّو؟“
وْكانْ يطاِلعْ شيِطان اَخْرَس، وْلَمَنْ طَلَعْ هاك الشّيِطانْ حَكى الاخْرَسْ، وتْعَجَّبوا لَمّات النّاِسْ.
بَسْ ناِسْ منّنْ قالوا: ”بْبَعْلزْبولْ رَيّس الشَّياطين، يطاِلع الشَّياطينْ.“
وْناِس بْشان يجَربوهُ طَلَبوا منّو تَ يوَرّيينْ عَلامِة م السَّما.
بَسْ يَسوُعْ لَ كانْ يعْرف افْكارنْ، قالْلنْ: ”كلْ مَمْلَكِة تنْقسمْ عَلى نَفْسا تخْرَب، وْبَيتْ ينْقسمْ عَلى روُحو يقَعْ.
بَقى لَ انْقَسَم الشّيِطانْ عَلى نَفْسو، أشْوَنْ تَ تْقومْ مَمْلَكتو؟ منْ لَ تْقولون بْبَعْلزْبول اَطاِلع الشَّياطينْ.
وْلَ بْبَعْلزْبول اَنا أَطاِلع الشَّياطين، اولادْكن بْمَن يطاِلعون؟ بْشانْ هاي، هنّاِ تَ يكونونْ قاضْيينْ يحْكمونْ عَلَيكنْ.
لَمَن القَوي يكون مْسَلَّحْ ينْطرْ بَيتو، فَ امانْ واِ مالو.
بَسْ لَمَنْ يجي عَلَيو واِحدْ أَقْوى منّو يكْسرو، وْياخذْ كلّ سْلاحو لَ كانْ ك انْتَكلْ عَلَيو، ويفَرّق الغَنيمِة.
”لَ موُ مَعي واِ عَلَي واِ، وْل موُ يلمْ مَعي بَذّير يبَذّرْ.
”روُح النّجْسِة وَقْتْ لَ تطْلَعْ من انْسان، تْروُح تْدَوّرْ فَ مَواضعْ ما فِيا مَي تْريدْ راحَة. وْلَمَنْ موُ ترى، تْقولْ: تَ ارْجَعْ لَبَيتي لَموُضَعْ لَ طَلَعْتُ منّو.
وْلَمَنْ ترْجَعْلو تراهُ مَقْشوش وْمَرْشوش ومْرَتَّب مْزَيَّنْ.
هاك الوَقْت تْروُح تْجيبْ سَبْع ارْواح غَيرا أَنْجَسْ منّا، وْيدْخلون وْيقْعَدونْ هَونَكْ. وتْسيِرْ آِخْرةْ هاك الانْسانْ أَشَرْ منْ أَوَّليّتو.“
وْهوّاِ يحْكي هَالكَلامْ، وحْدِة مَرَة عَلَّتْ صَوتا منْ بَين النّاِس، وْقالتْلو: ”هَنيّةْ بَطنْ لَ حَمَلتك وْدرّةْ لَ دَرّتْ عَلى ثمّكْ“
بَسْ هوّاِ قالْلا: ”هَنيّةْ هَوذْ لَ سمْعوا كلْمة اَلله وْيحْفَظووا.“
وْلَمَنْ زادوا لَمّات النّاِسْ، بَدا يقولْ: ”هَالجيل الشَّرّيرْ هاذْ عَلامِة يطْلب، وْعَلامِة موُ ينْعَطاهُ غَيرْ عَلامة يونان النَّبي.
كَما لَ صارْ يونانْ عَلامِة لاَهل نَينَوى، كذاِ تَ يسيِر ابْن الانْسانْ عَلامِة لَهَالجيلْ هاذْ.
مَلِكة الجّنوبْ تَ تْقومْ يَوم الّحْسابْ مَع ناِسْ هَالجيلْ هاذ وْتحْكمْ عَلَينْ، منْ لَ جَتْ منْ آِخر الدّنْياِ تَ تسْمَعْ حكْمة سْليِمان، وْهاي أَفْضَل من سْليِمانْ هَونْ.
رْجاِلْ نَينَوى تَ يقومونْ يَوم الّحْسابْ مَع هَالجّيلْ هاذ وْيحْكمونْ عَلَيو، منْ لَ تابوا بكْرازةْ يونان، وكْوا أَگْبَرْ منْ يونانْ هَونْ.
”ما في اَحَّدْ يضَوّي سْراج ويحطّو ف موُضَع مْخَبّا يا تَحْتْ كَيلِة، بَلىِ عَلى كرْسي الضَّو بْشان الدّاِخْلين يرَونْ ضَوّيِتو.
سْراجْ جَسَدكْ عَينكْ ياِ. بَقى أَيمَتْ لَ كانتْ عَينكْ مَزْبوطَة، جَسَدكْ كلّو زاِ ضَوي يسيِر. بَلىِ لَ كانتْ شَرّيرَة، جَسَدكْ كلّو زاِ عتْمِة يسيِرْ.
انْتبهْ بَقى لا يروُحْ ضَو لَ فيكْ عتْمِة يكونْ.
بَقى لَ جَسَدكْ كلّو ضَوي واِ وْما فِيو قسمْ شي عتمْ، تَ يكون مْضَوّى كلّو، كَما لَ يكون سْراج بْلَهْبتو يضَوّي لكْ.“
وْهوّاِ قايمْ يحْكي، تْوَسَّللو واِحدْ فَرّيسي تَ يتْغَدّى عنْدو، وْدَخَلْ وانْتَكا.
بَسْ هاك الفَرّيسي وَقْتْ لَ اراهُ تْعَجَّبْ منْ لَ ما تْخَسَّلْ قَبلْ لَ يتْغَدّى غَذاتو.
يَسوُعْ قالْلو: ”السَّع انْتن الفَرّيسيِّة، بَرّات القَدَحْ والصَّحنْ تْنَظْفونْ، بَلىِ جوّاتْكنْ متْلي سَلْب وْنَهْب وْشَرّانيِّة.
يا ناقْصينْ فهم، لَيشْ موُ لَ سَوى البرّاني هوّاِ واِ لَ سَوى الجّوّاِني؟
أَحْسَن اعْطَوا شي المَوجَودْ سَدَقَة، وْهاي كلْ شي طاهرْ واِ لكنْ.
بَلىِ وَيلْكنْ يا فَرِّيسيِّة، أنْتنْ لَ تعْطَونْ عشْر النّعْناعْ والشّذّاب وْكلّ الحَشايش، وْتفْشَخونْ فوُق العَدلْ ومْحَبّة اَلله. كانْ لازم تْسَونْ هَوذ وْموُ تْعيفونْ هَوكْ.
وَيلْكنْ يا فَرِّيسيِّة، لَ تْحبّون القَعدِة ف السّدرْ ف المجاِمعْ والسَّلامْاتْ ف السّوُقاتْ.
وَيلْكنْ يا مْعَلْمين النّاموس وْيا فَرِّيسيِّة يا مْنافْقينْ! كَما قْبوُرْ لَ موُ تنْعرف انْتن، النّاِسْ يمْشَونْ عَلَيا وْموُ يعْرفونْ.“
ورَدْ واِحدْ من مْعَلْمين النّاموس وْقالْلو: ”مْعَلّمْ، وَقْتْ لَ تْقولْ هَوذْ لنا زاِ تْحَقّرْ.“
قامْ قال: ”وْلكنْ زاِ الوَيلْ يا مْعَلْمين النّاموسْ! منْ لَ تْحَمْلون النّاِس احْمالْ ثَقيلِة، وانْتن بْوحْدِة من اَصابيِعْكن موُ تْدقّونْ هَالاحْمالْ.
وَيلْكن انْتنْ لَ تبْنَون قْبوُر الاَنْبِيا، هَوكْ لَ أَبَّهاتْكنْ قَتَلوونْ.
تشْهَدونْ بَقى وْراضْيين انْتنْ ف اعْمالْ أَبَّهاتْكنْ، منْ لَ هنّاِ قَتَلوونْ وانْتنْ تبْنَون قْبوُرنْ.
منْ هاي حكْمة اَلله زاِ قالتْ: ’هاي اَنا أَبْعَثلنْ أَنْبِيا وْرسلْ، منّنْ يضْطهْدوون وْيقْتلوونْ.‘
منْ دَمْ هابيِلْ دي لَ دَمْ زَكَرِيّا هاكْ لَ انْقَتَل بَين المَذْبَحْ والهَيكَلْ. نَعمْ أَقولْكنْ: تَ ينْطْلبْ منْ هَالجّيلْ هاذْ.
وَيلْكنْ يا مْعَلْمين النّاموسْ كلْحَمَلْتنْ مفاِتيح المَعْرِفِة، أنْتنْ ما دَخَلْتنْ، والدّاِخْلينْ وَقَّفْتنْ ف وچّنْ.“
وَقْتْ لَ كان يقولْلنْ هَالكَلام، مْعَلْمين النّاموسْ والفَرّيسيِّة بَدَوا ينْزعْجون وْكانْ ينْحمْقون ويحَقْرونْ كَلامو،
ويحَيلونْ عَلَيو بمَسايل كْثير، يريدونْ يمْسكونْ عَلَيو شي منْ ثمّو، تَ يتيِقونْ يشْتَكَونْ عَلَيو.
وْوَقْتْ لَ التَمّوا عَشْراتْ ألوف لَمّات لَمّات دي لَمَنْ بَقى يدَوسونْ بَعْضنْ، يَسوُعْ بَدا يقولْ لَتَلاميذو: ”ديروا بالْكنْ منْ خَمير الفَرّيسيِّة لَوّاِ النّفاقْ.
منْ لَ ما في شي مْخَبّا لَ موُ يبَيّن، وْلا سرْ مَستوُر لَ موُ ينْكشف وْينْعرفْ.
بَقى كلْ شي لَ قلْتنْ ف العتْمِة، ف الضَّو تَ ينْسمعْ. وْشي لَ وَشوَشتنْ ف الاَذان ف بْيوت الجّوّاِنيِّة، عَ الاساِطيحْ تَ ينْكرزْ.
”ولكنْ أَقولْ يا مَحْبوبيني: لا تْخافونْ منْ هَوذْ لَ يقْتلون الجَّسَد، وْبَعْدا موُ يطْلَعْ بيدنْ شي أكْثَرْ تَ يسَونْ.
بَسْ أَرَوّيكنْ منْ من تْخافونْ: منْ هاك لَ بَعدْ لَ يقْتلْ، لهُ سلْطَة يكبْ ف جْهَنَّمْ. نَعمْ أَقولْكنْ: منْ هاذْ خافوا.
موُ خَمْس عصاِفير ينْباعون بْفلسَين، وْواِحدْ منّنْ موُ منْسي واِ عنْد اَلله؟
وانْتنْ، حتّى كلْ شَعْرَة منْ شَعرْ راسْكن، مَعْدودِة ياِ. بَقى لا تْخافونْ، أنْتنْ أَحْسَن انْتنْ منْ عصاِفير كْثيرْ.
”وَاقولْكنْ: لَ يعْرفْني قدّام النّاِس، ابْن الانْسانْ زاِ تَ يعْرفو قدّام مَلايكة اَلله.
وَاينا لَ ينْكرْني قدّام النّاِسْ، تَ ينّكرْ قدّامْ مَلايكة اَلله.
وْكلْ لَ يقولْ كلْمِة عَلى ابْن الانْسانْ يتْسامَحْ، بَسْ لَ يقولْ كَلامْ كفرْ عَلى روُح القدسْ موُ يتْسامَحْ.
وْلَمَن يوَقْفوكنْ قدّام المجاِمعْ والرُّوَسا والحكّامْ، لا تاكْلونْ هَمْ أشْوَنْ تَ تْحاِمونْ لَ روُحكنْ وَايشْ تَ تْقولونْ.
منْ لَ روُح القدسْ تَ يعَلّمكنْ فاك السّاعَة شي لَ لازم تْقولونْ.“
وْقالْلو واِحدْ منْ هاك اللَمِّة: ”مْعَلّمْ، قَول لاخوي تَ يتْقاسَم مَعي الوَراثِة.“
يَسوُعْ قالْلو: ”يا إنْسانْ منْ كلْقَيَّمْني عَلَيكنْ قاضي يا مْقَسّمْ؟“
وْقالْ لَتَلاميذو: ”بالْكنْ وايّاكنْ منْ كلْ طَمَعْ، منْ لَ موُ بْكثرة الامْوالْ في حَياةْ.“
وْقالْلنْ مَثَل: ”واِحدْ زَلَمِة زَنْگينْ غَلّتلو أَرْضو غَلّات كْثيرْ.
وْكانْ يفْتكرْ فَ قَلْبو ويقولْ: ’أَيشْ أَسَي؟ ما عنْدي موُضَعْ تَ اخْزنْ غَلّاتي.‘
وْقالْ: ’هاي تَ اسَي: تَ اهْدمْ مَخازني وابْنيينْ من جْديد وَاگَبّرنْ وَاخْزنْ حنْطتي وْخَيراتي.‘
وَاقول لَنَفْسي: ’يا نَفْسي، في لْكِ خَيرات كْثيرْ مَخْزونِة لَسْنين كْثير. ارْتاحي، كلي اشْرَبي تْهَنَّي.‘
بَسّ اَلله قالْلو: ’يا ناقصْ فهمْ! فَ هَاللَيلِة هاي بْنَفْسك يطالْبون. وْهَوذْ لَ حَضَّرتْ لَمنْ تَ يسيِرونْ؟‘
كذاِ واِ لَ يكْنز كْنوز، وْموُ يكونْ غَني فَ الله.“
وْقالْ لَتَلاميذو: ”منْ هاي لكنْ أَقولْ: لا تهْتَمّونْ لَنَفْسْكنْ أَيشْ تاكْلون، وْلا لاجْسادْكنْ أَيشْ تلْبسونْ.
النَّفسْ أَخيِرْ م الاَكلْ ياِ، والجَّسَدْ م اللبْسْ.
طَلْعوا ف القيعانْ لَ موُ يزْرَعون وْلا يحْصدون، وْما لن بْخَيريّات وْمَخازنْ، والله يرْزقنْ. أَشْقَدْ بَقى أنْتنْ أَخيِر انْتنْ م الّطْيوُرْ؟
وَاينا منْكنْ وَقْتْ لَ يهْتَمّ يتيِق يزيدْ عَلى قامتو ذْراعْ واِحدْ؟
طَلْعوا ف الزّناِبقْ أشْوَنْ يگْبَرونْ، لا يتْعَبون وْلا يغْزلونْ، وَاقولْكن: وْلا سْليِمان ف كلْ عزّو لبسْ كَما وحْدِة منْ هَوذْ.
بَقى لَ كانْ للحَشيشْ لَوّاِ اليَومْ ف الحَقل وْغَداِ يقَعْ ف التَّنّوُر أَلله كذاِ يلَبّسْ، أَشْقَدْ أَبْدى أنْتنْ يا قَليلين ايمانْ؟
وانْتنْ لا تطْلبونْ أَيشْ تَ تاكْلونْ واَيش تَ تشْرَبونْ. لا يتوُهْ فكرْكنْ فَوذ المَسايلْ.
هَوذ المَسايلْ كلّن، امَم الدّنْياِ يعْدَونْ خَلْفنْ. بَسّ انْتنْ أَبوكنْ زاِ يعْرفْ هَوذْ يلْزَموكنْ.
بَلىِ اطْلبوا مَلَكوت اَلله، وْهَوذْ كلّنْ ينْزادولْكنْ.
لا تْخافونْ، أنْتنْ هَالطَّرْش الّزْغَيّرْ، منْ لَ رضي أَبوكن يعْطيكن المَلَكوتْ.
بيِعوا امْلاكْكنْ واعْطَوا سَدَقَة، سَوَوا لْكن اكْياس موُ تبْلى وْكَنْزْ ف السَّما موُ يخْلَصْ، موُضَعْ لَ حَرامي موُ يقَرّب وْسوسْ موُ يخَرّبْ.
منْ لَ أَينْ لَوّاِ كَنْزْكنْ، هَونَكْ تَ يكونْ قَلْبْكنْ زاِ.
”خَلّي اوساطْكن تْكونْ مَشْدودِة وسْروجتْكن مْضَوّايِة،
وْكونوا كَما ناِسْ لَ ينْطرونْ سَيّدن، بْشانْ أَيمَتْ لَ رجعْ م العرْسْ، منْ دَقيِقَةْ لَ يدقْ يفْتَحَولو.
هَنيّةْ هَوك العَبيدْ لَ يجي سَيّدنْ ويراهنْ سهْرانين. الحَقّ اَقولْكنْ تَ يشدْ وسْطو، ويخَلّيينْ ينْتَكَون، وْيدْخلْ يخْدمنْ.
وْلَ فَ ثاِني يا ثالثْ ربعْ م اللَيلْ جا وَاراهنْ كذاِ، هَنيّتن العَبيدْ هَوكْ.
بَلىِ هاي اعْرفوا: يكونْ كانْ يعْرفْ صاحب البَيتْ فَ أَينا ربعْ م اللَيلْ يجي الحَرامي، كانْ تَ يسْهَر وْموُ يخَلّي بَيتو ينّقبْ.
بَقى أنْتنْ زاِ كونوا حاضْرينْ، منْ لَ فاكْ ساعَةْ لَ موُ عَلى بالْكنْ تَ يّجي ابْن الانْسانْ.“
شَمْعونْ بطْرسْ قالْلو: ”يا رَبْ، لنا تْقولْ هَالمَثَلْ هاذْ، والّا لَكلّ انْسانْ زاِ؟“
يَسوُعْ قالْلو: ”مَن واِ بَقى الوَكيل الاَمين الحَكيمْ لَ يوَكّلو سَيّدو عَلى خدْمتو، وْيعْطي المَعاشْ فَ وَقْتو؟
هَنيّةْ هاك العَبْدْ لَ يجي سَيّدو يراهُ يسَي كذاِ.
الحَقّ اَقولْكنْ: تَ يوَكّلو عَلى كلّ امْلاكو.
بَسْ لَ قالْ هاك العَبْدْ فَ قَلْبو: ’سَيّدي بَطي يجي‘، وْيبْدي يضْربْ عَبيد وْعَبْداتْ سَيّدو، وْيبْدي ياكل وْيشْرَب وْيسْكَرْ،
تَ يّجي سَيّدْ هاك العَبْدْ يَومْ لَ موُ عَلى بالو وْساعَةْ لَ موُ يعْرفْ، وْتَ يقَلّعو، ويسَي نَصيبو مَع هَوك الموُ أَمينينْ.
عَبْد لَ يعْرفْ أَيش يريدْ سَيّدو وْموُ يحَضّرْلو كَما لَ يريدْ، ياكلْ ضَرْب كْثيرْ.
بَسْ هاكْ لَ موُ يعْرفْ ويسَي شي لَ يسْتَحقْ عَلَيو الضَّرْبْ، ياكلْ ضَرْب قْلَيلْ، منْ لَ كلْ واِحدْ ينْعَطى كْثير، كْثيرْ ينْطلبْ منّو. وْلَ يتْسَلَّمْ أكْثَرْ، يطالبوهُ بَاكْثَرْ.
نارْ كجّيتُ تَ اكبْ عَ الاَرْضْ، وَاشْتهي منْ زَمانْ كانْ تشْتعلْ.
وْمَعْموُذيِّة عَلَي تَ اتْعَمَّذْ، وكْثيرْ متْذايق اَنا دي لَمَن تكْمَلْ.
تفْتكْرونْ سَلامْ كجّيتُ تَ ارْمي ف الاَرْضْ؟ أَقولْكنْ لا، فرْقَة كجّيتُ تَ ارْمي:
م السَّعْ تَ يكونْ خَمْسِة ف بَيتْ واِحدْ مْفَرَّقينْ، ثاثِة عَلى اثْنَينْ، واثْنَينْ عَلى ثاثِة.
الاَبْ تَ يقومْ عَلى ابْنو والابنْ عَلى أَبوهُ، الامْ عَلى بنْتا والبنْتْ عَلى أمّا، الحَمِة عَلى كنّتا، والكنِّة عَلى حَماِتا.“
وْقالْ لناِس اللَمِّة: ”بَسْ أَرَيتنْ غَيمِة لَ تطْلَع م الغَرْبْ، راساً تْقولونْ: ’تَ يّجي مَطَرْ،‘ ويسيِرْ كذاِ.
ولَمَن يقومْ هَوا القبْلي، تْقولونْ: ’تَ يسيِرْ حَر،‘ ويسيِرْ.
وْلَيشْ موُ منْ نَفْسْكنْ موُ تحْكمونْ بالحَقْ والعَدلْ؟
”وَقْتْ لَ تْروُحْ مَع المشْتكي عَلَيكْ لَعنْد الحاكمْ، وانْتَ بَعدْ ف الطَّريِقْ سَي جهْدكْ تَ تخْلَصْ منّو، بْشانْ لا يوَدّيكْ لَعنْد القاضي والقاضي يسَلّمكْ للجّابي والجّابي يكبّك ف الحَبْسْ.
والحَقّ اَقولْ لكْ: موُ تطْلَعْ منَونَكْ لَ موُ تعْطي آِخرْ قرْشْ.“
فاك الوَقْتْ جَوا ناِسْ قالولو عَ الجَّليلْيِّة هَوكْ لَ بيلاطُسْ خَلَطْ دَمّنْ مَعْ ذَبايحنْ.
وْرَدْ عَلَينْ يَسوُع وْقالْلنْ: ”تفْتكْرونْ هَوك الجَّليلْيِّة زيِدْ خاطْيينْ كانوا منْ غَيرنْ منْ ناِس الجَّليلْ، منْ لَ كذاِ صارْ فِينْ؟
لا. أَقولْكنْ: أنْتنْ زاِ كلّتْكنْ لَ ما تبْتنْ، كذاِ تَ تتْتَوبَلونْ.
والّا هَوك الّثمنْطَعشْ لَ وَقَعْ عَلَين البرْجْ ف شيلوحا وْقَتَلنْ، تفْتكْرونْ زيِد خاطْيينْ كانوا منْ غَيرنْ منْ ناِس القاِعْدينْ ف القدْسْ؟
لا. أَقولْكنْ: لَ ما تبْتنْ، كلّتْكنْ كَماهن تَ تتْتَوبَلونْ.“
وْقالْ هَالمَثَلْ: ”سجَرةْ تينْ كانْ في لَواِحدْ مَنْصوبِة فَ غَرْزو. جاها يريدْ ثَمَر وْما ارى.
وْقالْ للبقْچَچي: ’هاي ثَثّ سْنينْ آجي أَريدْ ثَمَرْ ف التّينايِة وْموُ ارى. اقْطَعا، لَيش تْضيِعْ أَرْضْ عَلَيا؟‘
البقْچَچي قالْلو: ’سَيّدي، خَلّيا هَالسَّنِة زاِ، دي لَمَنْ أَفلَح حَولا وَازَبّلا.
وْلَ سَوَت ثَمَرْ، سَوَتْ. والّا واِ سَنِة الجّاِيِة اقْطَعا.‘“
وْوَقْتْ لَ كانْ يَسوُع يعَلّم فَ يَومْ سَبْتْ ف مَجْمَعْ م المجاِمعْ،
انْوَجَدت هَونَكْ مَرَة كانْ فِيا روُحْ مَرَضْ من ثْمنْطَعْشْ سَنِة. كانتْ حَدْبا موُ تْتيِق تْساِوي روُحا.
أَراها يَسوُعْ وساحا لَعنْدو وْقالْلا: ”يا مَرَة، مْعافايِة منْ مَرَضْكِ.“
وحَطّ ايدَيو عَلَيا، وْفَ ساعتا تْساِوَت، وْبَدَت تْسَبّحْ لَالله.
رَدْ رَيّس المَجْمَع، وْهوّاِ مَحْموُقْ غضْبانْ عَلى لَ شَفى يَسوُعْ فَ سَبْتْ، وْقالْ لناِس الملْتَمّينْ: ”سةّ اِيمْ ناِ لَ فِينْ واجبْ واِ الشّغلْ، فِين تَعوا انْشَفَو، موُ فَ يَوم السَّبْتْ.“
يَسوُعْ رَدْ عَلَيو وْقالْلو: ”يا مْنافقْ! لَيشْ كلْ واِحدْ منْكنْ يَوم السَّبْتْ موُ يحلّ رْباطْ ثَورو يا حْمارو م المَعْلَفْ ويروُحْ يسْقِيو؟
وْهاي لَيّاِ بنْت ابْراهيم، وْرَبَطا إبْليس ثْمنْطَعْشْ سَنِة، ما كانْ لازمْ تنْحَل منْ هَالّرْباطْ فَ يَومْ سَبْتْ؟“
وْلَمَنْ كان يقولْ هَالكَلامْ هاذْ، كانْ ينْبهْتونْ وْينْكسْفونْ كلْ هَوذْ لَ كان يقومونْ ف وچّو. وْكلّ الشَّعْبْ كانْ يفْرَحون بْكلّ العَجايب العَظيمِة لَ كان تْسيِر عَلى ايدو.
وْقالْ يَسوُعْ: ”أَيشْ يشْبَهْ مَلَكوت اَلله، وْفَ أَيشْ أَشَبّهو؟
يشْبَهْ حَبّايةْ خَرْدَلْ، هاكْ لَ اخَذْ كَبّا زَلَمِة ف بسْتانو، وْگبْرت وْصارتْ سجَرَة گْبيرِة، وطْيوُر السَّما عَشْعَشتْ ف شيقانا.“
وْرجعْ قالْ يَسوُعْ: ”فَ أَيشْ أَشَبّهْ مَلَكوت اَلله؟
يشْبَهْ لاكْ خَميرِة لَ اخَذْتْ طَمَرْتا مَرَة فَ مَخْضَب العَجين لَ يروُحْلو ثَثّ اكْيالْ دَقيِق، دي لَمَن اخْتَمَر العَجينْ كلّو.“
وْكانْ يمْشي ف الّضْياعْ والّبْلاد، وْهوّاِ يعَلّمْ فَ طَريِقو للقدْسْ.
وْسَأَلو واِحدْ عَلى لَ يخْلَصون: قْلَيلْ ناِ والّا لا.
وْيَسوُعْ قالْلنْ: ”حاِربوا تَ تدْخلونْ منْ باب الذَّيّقْ، منْ لَ اقولْكن: كْثيرْ تَ يريدونْ يدْخلون وْموُ يتيِقونْ،
منْ ساعَة لَ يقومْ صاحب البَيت وْيقْفل البابْ، وتْكونونْ قايمينْ بَرّا وتْدقّونْ عَ الباب وْتبْدَون تْقولونْ: ’يا رَبْ، يا رَبّ، افْتَح لْنا.‘ وْهوّاِ يردْ ويقولْ: ’أَقولْكنْ موُ اعْرفْكنْ من اَينْ انْتنْ.‘
وْتبْدَون تْقولونْ: ’قدّامكْ أَكَلْنا وْشربْنا، وْف سوُقاتْنا عَلَّمْتْ.‘
هَونَكْ تَ يكون البكا وْسَكّ الاضْراسْ، لَمَنْ ترَون ابْراهيمْ واسْحاق وْيَعْقوب وْكلّ الاَنْبِيا فَ مَلَكوت اَلله وانْتنْ تتْطاِلَعونْ لَ بَرّا.
وْتَ يجَونْ ناِسْ م الشَّرق وْم الغَرب وْم الشّمال وْم الجّنوب، وْينْتَكَونْ فَ مَلَكوت اَلله.
وكْوا في اِخْراِنِيِّة يسيِرونْ قدْماِنِيِّة، وْفي قدْماِنِيِّة يسيِرون اِخراِنِيِّة.“
وْفاك اليَومْ نَفْسو، ناِسْ م الفَرّيسيِّة قَرَّبوا يقولولو: ”اطْلَعْ روُحْ منَونْ: هيروُدس يريدْ يقْتلكْ.“
يَسوُعْ قالْلنْ: ”روُحوا قولوا لَهَالثَّعلَبْ هاذْ: ’هاي اَنا أَطاِلعْ شَياطينْ وَاشْفي مَراضىِ اليَوم وْغَداِ، وْثالثْ يَوم مْكَمَّل اَنا.‘
بَسْ عَلَي اليَوم وْغَداِ أَزور وْبَعدْ غَداِ أَروُحْ، منْ لَ موُ ممْكنْ يتْتَوبَلْ نَبي بَرّات القدْسْ!
يا قدْسْ، يا قدْسْ، يا قاتْلة الاَنْبِيا وْراجمة الرّسلْ لَ بَعَثولا، كَمْ كَرَّة ردْتُ أَلمّ اولادْكِ كَما جاِجِة لَ تْلمْ زيغانا تَحْت جْناحا، وْما رَدْتنْ؟
هاي بَيتْكنْ ينْعاف لْكنْ خرْبِة خَرابِة، منْ لَ اقولْكنْ: موُ ترَوني دي لَمَن تْقولون: ’مْبارَك الجّاِييِ باسْم الرَّبْ.‘“
وْلَمَنْ دَخَلْ لَ بَيتْ واِحدْ منْ رُوَسا الفَرّيسيِّة تَ ياكل غْبَيز، وْهنّاِ كان يراقْبوهُ،
والّا يطْلَعْ قدّامو زَلَمِة مَعو مَرَض يقولولو مَرَض الاسْتسْقا.
قامْ يَسوُعْ سَأَل مْعَلْمين النّاموسْ والفَرّيسيِّة: ”حَلالْ واِحدْ يشْفي يَوم السَّبْتْ؟“
بَسْ هنّاِ بَقَوا ساِكْتينْ. وَاخَذو وْشَفاهُ وْصَرَفو.
وْقالْلنْ: ”مَنْ واِ منْكنْ لَ وَقَع ابْنو يا ثَورو ف جبْ يَومْ سَبْت وْموُ راساً يدَلّي يطاِلعو؟“
وْما تاقوا يعْطَوهُ جَوابْ عَلى هاي.
وْقال مَثَلْ لَوك المدْعِيّينْ لَمَنْ أَراهن ينَقَّونْ مَواضعْ ف السّدرْ، قالْلنْ:
”أَيمَتْ لَ انْدَعَيتْ من اَحَّدْ لَ عرْسْ، لا تْروُحْ تنْتكي ف السّدرْ، بَلْكي يكونْ كنْدَعا تَ يقْعَدْ هَونَك انْسانْ مَقامو أَعْلى منْ مَقامكْ.
وْيجي هاكْ لَ لك وْلهُ دَعا، ويقولْ لك: ’اعْطي موُضَعْ لاذْ‘ وْتنْكسفْ وانْتَ تْقوم وْتاخذْ موُضَعْ ف الآِخرْ.
بَلىِ لَ انْدَعَيتْ، روُح انْتكي ف الآِخر، بْشانْ منْ يجي هاكْ لَ دَعاك، يقولْ لكْ: ’سَديقي اطْلَعْ لَ فوُق للسّدرْ وانْتكي.‘ ويسيِرْ لك قَدْر وْقيمِة قدّامْ كلّ المنْتكْيينْ مَعكْ.
منْ لَ كلْ واِحد يعَلّي روُحو ينْخى، وْكلْ واِحد ينَخّي روُحو يعْلا.“
وْقالْ زاِ لاكْ لَ دَعاهُ: ”وَقْتْ لَ تْسَي غَدا يا عَشا، لا تْروُحْ تدْعي سدْقانك وْلا اخوتك وْلا قَرايبينك وْلا جرانينك الزّناِگين، بْشانْ لا هنّاِ زاِ يدْعَوك، وْكذاِ يوَفَّوكْ حَقّكْ.
بَلىِ وَقْتْ لَ تْسَي دَعْوِة، ادْعي الفَقاراِ والّمْكَرسَحينْ والعرْجينْ والعَمايِة،
وْهَنيّتكْ عَلى لَ ما لنْ تَ يكافَوكْ، منْ لَ مْكافاتكْ ف قْياِمة البارّينْ تَ تْكونْ.“
لَمَنْ سمعْ واِحدْ منْ هَوك المنْتكْيينْ هَالكَلامْ، قالْلو: ”هَنيّتو هاكْ لَ تَ يعْلَقْلو ياكل غْبَيزْ فَ مَلَكوت اَلله.“
يَسوُعْ قالْلو: ”واِحدْ زَلَمِة سَوى عَشا گْبيرِة، وْدَعا كْثيرْ.
وْبَعَثْ عَبْدو وَقْتْ العَشا تَ يقولْ للمدْعيّينْ: ’هاي كلْ شي حاضر مْحَضَّرْ لكنْ، تَعَوا.‘
وْبَدَوا كلّنْ واِحدْ بَعدْ واِحدْ يتْحَجَّجون. الاَوَّل قالْلو: ’اشْتَرَيتُ مَزْرَعَة وْمَجْبور اَنا تَ اطْلَعْ أَراها. أَرْجوك اعْفيني مَعْذوُر اَنا.‘
اللاخْ قالْ: ’خَمْس ازْواجْ بَقَرْ ك اشْتَرَيتُ، وْرايح اَنا تَ افْحَصنْ. أَرْجوك اعْفيني مَعْذوُر اَنا.‘
”والْلاخْ قالْ: ’أخَذْتُ مَرَة، وْمنْ هاي موُ اتيِقْ آجي.‘
وْجا هاك العَبْد وْقالْ لَسَيّدو هَوذْ. هاك الوَقْتْ غضبْ سَيّد البَيت، وْقالْ لَعَبْدو: ’اطْلَعْ خَفيفْ للسّوُقات وْمَزارع البَلَد، وْدَخّلْ لَون الفَقاراِ والّمْكَرْسَحينْ والعرْجينْ والعَمايِة.‘
قام السّيّدْ قالْ للعَبْد: ’اطْلَعْ للطّرْق وْلَبَين الّسْياجات، سْياجات الّغْروزْ، واجْبر النّاِسْ تَ يدْخلونْ دي لَمَنْ ينْتلي بَيتي.
منْ لَ اقولْكنْ: واِحدْ منْ هَوكْ لَ كانوا مدْعيّينْ، موُ يذوُقْ عَشاتي.‘“
وْكانْ يمْشَونْ مَعو ناِس كْثيرْ طَلْقاتْ طَلْقاتْ، وانْدارْ قالْلنْ:
”لَ يجي لَعنْدي وْموُ يكْرَهْ لاَبوهُ وْلامّو وْلاخوتو وْخَواتو وْلَمَرَتو وْلاولادو، وْحتّى نَفْسو، تَلْميذْ موُ يتيِق يسيِرْ لي.
وْلَ موُ يحْملْ صَليبو وْيجي خَلْفي، تَلْميذْ موُ يتيِق يسيِرْ لي.
منْ واِ منْكنْ لَ يريد يعَمّرْ برْج، وْموُ قَبلْ كلْ شي يقْعَدْ يحْسبْ أَشْقَد يكَلّفْ، تَ يّرى عنْدو تَ يكَمّلو؟
بْشانْ لا بَعدْ لَ يحطّ أَساس وْموُ يتيِق يكَمّلْ، كلْ لَ يرَونْ يتْمَهزَونْ فِيو،
ويقولونْ: ’هَالزَّلَمِة بَدا يعَمّرْ، بَسْ ما تاق يكَمّلْ.‘
وَاينا مَلك يقومْ تَ يحاِربْ مَلكْ غَيرو، وْموُ قَبلْ كلْ شي يفْتكرْ تَ يّرى يتيِق بْعَشرْة اَلاف يقومْ ف وچْ هاك الجّاِييِ عَلَيو بْعشرينْ أَلْفْ؟
والّا واِ مادام بْعيدْ واِ منّو بَعدْ، يبْعَثْلو مَبْعوثين وْيطْلبْ سَلامْ.
كذاِ كلْ واِحدْ منْكنْ لَ موُ يعيفْ كلْ ملْكو، موُ يتيِق يسيِرْ لي تَلْميذْ.
”الملْح كْوَيّسْ واِ. بَسْ لَ الملْحْ زاِ راحتْ طَعْمتو، فَ أَيشْ تَ يتْمَلَّحْ؟
لا للاَرْض وْلا للزّبل ينْفَعْ، بَرّا يكبّوهُ. أَينا لَ لهُ أَذانْ تسْمَعْ، خَلّي يسْمَعْ.“
هَوذْ لَ يلمّون الضَّرايبْ كان يقَرْبونْ لَعنْدو تَ يسْمَعوهُ.
ومْعَلْمين النّاموسْ والفَرّيسيِّة كانْ يتْذايَقون وْيتْأَفْأَفونْ ويقولونْ ”هاذْ للخاطْيينْ يسْتَقْبل وْياكلْ مَعنْ.“
وْقالْلنْ يَسوُعْ هَالمَثَلْ هاذْ:
”منْ واِ منْكنْ زَلَمِة لَ لهُ ميِّةْ خاروفْ ويضيِعْلو واِحدْ منّنْ، موُ يعيف التّسْعَة وْتسْعينْ ف البَرّيِّة ويروُح يدَوّرْ عَلاكْ لَ ضاعْ دي لَمَن يراهُ؟
وْمنْ أَراهُ يفْرَح وْيشْقلو عَلى اكْتافو،
وْيجي لَبَيتو وْيدْعي سدْقانو وْجرانينو ويقولْلن: افْرَحوا مَعي أَرَيتُ خاروفي لَ كانْ كضّاعْ.“
أَقولْكنْ: كذاِ فَرْحَة يسيِرْ ف السَّما فَ خاطي واِحد يتوبْ، أكْثَرْ م الفَرْحَة ف التّسْعَة وْتسْعين البارّينْ لَ موُ يريدْلنْ تَوبِة.
”يا أَينا مَرَة ياِ لَ عنْدا عَشْر قْروشْ ويضيِعْلا واِحدْ منّن، وْموُ تْضَوّي الّسْراج وتْقوش البَيتْ وتْدَوّرْ عَلَيو منْ كلْ قَلْبا دي لَمَنْ تراهُ؟
وْمنْ أَرَتو، تدْعي سَديقاتا وجراناتا وتْقولْلن: ’افْرَحوا مَعي! أَبَشّرْكنْ أَرَيتُ قرْشي لَ كانْ كضّاعْ.‘
أَقولْكنْ: كذاِ فَرْحَة يسيِرْ قدّامْ مَلايكة اَلله فَ خاطي واِحد يتوبْ.“
وْرجعْ يَسوُعْ قالْلنْ: ”كانْ في زَلَمِة لهُ وَلَدَينْ.
ابْنو الّزْغَيّرْ قالْلو: ’أَبوي! اعْطيني حصّةْ لَ يطْلَعْ لي منْ بَيتكْ.‘ وْقَسَّمْ مالو بَيناتنْ.
وْبَعدْ كَمّ نْهار، هاك ابْنو الّزْغَيّرْ لَمْلَمْ كلْ شي لَ طَلَعْلو، وْوَدّاهن وْراحْ لَديرِة بْعيدِة. وْهَونَكْ دَهْوَرْ مالو كلّو، يعيشْ عيشةْ فَراهيِّة بيدْ فاروُطيِّة.
وْوَقْتْ لَ خَلّصْ كلْ شي لَ لهُ، صارْ فاك البَلَدْ جوُع وْلوُع، وْوَقَعْ ف العازِة.
وْراحْ صارْ شَغّيلْ لَواِحدْ من اَهلْ هاك البَلَد، وْهاكْ بَعَثو لَمَزْرَعَة تَ يرَعّي خناِزيرْ.
وْكانْ يشْتهي وْيتْحَسَّرْ تَ يتْلي جَوفو مناكْ خَرْنوبْ لَ كانْ ياكلوهُ الخناِزيرْ، وَاحَّدْ ما كانْ يعْطِيو.
تَ اقوم اَروُحْ لَعنْد اَبوي، وَاقولْلو: أَبوي، خطَيتُ فَ حَقّ السَّما وْفَ حَقّكْ.
وْما بَقْ أَسْتاِهلْ أَتْسَمّى ابْنكْ. سَيني كَما واِحدْ منْ شَغّيلتكْ.‘
وْقامْ جا لَعنْد أَبوهُ. وْهوّاِ بَعد بْعيدْ، أَراهُ أَبوهُ وْحَنْ قَلْبو عَلَيو، وْعدي وَقَعْ عَلى رَقْبتو وْباسو.
وْقالْلو ابْنو: ’أَبوي! خطيتُ فَ حَقّ السَّما وْفَ حَقّك، وْما بَق أَسْتاِهلْ أَتْسَمّى ابْنك.‘
بَسّ اَبوهُ قالْ لَعَبيدو: ’طاِلْعوا أكْوَسْ لبْس وْلَبْسوهُ، وْحطّوا خاتمْ ف ايدو، وْصَولْ ف اجْرَيو.
وجبوا عجْل المَفْطومْ واذْبَحوهُ، تَ ناكلْ ونْكَيّفْ،
منْ لَ هاذ ابْني كانْ مَيّت وْعاش، وْكانْ ضايعْ وَارَيناهُ.‘ وْبَدَوا يكَيفونْ.
بَسْ هاك ابْنو الّگْبيرْ ف المَزْرَعَة كانْ. وَقْتْ لَ جا وْقربْ م البَيتْ، سمعْ صَوتْ زَمْر كْثيرْ.
”وْساحْ واِحدْ م الغلْمان وْسَأَلو: ’أَيشْ واِ هاذْ؟‘
قالْلو: ’أَخوكْ جا، وَابوكْ ذَبَحْ عجْل المَفْطومْ، منْ لَ اراهُ بْصحَّة وْعافْيِة.‘
وْغضب وْما كانْ يرْضى يدْخل. وْطَلَعْ أَبوهُ يتْوَسَّللو.
بَسْ هوّاِ قالْ لاَبوهُ: ’هاي هَلْقَد سْنينْ أَشْتغلْ لكْ شغْل عْبوديِّة، وَابَدْ ما كَسَرتُ لكْ كلْمِة، ونْهارْ شي فَرْخْ سَخلْ ما عَطَيتْني، تَ اكَيّفْ مَعْ سدْقاني.
بَسْ لاذ ابْنكْ لَ بَرْبَزْ مالكْ مَع الزّانْياتْ، ذَبَحْتْلو عجْل المَفْطومْ.‘
أَبوهُ قالْلو: ’ابْني، أنْتَ دايمْ مَعي أنْتَ، وْكلْ شي لَ لي لكْ واِ.
بَسْ كيِفْ كانْ لازم نْكَيّف وْنفْرَحْ، منْ لَ اخوكْ هاذْ مَيّتْ كان وْطاب، وْضايعْ كانْ وانْأَرى.‘“
وْقالْ مَثَلْ لَتَلاميذو: ”كانْ في واِحدْ زَنْگين، وْكانْ لهُ وَكيلْ. ناِسْ فَسَدوا عَلَيو لَسَيّدو، قالولو: ’يبَذّرْ مالكْ.‘
وْساحو سَيّدو وْقالْلو: ’أَيشْ واِ هاذْ لَ اسْمَعْ عَلَيك؟ اعْطيني حْسابْ وكالتكْ، منْ لَ ما بَقى تْتيِقْ م السَّعْ لَبَعد تْسيِرْ لي وَكيلْ.‘
هاك الوَكيلْ قالْ فَ قَلْبو: ’أَيشْ أَسَي؟ سَيّدي يطاِلَعْني م الوكالِة. تَ احْفرْ، موُ اتيِق. وْگدْيِة، أَسْتحي.
عَرَفْتُ أَيشْ تَ اسَي بْشانْ بَسّ اَطْلَعْ م الوكالِة، يسْتَقْبلوني ف بْيوتنْ.‘
وْساح المَدْيونينْ لَسَيّدو واِحدْ واِحد، وْقالْ للاَوَّلْ: ’أَشْقَدْ مَدْيون انْتَ لَسَيّدي؟‘
قالْلو: ’ميِّةْ كَيلِةْ زَيتْ.‘ قالْلو: ’خذ كْتاِبكْ واقْعَدْ خَفيف اكْتبْ: خَمْسينْ.‘
وْقال للاخْ: ’وانْتَ أَشْقَدْ مَدْيون انْتَ لَسَيّدي؟‘ قالْلو: ’ميِّةْ وَلْچَكْ حنْطَة.‘ قالْلو: ’خذ كْتاِبكْ، واكْتب ثْماِنينْ.‘
والسَّيّد مَدَحْ وَكيل الإثمْ، منْ لَ بْحكْمِة سَوى. اولادْ هَالدَّهرْ أَحْكَمْ ناِ من اولاد النّور ف جيلنْ.
وَانا زاِ أَقولْكنْ: سَوا لْكنْ سدْقان بْمال الإثمْ هاذ، بْشانْ وَقْتْ لَ يزولْ يسْتَقْبلوكنْ فَ خِيَمن الاَبَديِّة؟
الاَمينْ ف الّقْلَيلْ، ف الّكْثيرْ زاِ أَمينْ واِ. والموُ أَمينْ ف الّقْلَيلْ، ف الّكْثيرْ زاِ موُ أَمينْ واِ.
بَقى لَ فَ مال الإثمْ ما كنْتنْ أَمينينْ، عَ الحَقْ منْ تَ يأمّنْكنْ.
وْلَ ف شي لَ موُ لكنْ ما طَلَعْتنْ أَمينينْ، شي لَ لكنْ منْ تَ يعْطيكنْ واِ؟
ما في عَبْد يتيِقْ يخْدمْ سَيّدَين اثْنَينْ: يا يكْرَهْ واِحدْ ويحبّ اللاخْ، يا يعزْ واِحدْ ويحْتقر اللاخْ. موُ تْتيِقونْ تخْدمون اَلله والمالْ.“
والفَرّيسيِّة سمْعوا هَالكَلامْ كلّو، وْكانْ يتْمَهزَونْ فِيو، منْ لَ كان يحبّون المالْ.
النّاموسْ والاَنْبِيا دي لَ يوحَنّا، وْمنْ هَون وْلَ بَعدْ فَ مَلَكوت اَلله يتْبَشَّر، وْكلْ واِحدْ يزْحَمو تَ يدْخلْ.
بَسْ أَهْيَنْ واِ السَّما والاَرْضْ يعْبرونْ منْ عَلامِة وحْدِة م النّاموسْ تعْبرْ.
كلْ واِحد يطَلّقْ مَرَتو وْياخذ غَيرا يزْني، وْكلْ من ياخذ مْطَلَّقَة يزْني.
”كانْ في واِحدْ زَلَمِة زَنْگينْ يلْبسْ حَريِرْ وارْجوان، وْكلْ يَومْ عايشْ ف كيِف وْصَفا.
وْواِحدْ فَقيِرْ نَقيِر اسْمو أَليعازرْ، كانْ مَكْبوبْ عنْدْ بابْ هاك الزَّنْگينْ، مَضْروبْ بجْروُحاتْ وقْروُحاتْ،
وْكانْ يشْتهي وْيتْقَلْطى تَ يتْلي جَوفو منْ فَتاتي لَ تتْبَزْبَزْ منْ صفْرةْ هاك الزَّنْگينْ، بَلىِ الّكْلاِبْ زاِ كان يجَونْ يلْحَسون جْروُحاتو وقْروُحاتو.
وْبَعْدا ماتْ هاك المسكين، وْحَمَلوهُ المَلايكِة لَحضْن ابْراهيم. وْهاك الزَّنْگينْ زاِ ماتْ وانْقَبَرْ.
وْهوّاِ يتْعَذَّبْ فَ الهاويِة، رَفَعْ عَينَيو من بْعيدْ وَارى ابْراهيمْ واليعازرْ ف حضْنو.
وْساح بْصَوتْ عاِلي وْقالْ: ’أَبوي ابْراهيم، اشْفقْ عَلَي، وابْعَثْ أَليعازرْ تَ يغطْ راس اصْباعتو ف المَي وينَدّي لي لْساِني، مْعَذَّب اَنا فَ هَاللَهْبِة والسَّلْهَبِة.‘
ابْراهيمْ قالْلو: ’ابْني، جيبْ لَبالكْ أَخَذتْ خَيراتكْ وَقْتْ لَ كنْتْ طَيّبْ، واليعازرْ بَلاويو. والسَّع كْوا يرْتاحْ هَونْ، وانْتَ تتْعَذَّبْ.
وفوُقْ هاذْ كلّو، جورَة گْبيرِة ك تْأَسَّستْ بَينْنا وْبَينْكنْ. بَقى لَ يريدونْ منْ هَونْ يقْطَعونْ لَعنْدْكنْ موُ يتيِقون وْلا لَنّاِ منْ هَونَكْ يقْطَعونْ لَعنّا.‘
قالْلو: ’بَقى أَتْوَسَّلْ لكْ أَبوي تَ تبْعَثو لَبَيتْ أَبوي،
منْ لَ لي خَمْس اخْوِة، تَ يشْهَدْلنْ وينَبّهن، بْشانْ لا هنّاِ زاِ يجَونْ لَموُضَع العذابْ هاذْ.‘
ابْراهيمْ قالْلو: ’لهنْ موسى والاَنْبِيا، خَلّي يسْمَعولنْ.‘
قالْلو: ’لا، أَبوي ابْراهيمْ، بَلىِ لَ انْسانْ م المَيتينْ راحْ لَعنْدنْ، تَ يتوبونْ.‘
ابْراهيمْ قالْلو: ’مادامْ لموسى والنَّبايِة موُ يسْمَعون، وْلا لَ واِحدْ م المَيتينْ زاِ قامْ تَ يسَدقوهُ.‘“
وْكان يقولْ يَسوُعْ لتَلاميذو: ”موُ يسيِرْ لَ موُ يجَون العَثْوَراتْ، بَسْ وَيلو هاكْ لَ بيدو يجَونْ.
أَخيِرْلو كانْ تنْشَد فَ رَقْبتو فَرْشة الرَّحى، هاكْ لَ يدَوّرا الّحْمار، وْينْكَب ف البَحرْ، منْ لَ يعَثورْ واِحدْ منْ هَوذ الّزْغارْ.
ديروا بالْكنْ عَلى حالْكنْ: لَ خطي فَ حَقّك اَخوكْ، خَزْبلو، وْلَ تابْ، ساِمحو.
وْلَ سَبعْ طرْقْ ف اليَومْ غلطْ فَ حَقّك وْسَبعْ طرْقْ رجعْ لَعنْدك يقولْ: ’تبْتُ،‘ ساِمحو.“
الرّسلْ قالوا للرَّبْ: ”زيدْنا إيمانْ.“
قالْلن: ”يكونْ كانْ في عنْدْكنْ إيمان مْقَدْ حَبّاية الخَرْدَلْ، كانْ تَ تْقولونْ لَهَالتّوثايِة هاي: ’انْقلعي وانْغرْزي ف البَحر،‘ وْكانْ تَ تْسَي كلْمتْكنْ.
”بَسْ منْ واِ منْكنْ لَ لهُ عَبْدْ يسوُق فدّان يا يرَعّي غَنَمْ، لَ جا م المَزْرَعَة راساً يقولْلو: ’فوت انْتكي‘؟
بَلىِ يقولْلو: ’حَضّرْ لي شي تَ اتْعَشّى، وْشدْ وسْطك اخْدمْني دي لَمنْ آكلْ وَاشْرَب، وْبَعْدا، أنْتَ زاِ تَ تاكل وْتشْرَبْ.‘
لَيش السَّيّدْ يشْكرْ هاك العَبْدْ عَلى لَ سَوى شي لَ انْأَمَرْ فِيو؟ موُ افْتكرْ.
أنْتنْ زاِ كذاِ، لَ سَيتنْ كلْ شي لَ انْأَمَرْتنْ فِيو، قولوا: ’عَبيدْ باطْلينْ نحْناِ، شي لَ كانْ واجبْ عَلَينا تَ نْسَي سَينا.‘“
وَقْتْ لَ كانْ يَسوُعْ رايحْ للقدْسْ، فاتْ بَين السّامْرَة والجَّليلْ.
وقْرَيَّبْ لَ يدْخلْ لَضيِعَة، طَلَعوا قدّامو عَشرْ برْصين، وْقاموا من بْعيدْ.
وعَلَّوا صَوتن يقولونْ: ”يَسوُعْ يا مْعَلّم اشْفقْ عَلَينا!“
وْواِحدْ منّنْ، وَقْتْ لَ ارى روُحو كطّهرْ، رجعْ وبْصَوتْ عاِلي كان يسَبّحْ لَالله.
وْوَقَعْ عَلى وچّو قدّام اجْرَينْ يَسوُعْ، يشْكرو. وْسامري زاِ كانْ هاذْ.
قامْ يَسوُعْ قالْ: ”لَيشْ موُ عَشْرَة ناِ هَوذْ لَ طهْروا؟ أَني ناِ التّسْعَة؟
ما عَرَفوا يجَونْ يعْطَونْ مَجْدْ لَالله؟ ما عَرَف اَحَّدْ جا غَير هاذْ لَ منْ شَعْبْ غَريبْ؟“
وْقالْلو: ”قومْ روُحْ، إيمانكْ خَلَّصكْ.“
لَمَنْ سَأَلوهُ لَيَسوُعْ ناِسْ م الفَرّيسيِّة، ”أَيمَتْ تَ يّجي مَلَكوت اَلله“، رَدّ وْقالْلنْ: ”مَلَكوت اَلله موُ يجي بالنَّطَرانْ،
وْموُ يقولون: ’كْوا هَونْ واِ،‘ يا ’ها هَونَكْ واِ،‘ منْ لَ مَلَكوت اَلله كْوا جوّاتْكنْ واِ.“
وْقالْ لَتَلاميذو: ”تَ تّجي اِيّاِم تَ تشْتَهَونْ ترَونْ يَومْ واِحدْ من اِيّاِم ابْن الانْسان، وْموُ ترَونْ.
وْلَ قالوا لْكن: ’كْوا هَونْ واِ!‘ يا ’كْوَها هَونَكْ واِ!‘ لا تْروُحونْ.
منْ لَ كَما لَ يلْمَع البَرْقْ م السَّما وْكلْ تَحْت السَّما يضَوّي، كذاِ تَ يكون ابْن الانْسانْ فَ يَومو.
بَسّ اَوَّلْ شي تَ يتْعَذَّبْ عَذابات كْثيرْ، وْموُ ينْقبلْ منْ هَالجيلْ هاذْ.
وْكَما لَ صارْ ف اِيّاِمْ نوحْ، كذاِ تَ يسيِرْ ف اِيّاِم ابْن الانْسانْ.
كانْ ياكْلون وْيشْرَبون وْياخْذونْ نسْوان وْيعْطَونْ لَرْجاِل دي لَ يَومْ لَ دَخَلْ نوحْ ف السَّفّينِة، وْجا الطّوُفان، وْوَدّى النّاِسْ كلّنْ.
وْكَما لَ صارْ زاِ ف اِيّاِمْ لوطْ، كانْ ياكْلون وْيشْرَبون وْيشْتَرَونْ ويبيِعون وْيغْرزونْ ويعَمْرونْ،
بَسْ يَومْ لَ طَلَعْ لوطْ منْ سادومْ، مَطَّر الرَّبْ نار وْكَبْريدْ م السَّما، وْتَوبَلنْ كلّنْ.
كذاِ تَ يسيِرْ في يَومْ لَ يظْهَر ابْن الانْسانْ.
فاك اليَومْ، لَ يكونْ عَ الّسْطوُحْ واغْراضو ف البَيتْ، لا ينْزَلْ تَ ياخذن، وْلَ يكونْ ف المَزْرَعَة، لا يرْجَعْ لَخَلْفو.
جبوا لَبالْكنْ مَرْةْ لوطْ!
لَ يدَوّر تَ يحْفظ نَفْسو، تَ يتَوبلا، وْلَ يتَوبلْ نَفْسو، تَ يخَلّصا.
أَقولْكنْ: فاك اللَيلِة اثْنَين يكونونْ فَ تَخْتْ واِحدْ، واِحدْ يتْوَدّى والْلاخْ ينْعافْ.
وثنْتَين يكونونْ يطْحَنونْ مَع بَعْضنْ، وحْدِة تتْوَدّى ولْلخْ تنْعافْ.
واثْنَينْ تَ يكونونْ ف المَزْرَعَة، واِحدْ يتْوَدّى والْلاخْ ينْعافْ.“
رَدّوا قالولو: ”لاَينْ يا رَبْ؟“ قالْلنْ: ”أَينْ لَ تْكون الجّثِّة، هَونَكْ تلتَمّ الّنْسوُرَة.“
وْقالْلنْ مَثَلْ تَ يوَرّيينْ دايمْ لازم يصَلَّون وْموُ يتْعاجَزونْ:
”كانْ في فَ بَلَدْ قاضي من اَلله موُ يخاف وْمن انْسانْ موُ يسْتحي.
وْكانْ في فاك البَلَدْ أَرْمَلِة كانْ تجي لَعنْدو وتْقولْلو: ’خذْ لي حَقّي منْ عَدوّي.‘
وْما كانْ يرْضى زَمانْ طَويلْ، بَسْ بَعْدا قالْ لَ روُحو: ’لَ من اَلله موُ اخاف وْم النّاِسْ موُ اسْتحي،
بَسْ منْ لَ تْتَعبْني هَالاَرمَلِة، تَ آخذْلا حَقّا بْشانْ لا تجي كلْ وَقْتْ تزْعجْني.‘“
وْقال سَيّدْنا: ”اسْمَعوا أَيشْ قالْ قاضي الإثمْ.
أَقولْكنْ: خَفيفْ تَ ياخذْلنْ حَقّنْ. بَسْ تَ يّجي ابْن الانْسان وْيرى إيمانْ عَ الاَرْضْ؟“
وْقالْ هَالمَثَلْ هاذْ، جابو عَلى ناِسْ واثْقينْ منْ نَفْسنْ بارّينْ ناِ، ويحْتقْرونْ كلّ انْسانْ، قالْ:
”زَلَمتَين اثْنَينْ طَلَعوا عَ الهَيكَلْ للصَّلا، واِحدْ فَرّيسي والْلاخْ جابي ضَرايبْ.
هاك الفَرّيسي كانْ قايم بْوَحْدو، وْهَوذْ ناِ لَ قالْ فَ صَلاتو لله: ’أَحْمدكْ عَلى لَ ما كنْتُ كَما باقي النّاِس الحَراميِّة الطّمّاِعين الزّانْيين، وْلا كَما هاذْ جابي الضَّرايبْ.
بَلىِ أَصوم اَنا نْهارَينْ ف السَّبِّة، وَاعْطي للهَيكَلْ عشرْ كلْ شي لَ احَصّلْ.‘
بَسْ هاك جابي الضَّرايبْ كانْ قايمْ من بْعيد، وْما كان يريد وْلا عَينَيو زاِ يعَلّي للسَّما، بَلىِ كانْ يضْربْ ف سدْرو ويقولْ: ’يا اَلله ارْحَمْني اَنا الخاطي.‘
أَقولْكنْ: نزلْ هاذ مْزَكّى لَبَيتو أكْثَرْ منْ هاك الفَرّيسي. بَقى كلّ انْسانْ يعَلّي روُحو ينْخى، وْكلْ واِحد ينَخّي روُحو يعْلا.“
واولاد زْغارْ زاِ جابولو تَ يحطّ ايدو عَلَينْ، وَارَوون التَّلاميذ وْزَعْوَقوا عَلَينْ.
بَسْ يَسوُعْ ساحن وْقالْ: ”خَلَّوا الاولاد يجَونْ لَعنْدي، وْلا تْوَقْفونْ ف وچّنْ، منْ لَ هَوكْ لَنّاِ كَما هَوذْ، لهنْ واِ مَلَكوت اَلله.
الحَقّ اَقولْكنْ لَ موُ يقْبَلْ مَلَكوت اَلله كَما وَلَد زْغَيّرْ، موُ يدْخلو.“
وْسَأَلو واِحدْ م الرُّوَسا قالْلو: ”يا مْعَلّمْ يا صالح، أَيش اَسَي تَ اورَثْ حَياة الاَبَديِّة؟“
يَسوُعْ قالْلو: ”أشْوَن تْقولْ لي صالحْ؟ ما فِي صالحْ غَير اَلله الواِحدْ.
الوَصيّاتْ تعْرفا: لا تقْتل، وْلا تزْني، وْلا تسْرقْ، وْلا تشْهَدْ شَهادِةْ زوُرْ، كَرّم أَبوكْ وامّكْ.“
قالْلو: ”هَوذْ كلّنْ حَفَظْتوون منْ زغْري.“
لَمَنْ سمعْ يَسوُعْ جَوابو، قالْلو: ”شي واِحدْ ينْقَصكْ: روُحْ بيِعْ كلْ شي لَ لكْ واعْطي الفَقاراِ، تَ يسيِرْ لكْ كَنْزْ ف السَّما، وْتَعا خَلْفي.“
بَسْ هوّاِ لَمَنْ سمعْ هَالكَلامْ، حزن كْثيرْ، منْ لَ كانْ زَنْگين كْثيرْ.
لَمَنْ يَسوُعْ أَراهُ حزن كْثيرْ، قالْ: ”أَيشْ صَعْبْ يدْخلونْ هَوذْ لَ لهن امْوال لَ مَلَكوت اَلله.
أَهْيَنْ ياِ جَمَلْ يدْخلْ ف خرْم ابْرِة منْ زَنْگينْ يدْخلْ لَمَلَكوت اَلله.“
لَ سمْعوا، قالوا: ”بَقى من يتيِقْ يخْلَصْ؟“
يَسوُعْ قالْ: ”شي لَ موُ يتيِقون النّاِس يسَوهُ، أَلله يتيِق يسَيو.“
شَمْعونْ بطْرسْ قالْلو: ”كْوا نحْناِ خَلّينا كلْ شي وْجينا خَلْفكْ.“
يَسوُعْ قالْلو: ”الحَقّ اَقولْكنْ ما في انْسان يخَلّي بْيوت يا أَبْ وامْ، يا إخْوِة يا مَرَة يا اولاد لَخاطرْ مَلَكوت اَلله،
وْموُ ياخذ الطّاقْ كذا طاقْ فَ هَالزَّمان وْف الآِخرَة حَياة الاَبَديِّة.“
وْوَدّى يَسوُع الاثْناعش وْقالْلن: ”كْوا طالْعينْ نحْناِ للقدْس، وْتَ يسيِرْ كلْ شي لَ انْكَتَبْ عَلى ابْن الانْسانْ.
تَ يتْسَلَّمْ للامَمْ، وْتَ يتْمَهزَونْ فِيو، وْيبْزقونْ ف وچّو،
ويقَرْپچوهُ ويحَقْروهُ وْيقْتلوهُ، وْيَوم الثّالثْ تَ يقومْ.“
بَسْ هنّاِ ما افْتَهَموا وْلا وحْدِة منْ هَوذ. مْخَبّايِة عَلى عَقْلنْ كاتْ هَالكلْمِة، وْما كانْ يعْرفونْ هَالمَسايلْ لَ انْقالتْلنْ.
وْوَقْتْ لَ قربْ لاريحا، كانْ في واِحدْ أعْمي قاِعدْ عَلى قَراغ الطَّريِق يگَدّي.
وْسمعْ صَوتْ طَلْقةْ ناِسْ فاِيتينْ، واسْتَخْبَرْ: ”عَجَبْ منْ واِ هاذْ؟“
وْساح وْقالْ: ”يَسوُع ابنْ داهود اشْفقْ عَلَي!“
وْلَ كانوا ماِشْيينْ قدّامْ يَسوُعْ زَعْوَقوا عَلَيو تَ يسْكتْ، بَسْ هوّاِ بالاَكْثَرْ كان يسيِح: ”ابنْ داهود اشْفق عَلَي!“
ووَقَّفْ يَسوُعْ وَامَر تَ يجبولو واِ. وْلَمَنْ قَرَّبْ لَعنْدو، سَأَلو،
وْقالْلو: ”أَيش تْريد اَسَي لكْ؟“ هوّاِ قالْ: ”سَيّدي، تَ ارى!“
يَسوُعْ قالْلو: ”رى. إيمانكْ خَلَّصكْ.“
وْراساً أَرى، وْمشي خَلْفو يسَبّحْ لَالله، وْكلْ شَعْبْ لَ ارى سَبَّحْ لَالله.
وْوَقْتْ لَ دَخَلْ يَسوُع وْفاتْ فَ اريحا،
واِحدْ زَلَمِة كان اسْمو زَكّا، كانْ زَنْگين وْرَيّسْ هَوذْ لَ يلمّون الضَّرايب،
وْكان يريدْ تَ يّرى يَسوُعْ منْ واِ، وْما كان يتيِقْ منْ زَحْمة النّاِسْ، منْ لَ قْصَيّرْ كانْ زَكّا.
قام تْعَرْقَشْ عَلى سجَرةْ توثْ منْ هاذْ لَ ما لو طَعْمِة تَ يراهُ، منْ لَ منْ هَونَكْ كانْ تَ يفوتْ يَسوُعْ.
وْلَمَنْ جا يَسوُعْ لاك الموُضَعْ، أَراهُ وْقالْلو: ”خَفيف انْزَلْ زَكّا: اليَومْ لازمْ فَ بَيتك اَكونْ.“
وْفَ دَقيِقتا نزلْ واسْتَقْبَلو وْهوّاِ فرْحانْ.
وَقْتْ لَ ارَوا هَوكْ كلّنْ، بَقى يتْأَفْأَفونْ ويقولونْ: ”لَعنْدْ زَلَمِة خاطي دَخَلْ نَزّلْ.“
قامْ زَكّا وْقالْ لَيَسوُعْ: ”يا رَبْ، هاي نصْ مالي تَ افَرّقو عَ الفَقاراِ، وَاينا لَ كلْبَلَصتوهُ بْشي، تَ اردْلو مْقَدّو وَارْبَعْ طرْقْ.“
يَسوُعْ قالْلو: ”اليَومْ صارْ خَلاصْ لَهَالبَيتْ، منْ لَ هاذْ زاِ ابنْ لابْراهيمْ واِ.
وابْن الانْسانْ كجّا يدَوّرْ تَ يخَلّصْ هاك شي لَ كانْ ضايع مْتَوبَلْ.
وْوَقْتْ لَ كانْ يسْمَعوهُ، زاد وْقال مَثَلْ، منْ لَ قْرَيَّب القدسْ كان، وْكانْ يفْتكْرونْ مَلَكوت اَلله فاك السّاعَة تَ يظْهَرْ.
قالْ: ”واِحدْ زَلَمِة ابنْ حَسَب وْنَسَب گْبير، كانْ رايحْ لَديرِة بْعيدِة تَ ياخذْلو ملْك وْيرْجَعْ.
ساحْ عَشرْ عَبيدو، وْعَطاهنْ عَشرْ مَبالغْ فضَّة، وْقالْلنْ: ’تاجْروا دي لَمَنْ آجي.‘
اولادْ بَلَدو كانْ يكْرَهوهُ. قاموا بَعَثوا منْ خَلْفْ ظَهْرو مَبْعوثين يقولونْ: ’موُ نْريدْ يمْلكْ عَلَينا هاذْ.‘
وْوَقْتْ لَ اخَذْ ملك وْرجعْ، أَمَرْ تَ يسيِحولو هَوكْ عَبيدو لَ عَطاهن المالْ، تَ يعْرفْ أَيشْ كلْ واِحدْ منّنْ تاِجَر وْحَصَّلْ.
وْجا الاَوَّلاني وْقالْ: ’سَيّدي، مَبْلَغكْ عَشرْ مَبالغْ ربحْ.‘
قامْ قالْلو: ’أَيوَهْ عشْتْ يا عَبْد صالحْ. مادامْ ف الّقْلَيلْ طَلَعْتْ أَمينْ، تَ تْكون مْسَلَّطْ عَلى عَشْر بْلادْ.‘
وْجا الثّاِني وْقالْ: ’سَيّدي، مَبْلَغكْ خَمْسْ مَبالغْ سَوى.‘
وْقالْ لاذْ زاِ: ’وانْتَ زاِ تْسَلَّطْ عَلى خَمْس بْلادْ.‘
وْجا واِحدْ لخ وْقالْ: ’سَيّدي، هاي مَبْلَغكْ هاكْ لَ كانْ عنْدي مَحْطوُطْ فَ مَرْحَمِة.
خفْتُ منّك، منْ لَ زَلَمِة قاسي أنْتَ تْشيل شي لَ ما حَطَّيت، وْتحْصدْ شي لَ ما زَرَعْتْ.‘
قالْلو: ’منْ ثمّكْ أَحْكمْ عَلَيكْ يا عَبدْ شَرّير انْتَ واِ. كانْ تعْرفْني زَلَمِة قاسي اَنا، وَاشيلْ شي لَ ما حَطَّيتُ، وَاحْصدْ شي لَ ما زَرَعْتُ،
لَيشْ ما حَطَّيتْ مالي وَديعَة عَلى طاولة الصّرّاِفينْ، وَانا كانْ تَ آجي أَطالبْ فِيو مَعْ فايضو؟‘
قالولو: ’سَيّدْنا، عنْدو عَشرْ مَبالغْ.‘
قالْلنْ: ’أَقولْكنْ: كلْ منْ عنْدو ينْعَطالو، وْهاكْ لَ ما عنْدو، شي لَ عنْدو زاِ ينْأخذْ منّو.
وْهَوكْ عدْواني لَ ما رادوا أَسيِرْ مَلكْ عَلَين، جْبوونْ لَونْ، واقتلوونْ قدّامي.‘“
وْبَعدْ لَ قالْ يَسوُعْ هَالكَلامْ، طَلَعْ لَقدّامْ تَ يروُحْ للقدْسْ.
وْلَمَنْ وصلْ لَضيِعةْ بَيتْ فاجي وْضيِعةْ بَيتْ عَنْيا، عَلى جَنْبْ جَبَلْ لَ يقولولو ”بَيتْ زَيتيِ“، بَعَث اثْنَينْ منْ تَلاميذو،
وْقالْلنْ: ”روُحوا لاكْ ضيِعةْ لَ قدّامْكن، وْبَسْ تدْخلولا تَ تّرَونْ جَحْشْ مَشْدود اَحَّدْ أَبَدْ ما كرّكبْ عَلَيو، حلّوهُ وْجبوهُ.
وْلَ سَأَلْكن اَحَّدْ: ’لَيش تْحلّوهُ؟‘ كذاِ قولولو: ’يلْزَمْ للرَّبْ.‘“
وْراحوا هَوكْ لَ انْبَعَثوا وَارَوا كَما لَ قالْلنْ.
وْهنّاِ يحلّون الجَّحْشْ، صاحْبينو قالولنْ: ”أَيش تْحلّون هاك الجَّحْشْ؟“
قالولنْ: ”يلْزَمْ للرَّبْ.“
وْجابوهُ لَعنْدْ يَسوُع وْحَطّوا عَ الجَّحْشْ حَويسن، وْرَكَّبو يَسوُعْ.
وْهوّاِ رايحْ، كانْ يفْرشونْ حَويسنْ ف الطَّريِقْ.
وْلَمَنْ قَرَّب لنَزلة جَبَلْ ”بَيتْ زَيتيِ“، بَدَوا كلْ لَمّة التَّلاميذْ يفْرَحونْ ويسَبْحون اَلله بْعلوتْ صَوتنْ عَلى كلْ عَجايبْ لَ ارَوا.
وْكان يقولون: ”مْبارَك المَلك الجّاِييِ باسْم الرَّبْ. سَلامْ ف السَّما، مَجْدْ ف السَّماوات العاِلْيِة.“
ناِسْ م الفَرّيسيِّة منْ بَينْ لَمّات النّاِسْ قالولو: ”مْعَلّم، ازْعَقْ عَلى تَلاميذكْ.“
قالْلنْ: ”أَقولْكنْ: لَ هَوذْ سكْتوا، الحجاِيرْ تَ تزْعَقْ.“
وْلَمَنْ قَرَّبْ وَارى المَدينِة، بكي عَلَيا،
وْقالْ: ”يكونْ كانْ تعْرفينْ أَيشْ واِ لَسَلامْكِ، وْلَو فَ يَومْكِ هاذْ! بَسّ السَّعْ مَسْتوُرْ واِ عَلى عَينَيكِ.
منْ لَ جاِييِ عَلَيكِ إيّاِمْ، تَ يحاوطوكِ عَدْوانْكِ ويطَوقوكِ منْ كلْ صوُبْ،
ويخَرْبوكِ واولادْكِ فيكِ، وْموُ يخَلَّونْ فيكِ حَجَرْ عَلى حَجَرْ، منْ لَ ما عَرَفْتِ زَمان زْيارتْكِ.“
وْلَمَنْ دَخَلْ للهَيكَلْ، بَدا يطاِلعْ لَ كانْ يشْتَرَونْ فِيو ويبيِعونْ،
وْقالْلنْ: ”مَكْتوبْ: ’بَيتي بَيت الصَّلاة واِ،‘ وانْتنْ سَيتنو ’مْغارة قطّاِعينْ طرْقْ.‘“
وْكان يعَلّمْ ف الهَيكَلْ كلْ يَومْ. وگْباريّة الكَهَنَة ومْعَلْمين النّاموسْ وگْباريّة الشَّعْبْ كان يريدونْ يقْتلوهُ.
بَسْ ما كانْ يعْرفونْ أَيش يسَولو، منْ لَ الشَّعْبْ كلّو مْعَلَّقْ كانْ فِيو تَ يسْمَعْلو.
وْفَ يَومْ منْ هَالاِيّاِم، وْهوّاِ يعَلّم الشَّعْبْ ف الهَيكَلْ ويبَشّرْ، قاموا عَلَيو گْباريّة الكَهَنَة ومْعَلْمين النّاموسْ وشْيوُخة الشَّعْبْ،
وْقالولو: ”قلْنا: فَ أَينا سلْطَة تْسَي هَوذْ لَ تْسَي؟ وْهاكْ لَ كلْعَطاكْ هَالسَّلطَة هاي منْ واِ؟“
يَسوُعْ رَدْ عَلَينْ قالْلنْ: ”وَانا زاِ تَ اسْأَلْكنْ سُؤالْ، قولوا لي:
مَعْموذيّةْ يوحَنّا م السَّما كاتْ والّا م البَشَرْ؟“
وْهنّاِ بَقى يفْتكْرونْ فَ قَلْبنْ ويقولونْ ”لَ قلْنا: ’م السَّما،‘ تَ يقولْنا: ’بَقى لَيشْ ما آمَنْتنْ فِيو؟‘
قاموا قالولو: ”موُ نعْرف من اَينْ واِ.“
يَسوُعْ قالْلنْ: ”وْلا أَنا أَقولْكنْ فَ أَينا سلْطَة أَسَي هَوذْ لَ اسَي.“
وْبَدا يحْكي للشَّعْبْ هَالمَثَلْ هاذْ، قالْ: ”زَلَمِة غَرَزْ غَرْز وْضَمَّنو لَبقْچَچيِّة وتْغَرَّبْ زَمانيِّة.
وْف الموسمْ، بَعَثْ عَبْدو لَعنْد البقْچَچيِّة تَ يعْطَوهُ منْ ثَمَرْ الغَرْزْ. بَسّ البقْچَچيِّة ضَرَبوهُ وْرَدَّوهُ بيدْ فاضيِة.
رَدْ بَعَثْلن عَبْدو الْلاخ. وْهاذْ زاِ ضَرَبوهُ وْبَهْدَلوهُ وْرَدَّوهُ بيدْ فاضْيِة.
ورَدْ بَعَث الثّالث. وْهاذْ زاِ دَمَّموهُ وْطاِلَعوهُ.
صاحب الغَرْزْ قالْ: ’أَيشْ أَسَي؟ تَ آجيبْ أَبْعَث ابْني الحَبيبْ گَرَگْ تَ يرَوهُ وْيسْتَحَونْ.‘
بَسْ وَقْتْ لَ ارَوهُ البقْچَچيِّة، بَقى يفْتكْرونْ فَ قَلْبنْ ويقولونْ: ’هاذْ واِ الواِرثْ. تَعَوا نقْتلو وتْسيِر الوَراثِة لنا.‘
وْطاِلَعوهُ لَبَرّات الغَرْز وْقَتَلوهُ. أَيشْ بَقى تَ يسَي فِينْ صاحب الغَرْزْ؟
تَ يّجي يتَوبلْ هَوك البقْچَچيِّة، وْيعْطي الغَرْزْ لَغَيرنْ.“ وَقْتْ لَ سمْعوا، قالوا: ”أَلله لا يجْعَل تْسيِرْ هاي.“
قامْ طَلَّعْ فِين وْقالْ: ”وَايشْ ياِ هاك الآيِة المَكْتوبِة لَ تْقولْ: ’حَجَرةْ لَ ما وَقَعتْ فَ عَقْل المعْمارْچِيِّة، هيِّ صارتْ لَراس القرنِيِّة؟
وْكلْ منْ يقَع عَلاك الحَجَرَة، يتْرَضْرَض. وْلَ هيِّ تقَعْ عَلَيو، تذْرِيو.‘“
گْباريّة الكَهَنَة ومْعَلْمين النّاموسْ رادوا يمْسكوهُ فاك السّاعَة، بَسْ خافوا م الشَّعْبْ. منْ لَ عَرَفوا عَلَينْ قالْ هَالمَثَلْ هاذْ.
وْبَعَثوا لَعنْدو جواِسيس يسَونْ روُحنْ بارّين، تَ يمْسكوهُ ف كلْمِة ويسلموهُ لَحكم وْسلْطَة الوالي.
وْسَأَلوهُ، قالولو: ”مْعَلّمْ! نحْناِ نعْرفْ ساِوي بالحَقْ تحْكي وتْعَلّم، وْموُ يهمّكْ ف كلْمة الحَقْ لا گْبير وْلا زْغَيّرْ، بَلىِ بالحَق تْعَلّمْ طَريِق اَلله.
يحلّ لْنا ندْفَعْ خَراجْ للقَيصَر والّا لا؟“
يَسوُعْ فهمْ خَباثتن وْقالْ: ”لَيش تْجَرْبوني؟
وَرَّوني دينارْ. لَمنْ ياِ صوُرةْ لَ فِيو والّكْتاِبِة؟“ قالوا: ”لَقَيصَرْ.“
يَسوُعْ قالْلن: ”اعْطَوا بَقى شي لَوّاِ لَقَيصَرْ لَقَيصَر، وْشي لَوّاِ لَالله لَالله.“
وْما تاقوا يمْسكونْ عَلَيو كلْمِة قدّام الشَّعْبْ، وتْعَجَّبوا منْ جَوابو، وْسكْتوا.
وْقَرَّبوا ناِسْ م الصَّدوقِيِّة، هَوكْ لَ يقولون: ”قْياِمِة ما في،“ وْقالولو:
”مْعَلّمْ، موسى كَتَب لْنا: ’وَقْتْ لَ واِحد يموتْلو أَخْ لهُ مَرَة بَلا اولادْ، لازمْ أَخوهُ الطَّيّبْ ياخذا ويجيبْ نَسل لَاخوهُ.‘
بَقى كانْ في سَبْع اخْوِة، الاَوَّل أَخَذْ مَرَة وْمات بَلا اولادْ.
وَاخَذ الثّاِني لَمَرَتو، وْهاذْ زاِ ماتْ بَلا اولادْ.
والثّالث زاِ أَخَذا، وْكذاِ زاِ سَبْعتن، وْماتوا وْما خَلَّفوا اولادْ.
وْف الآخر المَرَة زاِ ماتتْ.
بَقى ف الّقْياِمِة لَأَينا منّنْ تَ تْسيِرْ مَرَة، ما دامْ سبْعتنْ أَخَذووا؟“
يَسوُعْ قالْلن: ”اولادْ هَالدّنْياِ هاي ياخْذونْ نسْوان، وْنسْوان يسيِرونْ لَرْجاِلْ.
بَسْ هَوكْ لَ اسْتَحَقّوا هاك الدّنْياِ والّقْياِمِة منْ بَين المَيتينْ، موُ ياخْذون نسْوان وْلا النّسْوانْ يسيِرونْ لَرْجاِلْ.
وْعَلى قياِمة المَيتينْ، حتّى موسى وَرّى، منْ لَ ذَكَر فَ مَوضوع العلَّيِقَة وْقالْ: ’الرَّبْ إله ابْراهيم وْإله اسْحاق وْإلهْ يَعْقوبْ.‘
بَقى اَلله موُ إلهْ مَيتينْ واِ، إلهْ طَيبينْ واِ، منْ لَ الكلْ عنْدو طَيبينْ ناِ.“
وْرَدّوا ناِسْ من مْعَلْمين النّاموس وْقالولو: ”مْعَلّم! كْوَيّسْ قلْتْ.“
وْبَعْدا، ما بَقْ يتْجاسَرونْ يسْأَلوهُ عَلى شي.
وْقالْلنْ: ”أشْوَن يقولون مْعَلْمين النّاموسْ عَ المَسيح ابنْ داهودْ واِ،
وْداهودْ نَفْسو يقولْ ف سفْر المَزاميرْ: ’قالْ الرَّبْ لَرَبّي: ”اقْعَدْ عَلى يَميني،
دي لَمَنْ أَحطْ عدْوانكْ تَحْت اجْرَيكْ.“‘
بَقى لَ داهود يسَمّيو رَبّي، أشْوَن ابْنو واِ؟“
وْقالْ لَتَلاميذو والشَّعْبْ كلّو يسْمَعْ:
”بالْكنْ وايّاكنْ من مْعَلْمين النّاموسْ لَ يطيبْلنْ تَ يمْشَونْ فَ دلْمات وْعَباياتْ، ويحبّون السَّلامْاتْ ف السّوُقات، وْقَعْدة السّدرْ ف المجاِمع، وْينْتَكَونْ ف راس المَضافاتْ ف الدَّعْوات والعَشاواتْ.
هَوكْ لَ ياكْلون بيوت الاَرامل، بْحجّة لَ يطَولونْ صَلاواتنْ. هَوك تَ ينْحكم عَلَينْ حكم اَقْسى.“
وْطَلَّعْ يَسوُعْ ف زناِگين لَ كان يكبّونْ فَ خَزنة الهَيكَلْ قَرابيننْ.
وَارى زاِ وحْدِة أَرْمَلِة فَقيِرَة كَبّتْ درْهمَينْ.
وْقال: ”الحَقّ اَقولْكنْ هَالاَرْمَلِة الفَقيِرَة كَبّتْ أكْثَرْ منْ كلْ واِحدْ.
منْ لَ كلْ هَوذْ منْ شي لَ كلْفاض وْقَلَبْ عنْدنْ كَبّوا فَ خَزْنةْ قَرابين اَلله، بَسْ هاي منْ شي لَ بالحَسْرَة تْعيشْ عَلَيو، كَبّتْ كلْ شي لَ عنْدا.“
وْوَقْتْ لَ كانْ ناِس يقولونْ عَ الهَيكَل بْحجاِير كْواسْ وبْقَرابين مْزَيَّنْ واِ، يَسوُعْ قالْلنْ:
”هَوذْ لَ ترَون، تَ تّجي اِيّاِم موُ يبْقى حَجَرْ عَلى حَجَرْ لَ موُ يقَعْ.“
سَأَلوهُ قالوا: ”مْعَلّمْ! أَيمَتْ هَوذْ تَ يسيِرونْ، وَايشْ ياِ العَلامِة وَقْتْ لَ يقَرْبونْ تَ يسيِرون؟“
جاِوَبنْ: ”فَتْحوا عَينَيكنْ، لا تنْغَشّونْ! منْ لَ كْثيرْ تَ يجَون باسْمي، وْكلْ واِحدْ منّنْ يقول: ’اَنا واِ المَسيحْ. والزَّمانْ قربْ.‘ بَقى لا تْروُحونْ خَلْفنْ.
وْلَمَنْ تسْمَعون عَلى حْروب وْقَلاقلْ، لا تْخافونْ، منْ لَ مْحَضَّرينْ ناِ هَوذْ تَ يسيِرونْ ف الاَوَّل، بَلىِ الآِخْرَة ما كلْوصلتْ بَعدْ.“
منْ لَ تَ تْقومْ أَمِّة عَلى أَمِّة وْمَمْلَكِة عَلى مَمْلَكِة،
وْزناِزل گْبيرِة تَ يسيِرْ هَونْ وهَون، وْجوُع وْلوُع، وامْراض اشْكال الْوان وْخَوف وْرَجَفان وْعَلامات گْبيرِة م السَّما تَ ينْأَرى وْشتْويّات ثْقالْ تَ يسيِرْ.
وقَبلْ هاذْ كلّو، تَ يمْسكوكنْ ويقَيمون الفَرْمانات عَلَيكنْ ويسَلْموكنْ للمَجاِمعْ ويسوُقوكنْ للّحْبوس ويوَقْفوكنْ قدّامْ ملوك وْحكّامْ لَخاطر اسْمي.
وْهاي تَ تْكولْكنْ فرْصَة للشَّهادِة.
بَقى حطّوا فَ بالْكنْ، لا تتْعَلَّمونْ أشْوَنْ تَ تْحاِمون لَ روُحْكنْ ف المَحاكمْ،
منْ لَ انا تَ اعْطيكنْ ثمّ وْحكْمِة موُ يتيِقون يقومونْ قدّاما كلْ عدْوانْكنْ.
وْتَ يسَلْموكنْ أَبَّهاتْكنْ وامّهاتْكنْ واخوتْكن وَاهلْكن وْقَرايبنْكن وْسدْقانْكنْ للحكّام، وْتَ يمَوتونْ ناِسْ منْكنْ.
وْتَ تْكونونْ مَكْروُهينْ منْ كلّ انْسانْ لَخاطر اسْمي،
بَسْ شَعرايِة منْ راسْكنْ موُ تْضيِع.
”منْ أَرَيتن القدْس مْطَوَّقَة بْعَسْكَرْ، هاك الوَقْت اعْرفوا قربْ خَرابا.
هاك الوَقْتْ، هَوكْ لَ ف الياهوديِّة ناِ، خَلّي يهْربونْ للجَّبَل، وْهَوكْ لَ جوّاتا ناِ، يهْربون، وْلَنّاِ ف الّضْياعْ لا يدْخلْولا.
منْ لَ إيّاِمْ نَقْمِة ياِ هاي، تَ يتمْ فِيا كلْ شي لَ انْكَتَبْ.
وَيل الحَبالىِ والمرْضعينْ فَوك الاِيّاِم، منْ لَ ذيقَة گْبيرِة تَ يسيِرْ ف الاَرْض، وْغَضَبْ عَلى هَالشَّعْبْ هاذْ.
وْتَ يقَعونْ ف ثمّ السَّيف، وْينْساقونْ يسَرا لكلْ ديرِة، وْتنْداس القدْسْ م الامَمْ دي لَمَنْ تخْلَصْ زَمانات الامَمْ.
”وْتَ يسيِرْ عَلاماتْ ف الشَّمْسْ والقَمَرْ والّنْجوم، وْف الاَرْضْ ذيقَة امَم وْرَجْفة ايدَين م الوَيلْ فَ صَوت البَحرْ.
وْهَبْطَة تْطاِلع ارْواح النّاِس وْتقْطَع فْوادنْ م الخَوفْ منْ شي الجّاِييِ عَ الاَرْض. وْتَ تتْزَرْزَعْ قوّات السَّما.
وْهاك الوَقْتْ، تَ يرَون ابْن الانْسانْ جاِييِ ف الّغْيوم بْقوِّة گْبيرِة وْمَجْدْ عَظيمْ
بَقى، منْ بَدَوا هَوذ يسيِرونْ، قَوَّوا قَلْبْكن وْعَلَّوا راسْكنْ، منْ لَ قربْ فداكنْ.“
وْقال هَالمَثَلْ: ”طَلْعوا لَ سجَرة التّين وْكلّ السّجَرْ،
بَسّ يوَرْقونْ، راساً تفْهَمونْ منّنْ: قَرَّب الصَّيفْ.
وْكذاِ أنْتنْ زاِ، منْ أَرَيتن هَوذ يسيِرون، اعْرفوا قْرَيَّبْ واِ مَلَكوت اَلله.
الحَقّ اَقولْكنْ موُ يعْبرْهَالجيلْ هاذْ، لَ موُ هَوذْ كلّنْ يسيِرونْ.
الاَرْضْ والسَّما يعْبرون وْكَلامي موُ يعْبرْ.
”بَقى انْتبْهوا عَلى روُحْكنْ، أَبَدْ لا تْخَلَّون قْلوبْكنْ تثْقَلْ ف البَطَرْ والسَّكَر وْمَشْغولِيّات الدّنْياِ، وْعَلى غَفْلِة يجيكنْ هاك اليَومْ،
منْ لَ كَما الفخَّة تَ يطْبقْ عَ القاِعْدينْ عَلى وچْ كلّ الاَرْضْ.
بَقى كونوا ف كلْ وَقْتْ سهْرانين مْصَلّايين، بْشانْ تسْتاِهْلونْ تفْلَتونْ منْ هَوذ الّمْحَضَّرينْ تَ يسيِرونْ، وتْقومونْ قدّام ابْن الانْسانْ.“
وْبنْهارْ كان يعَلّمْ ف الهَيكَل، وْباللَيلْ كانْ يطْلَع يباتْ فَ جَبَل لَ يقولولو: بَيتْ زَيتيِ.
وْكلّ الشَّعْبْ كان يقوم يروُحْ لَعنْدو منْ وچّ الصّبْحْ تَ يسْمَعْ كَلامو.
وْقَرَّبْ يجي عيد الفَطيِرْ لَ يقولولو عيد الفصْحْ
وگْباريّة الكَهَنَة ومْعَلْمين النّاموسْ كان يدَورونْ أشْوَنْ تَ يقْتلونْ يَسوُعْ، منْ لَ كان يخافونْ م الشَّعْبْ
وْدَخَل الشّيِطانْ فَ ياهوذا لَ يقولولو الاسْخَرْيوطي، وْهاذْ كانْ واِحدْ م الاثْناعْشْ.
وْراحْ حَكى مَع گْباريّة الكَهَنَة ومْعَلْمين النّاموس وْقوّادْ حرّاس الهَيكَلْ لَخاطر يسَلّمنْ واِ.
وْفرْحوا وْقَرَّروا يعْطوهُ فضَّة.
وْوَعَدن، وْبَقى يدَوّرْلو عَلى فرْصَة تَ يسَلّمنْ واِ بَلا لَ يكونْ حَولو لَمّاتْ ناِسْ.
وْجا يَومْ عيد الفَطيِرْ، لَ كانْ في عادِة يذْبَحونْ فِيو خاروف الفصْحْ.
وْيَسوُعْ بَعَثْ بطْرس وْيوحَنّا وْقالْلنْ: ”روُحوا حَضْروا لْنا الفصْحْ ت ناكلْ.“
قالولو: ”أَين تْريد تَ نْحَضّرْ؟“
قالْلنْ: ”بَسْ تدْخلون البَلَدْ تَ يطْلَعْ ف وچْكنْ زَلَمِة حاِملْ جَرّة مَي، روُحوا خَلْفو،
وْهاي هوّاِ تَ يوَرّيكنْ علّيِّة گْبيرِة مَفْروشِة، هَونَكْ حَضْروا.“
وْراحوا أَرَوا كَما لَ قالْلن، وحَضَّروا الفصْحْ.
وْلَمَنْ صار الوَقْتْ، جا يَسوُع انْتَكا واثْناعش الرّسلْ مَعو.
وْقالْلنْ: ”شَهْوِة اشْتَهَيتُ تَ آكَلْ هَالفصْحْ مَعْكنْ قَبلْ لَ اتْعَذَّبْ.
منْ لَ اقولْكنْ: م اليَوم وْلَ بَعدْ موُ اكلو دي لَمَنْ يكْمَلْ فَ مَلَكوت اَلله.“
وَاخَذْ كاس وْشَكَر وْقالْ: ”خذوا هاذْ وتْقَسَّموهُ بَيناتْكنْ.
منْ لَ اقولْكنْ: م اليَوم وْبَعدْ، موُ اشْرَبْ منْ ثَمَرْ سجَرة العنبْ دي لَمَنْ يجي مَلَكوت اَلله.“
وَاخَذ غْبَيز وْشَكَر وْكَسَر وْعَطاهن وْقالْ: ”هذا جَسَدي لَ ينْعَطى لَخاطرْكنْ. سَوَوا هاذْ لَذكْري.“
وْكذاِ زاِ عَ الكاسْ منْ بَعدْ لَ تْعَشّى، قالْ: ”هذا الكاسْ عَهْد الّجْديدْ واِ الّمْأَسَس بْدَمّي لَ يسْري لَخاطرْكنْ.
بَسّ كْوا إيدْ لَ يسَلّمْني عَ الصّفرَة.
وابْن الانْسانْ رايحْ واِ، كَما لَ تْقَدَّرْلو. بَسْ وَيلو هاكْ زَلَمةْ لَ بيدو يتْسَلَّمْ.“
وْبَدَوا يعَقبونْ يسْأَلونْ بَعْضنْ عَلى منْ واِ منّنْ لَ تَ يسَي هاي.
وْصارْ زاِ أَخْذ وْعَطا بَيناتنْ عَلى منْ واِ الاَگبَرْ بَيناتنْ.
قامْ يَسوُعْ قالْلنْ: ”ملوك الامَم اسْيادنْ ناِ، والّمْسَلَّطينْ عَلَينْ فاعْلينْ خَيرْ يتْسَمَّونْ.
بَسْ أنْتنْ لا كذاِ. بَلىِ أَينا لَوّاِ الاَگبَر فيكنْ، خَلّي يكونْ كَما الاَزْغَرْ، والرَّيّسْ كَما الخادمْ.
لَيشْ منْ أَگْبَرْ؟ هاك المنْتكي والّا هاكْ لَ يخْدمْ؟ موُ المنْتكي؟ بَسّ اَنا بَيناتْكنْ كَما هاكْ لَ يخْدم اَنا.
أنْتنْ واِ لَ ثَبَتّن مَعي ف ذيقاتي،
وَانا أَوعدْكنْ كَما لَ وَعَدْني أَبوي بْمَلَكوت،
بْشانْ تاكْلون وْتشْرَبونْ عَلى صفْرةْ مَلَكوتي، وْتقْعَدونْ عَلى عْروش وْتحْكمونْ عَلى اثْناعش اسْباط اسْرائيلْ.“
وْقال يَسوُعْ لَشَمْعونْ: ”يا شَمْعونْ، كْوا الشّيِطان يدَوّرْ تَ يغَرْبلْكنْ كَما لَ يغَرْبل الفلّاح الحنْطَة.
وَانا طَلَبْتُ لكْ لا تخْسَرْ إيمانكْ. وانْتَ زاِ فَ وَقْت انْدار وْثَبّت اخوتكْ.“
شَمْعونْ قالْلو: ”يا ربْ، مَعكْ حاضر اَنا للحَبْس وْللمَوتْ.“
يَسوُعْ قالْلو: ”شَمْعونْ، أقولْ لكْ: موُ يسيِح الدّيك اليَومْ لَ موُ ثَةْ طرْقْ تنْكرْ تعْرفْني.“
وْقالْلنْ: ”وَقْتْ لَ بَعَثْتوكنْ بَلا كِيَس وْلا طوُرْبايات وْلا اصْوالْ، عازْكن شي؟“ قالوا: ”وَلا شي.“
قالْلنْ: ”م السَّعْ، لَ لهُ كيسْ، ياخذو. وْكذاِ زاِ طوُربايِة، وْلَ مالو سَيفْ، خَلّي يبيِعْ حَويسو وْيشْتريلو سَيفْ.“
منْ لَ اقولْكنْ: ”هاي المَكْتوبِة زاِ لازم تْسيِرْ في، هَالآيِة لَ تْقولْ: ’مَع المذْنبين انْعَدْ.‘ منْ لَ كلْ شي لَ (انْكَتَبْ) عَلَي تَمْ.“
قالوا: ”يا ربّ، كْوا هَونْ في سَيفَينْ.“ قالْلن: ”يكْفَونْ.“
وْطَلَع وْراحْ، كَما لَ كان مْعَوَّدْ، لَجَبَلْ ”بَيتْ زَيتاِ“، وْتَلاميذو زاِ راحوا خَلْفو.
وْلَمنْ وصلْ للموُضَعْ، قالْلنْ: ”صَلَّوا بْشانْ لا تدْخلونْ ف تَجرِبِة.“
وْقالْ: ”آبا، لَ كان تْريدْ، خَلّي يعْبرْ منْ عَلَي هَالكاسْ هاذْ! بَلىِ خَلّي يكونْ كَما لَ تْريدْ أنْتَ موُ كَما لَ اريد اَنا.“
وْظَهَرْلو مَلاكْ م السَّما تَ يقَوّيو.
وْلَمَنْ صارْ فَ خَوف، بْلَجاجِة كان يصَلّي، وْعَرَقو صارْ كَما سَخّاتْ دَم، وْوَقَعْ عَ الاَرْضْ.
وْقامْ منْ صَلاتو وْجا لَعنْد تَلاميذو وَاراهنْ ناِيمينْ م الغَمْ.
وْقالْلنْ: ”أَيشْ ناِيمين انْتنْ؟ قوموا صَلَّوا بْشانْ لا تدْخلونْ فَ تَجرِبِة.“
وْبَعدْ هوّاِ يحْكي، والّا طَلْقةْ ناِسْ جاِيين، وْهاكْ لَ يقولولو ياهوذا، لَ كانْ واِحدْ م الاثْناعْشْ، جاِييِ قدّامن، وْقَرَّبْ لَعنْدْ يَسوُع وْباسو، وْهاي عَلامِة كانْ كلْعَطاهنْ ياِ: أَينا لَ ابوسو هوّاِ واِ.
يَسوُعْ قالْلو: ”ياهوذا، بْبَوسِة تْسَلَّم ابْن الانْسانْ؟“
وَقْتْ لَ ارَوا هَوذْ لَ مَعو شي لَ صارْ قالولو: ”يا ربْ، نضْربْ بالسَّيفْ؟“
وْواِحدْ منّنْ ضَرَبْ خادم گْبير الكَهَنَة وْجاب اذْنو اليَمينْ.
يَسوُعْ قالْ: ”لَعنْدْ هاي وْبَس!“ وْدَقّ اذنْ هاكْ لَ اكَل الضَّربِة وْشَفاها.
وْقال يَسوُعْ لَوكْ لَ كجَّوا عَلَيو، لگْباريّة الكَهَنَة والّشْيوُخَة وْرُوَسا حرّاس الهَيكَلْ: ”كَما لَ يكونْ عَلى واِحدْ منْ قطّاع الطّرْقْ كطَّلَعْتنْ عَلَي بسْيوفِة وْعصْواِنْ تَ تمْسكوني؟
كلْ يَومْ مَعْكنْ كنْتُ ف الهَيكَل، وْما مَدَّيتنْ عَلَي ايدَيكنْ. بَلىِ هاي ياِ ساعتْكن وْسلْطة العتْمِة.“
وْمسْكوا جابوهُ لَبَيت گْبير الكَهَنَة، وْشَمْعونْ جاِييِ كانْ خَلْفو من بْعيدْ.
وْعَلَقوا نارْ ف وسط الحَوش، وْكانوا قاِعْدينْ حَولا، وْشَمْعونْ زاِ قعدْ بَيناتنْ.
وَارتو بنْتْ خدّامِة قاِعدْ عنْد النّار، وْطَلَّعتْ فِيو وْقالتْ: ”هاذْ زاِ مَعو كانْ.“
بَسْ هوّاِ نَكَر وْقالْ: ”يا مَرَة، موُ اعْرفو.“
وْبَعْد شْوَيِّة أَراهُ زَلَمِة وْقالْلو: ”وانْتَ زاِ منّن انْتَ.“ بطْرسْ قالْ: ”لا موُ منّن اَنا.“
وْبَعدْ لَ فاتْ فِيا ساعَة زَمانْ، واِحدْ لخْ كان يجاِدلْ ويقولْ: ”بالميِّة ميِّة هاذْ زاِ مَعو كانْ، منْ لَ جَليلي واِ زاِ.“
بطْرسْ قالْ: ”يا زَلَمِة! موُ اعْرفْ أَيش تْقول.“ وْراساً وْهوّاِ بَعدْ قايمْ يحْكي، ساح الدّيكْ.
وانْدارْ يَسوُع وْطَلَّعْ ف بطْرس، وْهاك الوَقْتْ جا لَبالْ شَمْعونْ كلْمةْ لَ كانْ كلْقالْلو سَيّدْنا: ”قَبلْ لَ يسيِح الدّيك تَ تنْكرْني ثَةْ طرْقْ.“
وْطَلَعْ شَمْعونْ لَبَرّا وْبكي بْمَرارَة.
ورْجاِلْ لَ كانوا ماِسكينْ يَسوُعْ، كانْ يتْمَهزَونْ فِيو، ويغَطَّوهُ،
ويضْربوهُ عَلى وچّو ويقولون ”تْنَبّا، منْ ضَرَبكْ.“
وْشَغلات كْثيرْ غَيرْ هَوذْ، كَلامْ كفرْ كان يقولونْ عَلَيو.
وْلَمَنْ صَبَّحت الصّبح، اجْتَمَعوا شْيوُخة الشَّعْبْ وگْباريّة الكَهَنَة ومْعَلْمين النّاموس وْطاِلَعوهُ لَ مَجلسنْ،
وْقالولو: ”لَ انْتَ واِ المَسيحْ، قلْنا.“ قالْلنْ: ”لَ قلْتُ لْكنْ موُ تْسَدقوني،
وْلَ سَأَلتوكنْ موُ تعْطَوني جَوابْ يا تْفَلْتوني.
م السَّعْ تَ يكون ابْن الانْسانْ قاِعدْ عَلى يَمينْ قوّة اَلله.“
كلّنْ قالولو: ”أنْتَ واِ بَقى ابْن اَلله.“ قالْلنْ: ”أنْتن تْقولونْ أَنا واِ.“
وْقاموا، جَمْعيّتنْ كلّا، وْجابوهُ لَعنْدْ بيلاطُسْ
وْبَدَوا يتْهموهُ ويقولونْ: ”أَرَينا هاذ يضَيّعْ شَعْبنا، ويحَرّمْ نعْطي خَراجْ لَقَيصَرْ، ويقولْ عَلى روُحو مَلكْ واِ مَسيحْ.“
بيلاطُسْ سَأَلو وْقالْلو: ”أنْتَ واِ مَلك الياهودْ؟“ جاِوَبو قالْلو: ”أنْتَ قلتْ.“
وبيلاطُسْ قالْ لگْباريّة الكَهَنَة وْناِس الملْتَمّينْ: ”أَنا شي علِّة موُ ارى عَلى هَالزَّلَمِة هاذْ.“
هنّاِ بَقى يزْعَقونْ ويقولونْ: ”هَيَّجْ شَعْبنا وْهوّاِ يعَلّمْ ف كلّ الياهوديِّة، وْبَدا م الجَّليل وْدي لَونْ.“
بيلاطُسْ وَقْتْ لَ سمع اسْم الجَّليلْ، سَأَلْ لَ كانْ الزَّلَمِة جَليلي.
وْلَمَنْ عَرَفْ منْ موُضَعْ لَ تَحْت سلْطةْ هيروُدس واِ، بَعَثو لَعنْدْ هيروُدسْ، منْ لَ ف القدْسْ كانْ فَوك الاِيّاِم.
وْهيروُدسْ وَقْتْ لَ ارى يَسوُعْ فرح كْثيرْ، منْ لَ كان يريد يراهُ منْ زَمانْ، منْ كْثيرْ لَ كانْ يسْمَعْ عَلَيو، وْكانْ يتْمَنّى يرى منّو عَجيبِة شي.
وْكانْ يسأَلْ يَسوُعْ سُؤالات كْثيرْ، بَسْ يَسوُعْ كلْمِة وحْدِة ما رَدْ عَلَيو.
وْقايمينْ كانوا گْباريّة الكَهَنَة ومْعَلْمين النّاموسْ وبْغَضَبْ كانْ يتْهموهُ.
وْهيروُدس احْتَقَرو هوّاِ وْعَسْكَرو، وتْمَهْزا فِيو وْلَبَّسو حَويسْ حَريِر وْبَعَثوا لَعنْدْ بيلاطُسْ.
وْفاك اليَومْ، صاروا سدْقانْ هيروُدس وْبيلاطُسْ، منْ لَ كانْ في بَيناتنْ عَداوِة منْ قَبلْ.
وْساحْ بيلاطُس گْباريّة الكَهَنَة والزّعَما والشَّعْبْ،
وْقالْلنْ: ”جبْتنْ لي هَالزَّلَمِة، قلْتنْ يفْسدْ شَعبْكن، وْهاي اَنا فَحَصْتوهُ قدّامْ عَينَيكن، وْعلِّة شي ما ارَيتُ ف الزَّلَمِة هاذْ منْ كلْ لَ تتْهموهُ فِيو،
وْلا هيروُدسْ، منْ لَ بَعَثْتوهُ لَعنْدو، وكْوا ما كسَّوى شي يسْتَحقْ عَلَيو المَوتْ.
بَقى تَ أَدّبو وَافَلّتو.“
وْكانْ في عادِة يفَلّتْلنْ واِحدْ م الحَبْسْ ف العيدْ.
وْساحوا كلّ الملْتَمّين وْقالوا: ”خذْ هاذ وْفَلّت لْنا بارابا!“
هاكْ لَ بْشانْ طَقّةْ لَ صارْ في البَلَدْ والقَتلْ، كانْ مَكْبوبْ ف الحَبْسْ.
وْرجعْ بيلاطُسْ حَكى مَعن يريدْ تَ يفَلّتْ يَسوُعْ.
بَسْ هنّاِ كانْ يسيِحون: ”اصْلبو اصْلبو!“
قامْ هوّاِ لَ ثالثْ كَرَّة قالْلنْ: ”لَيشْ أَيشْ خَرابْ سَوى هاذْ؟ علِّة شي تْجيبْ حكمْ بالمَوت ما ارَيتُ فِيو. بَقى تَ أَدّبو وَافَلّتو.“
بَسْ هنّاِ كان يهيجونْ ويلجّونْ عَلَيو بْعلوتْ صَوتن وْيطْلبونْ منّو تَ يصْلبو، وْقوي سياحنْ وسْياح گْباريّة الكَهَنَة،
قامْ بيلاطُسْ أَمَرْ تَ يسيِرْ شي لَ يريدونْ.
وْفَلَّتْلنْ هاكْ لَ بْشان الطَّقَّة والقَتلْ مَكْبوبْ كانْ ف الحَبْسْ، هاكْ لَ طَلَبوا، وْيَسوُعْ سَلَّمو لإرادتنْ.
وْهنّاِ قايمين يسوُقوهُ، مسْكوا شَمْعون القيرَواني لَ كانْ جاِييِ م المَزْرَعَة، وْحَطّوا عَلَيو الصَّليبْ تَ يحْملو خَلْفْ يَسوُعْ.
وْكانْ جاِييِ خَلْفو شَعْب كْثير، وْنسْوان يسيِحونْ وينوُحونْ عَلَيو.
وانْدارْ يَسوُعْ صوُبن وْقالْلنْ: ”يا بَنات القدسْ، لا تبْكَونْ عَلَي، عَلى روُحْكن ابْكَوا وْعَلى اولادْكنْ.
هاي جاِيِة إيّاِمْ تَ يقولونْ فِيا: ’هَنيّة العاقْرينْ وبْطونْ لَ ما وَلَدتْ ودْيوسْ لَ ما رَضَّعتْ.‘
لَ ف عود الرّطبْ هَوذ يسَونْ، ف النّاِشف أَيشْ تَ يسيِرْ؟“
وْكانْ مَعو اثْنَينْ لخْ فاعْلين شْرورْ تَ ينْقتْلونْ.
وْلَمَنْ وصْلوا لَموُضَعْ لَ يقولولو جمْجمِة، صَلَبوهُ هَونَكْ مَعْ هَوكْ فاعْلين الّشْرورْ، واِحدْ عَلى يَمينو وْواِحدْ عَلى شْمالو.
وْيَسوُعْ قالْ: ”آبا، سامحنْ، منْ لَ موُ يعْرفونْ أَيشْ يسَونْ.“ وتْقَسَّموا حَويسو وْكَبّوا عَلَينْ قرْعَة.
وْكانْ قايم شَعْب وْيرى، والزّعَما زاِ كانْ يتْمَهزَونْ ويقولونْ ”خَلَّصْ غَيرو، خَلّي يخَلّصْ روُحو لَ هوّاِ واِ المَسيحْ مخْتار اَلله.“
العَسْكَرْ زاِ كانْ يتْمَهزَونْ فِيو، يقَربون لَعنْدو ويناِولوهُ خَل
ويقولولو: ”لَ انْتَ واِ مَلك الياهودْ، خَلّص روُحكْ.“
وْكانْ في مَكْتوبْ فوُق منّو بلْساِن اليوناني والرّوماني والعبْراني: ”هاذْ واِ مَلك الياهودْ.“
وْواِحدْ منَوك فاعْلين الّشْرورْ لَ كانوا مَصْلوبينْ مَعو كانْ يكْفرْ فِيو ويقولْلو: ”لَ انْتَ واِ المَسيحْ، خَلّصْ روُحك وْخَلّصْنا!“
وْزَعْوَقْ عَلَيو رَفيِقو وْقالْلو: ”وْلا من اَلله تْخاف وانْتَ تَحْتْ نَفس العقوبِة؟
نحْناِ بْعَدلْ، منْ لَ اخَذْنا اسْتحْقاقْنا بْموجب افْعالنْا. وتْجازَينا عَلى شي لَ سَينا. بَسْ هذا شي خَرابْ ما سَوى.“
وْقالْ لَيَسوُع: ”اذْكرْني سَيّدي بَسْ تجي فَ مَلَكوتكْ!“
يَسوُعْ قالْلو: ”الحَقّ اَقولْ لك: اليَومْ مَعي تَ تْكونْ ف الفَردَوسْ.“
وحَوالي ساعَة ستِّة، صارْ عتْمِة عَلى كلّ الاَرْضْ دي لَ ساعَة تسْعَة.
والشَّمْسْ عَتَّمَت، وْستْر الهَيكَل انْشَقْ م النّصْ.
وْزَعَقْ يَسوُعْ صَوتْ قَوي وْقالْ: ”أَبوي، ف ايدَيك أَسَلّمْ روُحي.“ قالْ كذاِ وانْتَهى.
وْلَمَنْ قايد الميِّة أَرى شي لَ صارْ، سَبَّح اَلله وْقالْ: ”بالحَقيقَة، هاذْ زَلَمِة بارْ كانْ.“
وْكلْ لَمّات النّاِسْ لَ كانْ ك الْتَمّوا تَ يرَونْ، وَقْتْ لَ ارَوا شي لَ صارْ، رجْعوا وْهنّاِ يدبّونْ ف سدْرنْ.
وْكلْ مَعارفْ يَسوُع وْنسْوان لَ جَوا خَلْفو م الجَّليلْ، قايمينْ كانوا من بْعيد، وْكانْ يرَونْ هاذْ شي لَ يسيِرْ.
وزَلَمِة اسْمو يوسفْ، عضو فَ مَجْلس الياهودْ، م الرّامِة بَلَدْ ف الياهوديِّة، وْكانْ زَلَمِة صالح وْبارْ،
هاذْ ما كانْ كلْوافقنْ عَلى شي لَ رادوا وْسَوا فَ يَسوُع. وْكانْ ينْطرْ مَلَكوت اَلله.
هاذْ راحْ لَعنْدْ بيلاطُس وْطَلَبْ منّو جثّةْ يَسوُعْ.
ونَزَّلو وْلَفّو فَ كتّان، وْحَطّو فَ قَبرْ مَنْقوُرْ ما كانْ ك انْحَط فِيو اَحَّدْ منْ قَبلْ.
وْكانْ يَوم الجّمعَة، والسَّبْتْ وَقْت وْكانْ يبْدي.
وقْرابْ كانوا هَوكْ نسْوانْ لَ جَوا مَعو م الجَّليلْ، وَارَوا القَبرْ وَاين انْحَطّتْ جثّةْ يَسوُعْ.
وْرجْعوا حَضَّروا حنوط وعْطور، واسْتَراحوا يَوم السَّبْت بْموجب الوَصيِّة.
وْفَجرْ يَوم الاحَّدْ، والدّنْياِ بَعدْ عتْمِة، جَوا عَ القَبر وْجابوا مَعن الحنوطْ والّعْطورْ لَ كانْ كلحَضَّرُوا، وْكانْ مَعنْ غَيرْ نسْوانْ.
وَارَوا كاف الحَجَر مْدَعْبَلْ منْ عَلى باب القَبرْ.
وْدَخَلوا وْما ارَوا جثّةْ يَسوُعْ.
وْوَقَعْ عَلَينْ خَوف وْنَخّوا وچّنْ للاَرْضْ، والرّجّالَينْ قالولنْ: ”لَيش تْدَورونْ عَ الطَّيّبْ بَين المَيتينْ؟
موُ هَونْ واِ. قامْ. جيبوا لَبالْكنْ أَيشْ حَكى مَعْكن وْهوّاِ ف الجَّليلْ،
لَمَنْ قالْكنْ: ’ابْن الانْسانْ لازمْ يتْسَلَّمْ لايدَين الخاطْيين وْينْصلب، وْثالثْ يَوم يقومْ.‘“
وْجا لَبالنْ كَلامو.
وْرجْعوا م القَبر وْخَبَّروا الاحْداعْشْ والاخَر بْهاذْ كلّو.
وْهَوذْ كانوا مَرْيَمْ المَجْدَليِّة وْيوحان وْمَرْيَمْ أم يَعْقوب، وْباقي لَمَعنْ. هَوذْ ناِ لَ خَبَّروا للرّسلْ.
بَسْ كَلامنْ بَيَّنْ فَ عَينَينْ كَما الخَرافات، وْما سَدَّقوونْ.
بَسْ شَمْعونْ قامْ عدي للقَبر، وْطَلَّعْ أَرى بَسّ الاكْفانْ مَحْطوُطَة. وْراح وْهوّاِ يتْعَجَّبْ فَ قَلْبو منْ شي لَ صارْ.
واثْنَينْ منّنْ فاك اليَومْ كانوا رايحين لَ ضيِعَة اسما عمواس، تبعَد شي سَبع اميال م القدس.
وْكانْ يحْكَونْ واِحدْ مَع اللاخْ عَلى كلْ هَالمَسايل لَ صارتْ.
وْهنّاِ كذاِ يحْكَونْ وْياخْذون وْيعْطَون بَين بَعْضنْ، جا يَسوُعْ نَفْسو ولحقن وْبَقى يمْشي مَعن.
بَسْ عَينَين مَمسوُكِة كانتْ بْشانْ لا يعْرفوهُ.
وْقالْلنْ: ”أَيشْ ناِ هَالمَسايل لَ تاخذون وتعْطَون فِيا وانْتنْ ماِشْيينْ كذاِ حَزانىِ مَقحوُرين؟“
ورَدْ واِحدْ منّنْ، وْكانْ اسْمو قلِيوفا، وْقالْلو: ”لَيشْ أنْتَ بَسْ واِ الغَريب عَ القدس، وْمنْ هاي موُ تعْرف شي لَ صارْ فِيا هَوك الكَمّ نْهار؟“
قالْلنْ: ”أَيشْ؟“ قالولو: ”عَلى يَسوُعْ هاكْ لَ م النّاصْرَة لَ كانْ نَبي جبّار بالقَول والفعل قدّام اَلله وْقدّام كلّ الشَّعْبْ،
وسَلَّموهُ گْباريّة الكَهَنَة والّشْيوُخَة لَحكم المَوت وصَلَبوهُ،
وْنحْناِ كانْ رَجانا هوّاِ واِ لَ تَ ينَجّي اسْرائيلْ. واليَومْ، هاي ثَةّ اِيم عَلى هاذْ شي لَ صارْ كلّو،
بَلىِ شي لخ زاِ، نسْوان منّا بَلَهونا! منْ لَ كانْ كلقاموا م الفَجر وْراحوا للقَبر،
وْلَمَنْ ما ارَوا جثّتو، رجْعوا يقولولنا: أَرَينا هَونَكْ مَلايكِة ويقولونْ عَلَيو: طَيّبْ واِ.
قاموا ناِس زاِ منّا راحوا للقَبر، وَارَوا كذاِ كَما لَ قالوا النّسْوانْ، بَسْ لهُ ما ارَوا.“
هاك الوَقْتْ، يَسوُعْ قالْلنْ: ”يا ناقْصينْ فهم، أَشْقَدْ بَطي واِ قَلْبْكنْ للايمان ف كلْ شي لَ تنَبَّوا الاَنْبِيا!
موُ هَوذ الاوجاع كانْ المَقصوُد يتحَمَّل المَسيحْ، ويدْخلْ لَ مَجْدو؟“
وْبَدا من اسْفار موسى وْكلّ الاَنْبِيا يفَسّرلنْ شي لَ انْكَتَبْ عَلَيو ف الاسْفارْ.
وْقَرَّبوا منْ هاك ضيِعَةْ لَ كانوا رايحيلا، وْهوّاِ سَوى حالو لَ موُضَعْ بعيد واِ رايح.
وجَبَروهُ قالوا: ”ابقى عنّا: الّنْهار السَّع يوَلّي واللَيلْ يدَلّي.“ وْدَخَلْ تَ يبْقى عنْدن.
وْلَمَنْ انْتَكا مَعنْ، أَخَذْ غْبَيزْ وباِرَك وكَسَر وْعَطاهنْ.
وْراساً انْفَتَحت عَينَين وعَرَفوهُ، وْهوّاِ انرَفَع منْ قدّامن.
بَقى واِحدْ يقول للاخ: ”موُ قَلْبْنا كانْ يلهَب جَوّاتنا لَمَنْ كانْ يحْكي مَعْنا ف الطَّريِقْ ويفَسّر لنا الاسْفارْ؟“
وْقاموا فَ ساعتا وْرجْعوا للقدْسْ، وَارَوا الاحْداعْشْ مجْتمْعينْ وْناِس لَ مَعن.
وْهنّاِ زاِ حَكَوا عَلى شي لَ صارْ مَعن ف الطَّريِقْ، وَاشْوَنْ صارْ مَعْروف لهن لَمَن كَسَر الّغْبَيزْ.
وْهنّاِ يحْكَونْ هَالكَلامْ، يَسوُعْ قامْ بَيناتن وْقالْلنْ: ”سَلامْ لكن. اَنا واِ لا تْخافون“
بَسْ هنّاِ جفلوا وانهَبَطوا، منْ لَ اتْصَوَّرْلنْ روُح قايمينْ يرَون.
يَسوُعْ قالْلنْ: ”لَيشْ مَهبوُطين أنْتنْ، واَيش هَالافْكار لَ تدوُر ف روسكن؟
طَلعوا ايدَي واجرَي! اَنا واِ. جسّوني واعْرفوا. الرّوُحْ لَحْمِة وعظميِن مالو كَما لَ ترَولي.“
قالْ كذاِ ورَوّاهن ايدَيو واجْرَيو.
وَقْتْ لَ ارى دي للسَّعْ موُ يسَدقون منْ فَرحتن وكْثيرْ مْعَجَّبين ناِ، قالْلنْ: ”في عنْدْكنْ شي هَونْ للاَكل؟“
قاموا عَطَوهُ شطفة سَمَك مَشوي وشْوَيِّة عَسَل صافي،
وَاخَذ أَكَل قدّام عَينَين.
وْقالْلنْ: ”هَوذْ ناِ شي لَ كانْ أَحْكي مَعْكنْ عَلَينْ وَقْتْ لَ كنْتُ مَعْكنْ: لازم كانْ يتم كلْ شي لَوّاِ مَكْتوبْ ف ناموس موسى وْف الاَنْبِيا وْف المَزامير عَلَي.“
هاك الوَقْتْ، فَتَّح عَقلن تَ يفْهَمون الاسْفارْ.
وْقالْلنْ: ”كذاِ مَكْتوبْ وْكذاِ كانْ لازم يتْعَذَّب المَسيحْ ويقوم منْ بَين المَيتينْ ثالثْ يَومْ،
وينكرز باسْمو تَوبِة لغفْران الخَطيّات ف كلّ الامَمْ، والبدايِة تَ تْكونْ م القدس.
وانْتنْ شْهود لَ هَوذْ.
وَانا تَ ابْعَثْ لْكنْ وَعَد أَبوي. وانْتنْ ابْقَوا ف القدْسْ دي لَمَنْ تلْبسونْ قوِّة م العلو.“
وطاِلعن دي لَ بَيتْ عَنْيا، وْرَفَع ايدَيو وباِرَكن.
وْهوّاِ قايم يباِركن، انفَرَق منّنْ وصعد للسَّما.
وْهنّاِ سَجَدولو، وْرجْعوا للقدْسْ بْفَرْحَة عَظيمِة.
وْف كلْ وَقْتْ كانوا ف الهَيكَلْ يسَبْحون ويباِركون لَالله آمّينْ.
ف البدايِة كانْ الكلْمِة، والكلْمِة كانْ عنْد اَلله، والله كان الكلْمِة.
هذا كانْ ف البدايِة عنْد اَلله.
كلْ شي بيدو تْكَوَّن، وْبَلاهُ وْلا شي واِحد تْكَوَّنْ منْ شي منْ لَ تْكَوَّنْ.
فِيو كانت الحَياة، والحَياةْ نور البَشَرْ.
والنّورْ ف العتْمِة ينَوّرْ، والعتْمِة ما وصْلتْلو.
كانْ في انْسان انْبَعَثْ من اَلله اسْمو يوحَنّا.
هذا جا للشَّهادِة، تَ يشْهَدْ للنّور بْشانْ كلّ انْسان يآمنْ عَلى ايدو.
موُ هوّاِ كان النّورْ، بَلىِ جا تَ يشْهَدْ للنّورْ.
هاذْ كانْ نور الحَقْ لَ ينَوّرْ كلّ انْسانْ يجي للدّنْياِ،
ف الدّنْياِ كانْ، والدّنْياِ بيدو تْكَوَّنتْ، والدّنْياِ ما عَرَفتو.
وْهَوذْ لَ قبْلوهُ عَطاهنْ سلْطَة تَ يسيِرون اولاد اَلله، هَوذْ لَ آمَنوا باسْمو،
هَوذْ لَ موُ منْ دَم، وْلا منْ إرادة لَحم، وْلا منْ إرادةْ رجّالْ، بَلىِ من اَلله ولْدوا.
والكلْمِة صارْ بَشَر، وْنَزَّلْ عنّا، وَارَينا مَجْدو، مَجْدْ وَحيدْ م الآبْ، كلّو نعْمِة وْحَقْ.
يوحَنّا شهدْلو وْساح وْقالْ: ”هذا واِ هاكْ لَ قلْتُ: ’تَ يّجي بَعْدي، وْصارْ قدّامي، منْ لَ أَقْدَمْ منّي واِ.‘“
وْمنْ كَمالو، نحْناِ كلّتْنا أَخَذْنا وْنعْمِة مْبَدالْ نعْمِة،
منْ لَ النّاموسْ بيدْ موسى انْعَطى بَسّ الحَقْ والنَّعْمِة بيدْ يَسوُع المَسيحْ صاروا.
اَلله ما اراهُ اَحَّدْ أَبَدْ. وَحيد اَلله هاكْ لَوّاِ ف حضْن اَبوهُ، هوّاِ خَبَّرْ.
وْهاي ياِ شَهادِةْ يوحَنّا وَقْتْ لَ بَعَثولو الياهودْ م القدْسْ كَهَنَة وْلاويينْ تَ يسْأَلوهُ: ”منْ أنْتَ؟“
وْقَر وْما نَكَرْ، قالْ: ”موُ أَنا واِ المَسيحْ.“
وْرَدّوا سَأَلوهُ: ”أَيشْ بَقى؟ إيِليّا أنْتَ؟“ قالْ: ”موُ اَنا.“ قالولو النَّبي أنْتَ؟ قالْ: ”لا.“
قالولو: ”بَقى من انْتَ؟ تَ نعْطي جَوابْ لَوذْ لَ بَعَثونا. أَيش تْقولْ عَلى نَفْسكْ؟“
قالْ: ”أَنا صَوتْ لَ يسيِحْ ف البَرّيِّة: ’ساِوَوا طَريِق الرَّبْ،‘ كَما لَ قال اِشعْيا النَّبي.“
وْهَوك المَبْعوثينْ، فَرِّيسيِّة كانوا.
وْسَأَلوهُ وْقالولو: ”لَيشْ بَقى تْعَمّذْ لَ موُ المَسيحْ أنْتَ وْلا إيِليّا وْلا النَّبي؟“
رَدْ يوحَنّا قالْلن: ”اَنا ف المَي أَعَمّذْ، بَسْ بَيناتْكنْ قايمْ هاكْ لَ انْتنْ موُ تعْرفوهُ.
هاذْ واِ هاكْ لَ بَعْدي جاِييِ وْلَ صارْ قدّامي، هاكْ لَ انا موُ مسْتَحقّ اَنا أَحلْ شادوداتْ صَولو.“
هاذْ صارْ ف بَيتْ عَنْيا خَلْفْ نَهْر الارْدنْ موُضَعْ لَ كان يعَمّذْ يوحَنّا.
ثاِني نْهار، يوحَنّا أَرى يَسوُعْ جاِييِ لَعنْدو، وْقال: ”كْوا خاروفْ لَ بَعَثو اَلله تَ يحْملْ خَطيّة الدّنْياِ.
هاذْ واِ هاكْ لَ انا قلْتُ عَلَيو: ’بَعْدي جاِييِ رجّالْ صارْ قدّامي، منْ لَ أَقدَمْ منّي واِ.‘
وَانا ما كانْ أَعْرفو، بَلىِ بْشانْ ينْعرفْ منْ بَني اسْرائيل، بْشانْ هاي جيتُ أَعَمّذْ ف المَي.“
وْشَهَدْ يوحَنّا وْقالْ: ”أَرَيتُ الرّوُحْ ينْزَلْ م السَّما كَما الحَمامِة ويوَقّفْ عَلَيو.
واَنا ما كانْ أَعْرفو، بَلىِ لَ بَعَثْني تَ اعَمّذْ ف المَي، هوّاِ قالْ لي: ’أَينا لَ ترى الرّوُحْ ينْزَلْ ويوَقّفْ عَلَيو، هوّاِ واِ لَ يعَمّذْ ف روُح القدسْ.‘
وَانا أَرَيتُ وْشهدْتُ: هذا واِ ابن اَلله.“
ثاِني نْهار، يوحَنّا كانْ قايم هَونَكْ هوّاِ واثْنَينْ منْ تَلاميذو،
وْطَلَّعْ فَ يَسوُعْ، وْهوّاِ ماِشي، وْقال: ”كْوا خاروف اَلله.“
وْسمْعوا تَلْميذَينو شي لَ قال، وْراحوا خَلْفْ يَسوُعْ.
وانْدارْ يَسوُعْ وَاراهنْ جاِيينْ خَلْفو، وْقالْلنْ: ”أَيش تْريدونْ؟“ قالولو: ”رابي، (يعْنيِ مْعَلّمْ) أَين تْكونْ؟“
قالْلنْ: ”تَعوا وْتَ تّرَونْ.“ قاموا جَوا وَارَوا اَينْ واِ، وْعنْدو بَقَوا هاك اليَومْ، وْكانتْ حَوالي ساعَة عَشْرَة.
واِحدْ منْ هَوكْ لَ سمْعوا منْ يوحَنّا وْراحوا خَلْفْ يَسوُعْ، كانْ اَنْدَراوُسْ أَخو شَمْعونْ.
وْجابو لَعنْدْ يَسوُعْ. يَسوُعْ طَلَّعْ فِيو وْقالْ: ”أنْتَ واِ شَمْعون ابنْ يَونا، أنْتَ تَ تْسَمّى كيفا.“
ثاِني نْهار، يَسوُعْ راد يروُحْ للجَّليلْ، وَارى فيلبُّس وْقالْلو: ”تَعانْ خَلْفي.“
فيلبُّسْ كانْ منْ بَيتْ صَيدا بَلَد اَنْدَراوُس وْشَمْعونْ.
وْفيلبُّسْ أَرى نَثَناييِل، وْقالْلو: ”هاكْ لَ كَتَبْ عَلَيو موسى ف النّاموسْ والاَنْبِيا، أَرَيناهُ. يَسوُع ابنْ يوسفْ واِ م النّاصْرَة.“
نَثَناييِلْ قالْ: ”م النّاصْرَة يطْلَعْ شي مَليِحْ؟“ فيلبُّسْ قالْلو: ”تَعا وْتَ تّرى.“
وْيَسوُعْ أَرى نَثَناييِل جاِييِ لَعنْدو وْقال: ”كْوا اسْرائيلي ما فِيو غشْ.“
نَثَناييِل قالْلو: ”من اَين تعْرفْني؟“ يَسوُعْ قالْلو: ”بَعدْ قَبلْ لَ يسيِحكْ فيلبُّسْ، وانْتَ تَحْت التّينايِة أَرَيتوكْ.“
رَدْ نَثَناييِل وْقالْلو: ”مْعَلّمْ، أنْتَ واِ ابْن اَلله، أنْتَ واِ مَلك اسْرائيلْ.“
يَسوُعْ قالْلو: ”عَلى لَ قلْتُ لكْ: ’أَرَيتوك تَحْت التّينايِة،‘ أنتَ تْآمنْ أَگْبَرْ منْ هَوذْ تَ تّرى.“
قالْلو: ”الحَقّ الحَقّ اَقولْكنْ م السَّعْ تَ تّرَون السَّماواتْ مَفْتوُحَة وْمَلايكة اَلله يطْلَعون وْينْزَلونْ عَلى ابْن الانْسانْ.“
وْثالث نْهارْ، صارْ عرْسْ فَ قانا الجَّليلْ، وامْ يَسوُعْ هَونَكْ كانتْ.
وْيَسوُع وْتَلاميذو زاِ انْدَعوا للعرْسْ.
وْخلص الخَمرْ، وامْ يَسوُعْ قالتْلو: ”خَمرْ ما عنْدنْ.“
يَسوُعْ قالْلا: ”أيشْ لي ولكِ يا مَرَة. ساعتي ما كجَّتْ بَعدْ.“
أمّو قالتْ للخدّاِمينْ: ”أَيشْ لَ يقولْكنْ سَوَوا.“
وْكانْ في هَونَكْ ستّ اجْرانْ حَجَر، الياهودْ يسْتَعْملونْ مَيّاِتا لَطقوس التَّطهيرْ، منّا يسَعْلو ثْماِنينْ لتر، وْمنّا ميِّة وْعشْرينْ.
يَسوُعْ قالْلنْ: ”عَبَّوا الاجْرانْ مَي دي للثّمْ.“
وْقالْلنْ: ”السَّعْ بَقى اغْرفوا وقَدْموا للعَزَمْ باشي.“ وْغَرَفوا وْقَدَّموا.
وَقْتْ لَ ذاق العَزَمْ باشي هَوك المَيّاِتْ لَ صاروا خَمر، وْما كانْ يعْرفْ من اَينْ كانْ، بَسّ الخدّاِمين كانْ يعْرفونْ، منْ لَ هنّاِ عَبَّوا المَي، بَقى وَقْتْ لَ ذاق العَزَم باشي، ساح الخَتَنْ،
وْقالْلو: ”كلّ انْسانْ أَوَّلْ شي خَمر الّكْوَيّس يجيب، وْبَعدْ لَ يسكَرونْ، هاك الوَقْتْ الاَقْلَلْ منّو، بَسّ انْتَ خَلَّيتْ خَمر الّكْوَيّسْ دي للسَّعْ.“
هاي أَوَّلْ عَلامِة لَيَسوُع، وْسَواها فَ قانا الجَّليل، وْوَرّى مَجْدو، وْآمْنوا فِيو تَلاميذو.
وْبَعدْ هاي، نزلْ لَكَفَرْناحومْ هوّاِ وامّو واخوتو وْتَلاميذو، وْهَونَكْ بَقَولنْ كَمّ نْهارْ.
وْكانْ كلقَرَّب فَصح الياهودْ، قامْ طَلَعْ يَسوُعْ للقدْسْ،
وَارى ف الهَيكَلْ هَوكْ لَ يبيِعونْ ثوراِن وْغَنَم وْحَمامْ، والصّرّاِفينْ قاِعْدينْ.
قامْ سَوالو قرْپاچْ من حْباِل، وْسَحَّتنْ كلّنْ م الهَيكَلْ، والغَنَمْ والثّوراِنْ والصّرّاِفين وْبَزْبَز ثْمانن وْقَلَّبْ طاولاتنْ.
ولَوكْ لَ يبيِعونْ حَمامْ قالْ: ”شيلوا هَوذْ منَونْ. لا تْسَونْ بَيتْ أَبوي سوُقْ للبيِعْ والشّراِ.“
وْجا لَبال تَلاميذو مَكْتوبْ واِ: ”الغيرِة عَلى بَيتكْ أَكَلتْني.“
قاموا الياهودْ قالولو: ”أَيشْ عَلامِة تْوَرّينا، تَ نعْرف يحقْ لك تْسَي هاذْ لَ تْسَي؟“
رَدْ يَسوُعْ قالْلنْ: ”خَرْبوا هَالهَيكَلْ هاذْ وَانا تَ اعَمّرو فَ ثَةّ اِيمْ.“
بَسْ هوّاِ كانْ يقول عَلى هَيكَلْ جَسَدو.
وْوَقْتْ لَ قامْ منْ بَين المَيتينْ، جا لَبالْ تَلاميذو كانْ كلْقالْ هاي، وْآمْنوا بالاسْفارْ وبالكلْمِة لَ قالْ يَسوُعْ.
وْوَقْتْ لَ كانْ ف القدْسْ ف عيد الفصْحْ، كْثيرْ آمَنوا فِيو منْ لَ ارَوا عَلاماتْ لَ سَوى.
بَسْ يَسوُعْ ما كانْ أَمينْ منّنْ، منْ لَ كانْ يعْرف الكلْ.
وْما كانْ يحْتازْ لَاحَّدْ يشْهَدْلو عَلى كلّ انْسانْ، منْ لَ كانْ يعْرفْ أَيشْ في ف الانْسانْ.
كانْ في هَونَكْ زَلَمِة م الفَرّيسيِّة اسْمو نيقوديموُس، كانْ عضو فَ مَجلس الياهودْ.
هذا جا لَعنْدْ يَسوُعْ باللَيلْ وْقالْلو: ”مْعَلّمْ، نعْرف من اَلله ك انْبَعَثت مْعَلّمْ، منْ لَ ما فِي انْسانْ يتيِقْ يسَي هَوذْ عَجايبْ لَ تْسَي لَ ما كانْ اَلله مَعو.“
رَدْ يَسوُعْ قالْلو: ”الحَقّ الحَقّ اَقولْ لك: انْسانْ لَ موُ يولَدْ من جْديدْ موُ يتيِقْ يرى مَلَكوت اَلله.“
نيقوديموُسْ قالْلو: ”أشْوَن انْسان يتيِقْ يولَد وْهوّاِ گْبيرْ ف العمرْ؟ يعْنيِ يتيِقْ يدْخلْ فَ بَطنْ أمّو كَرْةْ لخ وْيولَدْ؟“
رَدْ يَسوُع وْقالْلو: ”الحَقّ الحَقّ اَقولْ لك: انْسانْ لَ موُ يولَدْ م المَي والرّوُحْ موُ يتيِقْ يدْخلْ مَلَكوت اَلله.
شي لَ يولَدْ م الجَّسَدْ جَسَدْ واِ، وْشي لَ يولَدْ م الرّوُحْ روُحْ واِ.
لا تتْعَجَّب لَ قلْتُ لْكنْ: لازمْ تولَدون من جْديدْ.
الهَوا موُضَعْ لَ يريد يهب، وْصَوتو تسْمَعو، بَلىِ موُ تعْرفْ من اَين يجي وْلَ اين يروُحْ. كذاِ واِ كلّ انْسانْ يولَدْ م الرّوُحْ.“
نيقوديموُسْ رَدْ سَأَلْ قالْ: ”أشْوَن يسيِرونْ هَوذْ؟“
رَدْ يَسوُعْ قالْلو: ”أنْتَ مْعَلّم اسْرائيل، وْهَوذْ موُ تعْرفْ؟
الحَقّ الحَقّ اَقولْ لكْ: شي لَ نعْرفْ نحْكي، وْشي لَ ارَينا نشْهَدْلو، وانْتنْ موُ تقْبَلونْ شَهادتْنا.
لَ عَ الاَرْضيّاتْ أَقولْكن وْموُ تْآمْنونْ، أشْوَنْ لَ قلْتُ لْكنْ عَ السَّماويّاتْ تَ تْآمْنونْ؟
وَاحَّدْ ما طَلَعْ للسَّما غَيرْ هاكْ لَ نزلْ م السَّما، ابْن الانْسانْ هاكْ لَوّاِ ف السَّما.
”وْكَما لَ رَفَعْ موسى الحَيِّة ف البَرّيِّة، كذاِ مْحَضَّرْ تَ ينْرفع ابْن الانْسانْ.
بْشانْ أَينا لَ يآمنْ فِيو لا يهْلَكْ يتْتَوبَلْ، بَلىِ ينالْ حَياة الاَبَديِّة.
منْ لَ كذاِ حَبّ اَلله العالَمْ حتّى ابْنو الوَحيدْ عَطى بْشانْ كلْ من يآمنْ فِيو لا يهْلَك يتْتَوبَلْ ف الخَطيِّة، بَلىِ ينالْ حَياة الاَبَديِّة.
منْ لَ الله ما بَعَث ابْنو للعالَم بْشان يحاكم العالَمْ، بَلىِ بْشانْ يخَلّص العالَم بيدو.
لَ يآمنْ فِيو، موُ ينْحكمْ عَلَيو. وْلَ موُ يآمنْ، سَلَفاً مَحْكومْ واِ، منْ لَ ما آمنْ باسْم ابْن اَلله الوَحيدْ.
وْهذا واِ الحكم: النّورْ جا للدّنْياِ بَسّ النّاِسْ حَبّوا العتْمِة أكْثَرْ م النّورْ، منْ لَ شَرّيرَة كانتْ افْعالنْ.
منْ لَ كلْ منْ يفْعَل فْعالاتْ مَكروُهَة، يكْرَه النّور، وْموُ يجي للنّور بْشانْ لا تنْفضح فْعالاتو.
بَسْ ل يسَي حَقْ، يجي للنّور بْشانْ تنْعرف اعْمالو بْإرادة اَلله ياِ مَعْمولِة.“
وْبَعْدا، جا يَسوُع وْتَلاميذو لاَرْض الياهوديِّة، وْهَونَكْ كان يدوُرْ مَعنْ، ويعَمّذْ.
وْيوحَنّا زاِ كان يعَمّذْ فَ عَينْ نونْ لَ جَنْبْ شاليمْ، منْ لَ كانْ في مَيّاِت كْثيرْ هَونَك، وْكانْ يجَون وْيتْعَمَّذونْ.
منْ لَ ما كانْ ك انْحَبَسْ يوحَنّا بَعدْ.
وْجَوا لَعنْدْ يوحَنّا وْقالولو: ”مْعَلّمْ، هاكْ لَ كانْ مَعكْ فَ خاصْرة اللخْ م الارْدنْ، لَ انْتَ شهدْتْلو، كْوا هوّاِ زاِ يعَمّذْ، وكْثير يجَونْ لَعنْدو.“
رَدْ يوحَنّا وْقالْلنْ: ”موُ يتيِق انْسانْ ياخذْ شي، إلا لَ انْعَطى م السَّما.
أنْتنْ تشْهَدولي قلْتُ: ’أَنا موُ المَسيح اَنا، بَلىِ رَسولْ لَوّاِ قَبْلو.‘
لَ لهُ ياِ العَروسْ، هوّاِ واِ الخَتَنْ. بَسْ سَديق الخَتَنْ، هاكْ لَ يقوم وْيسْمَعْو، فَرْحَة گْبيرِة يفْرَحْ عَلى صَوت الخَتَنْ. بَقى فَرْحتي اَنا كْوا كمْلتْ.
هاكْ بَقى لازم يزيدْ، وَانا أَنْقَصْ.
منْ لَ هاكْ لَ م العلو جا، أَعْلى م الكلْ واِ. بَسْ هاكْ لَ م الاَرْضْ، م الاَرْضْ واِ وْعَلى مَسايل الاَرْضْ يحْكي. هاكْ لَ م السَّما جا أَعْلى م الكلْ واِ.
وْف شي لَ ارى وْسمعْ يشْهَد. وْشَهادتو اَحَّدْ موُ يقْبَلا.
بَسْ هاكْ لَ قبلْ شَهادتو، خَتَم: ’اَلله سادقْ واِ.‘
منْ لَ أَينا لَ الله بَعَثو، كَلام اَلله يحْكي، منْ لَ الله موُ بالكَيلْ عَطا الرّوُحْ.
الآبْ يحبّ الابن، وْكلْ شي عَطاهُ وْحَطْ ف ايدو.
لَ يآمنْ بالابنْ، لهُ حَياة الاَبَديِّة. وْلَ موُ يطيع الابنْ موُ يرى حَياةْ، بَلىِ غَضَب اَلله تَ يبْقى عَلَيو.“
وْيَسوُعْ عَرَفْ سمْعوا الفَرّيسيِّة تَلاميذ كْثيرْ سَوى، ويعَمّذْ أكْثَرْ منْ يوحَنّا،
وموُ يَسوُعْ واِ لَ كان يعَمّذْ، بَلىِ تَلاميذو،
قامْ عاف الياهوديِّة وْرجعْ راحْ للجَّليلْ.
وْكانْ لازمْ فَ طَريِقو يفوتْ ف السّامْرَة.
وْجا لَبَلَدْ للسّامريِّة اسْمو شوُخارْ، مَعْ جَنْب مَزْرَعَةْ لَ كانْ كلْعَطى يَعْقوبْ لَيوسف ابْنو،
وْكانْ في هَونَكْ بيرْ مَي يَعْقوب. وْيَسوُعْ كانْ كتّعبْ منْ سَفَر الطَّريِق، وْقعدْ عَجَنْب البير وْكانتْ حَوالي ساعَة ستِّة.
وْجَتْ مَرَة منْ نسْوان السَّامرَة للبيرْ تَ تتْلي مَي. يَسوُعْ قالْلا: ”اعْطيني مَي تَ اشْرَبْ.“
تَلاميذو كانْ كرّاحوا للبَلَدْ تَ يشْتَرَولنْ أَكَلْ.
المَرَة السّامريِّة قالتْلو: ”أشْوَنْ أنْتَ ياهودي، وْمنّي اَنا لَ انا مَرَة سامريِّة تطْلبْ تَ تشْرَبْ؟“ منْ لَ موُ يتْعامَلون الياهودْ مَع السَّامريِّة.
رَدْ يَسوُعْ قالْلا: ”يكونْ كانْ تعْرفينْ عَطيّة اَلله، وْمنْ واِ هاذْ لَ قالْكِ: ’اعْطيني تَ اشْرَبْ،‘ أنْتِ كانْ تَ تطْلبينْ منّو وْكانْ تَ يعْطيكِ مَي حَي.“
قالتْلو هاك المَرَة: ”سَيّدي، دَلو ما لكْ والبيرْ عَميِقْ، بَقى من اَين لكْ مَي حي؟
يعْنيِ أنْتَ أَگْبَرْ أنْتَ منْ أَبونا يَعْقوب انْتَ، هاكْ لَ هوّاِ عَطانا هَالبيرْ هاذ، وْهوّاِ منّو شربْ واولادو وْحواِوينو؟“
رَدْ يَسوُع وْقالْلا: ”أَينا لَ يشْرَبْ منْ هَالمَي، يردْ يعْطَشْ.
بَسّ اَينا لَ يشْرَبْ منْ مَي لَ انا أَعْطِيو، موُ يعْطشْ للاَبَدْ، بَلىِ هاك مَي لَ اعْطِيو اَنا، يسيِرْ فِيو عَينْ مَي تنْبَعْ لَحَياةْ أَبَدِيِّة.“
هاك المَرَة قالتْلو: ”سَيّدي، اعْطيني منْ هَالمَي بْشانْ لا أَردّ اَعْطَش، وْلا بَقى آجي أَدَلّي وَاجرْ مَي منْ هَونْ.“
يَسوُعْ قالْلا: ”روُحي سيِحي زَوجْكِ وْتَعَي لَونْ.“
قالتْلو: ”ما لي زَوجْ.“ يَسوُعْ قالْلا: ”كْوَيّسْ قلْتِ: ما لي زَوجْ.
منْ لَ خَمْس ازْواج كانْ لكِ، وْهاذْ لَ لكِ السَّعْ، موُ زَوجْكِ واِ. هاي كلْمِة صَحْ قلْتِ.“
أَبَّهاتْنا فَ هَالجَّبَلْ سَجَدوا، وانْتن تْقولونْ: ’ف القدْسْ واِ موُضَعْ لَ لازمْ ينْسجدْ.‘“
يَسوُعْ قالْلا: ”يا مَرَة، سَدْقيني جاِيِة ساعَة، موُ فَ هَالجَّبَل وْلا ف القدْسْ تسْجدونْ فِيا للآبْ.
أنْتنْ تسْجدونْ لَ شي لَ موُ تعْرفونْ، بَسْ نحْناِ نسْجدْ لَشي لَ نعْرف، منْ لَ م الياهودْ واِ الخَلاصْ.
بَلىِ جاِيِة ساعَة، والسَّعْ ياِ، وَقْتْ السّاجدين السّادْقينْ يسْجدونْ للآبْ بالرّوُحْ والحَقْ، منْ لَ الآبْ زاِ كَما هَوك السّاجْدين يريدْ.
منْ لَ روُحْ واِ اَلله، وْلَ يسْجدولو، بالرّوُحْ والحَقْ لازمْ يسْجدونْ.“
قالتْلو هاك المَرَة: ”أَنا أَعْرف المَسيحْ جاِييِ واِ، وْمنْ جا، هوّاِ تَ يعَلّمْنا كلْ شي.“
يَسوُعْ قالْلا: ”أَنا واِ. أَنا لَ قايم اَحْكي مَعْكِ.“
وْهوّاِ يحْكي، جَوا تَلاميذو، وْكانْ يتْعَجَّبونْ منْ لَ مَعْ مَرَة يحْكي، بَسّ اَحَّدْ ما قالْ: ”أَيش تْريدْ؟“ يا ”لَيشْ تحْكي مَعا.“
والمَرَة عافتْ جَرّتا وْراحتْ لَلبَلَد، وْقالتْ للنّاِسْ:
”تَعوا رَوا زَلَمِة قالْ لي كلْ شي لَ كسَّيتُ. عَجَبْ هوّاِ واِ المَسيحْ؟“
وْطَلَعوا النّاِسْ م البَلَد وْجَوا لَعنْدو.
وْهاك الوَقْتْ، تَلاميذو كانْ يطْلبونْ منّو يقولولو: ”مْعَلّمْ، كلْ.“
بَسْ هوّاِ قالْلنْ: ”في لي أَكلْ تَ آكلْ، شي لَ انْتنْ موُ تعْرفونْ.“
التَّلاميذْ قالوا لَبَعْضنْ: ”عَجَب اَحَّدْ جابْلو شي للاَكلْ؟“
يَسوُعْ قالْلنْ: ”أَكْلي تَ اسَي إرادةْ لَ بَعَثْني وَاخَلّصْ شغْلو.
موُ أنْتن تْقولونْ: ’بَعدْ أَرْبَعْة اَشرْ جاِييِ الّحْصاد‘؟ كْوا اَنا أَقولْكنْ: عَلَّوا عَينَيكن وْرَوا زْروُعْ لَ صارتْ للّحْصادْ.
وَاينا لَ يحْصدْ أَجرْ ياخذْ، ويلمْ ثَمَرْ لَحَياة الاَبَديِّة، والزّارعْ والحصّاد اثْنَيننْ مَعْ بَعْضنْ يفْرَحونْ.
وبْهاي كلْمة حَقْ ياِ لَ تْقولْ: ’واِحدْ يزْرَع وْغَيرو يحْصدْ.‘
أَنا بَعَثْتوكنْ تَ تحْصدْونْ شي لَ موُ أنْتنْ تعبْتنْ فِيو. غَيرْكنْ تعْبوا، وانْتنْ دَخَلْتنْ عَلى تَعَبْ غَيرْكنْ، هَوكْ لَ تعْبوا.“
منْ هاك البَلَدْ، كْثيرْ سامريِّة آمَنوا فِيو، منْ كلْمةْ هاك المَرَة لَ كانْ تشْهَد وتْقولْ: ”قالْ لي كلْ شي لَ كسَّوَيتُ.“
وْوَقْتْ لَ جَوا لَعنْدو هَوك السَّامريِّة، تْوَسَّلولو تَ يباتْ عنْدن، وْباتْ عنْدنْ يَومَينْ.
وكْثيرْ آمَنوا فِيو منْ كَلامو،
وْكان يقولونْ لاك المَرَة: ”موُ منْ كَلامْكِ بَعدْ نْآمنْ فِيو، منْ لَ نحْناِ سمعْنا وْعَرَفْنا هذا واِ بالحَقّ المَسيح مْخَلّص الدّنْياِ.“
وْبَعدْ يَومَينْ، طَلَعْ يَسوُعْ منَونَك وْراحْ للجَّليلْ،
منْ لَ يَسوُعْ نَفْسو شَهَد وْقالْ: ”نَبي فَ بَلَدو موُ يتْكَرَّمْ.“
وْوَقْتْ لَ جا للجَّليل، اسْتَقْبَلوهُ الجَّليلْيِّة لَ ارَوا عَلاماتْ لَ سَوى ف القدْسْ ف العيدْ، منْ لَ هنّاِ زاِ كانْ كجَّوا للعيدْ.
وْرجعْ جا يَسوُعْ لَ قانا الجَّليلْ موُضَعْ لَ كانْ كسَّوى المَي خَمر. وْكانْ في فَ كَفَرْناحومْ زَلَمِة منْ خدّام المَلك ابْنو مَريِضْ كانْ.
هاذْ سمعْ كجّا يَسوُعْ م الياهوديِّة للجَّليل، وْراحْ لَعنْدو وتْوَسَّلْلو تَ ينْزَل وْيشْفي ابْنو، منْ لَ كانْ كلْقَرَّبْ عَ المَوتْ.
يَسوُعْ قالْلو: ”لَ ما ارَيتنْ عَلامات وْعَجايبْ، موُ تْآمْنونْ.“
يَسوُعْ قالْلو: ”روُح. ابْنكْ حَي واِ.“ وْآمنْ هاك الزَّلَمِة بْكلْمةْ لَ قالْلو يَسوُع وْراحْ.
وْهوّاِ ناِزلْ، طَلَعوا قدّامو خدّاِمينو وْبَشَّروهُ قالولو: ”ابْنكْ عاشْ.“
وْسَأَلنْ: ”فَ أَينا وَقْت انْشَفى؟“ قالولو: ”مْباِرْحَة ساعَة سَبْعَة عافتو الحمِّة.“
وْعَرَفْ أَبوهُ فاك ساعَةْ لَ قالْلو فِيا يَسوُع: ”ابْنكْ عاشْ.“ وْآمَنْ هوّاِ وْبَيتو كلّو.
هاي زاِ ثاِني عَلامِة سَوى يَسوُعْ وَقْتْ لَ جا م الياهوديِّة للجَّليلْ.
بَعْدا، صارْ عيدْ للياهود، وْطَلَعْ يَسوُعْ للقدْسْ.
وْكانْ في هَونَكْ ف القدْسْ موُضَعْ برْكِة يقولولو بلْساِن العبْراني بَيتْ حَسدا، حَولا خَمْس صْفوفْ عَواميدْ مَسْقوفِة،
وفِيا مْشَطَّحينْ ناِس كْثيرْ، مَراضىِ وْعَمايِة وْعرْجينْ ومْيَبَّسينْ ينْطرونْ تَ يتْحَرَّك المَي.
منْ لَ كمّنْشي كانْ ينْزَلْ مَلاكْ للبرْكِة ويحَرّك المَي، وَاينا لَ يلَحّقْ ينْزَلْ قَبْل الكلْ بَعدْ لَ يتْحَرَّك المَي، ينْشفي أَيشْ لَ كانْ مَرَضو يكونْ.
وْكانْ في هَونَكْ واِحدْ زَلَمِة، ثْماِنِة وْثاِثينْ سَنِة كانْ كصّارْلو مَريِضْ.
يَسوُعْ أَراهُ مْشَطَّح وْعَرَفْ لهُ زَمانْ طَويل، وْقالْلو: ”تْريدْ تنْشَفى؟“
رَدْ هاك المَريِض وْقالْ: ”نَعمْ سَيّدي، بَسْ ما لي اَحَّدْ، وَقْتْ لَ يتْحَرَّك المَي، تَ يكبْني ف البركِة. وَقْتْ لَ آجي تَ انْزَلْ، غَيرْ واِحدْ قَبْلي ينْزَلْ.“
يَسوُعْ قالْلو: ”قوم اشْقلْ تَخْتكْ وامْشي.“
وْفَ ساعتا انْشَفى هاك الزَّلَمِة، وْقامْ شَقَلْ تَخْتو وْمشي. وْهاك اليَومْ سَبْتْ كانْ.
الياهودْ قالوا لاك لَ انْشَفى: ”سَبْتْ واِ، موُ يحلْ لكْ تشْقلْ تَخْتكْ.“
هوّاِ رَدّ وْقالْلنْ: ”هاكْ لَ شَفاني هوّاِ قالْ لي: ’اشْقل تَخْتكْ وامْشي.‘“
وْسَأَلوهُ: ”من واِ هاذْ زَلَمةْ لَ قالْ لك: ’اشْقلْ تَخْتكْ وامْشي‘؟“
بَسْ هاكْ لَ انْشَفى ما كانْ يعْرفْ من واِ. وْيَسوُعْ ما بَقى يبَيّنْ بَينْ لَمّة النّاِس الّگْبيرِة لَ كانْ في فاك الموُضَعْ.
بَعدْ زَمانيِّة، أَراهُ يَسوُعْ ف الهَيكَل، وْقالْلو: ”كْوا انْشَفَيتْ، لا ترْجَعْ تخْطي بْشانْ لا يسيِرْ لكْ شي أَخْرَبْ م الاَوَّلْ.“
وْراحْ هاك الزَّلَمِة وْقالْ للياهودْ يَسوُعْ واِ هاكْ لَ شَفاهُ.
وْمنْ هاي، الياهودْ حَطّوا حَطاطْ يَسوُع وْكان يريدونْ يقْتلوهُ، منْ لَ كان يسَي هَالاعْمالْ ف السَّبْتْ.
بَسْ يَسوُعْ قالْلنْ: ”أَبوي دي للسَّعْ يشْتغلْ، وَانا زاِ أَشْتغلْ.“
وْمنْ هاي، الياهودْ بالاَكْثَرْ بَقى يسَونْ جهْدنْ تَ يقْتلوهُ، موُ بَسّ منْ لَ كَسَر السَّبْتْ، بَلىِ وْعَلى لَ قال اَلله أَبوهُ واِ، وْساِوى روُحو مَع اَلله.
رَدْ يَسوُع وْقالْلن: ”الحَقّ الحَقّ اَقولْكنْ موُ يتيِق الابن يسَي شي منْ نَفْسو، إلّا شي لَ يرى الآب يسَي: كلْ شي لَ الآب يسَي، الابنْ زاِ كَماهُ يسَي.
”منْ لَ الآب يحبّ ابْنو وْكلْ شي لَ يسَي يوَرّيو، وَاعظَمْ منْ هَالاعْمالْ تَ يوَرّيو، بْشانْ أنْتنْ ترَون العَجَبْ.
منْ لَ كَما لَ يقَيّم الآبْ مَيتين وْيحييين، الابنْ زاِ كذاِ لَ أَينا لَ يريدْ يحْيي.
والآبْ موُ يحْكمْ عَلى اَحَّد، الحكمْ كلّو عَطاهُ للابنْ.
بْشانْ كلّ انْسان يكَرّم الابنْ كَما لَ يكَرّم الآبْ. هاكْ لَ موُ يكَرّم الابنْ، موُ يكَرّم الآبْ لَ بَعَثو.
”الحَقّ الحَقّ اَقولْكنْ: لَ يسْمَعْ كَلامي ويسَدّقْ لَ بَعَثْني، لهُ حَياة اَبَديِّة، وْموُ يجي لَ تَحْتْ حكمْ، بَلىِ انْتَقَلْ م المَوتْ للحَياةْ.
منْ لَ كَما لَ في للآبْ حَياة فَ نَفْسو، كذاِ عَطى الابنْ تَ يكونْلو حَياةْ فَ نَفْسو.
وْعَطاهُ سلْطَة تَ يحاِكم وْيحْكمْ،
منْ لَ هوّاِ واِ ابْن الانْسانْ، لا تتْعَجَّبون بْهاي، منْ لَ جاِيِة ساعَة، وَقْتْ لَ كلْ هَوذْ لَنّاِ جوّات الّقْبوُرْ تَ يسْمَعونْ صَوتو.
وْيطْلَعونْ، لَ كانْ كسَّوا اعْمال خَيرْ لقْياِمة الحَياة، وْلَ كانْ كسَّوا اعْمال شَرْ لقْياِمة الحكمْ عَلَينْ.
موُ اتيِق منْ نَفْسي أَسَي شي. كَما لَ اسْمَعْ أَحكم، وْحكْمي عادلْ واِ، منْ لَ موُ ادَوّرْ تَ اسَي إرادتي، بَلىِ إرادةْ هاكْ لَ بَعَثْني.
”يكون اَنا أَشْهَدْ لَنَفْسي، شَهادتي ما كانْ تَ تْكونْ حَقْ.
غَيري واِ هاكْ لَ يشْهَدْ لي، وَاعْرفْ حَقْ ياِ شَهادةْ لَ يشْهَدْ لي.
أنْتنْ بَعَثْتنْ لَعنْدْ يوحَنّا، وْهوّاِ شهدْ للحَق.
أَنا موُ من انْسانْ آخذْ شَهادِة، بَلىِ أَقولْ هاذ بْشانْ أنْتنْ تخْلَصونْ.
هاك سْراجْ كانْ يشْتعلْ ويضَوّي، وانْتنْ فرحْتنْ تَ تفْتخْرونْ ساعَة ف ضَوّيِتو.
بَسّ اَنا لي شَهادِة أَعْظَمْ منْ شَهادِة يوحَنّا، اعْمال لَ عَطاني أَبوي تَ اسَيا، هَالاعْمال لَ اسَي، هيِّ ياِ لَ تشْهَد الآبْ بَعَثْني.
والآبْ لَ بَعَثْني، هوّاِ يشْهَدْ لي. أنْتنْ أَبَدْ ما سمعْتنْ صَوتو، وْلا ارَيتنْ مَنْظَرو،
وْلا كلْمتو تسْكنْ فيكنْ، منْ لَ موُ تْآمْنون بْهاكْ لَ هوّاِ بَعَثو.
افْحَصوا الاسْفارْ لَ فِيا تفْتكْرونْ لكنْ فِيا حَياةْ أَبَدِيِّة، وهيِّ تشْهَدْ لي.
بَسّ انْتنْ موُ تقْبَلونْ تجَون لَعنْدي بْشان يكون لْكنْ حَياةْ.
مَجْدْ م البَشَر موُ اخذْ.
عَرَفْتوكن مْحَبّة اَلله ما فيكنْ.
أَنا جيتُ باسمْ أَبوي وْموُ تقْبَلوني. لَ احَّدْ لخْ جا باسمْ نَفْسو، لاكْ تقْبَلونْ.
أشْوَن تْتيِقون تْآمْنون انْتنْ لَ تقْبَلونْ مَجْدْ منْ بَعضْكن، وْمَجْدْ لَ من اَلله الواِحدْ موُ تطْلبونْ.
تفْتكْرون اَنا أَشْكيكنْ قدّام الآبْ. في منْ يشْكيكنْ، موسى هاكْ لَ عَلَيو عَلَّقْتنْ رَجاكنْ.
يكونْ كان تْآمْنونْ ف موسى، في زاِ كانْ تَ تْآمْنونْ، منْ لَ موسى عَلَي كَتَبْ.
وْلَ ف اسْفارْ هاكْ موُ تْآمْنونْ، فَ كَلامي أشْوَنْ تَ تْآمْنونْ؟“
بَعْدا، راحْ يَسوُعْ لَقَفا بَحْر الجَّليلْ بَحرْ طيباريوُسْ.
وْراحْ خَلْفو طَلْقةْ ناِس گْبيرِة منْ لَ ارَوا آيات لَ سَوى ف المَراضىِ لَ شَفى.
وْطَلَعْ يَسوُعْ عَ الجَّبَل وْقعدْ هَونَكْ مَعْ تَلاميذو.
وْعيد الفصْحْ تَبَع الياهودْ كانْ كلقَرَّبْ.
وْرَفَع يَسوُعْ عَينَيو وَارى طَلْقةْ ناِس گْبيرِة جاِيِة لَعنْدو، وْقالْ لَ فيلبُّسْ: ”من اَينْ نشْتري غْبَيزْ تَ ياكْلونْ هَوذْ؟“
قالْلو هاذْ تَ يفْحَصو، منْ لَ كانْ يعْرفْ أَيشْ تَ يسَي.
فيلبُّسْ قالْلو: ”بْمَيتَينْ دينار غْبَيزْ موُ يكْفى، لَ اخَذ كلْ واِحدْ منّنْ شطْفِة زْغَيرِة.“
”في هَونْ وَلَدْ مَعو خَمْسةْ رغْفة غْبَيز شْعيِر وْسَمَكْتَينْ، بَسْ هَوذْ أَيشْ ناِ لَوذْ كلّنْ؟“
يَسوُعْ قالْلنْ: ”خَلَّوا النّاِسْ كلّنْ ينْتَكَونْ.“ والحَشيش كْثيرْ كانْ فاك الموُضَعْ. وانْتَكَوا الّرْجاِل، وْكانوا خَمْسة اَلافْ.
وَاخَذْ يَسوُع الّغْبَيز وْشَكَر وْفَرَّقْ لَوك المنْتكْيين وْكذاِ زاِ م السَّمَكتَين مْقَدْ لَ رادوا.
وْوَقْتْ لَ شبْعوا قالْ لَتَلاميذو: ”لمّوا كساِري لَ فضْلتْ، لا يضيِعْ منّنْ شي.“
وْلَمُّوا وْتَلَوا اثْناعشْ قفِّة منْ كساِري لَ فضْلوا منْ قدّام هَوكْ لَ اكَلوا منْ خَمْسةْ رغْفة غْبَيز الّشْعيِرْ.
هَوكْ ناِسْ لَ ارَوا عَلامِةْ لَ سَوى يَسوُعْ، قالوا: ”حَقّ اليَقينْ هذا واِ النَّبي الجّاِييِ للدّنْياِ.“
وْعَرَفْ يَسوُعْ ك تْحَضَّروا تَ يوَدَّوهُ اجْباري ويسَوهُ مَلكْ، قامْ راحْ للجَّبَل بْوَحْدو.
وَقْتْ لَ مَسَّت المَسا، تَلاميذو نزْلوا للبَحرْ.
وركبوا سَفّينِة وْساقوا لَشاطي اللاخْ تَ يروُحونْ لَكَفَرْناحوم. وْعَتَّمَت الدّنْياِ وْيَسوُعْ ما جا لحقنْ.
البَحرْ هاج عَلَينْ، منْ لَ كانْ كلْقامْ هَوا قَوي.
وْساقوا حَوالي ثَث اَرْبَع امْيالْ، وَارَوا يَسوُعْ يمْشي عَ البَحر وْلَمَنْ قربْ منْ سَفّينتنْ خافوا.
بَسْ يَسوُعْ قالْلنْ: ”أَنا واِ، لا تْخافونْ.“
وْفرْحوا تَ يسْتَقْبلوهُ ف السَّفّينِة، وْفَ ساعتا وصْلت السَّفّينِة لاكْ أَرْضْ لَ كانوا رايحينْلا.
ثاِني نْهار، هَوكْ لَمّة النّاِسْ لَ بَقَوا عَلى شاطي اللاخْ، أَرَوا سَفّينِةْ لخْ غَيرْ هاكْ لَ طَلَعوا فِيا التَّلاميذْ ما كانْ في هَونَك، وْيَسوُعْ ما كانْ كدَّخَل مَعنْ، مَعْ تَلاميذو للسَّفّينِة.
بَسْ كانْ كجَّوا غَيرْ سَفّينات منْ طَبَرِيّا وْوَقَّفوا مَع جَنْبْ هاك موُضَعْ لَ اكَلوا فِيو غْبَيزْ وَقْتْ لَ باِرَك يَسوُعْ.
وْوَقْتْ لَ ارَوا هَوكْ لَمّة النّاِسْ يَسوُعْ موُ هَونَكْ واِ وْلا تَلاميذو، طَلَعوا لَوذ السَّفّينات وْجَوا لَ كَفَرْناحوم يدَورونْ عَلى يَسوُعْ.
وْوَقْتْ لَ ارَوهُ عَلى شاطي اللاخْ، قالولو: ”مْعَلّمْ، أَيمَتْ جيتْ لَون؟“
رَدْ يَسوُعْ قالْلن: ”الحَقّ الحَقّ اَقولْكنْ أنْتن تْدَورونْ عَلَي موُ منْ لَ ارَيتنْ عَلامات، بَلىِ منْ لَ اكَلْتن غْبَيز وْشبعْتنْ.
لا تخْدمونْ أَكَل لَ يزولْ، بَلىِ أَكلْ لَ يبْقى لَحَياة الاَبَديِّة، هاذْ لَ ابْن الانْسانْ يعْطيكنْ، منْ لَ هاذْ واِ لَ خَتَمو بْخاتمو اَلله الآبْ.“
قالولو: ”أَيشْ لازم نْسَي تَ نخْدم اعْمال اَلله؟“
يَسوُعْ قالْلنْ: ”هاذْ واِ عَمَل اَلله، تَ تْآمْنون بْهاذْ لَ هوّاِ بَعَثوا.“
قالولو: ”أَيشْ عَلامِة تْسَي، تَ نّرى ونْآمنْ فيكْ؟ أَيش تْسَي؟
أَبَّهاتْنا مَنّ السَّما أَكَلوا ف البَرّيِّة، كَما لَوّاِ مَكْتوب: ’غْبَيزْ م السَّما عَطاهنْ للاَكلْ.‘“
يَسوُعْ قالْلن: ”الحَقّ الحَقّ اَقولْكنْ موُ موسى عَطاكن غْبَيزْ م السَّما. بَلىِ أَبوي يعْطيكن غْبَيزْ الحَقْ م السَّما.
منْ لَ غْبَيز اَلله هوّاِ هاكْ لَ نزلْ م السَّما، وْيعْطي حَياةْ للدّنْياِ.“
قالولو: ”سَيّدْنا، دايم اعْطينا هَالّغْبَيزْ هاذْ.“
قالْلن: ”اَنا واِ غْبَيز الحَياةْ، منْ لَ يجي لَعنْدي موُ يجوُع، وْمنْ لَ يآمنْ في موُ يعْطشْ للاَبَدْ.
بَلىِ قلْتُ لْكنْ: أَرَيتنْني وْموُ تْآمْنونْ.
كلْ واِحدْ لَ عَطاني واِ الآبْ، لَعنْدي يجي، وْمنْ لَ يجي لَعنْدي موُ اطاِلعو لَبَرّا،
وهاذْ واِ شي لَ يريدْ هاذْ لَ بَعَثْني: يريدني كلْ شي لَ عَطاني موُ اضَيّعْ منّو شي، بَلىِ أَعْطِيو الّقْياِمِة فَ يَوم الآِخرْ.
منْ لَ هاذْ واِ شي لَ يريدْ أَبوي: كلْ من يرى الابنْ ويآمنْ فِيو، يكونْلو حَياةْ أَبَدِيِّة، وَانا أَعْطِيو الّقْياِمِة فَ يَوم الآِخرْ.“
الياهودْ كانْ يتْأَفْأَفونْ منْ يَسوُعْ، منْ لَ قالْ: ”أَنا واِ غْبَيزْ لَ نزلْ م السَّما.“
وْقالوا: ”موُ يَسوُع ابنْ يوسفْ واِ هاذْ، هاكْ لَ نعْرف أمّو وَابوهُ؟ أشْوَنْ هاذْ يقول: ’نزلْتُ م السَّما؟‘“
رَدْ يَسوُع وْقالْلنْ: ”لا تْدَمْدمونْ بَين بَعضْكنْ.
أَحَّدْ موُ يتيِقْ يجي لَعنْدي لَ ما سَحَبو الآبْ لَ بَعَثْني، وَانا أَعْطِيو الّقْياِمِة فَ يَوم الآِخر.
مَكْتوبْ ف اسْفار الاَنْبِيا: ’تَ يكونونْ كلّن مْعَلَّمينْ من اَلله.‘ بَقى كلْ واِحدْ منْكنْ يسْمَعْ م الآب وْيتْعَلَّمْ منّو، يجي لَعنْدي.
أَحَّدْ موُ يرى الآبْ غَير لَوّاِ من اَلله، هاكْ واِ لَ يرى الآبْ.
الحَقّ الحَقّ اَقولْكنْ لَ يآمنْ في لهُ حَياةْ أَبَدِيِّة.
أَنا واِ غْبَيز الحَياةْ.
أَبَّهاتْكنْ أَكَلوا المَنْ ف البَرّيِّة وْماتوا.
بَسْ هاذْ واِ غْبَيزْ لَ نزلْ م السَّما بْشانْ ياكلّ الانْسانْ منّو وْموُ يموتْ.
أَنا واِ غْبَيز الحَي لَ نزلْ م السَّما. وْلَ انْسانْ أَكَلْ منْ هَالّغْبَيزْ هاذْ، تَ يعيشْ للاَبَدْ. وغْبَيزْ لَ انا أَعْطي، جَسَدي واِ، لَ أَعْطِيو بْشانْ حَياة الدّنْياِ.“
الياهودْ كانْ يتْجاِدَلونْ جدالْ حاِمي واِحدْ مَع اللاخْ ويقولونْ: ”أشْوَن يتيِقْ هاذْ يعْطينا جَسَدو تَ ناكلو؟“
يَسوُعْ قالْلن: ”الحَقّ الحَقّ اَقولْكنْ: لَ موُ تاكْلونْ جَسَد ابْن الانْسان وْتشْرَبونْ دَمّو، ما لْكنْ حَياةْ فَ نَفْسْكنْ.
لَ ياكلْ جَسَدي وْيشْرَبْ دَمّي، لهُ حَياةْ أَبَدِيِّة وَانا تَ اعْطِيو الّقْياِمِة فَ يَوم الآِخرْ.
منْ لَ جَسَدي بالحَقْ أَكلْ واِ، وْدَمّي بالحَقْ شرْبْ واِ.
ل ياكلْ جَسَدي وْيشْرَبْ دَمّي يسْكنْ في وَانا فِيو.
كَما لَ بَعَثْني الآب الحَي وَانا حَي بالآب، وْلَ ياكلْني زاِ، تَ يعيش في.
هذا واِ غْبَيزْ لَ نزلْ م السَّما. موُ كَما لَ اكَلوا أَبَّهاتْكنْ مَن وْماتوا. ل ياكلْ منْ هَالّغْبَيزْ هاذْ، تَ يعيشْ للاَبَدْ.“
هَوذْ قالْ ف المَجْمَع، وْهوّاِ يعَلّم فَ كَفَرْناحومْ.
كْثيرْ منْ تَلاميذو لَ سمْعوا، قالُوَا: ”صَعْبْ واِ هَالكَلامْ. من يتيِقْ يسْمَعْو؟“
يَسوُعْ عَرَفْ فَ قَلْبو تَلاميذو يتْأَفْأَفونْ منْ هَالكَلام، وْقالْلنْ: ”هاذ يعَثْورْكنْ؟
أشْوَنْ بَقى لَ ارَيتن ابْن الانْسانْ يصْعَدْ لَ موُضَعْ لَ كانْ فِيو منْ قَبلْ؟
الرّوُحْ واِ لَ يعْطي حَياةْ. الجَّسَدْ موُ ينْفَعْ شي. كَلامْ لَ قلْتُ لْكنْ روُح وْحَياةْ واِ.
بَلىِ في ناِسْ منْكنْ موُ يآمْنونْ.“ منْ لَ كانْ يعْرفْ يَسوُعْ منْ قَبلْ منْ ناِ لَ موُ يآمْنون وْمنْ واِ هاكْ لَ تَ يسَلّمو.
وْقالْلنْ: ”منْ هاي قلْتُ لْكنْ: ما في انْسان يتيِقْ يجي لَعنْدي، لَ ما كانْ ك انْعَطى منْ أَبوي.“
بْشانْ هَالكَلامْ، كْثيرْ منْ تَلاميذو عافوا وْخَلَّوهُ، وْما بَقْ يمْشَونْ مَعو.
يَسوُعْ قالْ للاثْناعشْ: ”أنْتنْ زاِ تْريدون تْروُحونْ؟“
وْنحْناِ آمَنّا وْعَرَفْنا أنْتَ واِ المَسيح ابْن اَلله الحَي.“
يَسوُعْ قالْلنْ: ”موُ اَنا اخْترْتوكن أنْتنْ الاثْناعشْ؟ وْواِحدْ منْكنْ شيِطانْ واِ.“
كان يقولْ عَلى ياهوذا ابنْ شَمْعون الاسْخَرْيوطي، منْ لَ هوّاِ كانْ لَ تَ يسَلّمو، وْواِحدْ م الاثْناعشْ كانْ.
بَعْدا، يَسوُعْ كانْ يتْنَقَّلْ ف الجَّليلْ. ما كان يريد يمْشي ف الياهوديِّة، منْ لَ كان يريدون الياهودْ يقْتلوهُ.
وْقَرَّبْ عيد الخِيَم، تَبَع الياهودْ،
واخوةْ يَسوُعْ قالولو: ”عيفكْ منَون وْروُح للياهوديِّة، تَ يرَونْ تَلاميذكْ اعْمالْ لَ تسَي:
ما فِي اَحَّد يسَي شي بالخبْيِة، ويريدْ تَ يكون مْبَيَّنْ. مادام هَالاعْمال تْسَي، وَرّي روُحكْ للدّنْياِ.“
منْ لَ اخوتو زاِ ما كان يآمْنونْ فِيو، فَ يَسوُعْ.
يَسوُعْ قالْلنْ: ”وَقْتْي بَعدْ للسَّعْ ما كجّا. بَسْ وَقْتْكنْ دايمْ حاضرْ واِ.
الدّنْياِ موُ تْتيِقْ تكْرَهْكن انْتنْ، بَسّ اَنا تكْرَهْني، منْ لَ اشْهَدْ ضدّا: اعْمالا اعْمال شَرْ ناِ.
أنْتنْ اطْلَعوا لَهَالعيد، اَنا موُ اطْلَع السَّعْ لَهَالعيدْ، منْ لَ ما كلْكملْ وَقْتْي بَعدْ.“
قالْ هاذ وْبَقى ف الجَّليلْ.
وْبَعدْ لَ طَلَعوا اخوتو للعيدْ، هوّاِ زاِ هاك الوَقْتْ طَلَعْ، موُ قدّام العالَم بَلىِ كَما لَ يكونْ بالخبْيِة.
والياهودْ كان يدَورونْ عَلَيو ف العيدْ ويقولونْ: ”أَني واِ هاكْ؟“
وْجدالاتْ حاِميِة عَلَيو قامْ بَين النّاِسْ، منْ لَ كانْ في لَ يقولونْ: ”صالحْ واِ،“ وْغَيرنْ كان يقولونْ: ”لا، يضَيّع الشَّعْبْ.“
بَسّ اَحَّدْ قدّام العالَم ما كانْ يحْكي عَلَيو، منْ خَوفنْ م الياهودْ.
وَقْتْ لَ صارْ نصّ اِيّاِم العيدْ، يَسوُعْ طَلَعْ للهَيكَل وْبَقى يعَلّمْ.
والياهودْ كانْ يتْعَجَّبونْ ويقولونْ: ”أشْوَنْ يعْرفْ هاذْ تَعْليم، وْهوّاِ ما ك تْعَلَّمْ؟“
رَدْ يَسوُع وْقالْ: ”تَعْليمي موُ لي واِ، لاكْ لَ بَعَثْني واِ.
منْ لَ يريد يسَي إرادتو، يعْرفْ تَعْليمي، لَ منْ عنْد اَلله واِ، والّا منْ عنْدي أَحْكي.
لَ يحْكي منْ عنْدو، مَجْدْ لَنَفْسو يريدْ. بَسْ هاكْ لَ يريدْ مَجْدْ لَ بَعَثو، سادقْ واِ وْغشْ فَ قَلْبو ما في.
موُ موسى عَطاكن النّاموس؟ وْلا انْسانْ منْكنْ يحْفظ النّاموسْ. لَيش تْدَورونْ تَ تقْتلوني؟“
لَمّة النّاِسْ كلّنْ رَدّوا وْقالوا: ”شيِطانْ لكْ، منْ واِ لَ يدَوّرْ تَ يقْتلكْ؟“
رَدْ يَسوُع وْقالْلنْ: ”عَمَلْ واِحدْ سَوَيتُ وْكلّتْكنْ تتْعَجَّبونْ.
منْ هاي موسى عَطاكن الّطْهوُرْ، موُ منْ لَوّاِ منّو، منْ موسى، بَلىِ منْ لَوّاِ م الاَبَّهات. وْف السَّبْت تْطَهْرون الانْسانْ.
بَقى لَ كان الانْسانْ يتْطَهَّرْ يَوم السَّبْت بْشانْ لا ينْكسرْ ناموس موسى، لَيشْ تتْأَفْأَفونْ منّي عَلى لَ شَفيتُ انْسانْ كلّو فَ يَومْ سَبْتْ؟
لا تحْكمونْ حكْم مْنافقين، حكمْ عادْلين احْكموا.“
ناِسْ من اَهل القدْسْ كان يقولونْ: ”موُ هاذْ واِ هاكْ لَ يريدونْ يقْتلوهُ؟
كْواناِ قدّام العالَمْ يحْكي، وَاحَّدْ موُ يقولْلو شي. عَجَب شْيوُختْنا عَرَفوا حَقّ اليَقين هاذْ واِ المَسيحْ؟
يَسوُعْ رَفَعْ صَوتو وْهوّاِ يعَلّمْ ف الهَيكَل وْقالْ: ”تعْرفوني وْتعْرفونْ من اَين اَنا؟ وَانا منْ عنْد نَفْسي ما جيتُ، بَلىِ حَقْ واِ لَ بَعَثْني، هاكْ لَ انْتن موُ تعْرفوهُ.
بَسّ اَنا أَعْرفو، منْ لَ منْ عنْدو اَنا، وْهوّاِ بَعَثْني.“
وْرادوا يمْسكوهُ، بَسّ اَحَّدْ ما مَدّ ايدو لَيو، منْ لَ ما كانْ كجَّتْ ساعتو بَعدْ.
بَسّ كْثيرْ منْ ناِس الملْتَمّينْ، آمَنوا فِيو وْقالوا: ”المَسيحْ بَسْ يجي، لَيشْ أكْثَرْ منْ هَالعَلاماتْ لَ يسَي هاذْ تَ يسَي؟“
وْسمْعوا الفَرّيسيِّة ناِس الملْتَمّينْ لَ كانْ يحْكَونْ عَلَيو هَالحَكي، وْبَعَثوا هنّاِ وگْباريّة الكَهَنَة عَسْكَرْ تَ يمْسكوهُ.
وْيَسوُعْ قالْ: ”أَنا لَشْوَيِّةْ لخْ مَعْكن اَنا، وْراِجع اَنا لَعنْدْ لَ بَعَثْني.
وْتَ تْدَورونْ عَلَي وْموُ ترَوني، وْموُضَعْ لَ انا موُ تْتيِقْون انْتنْ تجَونْ.“
الياهودْ بَقى يقولونْ فَ قَلْبنْ: ”لَ اينْ تَ يروُح هاذ وْنحْناِ موُ نْتيِقْ نراهُ؟ عَجَبْ لبلاد الامَمْ تَ يروُحْ ويعَلّم الوَثَنيِّة؟
أَيشْ ياِ هاي كلْمةْ لَ قالْ: ’تَ تْدَورونْ عَلَي وْموُ ترَوني، وْموُضَعْ لَ انا موُ تْتيِقْون انْتنْ تجَونْ‘؟“
وْفَ يَوم الّگبيرْ لَوّاِ آِخر اِيّاِم العيدْ، قامْ يَسوُع يسيِحْ ويقولْ: ”لَ في انْسانْ عطْشانْ، خَلّي يجي لَعنْدي وْيشْرَبْ.
كلْ واِحدْ لَ يآمنْ في، كَما لَ قال الّكْتاِب، انْهارْ مَي حَي تَ تجْري فَ بَطْنو.“
قالْ هاي عَ الرّوُحْ لَ تَ يقْبَلوهُ هَوذْ لَ يآمْنونْ فِيو. والرّوُحْ ما كانْ ك انْعَطى بَعدْ، منْ لَ ما كانْ ك تْمَجَّدْ يَسوُعْ بَعدْ.
كْثيرْ منْ ناِس الملْتَمّينْ لَ سمْعوا كَلامو، قالوا: ”حَقّ اليَقين هذا واِ النَّبي.“
وْغَيرنْ كان يقولونْ: ”هذا واِ المَسيحْ.“ غَيرنْ قالوا: ”لَيشْ م الجَّليلْ يجي المَسيحْ؟
موُ الّكْتاِبْ يقولْ: ’منْ نَسْل داهود، وْمنْ بَيتْ لَحمْ ضيِعَة داهودْ، جاِييِ المَسيحْ؟‘“
وْصارْ خلافْ وانْقَسَموا النّاِسْ عَلى بَعْضنْ لَخاطرو.
وْكانْ في ناِسْ منّنْ رادوا يمْسكوهُ، بَلىِ اَحَّدْ ما مَدّ ايدو لَيو.
وْجَوا هَوكْ حرّاس الهَيكَلْ لَعنْد گْباريّة الكَهَنَة والفَرّيسيِّة. وْقالولن الكَهَنَة: ”لَيشْ ما جبْتنو؟“
الحرّاسْ قالولنْ: ”أَبَدْ كذاِ ما حَكى انْسانْ كَما لَ حَكى هَالرّجّالْ هاذْ.“
الفَرّيسيِّة قالولنْ: ”لَيش انْتنْ زاِ تْضيِعونْ؟
لَيش اَحَّدْ م الرُّوَسا يا م الفَرّيسيِّة آمَنْ فِيو؟
بَلىِ هَالشَّعْبْ لَ موُ يعْرف النّاموسْ مَنْعولْ واِ.“
واِحدْ منّنْ، نيقوديموُسْ، هاكْ لَ كانْ كجّا لَعنْدْ يَسوُعْ باللَيلْ، قالْلنْ:
”لَيشْ ناموسْنا يحْكمْ عَلى اَحَّدْ لَ موُ يسْمَعْ منّو قَبل وْيعْرفْ أَيشْ سَوى؟“
رَدّوا وْقالولو: ”لَيشْ أنْتَ زاِ م الجَّليل انْتَ؟ فَتّش وْرى! نَبي م الجَّليلْ موُ يقومْ.“
بَعْدا راحوا كلْ واِحدْ لَبَيتو.
وْيَسوُعْ راحْ لَ جَبَل الزَّيتونْ
والصّبْحْ رجعْ جا للهَيكَل، وْكلّ الشَّعْبْ كانْ يجي لَعنْدو. وْهوّاِ قاِعد يعَلّمنْ.
مْعَلْمين النّاموسْ والفَرّيسيِّة جابوا مَرَة انْمَسَكتْ بالزّنىِ. وْوَقَّفووا ف النّص،
وْفَ ناموسْ موسى، أَمَرْ: كَما هَوذْ لازمْ نرْجمنْ. أنْتَ بَقى أَيش تْقولْ؟“
هاي قالوا يجَربوهُ، بْشانْ بَلْكي يسيِرْلنْ مَمْسَكْ تَ يشْتَكَونْ عَلَيو. بَسْ يَسوُعْ نَخّى لَ تَحْت وْبَقى يكْتبْ عَ الاَرْضْ.
وْلَمَنْ طَوَّلوا يسْأَلوهُ، قامْ تْساِوى وْقالْ: ”أينا منْكنْ لَوّاِ بَلا خَطيِّة، خَلّي قَبْل الكلّ يكبْ عَلَيا حَجَرَة.“
وْرجعْ نَخّى يكْتبْ عَ الاَرْضْ.
وْهنّاِ وَقْتْ لَ سمْعوا، بَقى يطْلَعونْ واِحدْ واِحدْ، بَدَوا م الّشْيوُخَة. وْبَقى يَسوُع بْوَحْدو وْبَقَت المَرَة بْوَحْدا ف النّصْ.
وْوَقْتْ لَ قام تْساِوى يَسوُعْ، قالْ للمَرَة: ”أَني ناِ؟ أَحَّدْ ما حَكَمْ عَلَيكِ؟“
هاكْ قالت: ”وْلا واِحدْ يا سيّدْ.“ قالْلا: ”وْلا أَنا أَحْكمْ عَلَيكِ. روُحي وْم السَّعْ لَ بَعدْ لا بَقْ تخْطَينْ.“
وْكَرْةْ لخْ حَكى مَعنْ يَسوُع وْقالْ: ”أَنا واِ نور الدّنْياِ. منْ لَ يجي خَلْفي، موُ يمْشي ف العتْمِة، بَلىِ تَ يكونْلو نور الحَياةْ.“
الفَرّيسيِّة قالولو: ”أنْتَ لَنَفْسكْ تشْهَدْ، شَهادتكْ موُ حَقْ ياِ.“
رَدْ يَسوُع وْقالْلنْ: ”حتّى لَ شهدْتُ لَنَفْسي، شَهادتي حَقْ ياِ، منْ لَ اعْرفْ من اَينْ جيتُ وْلَ اين اَنا رايحْ. بَسْ أنْتنْ موُ تعْرفونْ لا من اَينْ جيتُ وْلا لَ اين اَنا رايحْ.
أنْتنْ حكمْ جَسَدي تحْكمونْ. بَسّ اَنا موُ احْكمْ عَلى اَحَّدْ.
وْلَ حَكَمْتُ زاِ، حكْمي حَقّاني واِ، منْ لَ موُ بْوَحْدي أَحْكمْ، بَلىِ اَنا وَابوي لَ بَعَثْني.
وْفَ ناموسْكنْ زاِ مَكْتوبْ: ’شَهادةْ رجّالَينْ حَقْ ياِ.‘
أَنا واِ لَ اشْهَدْ لَنَفْسي، وَابوي لَ بَعَثْني يشْهَدْ لي.“
قالولو: ”أينْ واِ أَبوك؟“ رَدْ يَسوُع وْقالْلنْ: ”لا لي تعْرفون وْلا لاَبوي. يكونْ كانْ تعْرفوني، أَبوي زاِ كانْ تَ تعْرفوهُ.“
هَالاقْوالْ هَوذْ قالنْ يَسوُعْ فَ بَيت الخَزْنِة. وَاحَّدْ ما مسكو، منْ لَ ما كانْ كجَّتْ ساعتو بَعدْ.
وْقالْلنْ زاِ يَسوُعْ: ”أَنا رايح اَنا، وْتَ تْدَورونْ عَلَي وْتَ تْموتونْ فَ خَطيّاتْكن، وْموُضَعْ لَ انا رايح، انْتنْ موُ تْتيِقْونْ تجَونْ.“
الياهودْ قالوا: ”لَيشْ تَ يقْتل روُحو، يقولْ موُضَعْ لَ انا رايحْ أنْتنْ موُ تْتيِقْونْ تجَونْ؟“
وْقالْلنْ: ”أنْتنْ منْ تَحْت انْتنْ، وَانا منْ فوُق اَنا. أنْتنْ منْ هَالدّنْياِ أنْتنْ، أَنا موُ منْ هَالدّنْياِ اَنا.
قلْتُ لْكنْ: تَ تْموتونْ فَ خَطيّاتْكنْ، منْ لَ تَ تْموتونْ فَ خَطيّاتْكنْ لَ ما آمَنْتن اَنا واِ.“
الياهودْ قالولو: ”منْ أنْتَ؟“ يَسوُعْ قالْلن: ”وْلَ بَدَيتُ أَحْكي مَعْكنْ،
كْثيرْ في لي تَ اقولْ وَاحْكمْ عَلَيكنْ. بَسْ لَ بَعَثْني سادقْ واِ، وَانا شي لَ سمعْتُ منّو، هاذْ واِ لَ احْكي ف الدّنْياِ.
وْما عَرَفوا عَ الآبْ قالْلنْ.“
وْقالْلنْ زاِ يَسوُعْ: ”أَيمَتْ لَ رَفَعْتن ابْن الانْسانْ، تَ تعْرفون اَنا واِ، وْشي منْ عنْدي موُ سَي، بَلىِ كَما لَ عَلَّمني أَبوي كذاِ أَحْكي.
وْلَ بَعَثْني مَعي واِ، ما كلْعافْني بْوَحْدي أَبوي، منْ لَ شي لَ يرْضِيو أَسَي ف كلْ وَقْتْ.“
وَقْتْ لَ كان يقول هَالاقْوال، كْثيرْ آمَنوا فِيو.
وْقال يَسوُعْ لَوك الياهودْ لَ آمَنوا فِيو: ”لَ ثَبَتّنْ ف كلْمتي، بالحَقْ تَلاميذي أنْتنْ.
وْتَ تعْرفون الحَقْ والحَقْ تَ يحَرّرْكنْ.“
قالولو: ”نَسْل ابْراهيمْ نحْناِ، وَابَد لانْسانْ ما صرْنا عَبيدْ، أشْوَن تْقولْ: ’تَ تْسيِرونْ حرّينْ؟‘“
والعَبْدْ موُ يبْقى للأَبَدْ ف البَيتْ، بَسّ الابنْ للأَبَدْ يبْقى.
بَقى لَ حَرّرْكن الابنْ، بالحَقْ تَ تْكونونْ حرّينْ.
أَعْرفْ نَسْل ابْراهيمْ أنْتنْ، بَلىِ تْدَورونْ تَ تقْتلوني، منْ لَ ما في موُضَعْ لَكَلامي فيكنْ.
أَنا شي لَ ارَيتُ عنْد اَبوي اَحْكي، وانْتنْ شي لَ ارَيتنْ عنْد أَبوكن تْسَونْ.“
رَدّوا وْقالولو: ”أَبونا ابْراهيمْ واِ.“ قالْلن: ”يكون اولاد ابْراهيمْ كنْتن، اعْمال ابْراهيمْ كانْ تَ تْسَونْ.
السَّع كْوا تْدَورونْ تَ تقْتلوني، أَنا زَلَمِةْ لَ حَكى مَعْكن الحَقْ لَ سمعو منْ اَلله. هاي ابْراهيمْ ما سَواها.
أنْتنْ تعْمَلون اعْمال أَبوكنْ.“ قالولو: ”نحْناِ موُ اولادْ زنىِ نحْناِ. أَبْ واِحدْ لنا هوّاِ أَلله.“
يَسوُعْ قالْلن: ”يكون اَلله واِ أَبوكنْ، كانْ تَ تْحبّوني، منْ لَ من اَلله طَلَعْتُ وْجيتُ، موُ منْ عنْد نَفْسي جيتُ، هوّاِ بَعَثْني.
لَيشْ موُ تفْهَمونْ كَلامي؟ منْ لَ موُ تْتيِقْونْ تسْمَعونْ كَلامي.
أنْتنْ منْ أَبْ هوّاِ إبْليس، وْشَهْوةْ أَبوكن تْريدونْ تَ تْسَونْ. هاكْ م البدايِة قاتل النّاِسْ كانْ. وْبالحَقْ موُ يقومْ، منْ لَ ما فِيو حَقْ. وَقْتْ لَ يحْكي گذْبْ، منْ شي لَ لهُ يحْكي، منْ لَوّاِ گذّاب وَابو الگذّابْ.
بَسّ اَنا لَ احْكي الحَقْ، موُ تْسَدْقوني.
منْ واِ منْكنْ لَ يتيِقْ يمْسكْ عَلَي خَطيِّة وحْدِة؟ وْلَ حَقْ أَحْكي، لَيشْ موُ تْسَدْقوني؟
أَينا لَوّاِ من اَلله، يسْمَعْ كَلام اَلله. منْ هاي أنْتنْ موُ تسْمَعونْ، منْ لَ موُ من اَلله أنْتنْ.“
رَدّوا الياهود وْقالولو: ”موُ كْوَيّس نْقول: سامري أنْتَ وْشيِطانْ في لكْ؟“
يَسوُعْ قالْلنْ: ”لي شيِطانْ ما في. أَنا أَكَرّمْ أَبوي وانْتن تْهينوني.
أَنا موُ اطْلبْ مَجْدْ لَنَفْسي. في منْ يطْلب وْيحْكمْ.
الحَقّ الحَقّ اَقولْكنْ لَ يطيعْ كَلامي، مَوتْ موُ يرى للاَبَدْ.“
الياهودْ قالولو: ”السَّعْ عَرَفْنا في لكْ شيِطان: ابْراهيمْ ماتْ والنَّبايِة، وانْتَ تْقولْ: ’لَ يطيعْ كَلامي، مَوتْ موُ يذوُقْ للاَبَدْ؟‘
لَيشْ أنْتَ أَعْظَم انْتَ منْ أَبونا ابْراهيمْ لَ مات، وْم النَّبايِة لَ ماتوا؟ من تْسَي روُحكْ؟“
يَسوُعْ قالْلن: ”يكون اَنا أَمَجّدْ نَفْسي، مَجْدي موُ شي واِ. أَبوي واِ لَ يمَجّدْني، هاكْ لَ تْقولونْ أنْتنْ: إلهْنا واِ،
وْموُ تعْرفوهُ. بَسّ اَنا أَعْرفو. لَ قلْتُ: موُ اعْرفو، تَ اسيِرْ گذّابْ كَماكنْ. بَلىِ أَنا أَعْرفو وَاطيعْ كلْمتو.
أَبوكن ابْراهيم كْثيرْ مشْتاقْ كانْ يرى يَومي، وَارى وْفرحْ.“
الياهودْ قالولو: ”بَعد ابنْ خَمْسينْ سَنِة ما كصّرْتْ، وَارَيت ابْراهيمْ؟“
يَسوُعْ قالْلن: ”الحَقّ الحَقّ اَقولْكن: قَبلْ لَ يكون ابْراهيمْ، أَنا كاينْ.“
قاموا شَقَلو حجاِيرْ تَ يرْجموهُ. بَسْ يَسوُع اخْتفى وْطَلَعْ م الهَيكَلْ.
وْهوّاِ فاِيتْ، أَرى زَلَمِة أعْمي منْ بَطنْ أمّو.
تَلاميذو سَأَلوهُ وْقالولو: ”مْعَلّمْ! منْ خطي هذا والّا أَبوهُ وامّو، كذاِ ولد اَعْمي؟“
يَسوُعْ قالْلنْ: ”لا هوّاِ خطي وْلا أَبوهُ وامّو، بَسّ بْشان تْبَيّنْ فِيو اعْمال اَلله.
لازمْ أَسَي اعْمالْ لَ بَعَثْني مْقَدْ لَوّاِ نْهار. اللَيلْ جاِييِ وَاحَّدْ موُ يتيِقْ يشْتغلْ.
قالْ هاذ وْبَزَق عَ الاَرْض، وْجَبَلْ وَحلْ منْ بَزْقو، وْدَهَنو عَلى عَينَين الاَعْمي،
وْقالْلو: ”روُح تْخَسَّلْ ف برْكةْ شيلوحا {يعْنيِ رَسولْ}.“ قامْ راح تْخَسَّل وْجا يرى.
جرانينو وْلَ كان يرَوهُ منْ قَبْل يگَدّي، كان يقولونْ: ”موُ هاذْ واِ هاكْ لَ كانْ يقْعَدْ ويگَدّي؟“
وْكانْ في لَ يقولونْ: ”هوّاِ واِ.“ وْلَ يقولونْ: ”لا، بَلىِ شَبَهْ يشْبَهو.“ بَسْ هوّاِ كان يقول: ”أنا واِ.“
قالولو: ”أشْوَن تْفَتَّحتْ عَينَيكْ؟“
رَدّ وْقالْلنْ: ”هاك الرّجّالْ لَ اسْمو يَسوُعْ جَبَلْ وَحل وْدَهَنْني عَلى عَينَي، وْقالْ لي: ’روُح تْخَسَّلْ فَ مَي شيلوحا.‘ وْرحْتُ تْخَسَّلْتُ وْبَقى أَرى.“
قالولو: ”أين واِ؟“ قالْ: ”موُ اعْرفْ.“
وْجابوا هاكْ لَ منْ قَبلْ كانْ أعْمي لَعنْد الفَرّيسيِّة.
وْسَبْتْ كانْ يَومْ لَ سَوى يَسوُعْ وَحل وْفَتَّحْلو عَينَيو.
الفَرّيسيِّة زاِ سَأَلوهُ: ”أشْوَنْ بَقى ترى؟“ قالْلنْ: ”حَطْ وَحلْ عَلى عَينَي وتْخَسَّلْتُ، وْبَقى أَرى.“
ناِسْ م الفَرّيسيِّة قالوا: ”هَالزَّلَمِة هاذْ موُ من اَلله واِ، منْ لَ موُ يحْفظ السَّبْتْ.“ بَسْ غَيرنْ كان يقولونْ: ”أشْوَنْ يتيِقْ زَلَمِة خاطي يسَي هَالعَلامات؟“ وْوَقَعْ خلافْ بَيناتنْ.
رجْعوا قالوا لاك الاَعْمي: ”أنْتَ، لَ فَتَّحْ لكْ عَينَيكْ، أَيش تْقولْ عَلَيو؟“ قالْلنْ: ”أَنا أَقولْ: نَبي واِ.“
الياهودْ ما سَدَّقوهُ أعْمي كانْ وَارى، لَ ما ساحوا أَبو هاكْ لَ ارى وامّو.
وْسَأَلوون: ”لَ هاذْ واِ ابنْكنْ هاكْ لَ تْقولونْ ولدْ أعْمي، أشْوَنْ يرى السَّعْ؟“
رَدّوا الأَبْ والامّ وْقالوا: ”نعْرفْ هاذ ابنْنا واِ وْنعْرفْ أعْمي ولدْ.
بَسّ اَشْوَنْ السَّعْ يرى يا منْ فَتَّحْلو عَينَيو موُ نعْرفْ. هوّاِ زاِ بالغْ واِ ف العمر، لهُ اسْأَلوا. هوّاِ يعْطي جَوابْ منْ قدّامْ روُحو.“
أَبوهُ وامّو قالوا كذاِ منْ خَوفنْ م الياهودْ، لَ كانْ كلْحَطَّوا ف فكْرنْ تَ يسَحْتونْ م المَجْمَعْ كلْ واِحد يآمن المَسيحْ واِ
بْشانْ هاي أَبوهُ وامّو قالوا: ”بالغْ واِ اسْأَلوهُ.“
وْكَرْةْ لخْ ساحوا الزَّلَمِة، هاكْ لَ كانْ أعْمي، وْقالولو: ”سَبّح لَالله. نحْناِ نعْرف هَالزَّلَمِة خاطي واِ.“
رَدْ هوّاِ وْقالْلنْ: ”خاطي واِ موُ اعْرف اَنا. شي واِحد اَعْرفْ، أعْمي كنْتُ والسَّع كْوا أَرى.“
رجْعوا سَأَلوهُ: ”أَيشْ سَوى لكْ؟ أشْوَنْ فَتَّحْ لكْ عَينَيكْ؟“
قالْلنْ: ”قلْتُ لْكن وْما سمعْتنْ. لَيشْ كَرْةْ لخ تْريدونْ تسْمَعونْ؟ لَيشْ أنْتنْ زاِ تَلاميذ تْريدون تْسيِرولو؟“
وْهنّاِ تْنَعَّلوا عَلَيو وْقالولو: ”أنْتَ واِ تَلْميذْ هاكْ. نحْناِ تَلاميذْ موسى نحْناِ.
وْنعْرفْ مَعْ موسى ألله حَكى، بَسْ هاذْ موُ نعْرفْ من اَينْ واِ.“
رَدْ هاك الزَّلَمِة وْقالْلنْ: ”فَ هاي واِ العَجَبْ، فَ هاي لَ موُ تعْرفونْ من اَينْ واِ، وْعَينَيّ اَنا فَتَّحْ.
وْنعْرف اَلله موُ يسْمَعْ للخاطْيينْ، بَلىِ لاكْ لَ يخافْ منّو ويسَي إرادتو، لاكْ يسْمَعْ.
منْ يَومْ لَ كانت الدّنْياِ دنْياِ، ما انْسَمَعتْ هاي اَحَّدْ فَتَّحْ عَينَينْ واِحدْ ولد اَعْمي؟
يكونْ موُ من اَلله واِ هاذْ، ما كانْ تَ يتيِق يسَي هاي.“
رَدّوا وْقالولو: ”أنْتَ كلّكْ عَلى بَعْضكْ ف الخَطيّاتْ كلْولدْتْ، كجّيتْ تَ تْعَلّمْنا؟“ وْطاِلَعوهُ لَبَرّا.
رَدْ هاكْ لَ انْشَفى وْقالْ: ”منْ واِ تَ آمنْ فِيو سَيّدي؟“
يَسوُعْ قالْلو: ”أرَيتو. هاذْ لَ قايمْ يحْكي مَعكْ هوّاِ واِ.“
قالْ: ”أَآمنْ سَيّدي. وْوَقَعْ سَجَدْلو.“
وْقالْ يَسوُع: ”بْشان مْحاكَمِة وْحكمْ عَ الدّنْياِ جيتُ للدّنْياِ، بْشانْ لَ موُ يرَون يرَون، وْلَ يرَونْ يعْمَونْ.“
وْسمْعوا ناِسْ م الفَرّيسيِّة لَ كانوا مَعو هَالكَلام، وْقالولو: ”يعْنيِ نحْناِ زاِ عَمايِة نحْناِ؟“
يَسوُعْ قالْلن: ”يكونْ كنْتنْ عَمايِة، ما كانْ تَ يكونْ في عَلَيكنْ خَطيِّة، بَسّ السَّع تْقولونْ: ’نرى.‘ منْ هاي خَطيّتكنْ قايمِة (فَ رَقْبتْكنْ) ياِ.“
”الحَقّ الحَقّ اَقولْكنْ هاذْ لَ موُ يدْخلْ م البابْ لَ ماوى الغَنَمْ، بَلىِ يطْلَعْ منْ غَيرْ موُضَعْ، هاك حَرامي وْقطّاعْ طرْقْ واِ.
بَسْ هاكْ لَ يدْخلْ م البابْ، راعي الغَنَم واِ.
ولاذْ، ناطوُر البابْ يفْتَح البابْ. والغَنَمْ تسْمَعْ صَوتو، ويسيِحْ خواِريفو، كلْ واِحدْ باسْمو، ويطاِلعنْ.
وْمنْ طاِلَعْ غَنَمو، قدّاما يمْشي، وْخَواِريفو يمْشَونْ خَلْفو، منْ لَ يعْرفونْ صَوتو.
خَلْف الغَريبْ، موُ تمْشي الغَنَم، بَلىِ تهْربْ منّو، منْ لَ موُ تعْرفْ صَوت الغَريبْ.“
يَسوُعْ قالْلنْ هَالمَثَلْ، بَسْ هنّاِ ما عَرَفوا أَيشْ يحْكي مَعنْ.
رجعْ يَسوُعْ قالْلن: ”الحَقّ الحَقّ اَقولْكنْ أَنا واِ باب الغَنَمْ.
لَ جَوا {قَبْلي} كلّنْ حَراميِّة وْقطّاِعينْ طرْقْ كانوا، بَلىِ الغَنَمْ ما سمْعتْلنْ.
أَنا واِ البابْ. لَ يدْخلْ منّي، يخْلَصْ. يدْخل وْيطْلَع وْيرى رعىِ.
الحَرامي موُ يجي غَير بْشانْ يشْبط وْيقْتلْ ويتَوبلْ. بَسّ اَنا جيتُ بْشان يكونْلنْ حَياة، وْشي أَحْسَن يكونْلنْ.
أَنا واِ الرّاعي الصّالح. الرّاعي الصّالحْ روُحو يحطْ قدّامْ غَنَمو.
بَسّ الشَّغّيلْ لَ موُ راعي واِ والغَنَمْ موُ لهُ ناِ، منْ أَرى الذّيبْ جاِييِ، يخَلّي الغَنَم وْيهْرب. وْيجي الذّيب يچَوّرْ ويهَجّج الغَنَمْ.
الشَّغّيلْ يهْربْ، منْ لَ شَغّيلْ واِ وْموُ ياكلْ هَمّ الغَنَمْ.
أَنا واِ الرّاعي الصّالحْ، أَعْرفْ هَوذْ لَ لي، وْمَعْروف اَنا منْ هَوذْ لَنّاِ لي،
كَما لَ يعْرفْني أَبوي وَانا أَعْرفْ أَبوي. وْروُحي أَحطْ قدّام الغَنَمْ.
وْلي زاِ غَيرْ خواِريفْ موُ منْ ماوى الغَنَمْ هاذْ. هَوكْ زاِ لازم اَجيبن، وْتَ يسْمَعونْ صَوتي، وتْسيِر الغَنَمْ كلّا قَطيعْ واِحد وْراعي واِحدْ.
منْ هاي أَبوي يحبْني، منْ لَ احطْ روُحي بْشانْ أَردّ آخذا.
موُ اَحَّدْ ياخذا منّي. بَلىِ اَنا أَحطّا منْ رضاي، منْ لَ لي سلْطَة أَحطّا وْسلْطَة تَ ارْجَعْ آخذا، منْ لَ هَالوَصِيِّة اسْتَلَمْتُ منْ أَبوي.“
وْصارْ كَرْةْ لخْ خلافْ بَين الياهودْ عَلى هَالكَلامْ هاذْ.
كْثيرْ منّنْ كان يقولونْ: ”لهُ شيِطانْ وجْنونْ جَنْ. لَيشْ تسْتمْعولو؟“
غَيرنْ كان يقولونْ: ”هاذْ موُ حَكي واِحدْ فِيو شيطانْ واِ. لَيشْ شيِطان يتيِق يفَتّحْ عَينَين اَعْمي؟“
وْصارْ عيد التَّجديدْ ف القدْس، وْشتاِ كانْ،
وْيَسوُعْ كانْ يتْمَشّى ف رواق سْليِمانْ.
رَدْ يَسوُع وْقالْلنْ: ”قلْتُ لْكن وْموُ تْسَدْقونْ، واعْمالْ لَ اسَي باسْم اَبوي هيِّ تشْهَدْ لي.
بَسّ انْتنْ موُ تْسَدقونْ، منْ لَ موُ منْ خواِريفي أنْتنْ. كَما لَ قلْتُ لْكنْ،
خواِريفي يسْمَعونْ صَوتي وَانا أَعْرفن وْهنّاِ يجَونْ خَلْفي.
وَانا أَعْطِينْ حَياةْ أَبَدِيِّة، وْموُ يتْتَوبَلْونْ للاَبَدْ، وَاحَّدْ موُ يشْبطنْ من ايدي:
أَبوي لَ عَطاني ناِ، أَعْظَمْ م الكلْ واِ، وَاحَّدْ موُ يتيِقْ يشْبطْ من ايد أَبوي.
أَنا وَابوي واِحدْ نحْناِ.“
وْكَرْةْ لخ الياهودْ شَقَلوا حجاِيرْ تَ يرْجموهُ.
يَسوُعْ قالْلن: ”كْثير اعْمال كْوَيسِة منْ عنْد اَبوي وَرَّيتوكنْ، لَخاطرْ أَينا عَمَلْ منّنْ ترْجموني؟“
الياهودْ قالولو: ”موُ لَخاطر اعْمال كْوَيسِة نرْجمكْ، بَلىِ منْ لَ تكْفر. انْسانْ أنْتَ وتْسَي روُحكْ إلهْ.“
يَسوُعْ قالْلنْ: ”لَيشْ موُ كذاِ مَكْتوبْ فَ ناموسْكنْ: ’أَنا قلْتُ آلِهَة أنْتنْ‘؟
لَ لَهَوكْ قالْ ’آلِهَة،‘ منْ لَ صارتْ عنْدنْ كلْمة اَلله، والمَكْتوبْ ف النّاموسْ موُ ممْكنْ يبْطَلْ،
تْقولونْ لَهاكْ لَ الآبْ قَدَّسو وْبَعَثو للدّنْياِ: ’تكْفرْ،‘ عَلى لَ قلْتُ لْكن: ’ابن اَلله اَنا‘؟
لَ ما كانْ أَسَي اعْمال اَبوي، لا تْسَدْقوني.
بَسْ لَ كانْ أَسَي اعْمال أَبوي، لَ ما سَدَّقتنْني، سَدْقوا الاعْمالْ، تَ تعْرفونْ وتْسَدقونْ أَبوي في واِ وَانا فَ ابوي اَنا.“
وْكَرْةْ لخْ رادوا يمْسكوهُ، وْطَلَعْ منْ بَين ايدَينْ.
وْراحْ لَشاطي الارْدن اللاخْ، موُضَعْ لَ كانْ يوحَنّا يعَمّذْ منْ قَبل وْبَقى هَونَكْ.
وْجَوا ناِس كْثيرْ لَعنْدو وْكان يقولونْ: ”يوحَنّا ما سَوى وْلا عَلامِة وحْدِة، بَسْ كلْ شي لَ قالْ يوحَنّا عَلى هَالرّجّالْ حَقْ واِ.“
وكْثيرْ آمَنوا فِيو.
وْكانْ في واِحدْ مَريِضْ، أَليعازرْ، منْ ضيِعةْ بَيتْ عَنْيا، أَخو مَرْيَم وْمَرْتا.
وْمَرْيَمْ هاي هيِّ ياِ لَ دَهَنت اجْرَينْ يَسوُعْ بالعطر وْمَسَحتن بْشَعْرا. أَليعازر المَريِضْ أَخو هاي كانْ.
وْبَعَثوا الاختَينْ لَعنْدْ يَسوُع يقولونْ: ”سَيّدْنا، كْوا هاكْ لَ تْحبْ مَريِضْ واِ.“
وْيَسوُعْ قالْ: ”هَالمَرَضْ موُ للمَوتْ واِ، لَتَمجيد اَلله واِ، منْ لَ تَ يتْمَجَّد ابْن اَلله بْسَبَبو.“
وْيَسوُعْ كان يحبْ مَرْتا وْمَرْيَمْ واليعازرْ،
وْلَمَنْ سمعْ مَريِضْ واِ، بَقى موُضَعْ لَ كانْ يَومَينْ.
وْبَعْدا قالْ لَتَلاميذو: ”تَعَوا نرْجَع نْروُحْ للياهوديِّة.“
تَلاميذو قالولو: ”مْعَلّم! السَّع الياهودْ كان يريدونْ يرْجموك، وْترْجَع تْروُحْ لَونَكْ؟“
يَسوُعْ قالْ: ”موُ اثْناعشْ ساعَة في ف الّنْهارْ؟ لَ يمْشي بنْهارْ، موُ يتْچَقلَبْ، منْ لَ يرى نورْ هَالدّنْياِ هاي.
بَسْ لَ يمْشي باللَيلْ، يتْچَقلَبْ، منْ لَ ما فِيو ضَو.“
بَعدْ لَ قالْ يَسوُعْ هَالاقْوالْ، كَمَّل وْقالْلنْ: ”أَليعازرْ عَزيزْنا رَقَدْ، وكْوا رايح اَنا تَ اقاِعدو (أصَحِّيو).“
بَسْ يَسوُعْ قالْ عَلى مَوتو، وْهنّاِ قالوا بَلْكي عَلى رَقْدة النَّومْ قالْ.
هاك الوَقْتْ فَهَّمنْ قالْلنْ: ”أَليعازرْ ماتْ.
وَانا بْشانْكنْ أَفْرَحْ عَلى لَ ما كنْتُ هَونَك، بْشان تْآمْنونْ. بَلىِ امْشَوا لَونَكْ.“
توما، هاذْ لَ يقولولو التَّومْ، قالْ لَرفَقو التَّلاميذْ: ”نحْناِ زاِ تَ نْروُح بْشان نْموتْ مَعو.“
وْجا يَسوُعْ لَبَيتْ عَنْيا، وَارى أَرْبَعْة اِيمْ كصّارْلو ف القَبرْ.
وْبَيتْ عَنْيا كانتْ جَنْب القدسْ، تبْعَدْلا منّا شي ميلَينْ.
وكْثيرْ م الياهودْ كانْ كجَّوا لَعنْدْ مَرْتا وْمَرْيَمْ تَ ياخْذونْ منْ قَلْبن، يعَزَّوونْ فَ اخوونْ.
مَرْتا، وَقْتْ لَ سمْعتْ يَسوُعْ جا، طَلَعتْ لَقدّامو، وْمَرْيَمْ قاِعْدِة كانتْ ف البَيتْ.
مَرْتا قالتْ لَ يَسوُعْ: ”سَيّدي، يكونْ هَونْ كنْتْ، ما كانْ تَ يموتْ أَخوي.
بَلىِ حتّى السَّعْ أَعْرفْ أَيشْ لَ طَلَبْتْ من اَلله يعْطيكْ.“
يَسوُعْ قالْلا: ”تَ يقومْ أَخوكِ.“
مَرْتا قالتْ: أَعْرفْ تَ يقومْ ف الّقْياِمِة فَ يَوم الآِخرْ.
يَسوُعْ قالْلا: ”أنا واِ القيامِة والحَياةْ. لَ يآمنْ في، حتّى لَ ماتْ تَ يعيشْ.
وْكلْ لَ يعيشْ ويآمنْ في، للأَبَدْ موُ يموت. تْآمْنين بْهاي؟“
قالتْلو: ”نَعمْ سَيّدي. أَنا أَآمنْ أنْتَ واِ المَسيح ابْن اَلله الجّاِييِ للدّنْياِ.“
بَعدْ لَ قالتْ هَالشِّي، راحتْ ساحتْ مَرْيَمْ أخْتا بالسّر وْقالتْلا: ”الّمْعَلّمْ جا ويسيِحْكِ.“
مَرْيَمْ وَقْتْ لَ سمْعتْ، قامتْ خَفيف، وْجَتْ لَعنْدو.
يَسوُعْ ما كانْ كجّا للضّيِعَة بَعدْ، بَلىِ فاك موُضَعْ لَ لاقتو فِيو مَرْيَمْ كانْ.
هَوك الياهودْ زاِ لَ كانوا مَعا ف البَيت يعَزَّووا، وَقْتْ لَ ارَوا مَرْيَمْ خَفيفْ قامتْ طَلَعتْ، راحوا خَلْفا، منْ لَ افْتَكَروا للقَبرْ ياِ رايحَة تَ تبْكي.
وْمَرْيَمْ وَقْتْ لَ جَتْ لَموُضَعْ لَ كانْ يَسوُعْ وَارَتو، وَقَعتْ عَلى اجْرَيو تْقولْلو: ”يكونْ هَونْ كنْتْ سَيّدي، ما كانْ يموت اَخوي.“
يَسوُعْ وَقْتْ لَ اراها تبْكي وْهَوكْ ياهود لَ جَوا مَعا يبْكَون، غضبْ ف روُحو وانْخَضْ.
وْقالْ: ”أينْ حَطَّيتنو؟“ قالولو: ”سَيّدْنا، تَعا رى.“
وْنزْلوا دموُع يَسوُعْ.
والياهودْ كان يقولونْ: ”طَلْعوا أَشْقَدْ كان يحبّو!“
وْناِسْ منّنْ قالوا: ”هاذْ لَ فَتَّحْ عَينَينْ هاك الاَعْمي، ما كان يتيِقْ يسَي لاذْ زاِ شي لا يموتْ؟“
يَسوُعْ، وْهوّاِ غضْبانْ بَينو وْبَينْ نَفْسو، جا للقَبرْ. والقَبرْ كان مْغارَة وْكافْ حَجَرْ مَحْطوُطْ عَلى بابو.
وْيَسوُعْ قالْ: ”شيلوا هَالكافْ هاذْ.“ مَرْتا أخْت المَيّتْ قالتْلو: ”سَيّدي، السَّعْ منْ زَمانْ نتنْ، منْ لَ صارْلو أَرْبَعْة اِيمْ.“
يَسوُعْ قالْلا: ”ما قلْتُ لْكِ لَ آمَنْتِ، تَ تّرَينْ مَجْد اَلله؟“
وْشالوا هاك الكاف، وْيَسوُعْ رَفَع عَينَيو لَفوُق، وْقالْ: ”آبا، أَشْكركْ عَلى لَ سمعْتْ لي.
وْبَعدْ لَ قالْ هَالكَلامْ، ساح بْصَوتْ عاِلي: ”أَليعازرْ، تَعا لَبَرّا!“
وْطَلَعْ هاك المَيّتْ وايدَيو واجْرَيو مَشْدودينْ ف قْماشات، وْوچّو مَشْدودْ فَ مَرْحَمِة. يَسوُعْ قالْلنْ: ”حلّوهُ وْخَلَّوهُ يروُحْ.“
وكْثيرْ م الياهودْ لَ جَوا لَعنْدْ مَرْيَمْ وَقْتْ لَ ارَوا شي لَ سَوى يَسوُعْ، آمَنوا فِيو.
وْناِسْ منّنْ، راحوا لَعنْد الفَرّيسيِّة وْقالولنْ عَلى شي لَ سَوى يَسوُعْ.
واجْتَمَعوا گْباريّة الكَهَنَة والفَرّيسيِّة وْقالوا: ”أَيش نْسَي؟ هَالزَّلَمِة عَلامات كْثير يسَي.
لَ عفْناهُ كذاِ، كلّ النّاِسْ تَ يآمْنونْ فِيو، وْتَ يجَون الرّوُمانْ ياخْذونْ موُضَعْنا وَامّتْنا.“
واِحدْ منّنْ اسْمو قَيافا، گْبير الكَهَنَة كانْ هاك السَّنِة، قالْلنْ: ”أنْتنْ موُ تعْرفونْ شي.
وْلا تفْتكْرونْ وتْقولونْ: أَحْسَنْ واِ لنا واِحد يموت مْبَدال الأمِّة وْلا الأمِّة كلّا تتْتَوبَلْ.“
وْهاي موُ منْ عنْدو قالا. بَلىِ منْ لَ گْبير الكَهَنَة كانْ هاك السَّنِة، تْنَبّا عَلى يَسوُعْ تَ يموت مْبَدال الأمِّة.
وْموُ مْبَدال الأمِّة بَسْ، بَلىِ بْشان يلمْ زاِ اولاد اَلله الّمْبَذَّرينْ ويسَويينْ واِحدْ.
وْمناك اليَوم، تْشاوَروا تَ يقْتلوهُ.
وْيَسوُعْ ما بَقى يمْشي قدّام العَينْ بَين الياهود. وْراحْ منَونَكْ لَموُضَعْ قْرَيَّبْ لأَرْض القافوُرَة، لَبَلَد اسْمو افراِم، وْهَونَكْ كانْ يروُح وْيجي مَعْ تَلاميذو.
وْكانْ كلقَرَّبْ فَصح الياهود، وْطَلَعوا كْثيرْ م الّضْياعْ للقدْسْ قَبْل العيدْ تَ يطَهْرونْ نَفْسن بْموجبْ عاداتْ وعْباداتْ.
وْكان يدَورونْ عَلى يَسوُعْ، ويقولونْ واِحدْ للاخْ ف الهَيكَلْ: ”أَيشْ تفْتكْرونْ؟ موُ يجي للعيدْ؟“
وگْباريّة الكَهَنَة والفَرّيسيِّة كانْ كلوَصَّوا: لَ عَرَف اَحَّدْ أَينْ واِ، خَلّي يعْطِين اخْباريِّة عَلَيو تَ يمْسكوهُ.
وْقَبل الفصْح بْسةّ اِيمْ، جا يَسوُعْ لَبَيتْ عَنْيا، بَلَدْ أَليعازرْ، هاكْ لَ قَيَّم منْ بَين المَيتينْ.
وْسَولو هَونَكْ عَشا، وْمَرْتا كانْ كلْقامتْ للخدْمِة، واليعازرْ واِحدْ م المنْتكْيينْ مَعو كانْ.
مَرْيَمْ شالتْ شوشايةْ عطرْ نارْدينْ منْ نَوعْ ثَقيلْ غال كْثير، وْدَهَنتْ فِيو اجْرَينْ يَسوُع وْمَسَحتنْ فَ شَعْرا، وانْتَلى البَيتْ منْ ريحة العطرْ.
ياهوذا الاسْخَرْيوطي، هاكْ لَ كانْ واِحدْ منْ تَلاميذو، هاكْ لَ كانْ تَ يسَلّمو، قالْ:
لَيشْ ما انْباعْ هَالعطر بْثاثَميةْ دينارْ وتْفَرَّقتْ عَ الفَقاراِ؟
قالْ هاي موُ منْ لَ كانْ كلْحَمَلْ غَمّ الفَقاراِ، بَلىِ منْ لَ حَرامي كان، وْكيسة الّثمانْ عنْدو كات، وْشي لَ كانْ ينْحَط فِيا، هوّاِ كانْ يحْملو.
يَسوُعْ قالْ: خَلّيا! لَيَومْ دَفْنتي خَلَّتو.
منْ لَ دايمْ لكنْ فَقاراِ مَعْكنْ. بَسّ اَنا موُ دايمْ عنْدْكن اَنا.
لَمّاتْ ناِس كْثيرْ م الياهودْ سمْعوا يَسوُعْ هَونَكْ واِ وْجَوا، موُ لَخاطرْ يَسوُعْ بَس، بَلىِ لَخاطرْ يرَون زاِ أَليعازر هاكْ لَ قَيَّم منْ بَين المَيتينْ.
قاموا گْباريّة الكَهَنَة حَطّوا فَ بالن تَ يقْتلون أَليعازر زاِ
منْ لَ كْثيرْ م الياهودْ بسَبَبو كانْ يروُحونْ ويآمْنونْ بْيَسوُعْ.
ثاِني نْهار، هاك أَمّة النّاِسْ لَ كانْ كجَّوا عَ العيدْ، وَقْتْ لَ سمْعوا يَسوُعْ جاِييِ واِ للقدْسْ،
حَمَلوا شيقان سجَر تَمَر وْطَلَعوا لاسْتقْبالو وْكانْ يسيِحون: أوُشَعْنا. مبارَك الجّاِييِ باسْم الرَّبْ. مبارَك مَلك اسْرائيلْ.
وْيَسوُعْ أَرى حمار وركب عَلَيو، كَما لَوّاِ مَكْتوبْ:
بَسْ هَوذ النّبوّات ما عَرَفوون تَلاميذْ يَسوُعْ فاك الوَقْتْ، بَلىِ وَقْتْ لَ تمَجَّد يَسوُعْ جا لَبالن مَكْتوبْين كانوا هَوذ النّبوّات عَلَيو، وسَوَولو ناِ.
وْهاك الشَّعْبْ لَ كانْ مَعو كانْ يشْهَدْ ساح أَليعازر م القَبر وْقَيَّمو منْ بَين المَيتينْ.
وْمنْ هاي طَلَعوا لاسْتقْبالو النّاِسْ طَلْقاتْ طَلْقاتْ، منْ لَ سمْعوا عَلى هاي عَلامِة لَ سَوى.
الفَرّيسيِّة بَقى يقولونْ واِحدْ للاخ: ترَون اَشْوَنْ موُ تنْفَعونْ شي؟ كْوا الدّنْياِ كلّا خَلْفو راحتْ.
وْكانْ في م الامَمْ زاِ ناِسْ طَلَعوا تَ يسْجدونْ ف العيدْ.
هَوذْ جَوا قَرَّبوا لَعنْدْ فيلبُّسْ، هاكْ لَ منْ بَيتْ صَيدا م الجَّليل، وْقالولو: سَيّدي! نْريدْ نرى يَسوُعْ.
وْجا فيلبُّس وْقالْ لانْدَراوُسْ، وَانْدَراوُس وْفيلبُّسْ قالوا لَيَسوُعْ.
وْيَسوُعْ رَدْ قالْلنْ: جَت السّاعَة لَ تَ يتْمَجَّدْ فِيا ابْن الانْسانْ.
الحَقّ الحَقّ اَقولْكنْ لَ ما وَقَعتْ حَبّاية الحنْطَة ف الاَرْض وْماتت، بْوَحْدا تبْقى. بَسْ لَ ماتتْ، ثَمَر كْثير تْجيبْ.
لَ يحبْ حَياتو، يتَوبلا. وْلَ يكْرَهْ نَفْسو فَ هَالدّنْياِ، يحْفظا لَحَياة الاَبَديِّة.
أَينا لَ يخْدمْني، يجي خَلْفي، وَاينْ لَ اكون اَنا، هَونَكْ تَ يكونْ خادمي زاِ. وَاينا لَ يخْدمْني، أَبوي تَ يكَرّمو.
”نَفْسي السَّع كْوا مَخْضوُضَة ياِ، وَايشْ أَقولْ؟ أَبوي، نَجّيني منْ هَالسّاعَة. بَسّ اَنا بْشانْ هاذْ جيتُ لَ هَالسّاعَة.
آبا، مَجّد اسْمك.“ وْجا صَوتْ م السَّما يقولْ: مَجَّدْتُ وْبَعدْ تَ امَجّدْ.
ناِسْ لَ كانوا قيّامْ، سمْعوا وْقالوا: صارْ قراِقيعْ. غَيرنْ قالوا: مَلاكْ حَكى مَعو.
رَدْ يَسوُع وْقالْلنْ: موُ لَخاطري صارْ هَالصَّوتْ، لَخاطرْكنْ صارْ.
السَّعْ ساعة الحكمْ عَلى هَالدّنْياِ ياِ. السَّعْ سَيّدْ هَالدّنْياِ ينْكَبْ لَبَرّا.
وَانا بَسّ اَنْرفعْ تَ اسْحَب الكلْ لَعنْدي.
قالْ هاي تَ يوَرّي أَيشْ مَوتِة تَ يموتْ.
قالولو لَمّات النّاِسْ: نحْناِ سمعْنا م النّاموس المَسيحْ تَ يبْقى للاَبَدْ. أشْوَن تْقولْ: تَ ينْرفع ابْن الانْسانْ؟ منْ واِ هاذْ ابْن الانْسانْ؟
يَسوُعْ قالْلنْ: لَ شْوَيِّةْ لخْ زاِ، النّورْ مَعْكنْ واِ. امْشَوا مْقَدْ لَ في لْكنْ نور، بْشانْ لا تطْبقْ عَلَيكن العتْمِة. وْلَ يمْشي ف العتْمِة موُ يعْرفْ لَ اين يروُحْ.
مْقَدْ لَ في لْكنْ نورْ، آمْنو بالنّور بْشان اولاد النّور تْسيِرونْ. قالْ يَسوُعْ هَالكَلام وْراح اخْتَفى منْ قدّامنْ.
وْمَعْ كلْ هَوذ العَلامات لَ سَوى قدّامنْ، ما آمَنوا فِيو.
تَ تْتمْ فِينْ كلْمة اِشعْيا النَّبي لَ قالْ: ”يا رَبْ، منْ سَدَّق كَلامْنا؟ وْلَمنْ ظَهَرت ذْراع الرَّبْ؟“
منْ هاي ما تاقوا يآمْنونْ، منْ لَ قالْ عَلَينْ نَبي اِشعْيا:
عَمَّوا عَينَين وْعَتَّموا قَلْبن، بْشانْ لا يرَون بعَينَين وْيفْتهْمون بْقَلْبن وْيرْجَعونْ وَاشْفيينْ.
هَوذْ قال اِشعْيا وَقْتْ لَ ارى مَجْدو وْحَكى عَلَيو.
مَعْ هاذْ، م الرُّوَسا زاِ كْثيرْ آمَنوا فِيو، بَلىِ م (الخَوفْ م) الفَرّيسيِّة ما كان يقرّون بْإيمانن، بْشانْ لا يسيِرونْ بَرّات المَجْمَعْ،
منْ لَ حَبّوا مَجْد البَشَرْ أكْثَرْ منْ مَجْد اَلله.
وْساحْ يَسوُعْ صَوت وْقالْ: لَ يآمنْ في، موُ في يآمنْ، بَلىِ فاك لَ بَعَثْني.
أَنا نورْ جيتُ للدّنْياِ، بْشانْ كلْ واِحدْ لَ يآمنْ في، موُ يبْقى ف العتْمِة.
وْمنْ لَ يسْمَعْ كَلامي وْموُ يحْفظو، أَنا موُ احْكمْ عَلَيو، منْ لَ ما جيتُ تَ احْكمْ عَ الدّنْياِ، بَلىِ جيتُ تَ اخَلّص الدّنْياِ
لَ يظْلمْني وْموُ يقْبَلْ كَلامي، في منْ يحْكمْ عَلَيو. كلْمِةْ لَ حَكَيتُ، هيِّ تَ تحْكمْ عَلَيو فَ يَوم الآِخرْ،
منْ لَ ما حَكَيتُ منْ عنْدي، الآبْ لَ بَعَثْني هوّاِ عَطاني أَمَرْ أَيشْ تَ اقول وَايش اَحْكي.
واَنا أَعْرفْ وَصيّتو حَياةْ أَبَدِيِّة ياِ. بَقى كلْ شي لَ احْكيو، كَما لَ قالْ لي الآبْ، كذاِ أَحْكي.
وْقَبلْ عيد الفصْحْ، يَسوُعْ كانْ يعْرفْ وصلتْ ساعَة لَ تَ ينْتقلْ منْ هَالدّنْياِ لَعنْد الآبْ. وْحَبْ جَماعتو لَ فَ هَالدّنْياِ، حَبّنْ دي للآِخرْ.
وَقْتْ لَ صارت العَشا، الشّيِطانْ كانْ كلْحَطْ فَ قَلْبْ ياهوذا ابنْ شَمْعون الاسْخَرْيوطي تَ يسَلّمو،
وْيَسوُعْ، منْ لَ كانْ يعْرف الآبْ عَطاهُ كلْ شي ف ايدَيو، وْيعْرفْ من اَلله جا وْلَ عنْد اَلله تَ يروُحْ،
قامْ منْ عَ العَشا، وْحَطْ دَلْمتو وَاخَذْ مَنْشَفِة شَدّا ف وسْطو.
وْصَبْ مَي ف فْراغْ للخَسّيل، وْبَدا يخَسّل اجْرَينْ تَلاميذو ويمَسّح بْمَنْشَفةْ لَ شَدْ عَلى وسْطو.
وَقْتْ لَ جا لَعنْدْ شَمْعونْ بطْرسْ، شَمْعونْ قالْلو: ”سَيّدي، أنْتَ تْخَسّلْ لي اجْرَي؟“
رَدْ يَسوُع وْقالْلو: ”شي لَ اسَي، أنْتَ موُ تعْرفْ أَيشْ واِ السَّعْ، بَسْ بَعْدا تَ تعْرفْ.“
شَمْعونْ بطْرسْ قالْلو: ”أَبَدْ موُ تْخَسّلْ لي اجْرَي.“ يَسوُعْ قالْلو: ”لَ ما خَسَّلتوكْ، ما لكْ مَعي نَصيبْ.“
شَمْعونْ بطْرسْ قالْلو: ”بَقى، سَيّدي، موُ بَسّ اجْرَي خَسّلْ لي، بَلىِ ايدَي زاِ وْراسي زاِ.“
يَسوُعْ قالْلو: ”الّمْخَسَّلْ، موُ يريدْلو غَيرْ تَ يخَسّل اجْرَيو بَسْ، منْ لَ طاهرْ واِ كلّو، وانْتنْ طاهْرين انْتنْ كلّتْكنْ، بَلىِ موُ كلّتْكنْ.“
يَسوُعْ كانْ يعْرفْ هاكْ لَ تَ يسَلّمو، منْ هاي قالْ: ”موُ كلّتْكنْ طاهْرين انْتنْ.“
وْوَقْتْ لَ خَسَّل اجْرَينْ، أَخَذْ دَلْمتو وانْتَكا وْقالْلنْ: ”عَرَفْتنْ أَيشْ سَيتُ لْكنْ؟
أنْتنْ تْسيِحوني: مْعَلّمْنا، سَيّدْنا، وكْوَيّس تْقولونْ، منْ لَ كذاِ اَنا.
بَقى لَ انا سَيّدْكنْ ومْعَلّمْكنْ خَسَّلتُ اجْرَيكنْ، أَشْقَدْ بَقى لازمْ أنْتن تْخَسْلون اجْرَينْ بَعضْكنْ؟
منْ لَ هاذْ مَثَلْ عَطَيتوكنْ واِ، بْشانْ كَما لَ انا سَيتُ لْكنْ، أنْتنْ زاِ تْسَونْ.
”الحَقّ الحَقّ اَقولْكنْ ما في عَبْد أَگْبَرْ منْ سَيّدو، وْلا مَبْعوُثْ أَگْبَرْ منْ لَ بَعَثو.
لَ عَرَفْتنْ هَوذْ لَ اقولْكنْ، طوباكنْ لَ سَوَيتننْ.
موُ عَلى كلّتْكنْ أَقولْ، منْ لَ اعْرفْ ناِسْ لَ اخْترْتُ. بَسّ بْشان يسيِرْ شي لَ انْكَتَبْ ف الّكْتاِبْ لَ يقولْ: ’هاكْ ل ياكلْ مَعي غْبَيزْ، رَفَعْ عَلَي عَقْب اجْرو.‘
م السَّعْ أَقولْكنْ قَبلْ لَ يسيِر، بْشانْ منْ صار، تْآمْنون اَنا واِ.
الحَقّ الحَقّ اَقولْكنْ منْ لَ يقْبَلْ هاكْ لَ ابْعَثو، لي يقْبَل. وْمنْ لَ يقْبَلْني، يقْبَلْ لَهاكْ لَ بَعَثْني.“
قالْ يَسوُعْ هَالكَلام، وْغضبْ ف روُحو، وْشَهَد وْقال: ”الحَقّ الحَقّ اَقولْكنْ واِحدْ منْكنْ تَ يسَلّمْني.“
التَّلاميذْ بَقى يطَلْعونْ واِحدْ ف اللاخْ، منْ لَ ما كانْ يعْرفونْ عَلى منْ قالْ.
وْكانْ في واِحدْ منْ تَلاميذو كانْ منْتكي ف حضْنو، هاكْ لَ كان يحبّو يَسوُعْ.
لاذْ أَشَّرْ شَمْعونْ بطْرسْ تَ يسْأَلو منْ واِ هاكْ لَ قالْ عَلَيو.
رَدْ يَسوُع وْقالْلو: ”هاكْ لَ اغْمزْ لقْمة الّغْبَيزْ وَاعْطِيو ياِ، هوّاِ واِ.“ وْغَمَزْ يَسوُعْ لقْمة غْبَيز وْعَطاها لَياهوذا ابنْ شَمْعون الاسْخَرْيوطي.
وْبَعْد اللقْمِة، دَخَلْ فِيو الشّيِطان. وْيَسوُعْ قالْلو: ”شي لَ تَ تْسَي، سَيو خَفيفْ.“
بَسْ هاي اَحَّدْ منْ هَوك المنْتكْيينْ ما عَرَف عَلى أَيشْ قالْلو
منْ لَ ناِس افْتَكَروا، منْ لَ كيسة الّثمانْ مَعْ ياهوذا كاتْ، وَصايِة شي وَصّاهُ تَ يشْتري شي يريدْلنْ للعيدْ، يا تَ يعْطي شي للفَقاراِ.
وْياهوذا أَخَذ اللقْمِة، وْفَ ساعتا طَلَعْ لَبَرّا، وْكانْ كصّارْ لَيلْ وَقْتْ لَ طَلَعْ.
وْيَسوُعْ قال: ”السَّع تْمَجَّد ابْن الانْسانْ وتْمَجَّد اَلله فِيو.
وْلَ تْمَجَّد اَلله فِيو، أَلله زاِ تَ يمَجّدو ف نَفْسو، وْراساً تَ يمَجّدو.
يا اولادي! لَ شْوَيِّةْ لخْ مَعْكن اَنا. وْتَ تْدَورونْ عَلَي. وْكَما لَ قلْتُ للياهودْ: لَ موُضَعْ لَ انا رايحْ، أنْتنْ موُ تْتيِقْونْ تجَون، لْكنْ زاِ أَقول السَّعْ.
وَصيِّة جْديدِة أَوَصّيكنْ: حبّوا بَعضْكنْ. كَما لَ انا حَبَّيتوكنْ، كذاِ أنْتنْ زاِ حبّوا بَعضْكنْ.
بْهاي تَ يعْرفْ كلّ انْسانْ تَلاميذي أنْتنْ، لَ كانْ فيكنْ مْحَبِّة واِحدْ للاخْ.
شَمْعونْ بطْرسْ قالْلو: ”سَيّدْنا، لَ اين انْتَ رايحْ؟“ رَدْ يَسوُع وْقالْلو: ”موُضَعْ لَ انا رايحْ، موُ تْتيِقْ أنْتَ السَّعْ تجي خَلْفي، بَسْ ف الآخرْ تَ تّجي.“
شَمْعونْ بطْرسْ قالْلو: ”سَيّدي، لَيشْ موُ اتيِقْ آجي خَلْفكْ السَّعْ؟ روُحي قدّامكْ أَحطّ اَنا.“
يَسوُعْ قالْلو: أنْتَ تْحطْ روُحكْ قدّامي؟ الحَقّ الحَقّ اَقولْ لكْ: موُ يلْحَق يسيِح الدّيكْ لَ موُ تنْكرْني ثَةْ طرْقْ.
”لا تقْلَقونْ. آمْنوا فَ الله، وْفي آمْنوا.
كْثيرْ ناِ أُوَد بَيتْ أَبوي. والّا واِ كانْ تَ اقولْكنْ. أَنا رايحْ تَ احَضّر لْكنْ موُضَعْ.
وْلَ رحْتُ أَحَضّر لْكنْ موُضَعْ، تَ اردّ آجي وَاوَدّيكنْ لَعنْدي، بْشانْ موُضَعْ لَ انا، أنْتنْ زاِ تْكونونْ.
وْلَ اينْ أَنا رايحْ، تعْرفونْ. والطَّريِقْ، تعْرفونْ.“
توما قالْلو: ”سَيّدْنا، موُ نعْرفْ لَ اين انْتَ رايحْ، أشْوَنْ بَقى نْتيِقْ نعْرف الطَّريِقْ؟“
يَسوُعْ قالْلو: ”أنا واِ الطَّريِقْ والحَقْ والحَياةْ. ما في انْسانْ يجي لَعنْد اَبوي إلّا بي.
يكونْ كانْ تعْرفوني، لاَبوي زاِ كانْ تَ تعْرفونْ. بَسْ م السَّعْ تعْرفوهُ، وَارَيتنو.“
فيلبُّسْ قالْلو: ”سَيّدْنا، وَرّينا الآب وْيكْفانا.“
يَسوُعْ قالْلو: ”هَالزَّمانْ كلّو مَعْكن اَنا وْما عَرَفْتْني يا فيلبُّسْ؟ منْ لَ يراني، يرى الآبْ. أشْوَنْ بَقى تْقولْ: وَرّينا الآبْ؟
موُ تْآمنْ فَ ابوي اَنا وَابوي في واِ، وْكَلام لَ احْكي موُ منْ عنْدي أَحْكِيو؟ بَقى أَبوي لَوّاِ ساِكنْ في، هوّاِ واِ لَ يسَي هَالاعْمالْ.
سَدْقوا فَ ابوي اَنا وَابوي في واِ، والّا بْسَبَبْ هَالاعْمالْ سَدْقوا.
الحَقّ الحَقّ اَقولْكنْ منْ لَ يآمنْ في، اعْمالْ لَ اسَي هوّاِ زاِ تَ يسَي، وَاكْثَرْ منْ هَوذْ تَ يسَي، منْ لَ رايحْ لَعنْد اَبوي اَنا.
أَيشْ لَ تطْلبونْ باسْمي، تَ اسَي لْكن، بْشانْ يتْمَجَّد الآبْ ف الابنْ.
لَ طَلَبتن باسْمي، تَ اسَي.
”لَ كان تْحبّوني، احْفَظوا وَصيّاتي.
وَانا تَ اطْلبْ م الآبْ تَ يعْطيكنْ فارقليطْ لخْ تَ يبْقى مَعْكنْ للاَبَدْ،
موُ اخَلّيكنْ يَتامىِ، منْ لَ جاِييِ اَنا لَعنْدْكنْ. شْوَيِّةْ لخْ،
والدّنْياِ ما تَ تّراني. بَسّ انْتنْ تَ تّرَوني. منْ لَ حَيّ اَنا، أنْتنْ زاِ تَ تحْيَونْ.
فاك اليَومْ، تَ تعْرفونْ فَ ابوي اَنا، وانْتنْ فِي انْتنْ، وَانا فيكن اَنا.
”لَ عنْدو وَصيّاتي وْيحْفظا، هاكْ واِ لَ يحبْني. وْهاكْ لَ يحبْني يحبّو أَبوي، وَانا أَحبّو وَاوَرّيو نَفْسي.“
وْياهوذا، موُ الاسْخَرْيوطي، قالْلو: ”سَيّدي، لَيشْ لنا تَ تْوَرّي نَفْسك، وْموُ للدّنْياِ؟“
رَدْ يَسوُع وْقالْلو: ”لَ يحبْني يحْفظ كلْمتي، وَابوي يحبّو، وْلَعنْدو نجي ونْسَي بَيتْنا عنْدو.
وْهاكْ لَ موُ يحبْني، موُ يحْفظْ كلْمتي. وْهَالكلْمِة هاي لَ تسْمَعونْ موُ لي ياِ. للآبْ لَ بَعَثْني ياِ.
قلْتُ لْكنْ هاذْ وَانا عنْدْكنْ.
بَسّ الفارقْليطْ، روُح القدسْ لَ تَ يبْعَثْو الآبْ باسْمي، هوّاِ تَ يعَلّمْكنْ كلْ شي، وْهوّاِ تَ يجيبْ لَبالْكنْ كلْ شي لَ اقولْكنْ.
”سَلامْ أَخَلّي لْكنْ، سَلامي أَعْطيكنْ. موُ كَما شي لَ تعْطي الدّنْياِ أَنا أَعْطيكنْ. لا تقْلَقون وْلا تْخافونْ.
سمعْتنْ قلْتُ لْكنْ: تَ اروُحْ وت آجي لَعنْدْكن. يكونْ كان تْحبّوني، كانْ تَ تفْرَحونْ تَ اروُحْ لَعنْد اَبوي، منْ لَ أَبوي أَعْظَمْ واِ منّي.
والسَّع، كْوا قلْتُ لْكنْ قَبلْ لَ يسيِر، بْشانْ منْ صار تْآمْنونْ.
م السَّع وْلَ بَعدْ، موُ احْكي مَعْكن كْثيرْ، منْ لَ جاِييِ واِ رَيّسْ هَالدّنْياِ، وْفي مالو شي.
بَسّ بْشان الدّنْياِ تعْرفْ أَحبّ اَبوي، وْكَما لَ وَصّاني كذاِ أسَي. قوموا تَ نْروُحْ منْ هَونْ.
”أَنا واِ الغَرْز الحَقيقي وَابوي صاحب الغَرْزْ.
كلْ شاق في موُ يعْطي ثَمَرْ، يقْطَعْو. وَاينا لَ يعْطي ثَمَرْ، يكْسَحو بْشانْ ثَمَر كْثيرْ يعْطي.
وانْتنْ السَّعْ مَكْسوُحين انْتنْ م الكَلامْ لَ حَكَيتُ مَعْكنْ.
اثْبتوا في وَانا فيكنْ. كَما لَ موُ يتيِقْ الشّاق يعْطي ثَمَرْ منْ نَفْسو لَ ما ثَبَتْ ف سجَرة العنبْ، أنْتنْ زاِ كذاِ لَ ما ثَبَتّنْ في.
أَنا الغَرْز اَنا وانْتنْ الشّيقانْ. منْ لَ يثْبتْ في وَانا فِيو يجيبْ ثَمَر كْثيرْ: بَلاي موُ تْتيِقْون تْسَونْ شي.
انْسانْ لَ موُ يثْبتْ في، ينْكَبْ لَبَرّا كَما شاق النّاِشف، وْيلْقطوهُ يكبّوهُ ف النّارْ تَ ينْحرقْ.
لَ ثَبَتّنْ في وْثَبَتْ كَلامي فيكنْ، كلْ شي لَ تْريدون وْتطْلبونْ، تَ يكون لْكنْ.
بْهاي يتْمَجَّدْ أَبوي، تَ تْجيبونْ ثَمَر كْثيرْ، وتْكونونْ تَلاميذي.
كَما لَ حَبني أَبوي، حَبَّيتوكن اَنا. اثْبتوا ف مْحَبّتي.
لَ حَفَظْتنْ وَصيّاتي، تثْبتونْ ف مْحَبّتي، كَما لَ انا حَفَظْتُ وَصيّاتْ أَبوي وْثابت اَنا ف مْحَبّتو.
حَكَيتُ مَعْكنْ هَالكَلامْ بْشانْ فَرْحتي تْكونْ فيكن وْتكْمَلْ فَرْحتْكنْ.
هاي ياِ وَصيّتي، تَ تْحبّونْ بَعضْكنْ كَما لَ انا حَبَّيتوكنْ.
مْحَبِّة أَگْبَرْ منْ هاي ما في: تَ يحطّ انْسانْ روُحو قدّام مَحْبوبينو.
أنْتنْ مَحْبوبيني أنْتنْ لَ سَيتنْ كلْ شي لَ اوَصّيكنْ.
بَقى موُ عَبيدْ أَسَمّيكنْ، منْ لَ موُ يعْرف العَبْدْ أَيش يسَي سَيّدو. مَحْبوبيني سَمَّيتوكن، منْ لَ قلْتُ لْكنْ عَلى كلْ شي لَ سمعْتوهُ منْ أَبوي.
هاي أَوَصّيكنْ: تَ تْحبّونْ بَعضْكنْ.
”لَ كَرَهتْكن الدّنْياِ، اعْرفوا قَبلْكنْ لي كَرَهتْ.
يكونْ م الدّنْياِ كنْتن، الدّنْياِ كانْ تَ تْحبْ ناِسا. بَلىِ موُ م الدّنْياِ أنْتنْ، منْ لَ انا اخْترْتوكنْ م الدّنْياِ. منْ هاي تكْرَهْكن الدّنْياِ.
جبوا لَ بالْكنْ كلْمِة لَ قلْتُ لْكنْ: ما في عَبْد اَگْبَرْ منْ سَيّدو. لَ لي اضْطَهَدوا، لكنْ زاِ تَ يضْطهْدون. وْلَ حَفَظوا كلْمتي، كلْمتْكنْ زاِ تَ يحْفظونْ.
بَلىِ هاذْ كلّو يسَون فيكنْ لَخاطر اسْمي، منْ لَ موُ يعْرفونْ لَ بَعَثْني.
يكونْ ما كانْ كجّيتُ حَكَيتُ مَعنْ، ما كانْ تَ يكونْلنْ خَطيِّة. بَسّ السَّعْ مالنْ عذرْ عَلى خَطيّتنْ.
لَ لي يكْرَهْ، لاَبوي زاِ يكْرَهْ.
يكونْ ما كانْ كسَّوَيتُ قدّامْ عَينَين اعْمال ما سَوى كَماها اَحَّدْ لخْ، ما كانْ تَ يكونْلنْ خَطيِّة. بَسّ السَّعْ أَرَوا وْكَرَهوا، لي زاِ وْلاَبوي زاِ،
”بْشان تْتمْ كلْمة المَكْتوبِة فَ ناموسنْ: ’كَرَهوني مْبَلاشْ.‘
وْبَسْ يجي الفارقْليطْ، هاكْ لَ انا أَبْعَث لْكنْ منْ عنْد أَبوي، روُح الحَقْ، هاكْ لَ منْ عنْد أَبوي يطْلَعْ، هوّاِ تَ يشْهَدْ لي.
وانْتنْ زاِ تَ تشْهَدونْ، منْ لَ م البدايِة مَعي انْتنْ.
”حَكَيتُ مَعْكنْ عَلى هَوذ بْشانْ لا تتْعَثوَرونْ،
منْ لَ تَ يطاِلعوكنْ منْ مجاِمعن، وْتجي ساعَة كلْ واِحدْ لَ يقْتلْكنْ يفْتكر قرْبان يقَرّبْ لَالله.
كذاِ تَ يسَون فيكنْ منْ لَ ما عَرَفوا لا لأَبوي وْلا لي.
”حَكَيتُ مَعْكنْ عَلى هَوذ بْشانْ لَ جا وَقْتْنْ يجي لَبالْكنْ أَنا قلْتُ لْكنْ عَلَينْ. ما قلْتُ لْكنْ عَلَوذْ منْ قَبلْ منْ لَ مَعْكنْ كنْتُ.
بَسّ السَّعْ رايح اَنا لَعنْدْ لَ بَعَثْني، وْلا أَحَّدْ منْكنْ يسْأَلْني لَ اين انْتَ رايحْ.
بَسْ منْ لَ قلْتُ لْكنْ عَلَوذ، الغَمْ عبّا قْلوبْكنْ.
بَلىِ الحَقّ اَقولْكنْ: أَحْسَن لْكنْ لَ رحْتُ. لَ ما رحْتُ أنا، الفارقْليطْ موُ يجي لَعنْدْكنْ، بَسْ لَ رحْتُ، تَ ابْعَث لْكنْ واِ.
وْبَسْ يجي تَ يوَبّخ الدّنْياِ عَلى خَطيِّة وْعَلى بر وْعَلى حكمْ.
عَ الخَطيِّة، منْ لَ ما آمَنوا في،
وْعَلى برْ، منْ هاي لَ تَ اروُحْ لَعنْد الآب وْموُ ترَوني.
وْعَلى حكمْ، منْ هاي لَ انْحَكَمْ عَلى رَيّسْ هَالدّنْياِ.
وْبَعْد كْثيرْ عنْدي تَ اقولْ، بَلىِ موُ تْتيِقْونْ تفْتهْمون السَّعْ.
بَسْ منْ جا روُح الحَقْ، هوّاِ تَ يرْشدْكنْ تَ تفْتهْمون الحَقْ كلّو، منْ لَ موُ يحْكي منْ عنْدو: كلْ شي لَ يسْمَعْ، هاك يقول. وْتَ يعَرّفْكنْ عَلى أمور تَ تْسيِرْ ف المسْتَقبَلْ.
هوّاِ تَ يمَجّدْني، منْ لَ منّي ياخذْ ويوَرّيكنْ.
كلْ شي لَ في لَ أَبوي، لي واِ. منْ هاي قلْتُ لْكنْ: ياخذْ منّي ويوَرّيكنْ.
شْوَيِّة وْموُ ترَوني، وشْوَيِّةْ لخ وْترَوني، منْ لَ رايح اَنا لَعنْد الآبْ.“
ناِسْ منْ تَلاميذو بَقى يقولونْ واِحدْ للاخْ: أَيشْ ياِ هاي لَ يقول: ”شْوَيِّة وْموُ ترَوني، وشْوَيِّة لخ وْترَوني، وْمنْ لَ رايح اَنا لَعنْد اَبوي؟
وْكان يقولونْ: أَيشْ ياِ هَالّشْوَيِّة هاي لَ قالْ؟ موُ نعْرفْ أَيشْ يحْكي.“
الحَقّ الحَقّ اَقولْكنْ أنْتنْ تَ تبْكَونْ وتْوَلْولونْ والدّنْياِ تفْرَحْ وانْتنْ تحْزَنونْ، بَسْ حزنْكنْ تَ ينْقلبْ لَفَرَحْ.
المَرَة وَقْتْ لَ تولَدْ تحْزَنْ، منْ لَ جا يَوم وْلادتا. وْبَس تْجيبْ وَلَدْ، موُ يجي لَبالا الشّدِّة، م الفَرْحَة فَ هاي لَ جابت انْسانْ ف الدّنْياِ.
أنْتنْ زاِ السَّعْ تحْزَنونْ، بَسْ تَ ارْجَعْ أَراكن وْيفْرَحْ قَلْبْكن، وْفَرْحتْكنْ ما في انْسانْ ياخذا منْكنْ.
وْفاك اليَومْ منّي ما تَ تطْلبونْ شي. الحَقّ الحَقّ اَقولْكنْ كلْ شي لَ تطْلبونْ منْ أَبوي باسْمي، تَ يعْطيكنْ.
دي للسَّعْ، ما طَلَبْتنْ شي باسْمي. اطْلبوا، وْتاخذون، بْشان تْكون فَرْحتكنْ كامْلِة.
”بامْثال رْموزْ قلْتُ لْكنْ هَوذْ، بَسْ جاِيِة ساعَة موُ احْكي مَعْكنْ بامْثال رْموزْ، بَلىِ بْوضوحْ تَ اعَرّفكنْ عَ الآبْ،
فَ هاكْ يَومْ لَ تَ تطْلبونْ باسْمي. وْموُ اقولْكنْ أَنا تَ اطْلب لْكنْ م الآبْ.
منْ لَ الآبْ نَفْسو يحبْكنْ منْ لَ حَبَّيتنّي، وْآمَنْتنْ منْ عنْد اَلله طَلَعْتُ.
طَلَعْتُ منْ عنْد اَلله وْجيتُ للدّنْياِ، وَارْجَع اَخَلّي الدّنْياِ وَاروُحْ لَعنْد الآبْ.“
تَلاميذو قالولو: ”هاي السَّع بْكَلامْ واضحْ تحْكي، وامْثال رْموز وْلا واِحد تْقولْ.
السَّعْ نعْرفْ كلْ شي تعْرف، وْموُ يلْزَم اَحَّدْ يسْأَلكْ. منْ هاي نحْناِ نْآمنْ من اَلله طَلَعْتْ.“
يَسوُعْ قالْلنْ: ”آمْنوا.
منْ لَ هاي جاِيِة ساعَة، والسَّعْ جَتْ، تَ تتْفَرَّقونْ كلْ واِحدْ لَ ديرتو، وتْخَلَّوني بْوَحْدي. بَسْ موُ بْوَحْدي اَنا، الآبْ مَعي واِ.
قلْتُ لْكنْ عَلى هَوذ، بْشانْ في أَنا يكون لْكنْ سَلامْ. ف الدّنْياِ تَ يكون لْكنْ ذيقْ، بَسْ قَوَّوا قَلْبْكنْ: أَنا غَلَبْتُ الدّنْياِ.“
قالْ يَسوُعْ هَالكَلام، وْرَفَعْ عَينَيو للسَّما وْقالْ: ”أَبوي، جَتّ السّاعَة. مَجّد ابْنكْ، تَ يمَجّدك ابْنكْ.
بْهاي لَ عَطَيتو سلْطَة عَلى كلّ البَشَر بْشانْ يعْطي حَياةْ أَبَدِيِّة لكلّ انْسانْ عَطَيتو واِ.
وْهاي ياِ الحَياة الاَبَديِّة: تَ يعْرفوكْ أنْتَ الإله الحَقيقي بْوَحدك وْيَسوُع المَسيحْ لَ بَعَثتو.
أَنا مَجَّدتوكْ عَ الاَرْضْ: عَمَلْ لَ عَطَيتْني تَ اعْمَلْ تَمَّمْتوهُ.
والسَّعْ، مَجّدْني أنْتَ أَبوي عنْدك بْمَجْدْ لَ كانْ لي عنْدكْ منْ قَبلْ لَ تْكون الدّنْياِ.
عَرَّفْتُ إسْمكْ للنّاِسْ، هَوكْ لَ عَطَيتْني م الدّنْياِ. لكْ كانوا، وْعَطَيتْني ناِ، وْحَفَظوا كلْمتكْ.
والسَّعْ عَرَفوا كلْ شي لَ عَطَيتْني منْ عنْدكْ واِ.
منْ لَ عَطَيتوونْ كَلامْ لَ عَطَيتْني، وْهنّاِ قبْلوا وْعَرَفوا وتْيَقَّنوا منْ عنْدكْ طَلَعْتُ، وْآمَنوا أنْتَ بَعَثْتْني.
وَانا لهن اَطْلبْ، موُ للدّنْياِ أَطْلبْ. أطْلبْ لَوكْ لَ عَطَيتْني، منْ لَ لكْ ناِ.
وْكلْ شي لَ لي لكْ واِ، وْلَ لكْ لي واِ، ومْمَجَّد اَنا فِينْ.
وْم السَّعْ لَ بَعدْ موُ ف الدّنْياِ أَنا، وْهَوكْ ف الدّنْياِ ناِ، وَانا جاِييِ لَعنْدك اَنا. يا أَبوي القَدّوس، احْفَظنْ ف اسْمكْ هَوكْ لَ عَطَيتْني، بْشان يكونونْ واِحدْ كَما لَ نحْناِ.
”وَقْتْ لَ كنْتُ مَعنْ ف الدّنْياِ، كان اَحْفظنْ ف اسْمكْ. هَوذْ لَ عَطَيتْني حَفَظْتوونْ، وَاحَّدْ منّنْ ما تْتَوبَلْ غَير ابن التَّوبَلِة تَ يتمّ الّكْتاِبْ.
السَّعْ بَقى لَعنْدكْ جاِييِ اَنا. وَاقولْ هَالكَلامْ ف الدّنْياِ بْشانْ فَرْحتي تْكونْ كامْلِة فِينْ.
أَنا عَطَيتوونْ كلْمتكْ والدّنْياِ كَرَهتنْ، منْ لَ موُ م الدّنْياِ ناِ، كَما لَ انا موُ م الدّنْياِ أَنا.
موُ اطْلبْ تَ تْشيلنْ م الدّنْياِ، بَلىِ تَ تحْفَظنْ م الشَّرّيرْ.
أَبوي، قَدّسنْ فَ حَقّك. كلْمتكْ ياِ الحَقْ.
كَما لَ بَعَثْتْني للدّنْياِ، أَنا زاِ بَعَثتوونْ للدّنْياِ.
وْلَخاطرنْ أَقَدّسْ نَفْسي بْشانْ هنّاِ زاِ يكونون مْقَدَّسينْ ف الحَقْ.
”وْموُ لَخاطرْ هَوذْ بَسّ اَطْلبْ. أطْلبْ لَخاطرْ لَ يآمْنونْ في بْكلْمتنْ زاِ،
تَ يكونونْ كلّنْ واِحدْ. كَما لَ انْتَ أَبوي في وَانا فيكْ، هنّاِ زاِ واِحدْ فينا تَ يكونون، بْشان الدّنْياِ تْآمنْ أنْتَ بَعَثْتْني.
مَجْدْ لَ عَطَيتْني عَطَيتوون، بْشان يكونونْ واِحدْ كَما لَ نحْناِ واِحدْ.
أَنا فِينْ وانْتَ في بْشان يكونونْ كامْلينْ ف واِحدْ، وبْشانْ تعْرف الدّنْياِ أنْتَ بَعَثْتْني وْحَبَّيتنْ كَما لَ حَبَّيتْني.
أَبوي، هَوكْ لَ عَطَيتْني، أَريدْ موُضَعْ لَ انا هنّاِ زاِ يكونونْ مَعي، تَ يرَونْ مَجْدي لَ عَطَيتْني منْ لَ حَبَّيتْني قَبلْ تَأسيس الدّنْياِ.
أَبوي البار، الدّنْياِ ما عَرَفتكْ، بَسّ اَنا عَرَفْتوك، وْهنّاِ عَرَفوا أنْتَ بَعَثْتْني.
وْعَرَّفتوون اسْمكْ وَاعَرّفن، بْشانْ هاك الّمْحَبِّة لَ حَبَّيتْني تْكونْ فِينْ وَانا أَكونْ فِينْ.“
يَسوُعْ قالْ هَوذ وْطَلَعْ قَطَعْ مَعْ تَلاميذو رجْلةْ قَدْرون، وْهَونَكْ كانْ في بستانْ دَخَلو هوّاِ وْتَلاميذو.
وْياهوذا زاِ لَ سَلَّمو كانْ يعْرفْ هاك الموُضَعْ، منْ كثرْ لَ كانْ يجْتمعْ يَسوُعْ فِيو مَعْ تَلاميذو.
بَقى ياهوذا جابْ جَماعةْ عَسْكَر، وْمنْ عنْد گْباريّة الكَهَنَة والفَرّيسيِّة جابْ حرّاس. وْجا جابنْ لَونَك مَعْ مشاِعلْ نَفْطْ وسْراجاتْ وسْلاحْ.
وْيَسوُعْ لَ كانْ يعْرفْ كلْ شي جاِييِ عَلَيو، طَلَع وْقالْلنْ: ”لَمن تْريدونْ؟“
قالولو: ”لَيَسوُع النّاصري.“ يَسوُعْ قالْلنْ: ”أَنا واِ.“ وْياهوذا زاِ لَ سَلَّمو كانْ قايمْ مَعنْ.
وَقْتْ لَ قالْلنْ يَسوُعْ: ”أَنا واِ،“ رجْعوا لَخَلْف وْوَقَعوا عَ الاَرْضْ.
رَدْ يَسوُعْ سَأَلنْ: ”لمن تْريدونْ؟“ وْهنّاِ قالوا: ”لَيَسوُع النّاصري.“
يَسوُعْ قالْلنْ: ”قلْتُ لْكن اَنا واِ. بَقى لَ لي تْريدونْ، خَلَّوا هَوك يروُحونْ.“
تَ تْتمْ كلْمةْ لَ قالْ: ”هَوذْ لَ عَطَيتْني، ما تَوبَلْتُ منّن وْلا واِحدْ.“
شَمْعونْ بطْرسْ كانْ مَعو سَيف زْغَيّرْ، قامْ سَحَبو وْضَرَبْ خادم گْبير الكَهَنَة وْجاب اذْنو اليَمين. الخادمْ كان اسْمو موُلخْ.
يَسوُعْ قالْ لَبطْرسْ: ”حطّ السَّيفْ موُضَعو. كاسْ لَ عَطاني أَبوي موُ اشْرَبو؟“
هاك الوَقْتْ العَسْكَر وْقوّادن وْحرّاس الياهودْ مسْكوا يَسوُع وْشَدَّدوهُ،
وْوَدَّوهُ أَوَّلْ شي لَعنْدْ حَنّانْ، منْ لَ حَمو قَيافا كانْ، هاكْ لَ كان گْبير الكَهَنَة هاك السَّنِة.
وْقَيافا هوّاِ واِ هاكْ لَ شارْ عَ الياهود وْقالْلنْ: ”أَحْسَنْ واِ زَلَمِة واِحد يموت مْبَدال الأمِّة.“
شَمْعونْ بطْرس وْتَلْميذْ لخْ كانْ يمْشَونْ خَلْفْ يَسوُع. وْهاك التَّلْميذْ كانْ يعْرفو گْبير الكَهَنَة، وْدَخَلْ مَعْ يَسوُعْ للبَيتْ.
بَسْ بطْرسْ كانْ قايمْ بَرّا عنْد الباب. وْطَلَعْ هاكْ تَلْميذ اللاخْ، لَ يعْرفو گْبير الكَهَنَة، وْحَكى مَعْ ناطوُرة الباب وْدَخَّلْ شَمْعونْ.
البنْتْ ناطوُرة البابْ قالتْ لَشَمْعونْ: ”موُ أنْتَ زاِ منْ تَلاميذْ هَالزَّلَمِة أنْتَ؟“ قالْلا: ”لا.“
الخدّاِمين والحرّاسْ كانوا قايمينْ يشْعلونْ نارْ تَ يتْدَفَّونْ، منْ لَ بَرْدْ زَمْهَريرْ كان. وْشَمْعونْ زاِ كانْ قايمْ مَعنْ يتْدَفّا.
گْبير الكَهَنَة سَأَلْ يَسوُعْ عَلى تَلاميذو وْتَعْليمو.
لَيشْ تسْأَلْني اَنا؟ اسْأَلْ لَوكْ لَ سمْعوا أَيشْ حَكَيتُ مَعن. كْوا هنّاِ يعْرفونْ كلْ شي لَ حَكَيتُ.“
وَقْتْ لَ قالْ يَسوُعْ هاذْ، واِحدْ م الحرّاسْ كانْ قايمْ ضَرَبْ يَسوُعْ عَلى خَدّو وْقالْلو: ”كذاِ تْجاِوب گْبير الكَهَنَة؟“
يَسوُعْ قالْلو: ”لَ خَرابْ حَكَيتُ، اشْهَدْ عَ الخَراب، وْلَ كْوَيّسْ، لَيشْ ضَرَبْتْني؟“
قامْ حَنّانْ بَعَثو مْشَدَّدْ لَعنْدْ قَيافا گْبير الكَهَنَة.
وْشَمْعونْ بطْرسْ قايمْ كانْ يتْدَفّا وْقالولو: ”موُ أنْتَ زاِ واِحدْ منْ تَلاميذو أنْتَ؟“ هوّاِ نَكَر وْقالْ: ”لا موُ منّنْ.“
واِحدْ منْ خدّاِمين گْبير الكَهَنَة، قَرايبو لاكْ لَ كانْ كلْقَطَعْ شَمْعون اذْنو، قالْلو: ”موُ أَنا أَرَيتوكْ مَعو ف البسْتانْ؟“
وْكَرْةْ لخْ نَكَرْ شَمْعون، وْفَ ساعتا ساح الدّيكْ.
بَعْدا، جابوا يَسوُعْ منْ عنْدْ قَيافا لَقَصر الحاكم. وْكانْ كصّارت الصّبح. وْهنّاِ ما دَخَلوا للقَصر بْشانْ لا يتْنَجَّسونْ قَبلْ لَ ياكْلون الفصْحْ.
قامْ بيلاطُسْ طَلَعْ لَعنْدنْ لَبَرّا وْقالْلنْ: ”أَيشْ دَعْوى لكنْ عَ الزَّلَمِة هاذْ؟“
قالولو: ”يكونْ ما كانْ كسَّوى شْرور، وْلا لكْ كانْ تَ نْسَلّمو.“
بيلاطُسْ قالْلنْ: ”وَدَّوهُ انْتن وْحاِكْموهُ بْموجبْ ناموسْكنْ.“ الياهودْ قالوا: ”موُ يحقّ لْنا نقْتل اَحَّدْ.“
تَ تْتمْ كلْمةْ لَ قالْ يَسوُعْ وَقْتْ لَ خَبَّرْ أَينا مَوتِة تَ يموتْ.
قامْ بيلاطُسْ دَخَلْ للقَصر وْساحْ يَسوُع وْقالْلو: ”أنْتَ واِ مَلك الياهودْ؟“
يَسوُعْ قالْلو: ”منْ عنْدكْ قلْتْ هاي، والّا ناِسْ قالوا لكْ عَلَي؟“
بيلاطُسْ قالْلو: ”لَيش اَنا ياهودي اَنا؟ اولادْ أَمّتكْ وگْباريّة الكَهَنَة سَلَّموكْ لي. أَيشْ سَوَيتْ؟“
يَسوُعْ قالْلو: ”مَمْلَكتي موُ منْ هَالدّنْياِ ياِ. يكونْ منْ هَالدّنْياِ كانتْ مَمْلَكتي، خدّاِميني كانْ تَ يحاِرْبونْ موُ يخَلَّونْ أَتسَلَّمْ للياهودْ. بَقى السَّعْ مَمْلَكتي موُ منْ هَونْ ياِ.“
بيلاطُسْ قالْلو: ”بَقى مَلك انْتَ.“ يَسوُعْ قالْلو: ”أنْتَ قلْتْ مَلك اَنا. أَنا لَهاي مَولود اَنا، وْلَهاي جيتُ للدّنْياِ، تَ اشْهَدْ للحَقْ. كلْ واِحدْ م الحَقْ يسْمَعْ صَوتي.“
بيلاطُسْ قالْلو: ”أَيشْ واِ الحَق؟“ وْوَقْتْ لَ قالْ هاي، طَلَعْ كَرْةْ لخْ لَعنْد الياهود وْقالْلنْ: ”أَنا وْلا علِّة وحْدِة أَرى فِيو.
وانْتن تْعَوَّدْتنْ تَ اَفَلّت لْكنْ واِحدْ مَحْبوسْ ف عيد الفصْحْ. بَقى تْريدون اَفَلّت لْكنْ هاذْ مَلك الياهودْ؟“
وْكلّنْ ساحوا وْقالوا: ”لا لاذْ، بَلىِ لَبارابا.“ وْبارابا هاذْ واِحدْ قطّاعْ طرْقْ كانْ.
هاك الوَقْتْ، بيلاطُسْ قَرْپَچ يَسوُعْ.
والعَسْكَرْ ضَفَروا اكْليلْ منْ شَوك وْحَطّوهُ عَلى راسو، وْلَبَّسوهُ دلْمِة أرْجوانيِّة،
وْكان يقولولو: ”سَلامْ يا مَلك الياهود.“ وْكانْ يضْربوهُ عَلى خْدودو.
وْرَدْ كَرْةْ لخْ طَلَعْ بيلاطُسْ لَبَرّا وْقالْلنْ: ”هاي اَنا أَطاِلع لْكنْ واِ لَبَرّا، تَ تعْرفونْ موُ ارى فِيو وْلا علِّة وحْدِة.“
وْطَلَعْ يَسوُعْ لَبَرّا وْعَلَيو اكْليل الشَّوك وْدلْمة الارْجوانيِّة. وْبيلاطُسْ قالْلن: ”كْوا الزَّلَمِة.“
وَقْتْ لَ ارَوهُ گْباريّة الكَهَنَة والحرّاسْ ساحوا: ”اصْلبو! اصْلبو!“ بيلاطُسْ قالْلنْ: ”وَدَّوهُ أنْتن اصْلبوهُ. أَنا موُ ارى فِيو علِّة.“
الياهودْ قالولو: ”نحْناِ لنا ناموسْ، وبْموجبْ شي لَ في فَ ناموسْنا مسْتَحقْ واِ للمَوتْ، منْ لَ سَوى روُحو ابْن اَلله.“
لَمَنْ سمعْ بيلاطُسْ هَالكلْمِة، أكْثَرْ خافْ.
وْكَرْةْ لخْ رَدْ دَخَلْ للقَصر وْقالْ لَيَسوُعْ: ”من اَين انْتَ؟“ يَسوُعْ جَوابْ ما عَطاهُ.
يَسوُعْ قالْلو: ”ما كانْ تَ يكونْ لكْ عَلَي سلْطَة وْلا بْشي واِحد، يكونْ ما كانْ ك انْعَطَيتْ منْ فوُقْ. منْ هاي، لَ سَلَّمْني لكْ، أَگْبَرْ ياِ خَطيّتو منْ خَطِيّتكْ.“
وْمنْ هاي، كان يريد بيلاطُس يفَلّتو، بَسّ الياهودْ ساحوا: ”لَ فَلَّتْتْ هاذْ، موُ مْحبّ القَيصَر انْتَ، منْ لَ كلْ من يسَي روُحو مَلكْ، عَدو واِ للقَيصَرْ.“
وَقْتْ لَ سمعْ بيلاطُسْ هَالكلْمِة، طاِلعْ يَسوُعْ لَبَرّا وْقعدْ عَ البيما، ف موُضَعْ لَ يقولولو ”رَصيف الحَجَر“، وْبالعبْراني ”گْفيفْتا“.
وْاسْتعْداد الفصْحْ كان، وْكانتْ حَوالي ساعَة ستِّة. وْقال للياهود: ”كْوا مَلكْكنْ.“
وْهنّاِ قاموا بَقى يسيِحونْ: ”شيلو! شيلو! اصْلبو! اصْلبو!“ بيلاطُسْ قالْلنْ: ”لَمَلكْكنْ أَصْلب؟“ گْباريّة الكَهَنَة قالوا: ”ما لْنا مَلكْ غَيرْ قَيصَرْ.“
هاك الوَقْتْ سَلَّمنْ واِ تَ يصْلبوهُ. وْساقوهُ وْطاِلَعوهُ.
وْهوّاِ حاِملْ صَليبو لَموُضَعْ لَ يقولولو: ”الجّمْجمِة“، وبلْساِن العبْراني ”گوُگوُلْتا“،
موُضَعْ لَ صَلَبوهُ وْمَعو اثْنَينْ لخ، واِحدْ منَون وْواِحدْ منَون وْيَسوُعْ ف النّصْ.
وْكَتَبْ زاِ بيلاطُسْ عَلى لوُحْ حَطّو عَلى صَليبو، وْكذاِ كانْ مَكْتوبْ فِيو: ”هذا يَسوُع النّاصري مَلك الياهودْ.“
وْشي المَكْتوبْ عَلى هَالدَّفِّة، كْثيرْ م الياهودْ قَرَوهُ، منْ لَ قرَيَّبْ كانْ م البَلَدْ موُضَعْ لَ انْصَلَبْ فِيو يَسوُع. وْكانْ مَكْتوبْ بلْساِن العبْراني واليوناني والرّوُماني.
قاموا گْباريّة الكَهَنَة قالوا لَبيلاطُسْ: ”لا تكْتبْ ’مَلك الياهودْ واِ،‘ بَلىِ ’هوّاِ قالْ: مَلك الياهود اَنا.‘“
بيلاطُسْ قالْلنْ: ”شي لَ كَتَبْتُ كَتَبْتُ.“
والعَسْكَرْ، وَقْتْ لَ صَلَبوا يَسوُعْ، شالوا حَويسو وْسَوَوا أَرْبَعْة اقْسامْ، لكلْ واِحدْ م العَسْكَرْ قسمْ. وْقَميسو بَلا خْياطَة كانْ، منْ فوُق مَنْسوجْ كلّو.
قاموا قالوا واِحدْ للاخْ: ”موُ نْشقّو، تَ نْكبْ عَلَيو قرْعَة تَ نّرى لَمنْ تَ يكون.“ وْتَمّ المَكْتوبْ لَ يقول: ”تْقَسَّموا حَويسي بَيناتن، وْعَلى قَميسي كَبّوا قرْعَة“. هاذْ واِ لَ سَوَوا العَسْكَرْ.
وْقايمينْ كانوا عنْدْ صَليب يَسوُعْ أمّو واخْتْ أمّو وْمَرْيَمْ مَرْةْ قلِيوفا وْمَرْيَمْ المَجْدَليِّة.
وَارى يَسوُعْ أمّو والتَّلْميذْ لَ كان يحبّو قايم، وْقال لامّو: ”يا مَرَة، كْوا ابنْكِ.“
وْقال لاك التَّلْميذ: ”هاي أمّك.“ وْمنْ هاك السّاعَة وَدّاها هاك التَّلْميذْ لَعنْدو.
بَعْدا، عَرَفْ يَسوُعْ كلْ شي كمل، وبْشان يتمّ الّكْتاِبْ، قالْ: ”عطْشان اَنا.“
وْكانْ مَحْطوُط فْراغْ متْلي خَلْ، قاموا غَطّوا فِيو اسْفنْجِة وْرَبَّصووا خَلّ وْحَطّووا عَلى شاقْ زوفى وْعَلَّووا لَعنْدْ ثمّو.
وَقْتْ لَ ذاقْ يَسوُعْ هاك الخَل قالْ: ”كملْ.“ وْنَخّى راسو وْسَلَّمْ روُحو.
والياهودْ، منْ لَ اسْتعْدادْ كانْ قالوا: موُ يسيِر يبيتونْ هَالاجْسادْ هَوذْ عَ الصَّليبْ، منْ لَ قَرَّبْ يطْلَع السَّبْتْ، منْ لَ يَوم گْبيرْ كانْ يَوم السَّبْتْ هاك. وْطَلَبوا منْ بيلاطُسْ تَ يكْسرونْ سيقانْ هَوك المَصْلوبينْ وينَزْلوونْ.
وْجَوا العَسْكَر وْكَسَروا سيقان الاَوَّل وْهاك اللاخْ المَصلوبينْ مَعو.
وْوَقْتْ لَ جَوا لَعنْدْ يَسوُعْ، أَرَوا كلْمات وْما كَسَروا سيقانو.
بَلىِ واِحدْ م العَسْكَرْ ضَرَبو فَ خاصْرتو بالرّمْح، وْراساً طَلَعْ دَم وْمَي.
هاذْ لَ ارى، يشْهَد. وْشَهادتو حَقْ ياِ. وْهوّاِ يعْرف الحَقْ قال بْشان انْتنْ زاِ تْآمْنونْ.
منْ لَ صاروا هَوذْ تَ يتم كْتاِبْ لَ قالْ: ”عَظمْ موُ ينْكسرْ فِيو.“
وْغَير كتاِبْ زاِ قالْ: ”تَ يطَلْعونْ فاذْ لَ ضَرَبوهُ بالرّمحْ.“
بَعْدا، جا يوسفْ هاكْ لَ م الرّامِة طَلَبْ منْ بيلاطُسْ، منْ لَ تَلْميذْ كانْ لَيَسوُعْ بَسْ بالسّر منْ خَوفو م الياهودْ، طَلَبْ تَ ياخذْ جَسَدْ يَسوُع. وْبيلاطُسْ عطاهُ أذن، وْجا وَاخَذْ جَسَدْ يَسوُعْ.
وْجا نيقوديموُسْ، هاكْ لَ كانْ كجّا منْ قَبلْ لَعنْدْ يَسوُعْ باللَيل، وْجابْ مَعو خَلْطةْ مرّ وْعودْ حَوالي ميةْ رطلْ.
وْكانْ في فاكْ موُضَعْ لَ انْصَلَبْ فِيو يَسوُعْ بسْتان، وْف البسْتانْ كانْ في قَبْر جْديد، اَحَّدْ بَعدْ ما كانْ ك انْحَطْ فِيو.
وْحَطّوا هَونَكْ يَسوُعْ، منْ لَ وَقْت وْكانْ يدْخلْ السَّبْت، وْمنْ لَ قْرَيَّبْ كان القَبرْ.
وْيَوم الاحَّدْ، مَرْيَمْ المَجْدَليِّة منْ وچّ الصّبحْ، والدّنْياِ بَعدْ فِيا عتْمِة، جَتْ للقَبرْ، وَارَت الحَجَرَة مَشْيولِة م القَبرْ.
وْعدْيتْ جَتْ لَعنْدْ شَمْعونْ بطْرس وْلعنْدْ هاك تَلْميذ اللاخْ لَ كانْ يَسوُع يحبّو، وقالتْلنْ: ”شالوا وَدَّوا سَيّدْنا مناك القَبر وْموُ اعْرف اَينْ حَطّوهُ.“
وْطَلَعْ شَمْعون وْهاك تَلْميذ اللاخ، وْجَوا للقَبرْ.
وْكانْ يعْدَون اثْنَيننْ مَع بَعْضنْ. بَسْ تَلْميذ اللاخْ غَلَبْ شَمْعونْ ف العَدو وْوصلْ للقَبرْ قَبْلو.
وْطَلَع كْوَيّسْ أَرى لَفّات الكتّانْ مَحْطوُطينْ، بَسْ ما دَخَلْ.
وْجا شَمْعونْ بَعْدو وْدَخَلْ للقَبرْ وَارى قْماشات الكتّانْ مَحْطوُطَة،
وحْرامْ لَ كانْ مَشْدودْ فَ راسو موُ مَع الكتّانْ، بَلىِ مَلْفوُف ومَحْطوُطْ فَ موُضَعْ عَلى خاصْرَة.
هاك الوَقْتْ، هاكْ تَلْميذْ لَ جا ف الاَوَّلْ زاِ دَخَلْ للقَبرْ، وَارى وْآمَنْ.
منْ لَ ما كانْ يعْرفونْ بَعدْ م الاسْفارْ تَ يقومْ منْ بَين المَيتينْ.
وْرَدّوا راحوا التَّلْميذَينْ لَموُضَعنْ.
بَسْ مَرْيَم المَجْدَليِّة قايمِة كانتْ عنْد القَبرْ تبْكي. وْهيِّ تبْكي، طَلَّعت كْوَيّسْ ف القَبرْ،
وَارَتْ مَلاكَينْ فَ بَياضْ قاِعْدينْ، واِحدْ منْ صوُبْ مَسْنَدْ راسو وْواِحدْ منْ صوُب اجْرَيو.
وْقالولا: ”يا مَرَة، لَيشْ تبْكَينْ؟“ قالتْلنْ: ”شالوا وَدَّوا سَيّدي وْموُ اعْرف اَينْ حَطّوهُ.“
قالتْ هاي وانْدارتْ لَخَلْفا وَارَتْ يَسوُعْ قايم، وْما عَرَفتْ يَسوُعْ واِ.
يَسوُعْ قالْلا: ”يا مَرَة، لَيشْ تبْكَين، وْعَلى من تْدَورينْ؟“ هيِّ قالتْ بَلْكي البقْچَچي واِ، وقالتْلو: ”سَيّدي، لَ انْتَ شلْتْ وَدَّيتو، قلْ لي: اَين حَطَّيتو، تَ اروُح اَوَدّيو.“
يَسوُعْ قالْلا: ”مَرْيَمْ.“ وانْدارت وْقالتْلو بلْساِن العبْراني: ”رابولي!“ يعْنيِ: مْعَلّمْ!
يَسوُعْ قالْلا: ”لا تْجسّيني، منْ لَ ما كصّعدْتُ بَعدْ لَعنْد اَبوي، بَسْ روُحي لَعنْد اخوتي وْقوليلنْ: ’صاِعد اَنا لَعنْد اَبوي وَابوكنْ، إلهي وْإلهكنْ.‘“
هاك الوَقْتْ، جَتْ مَرْيَم المَجْدَليِّة وْبَشَّرت التَّلاميذْ أَرَتْ سَيّدْنا وْهَوذ الكلاِمي قالْلا.
وْلَمَنْ صارتْ مَساتْ هاكْ يَوم الاحَّدْ، والابْواب مْقَفَّلينْ موُضَعْ لَ كانوا التَّلاميذْ، منْ خَوفنْ م الياهودْ، جا يَسوُع وْقامْ بَيناتن وْقالْ: ”سَلامْ مَعْكنْ.“
ووَرّاهن ايدَيو وْخاصْرتو. وْفرْحوا التَّلاميذْ وَقْتْ لَ ارَوا الرَّبْ.
ورَدْ كَرْة لخْ قالْلنْ يَسوُعْ: ”سَلامْ مَعْكنْ. كَما لَ بَعَثْني أَبوي، اَنا زاِ أَبْعَثْكنْ.“
قالْ هاذ وْنَفَخْ فِين وْقال: ”اقْبَلوا روُح القدسْ.
أَينا لَ تغْفرولو خَطيّاتو تنْغفرْلو. وَاينا لَ موُ تغْفرولو، موُ ينْغفرْلو.“
بَسْ توما، واِحدْ م الاثْناعشْ، هاكْ لَ يقولولو: ”التَّوم“، ما كانْ مَعنْ هَونَكْ وَقْتْ لَ جا يَسوُعْ.
التَّلاميذْ قالولو: ”أَرَينا الرَّبْ.“ بَسْ هوّاِ قالْلنْ: ”لَ موُ ارى ف ايدَيو مَواضع البساِمير، وَاكبْ فِين اَصابيِعي، وَامدّ ايدي ف خاصْرتو، موُ آمنْ.“
وْبَعد ثْمنْة اِيمْ، كَرْةْ لخْ جَوّا كانوا التَّلاميذ وْتوما مَعن، وْجا يَسوُعْ والابْواب مْقَپَّطينْ. قامْ ف النّص وْقالْلنْ: ”سَلامْ مَعْكنْ.“
وْقالْ لَتوما: ”هات اصْباعتكْ لَون، وْرى ايدَي، وْهات ايدك وْمدّا فَ خاصْرتي، وْلا تْكونْ موُ مومنْ، كونْ مومنْ.“
يَسوُعْ قالْلو: ”السَّعْ لَ ارَيتْني، آمَنْتْ. هَنيِّةْ لَ ما ارَوني وْآمَنوا.“
وكْثيرْ عَلاماتْ غَيرْ هَوذْ سَوى يَسوُعْ قدّامْ تَلاميذو موُ مَكْتوبِة فَ هَالّكْتاِبْ هاذْ.
وْهَوذ المَكْتوبينْ زاِ، انْكَتَبوا تَ تْآمْنونْ يَسوُعْ واِ المَسيح ابْن اَلله. وْلَ آمَنْتنْ، تَ يكون لْكنْ باسْمو حَياةْ أَبَدِيِّة.
وْبَعدْ هَوذْ، كَرْةْ لخْ رَدْ وَرّى يَسوُعْ نَفْسو لتَلاميذو عَلى شاطي بَحْرةْ طَبَرِيّا. وْكذاِ رَوّى نَفْسو:
كانوا مَعْ بَعْضنْ شَمْعونْ بطْرس وْتوما لَ يقولولو ”التَّوم“ وْنَثَناييِلْ هاكْ لَ منْ قانا الجَّليلْ واولادْ زَبَدي الاثْنَينْ، واثْنَينْ لخْ م التَّلاميذْ.
شَمْعونْ بطْرسْ قالْلنْ: ”أَنا رايح اَصيدْ سَمَكْ.“ قالولو: ”وْنحْناِ زاِ تَ نجي مَعك.“ وْمشْيوا راحوا وْطَلَعوا للسَّفّينِة، وْفاك اللَيلِة شي ما صادوا.
وَقْتْ لَ صارتْ الصّبحْ، قامْ يَسوُعْ عَلى شاطي البَحر، وْما عَرَفوا التَّلاميذْ يَسوُعْ واِ.
قامْ يَسوُعْ قالْلنْ: ”يا شَبابْ، عنْدْكنْ شي للاَكلْ؟“ قالولو: ”لا.“
قالْلنْ: ”كبّوا شَبَكتْكنْ منْ جَنْب السَّفّينِة اليَمينْ، تَ تّرَون.“ وْكَبّوا وْما تاقوا يسْحَبون الشَّبَكِة منْ كثرْ سَمَكْ لَ مسْكتْ.
وْهاكْ تَلْميذْ لَ كان يحبّو يَسوُعْ قالْ لَ بطْرسْ: ”هاذْ الرَّبْ واِ.“ شَمْعونْ وَقْتْ لَ سمعْ: ”الرَّبْ واِ،“ أَخَذْ لَظَمْ قَميسو حَولْ وسْطو، منْ لَ مْشَلَّحْ كان، وْكَبْ روُحو ف المَي وْجا لَعنْدْ يَسوُعْ.
وْتَلاميذ الاخَرْ ف السَّفّينِة جَوا، منْ لَ موُ كْثير بْعادْ كانوا م الاَرْضْ غَيرْ حَوالي ميتَين ذْراع، وْكانْ يسْحَبون شَبَكة السَّمَكْ هاكْ.
وَقْتْ لَ نزْلوا عَ الشّاطي أَرَوا جمرْ عَلَيو سَمَكْ وغْبَيزْ.
يَسوُعْ قالْلنْ: هاتوا منْ سَمَكْ لَ صدْتن السَّعْ.
قامْ شَمْعونْ بطْرسْ طَلَع وْسَحَب الشَّبَكِة للاَرْضْ متْليِّة سَمَك گْبارْ، ميِّة وْثاثِة وْخَمْسينْ. وبْكلْ هَالثّقلْ هاذْ ما تْشَرَّطتْ هاك الشَّبَكِة.
وْقالْلنْ يَسوُعْ: ”تَعوا تْغَدَّوا.“ وَاحَّدْ م التَّلاميذْ ما كانْ يسْتَرْجي يسْأَلو منْ واِ، منْ لَ كانْ يعْرفون الرَّبْ واِ.
وْقَرَّبْ يَسوُع وشال غْبَيز وْسَمَك وْعَطاهنْ.
هاي ثالثْ كَرَّة ظَهَرْ فِيا يَسوُعْ لَتَلاميذو بَعدْ لَ قامْ منْ بَين المَيتينْ.
وْبَعدْ لَ تْغَدَّوا، يَسوُعْ قالْ لَشَمْعونْ بطْرسْ: ”يا شَمْعون ابنْ يَونا، تْحبْني أكْثَرْ منْ هَوذْ؟“ قالْلو: ”نَعمْ يا رَبْ. أنْتَ تعْرف اَحبّكْ.“ قالْلو: ”رَعّي لي خواِريفي الّزْغارْ.“
ورَدْ ثاِني كَرَّة قالْلو: ”شَمْعون ابنْ يَونا، تْحبْني؟“ قالْلو: ”نَعمْ يا رَبْ. أنْتَ تعْرف اَحبّكْ.“ قالْلو: ”رَعّي لي كْباشي.“
وْقالْلو ثالثْ كَرَّة: ”شَمْعون ابنْ يَونا، تحبْني؟“ وْصعْبتْ لَشَمْعونْ وحزنْ، منْ لَ قالْلو لَ ثالثْ كَرَّة: ”تْحبْني؟“. وْقالْلو: ”يا رَبْ، كلْ شي تعْرف انْتَ. أنْتَ تعْرف اَحبّكْ.“ يَسوُعْ قالْلو: ”رَعّي لي نَعْجاتي.
الحَقّ الحَقّ اَقولْ لكْ: وَقْتْ لَ كنْتْ شَبْ، أنْتَ لَروُحكْ كان تْشدْ وسْطكْ وتْروُحْ لَ اينْ لَ تْريدْ. بَسْ منْ شَيَّبْت، تْمدّ ايدَيك وْغَيرك يشدْ لكْ وسْطكْ ويوَدّيكْ لَموُضَعْ لَ موُ تْريدْ.“
وْهاي قالا تَ يوَرّي بَاينا مَوتِة تَ يمَجّد اَلله. وْبَعدْ لَ قالْ هَوذْ، قالْلو: ”تَعا خَلْفي.“
وانْدارْ شَمْعونْ وَارى هاك تَلْميذْ لَ كانْ يَسوُع يحبّو جاِييِ خَلْفو، هاكْ لَ وَقَعْ ف العَشا عَلى سدرْ يَسوُع وْقالْ: ”سَيّدي، منْ واِ لَ تَ يسَلّمكْ؟“
هاذْ، وَقْتْ لَ اراهُ بطْرسْ (يمْشي خَلْفو)، قالْ لَيَسوُعْ: ”يا رَبّ، وْهاذْ أَيشْ؟“
يَسوُعْ قالْلو: ”لَ ردْتُ تَ يبْقى هاذْ دي لَمَنْ آجي، أنْتَ أَيشْ راحْ لكْ؟ أنْتَ تَعا خَلْفي.“
وْطَلَعتْ هَالكلْمِة بَين الاخْوِة: ”هاك التَّلْميذْ موُ يموتْ“. بَسْ يَسوُعْ ما قالْ ”موُ يموتْ،“ قالْ: ”لَ ردْتُ يبْقى دي لَمَنْ آجي أنْتَ أَيشْ راحْ لكْ؟“
هاذْ واِ تَلْميذْ لَ شَهَدْ لَوذْ كلّن، وْهوّاِ واِ زاِ لَ كَتَبن. وْنحْناِ نعْرفْ حَقْ ياِ شَهادتو.
وفي كْثيرْ غَيرْ هَوذ سَوى يَسوُعْ يكون وحْدِة وحْدِة كانْ ينْكتْبون، الدّنْياِ كلّا زاِ موُ افْتكرْ كانْ تَ تّسَعْ لَكْتاِباتْ لَ كانْ تَ ينْكتْبونْ.
شف كتاِبي الاَوَّلْ، يا ثاوفيلوُسْ، كَتَبْتُ عَلى كلْ شي لَ سَوى سَيّدْنا يَسوُع وْعَلَّم م البدايِة
هَوكْ لَ وَرّاهن زاِ نَفْسو طَيّبْ، بَعدْ لَ تْعَذَّب، بْعَلامات كْثيرْ مدّة أَرْبْعينْ يَومْ، كانْ يظْهَرلن وْيحْكي عَلى مَلَكوت اَلله.
وْوَقْتْ لَ اكَلْ مَعن غْبَيزْ، وَصّاهنْ لا يفاِرقون القدسْ، بَلىِ يبْقَون ينْطرونْ ”وَعَد الآبْ هاكْ لَ سمعْتنْ منّي أَقولْ:
يوحَنّا عَمَّذ بالمَي، بَسّ أنْتنْ تَ تتْعَمَّذون بْروُح القدسْ موُ بَعد اِيّاِم كْثيرْ.“
وْهنّاِ وَقْتْ لَ كانوا مجْتمْعينْ مَعو، سَأَلوهُ قالولو: ”يا رَبْ، هَالوَقْتْ تَ تْرَجّع الملْكْ لاسْرائيلْ؟“
قالْلنْ: ”موُ شغلْكنْ واِ تَ تعْرفون الوَقْتْ والزَّماناتْ لَ حَطّن الآبْ ف سَلطتو.
بَلىِ وَقْتْ لَ يجي روُح القدسْ عَلَيكنْ، تَ تْنالونْ قوِّة، وْتَ تْسيِرولي شْهودْ ف القدْسْ والياهوديِّة كلّا والسّامْرَة، وْدي لآِخر الاَرْضْ.“
وْوَقْتْ لَ قالْ هَالكَلام ارْتَفَع وْهنّاِ يرَوهُ وَاخَذْتو غَيمِة وانْخَفى منْ قدّامْ عَينَيينْ.
وْوَقْتْ لَ كان يطَلْعونْ ف السَّما وْهوّاِ طاِلع، انْوَجَدْ رجّالَينْ قايمينْ عنْدنْ فَ حَويسْ بيضْ،
وْقالولنْ: ”يا رْجاِلْ يا جَليليِّة! أَيشْ قايمين تْطَلعونْ ف السَّما؟ يَسوُعْ هاذْ لَ ارْتَفَع منْ عنْدْكنْ للسَّما، كذاِ تَ يرْجَعْ يجي كَما لَ ارَيتنو طَلَعْ للسَّما.“
وْبَعْدا رجْعوا للقدْسْ منْ جَبَلْ لَ يقولولو: ”بَيتْ زَيتيِ“ لَوّاِ مَعْ جَنْب القدْسْ، يبْعَدْ منّا شي نصْ ميلْ.
وْبَعدْ لَ دَخَلوا البَلَدْ طَلَعوا للعلّيِّة لَ كانوا فِيا، بطْرس وْيوحَنّا وْيَعْقوب وَانْدَراوُسْ وْفيلبُّس وْتوما وْمَتّى وْبَرْتلْماوُسْ وْيَعْقوب ابنْ حَلْفى وْسَمْعان الغَيّور وْياهوذا ابنْ يَعْقوبْ.
هَوذْ كلّنْ مَعْ بَعْضنْ دايمْ كان يصَلَّون بْقَلْبْ واِحدْ مَع النّسْوان وْمَعْ مَرْيَمْ أم يَسوُعْ واخوتو.
وْفَوك الاِيّاِم قامْ شَمْعونْ بطْرسْ ف وسْط التَّلاميذ، وْكانْ في هَونَكْ لَمّةْ ناِسْ حوالي ميِّة وْعشْرين، وْقالْ:
”يا رْجاِل يا اخوتي، كانْ لازم يتمّ المَكْتوبْ، شي لَ قالْ روُح القدسْ عَلى لْساِن داهودْ، عَلى ياهوذا لَ صارْ دَليلْ لَوكْ لَ مسْكوا يَسوُعْ.
منْ لَ مَعْدودْ مَعْنا كان وْكانْ لهُ نَصيبْ فَ هَالخدْمِة،
هاذْ واِ لَ قَنالو حَقلْ منْ أَجْر الخَطيِّة، وْوَقَعْ عَلى وچّو عَ الاَرْضْ وانْطَقْ م النّصْ وانْكَبّتْ مَصارينو كلّا.
وْهاي انْعَرَفتْ منْ كلْ ناِس القدْس، وْمنْ هاي تْسَمّى هَالحَقلْ بلْساِنْ هَالدّيرة ’حَقل دَما‘ يعْنيِ حَقل الدَّمْ.
منْ لَ مَكْتوبْ ف سفر المَزاميرْ: ’بَيتو ينْسطم، وْموُ يبْقى فِيو اَحَّدْ.‘ وْ’خدْمتو خَلّي ياخذا غَيرو.‘
بَقى لازمْ واِحدْ منْ هَوذ الّرْجاِل لَ كانوا مَعْنا هَالزَّمانْ كلّو لَ دَخَل وْطَلَعْ فِيو عَلَينا سَيّدْنا يَسوُعْ،
لَ بَدا منْ مَعْموذيّةْ يوحَنّا دي لَ يَومْ لَ ارْتَفَع منْ عنّا، يكونْ مَعْنا شاِهدْ عَلى قْياِمتو.“
الاخْوِة عَيَّنوا اثْنَينْ: يوسفْ بارشابو، لَ يقولولو: بْيوستس، وْماتِياسْ.
وْوَقْتْ لَ صَلّوا قالوا: ”يا رَبْ! أنْتَ تعْرف شي لَ ف قْلوب الكلْ. وَرّينا واِحدْ أَينا لَ تخْتارْ منْ هَالاثْنَينْ،
تَ ياخذْ نَصيب الخدْمِة والرَّسوليِّة لَ خَلّاها ياهوذا بْشان يروُحْ لَموُضَعو.“
وْكَبّوا قرْعَة وْطَلَعتْ لَماتِياسْ، وانْعَدْ مَع الاحْداعْشْ رَسولْ.
وَقْتْ لَ تَمّت الخَمْسينْ يَومْ بَعد الفصْح، وْهنّاِ كلّنْ مجْتمْعينْ مَعْ بَعْضنْ،
عَلى غَفْلِة صارْ م السَّما صَوتْ كَما زَوبَعَة قَويِّة، وْعَبّا كلّ البَيتْ لَ كانوا قاِعْدينْ فِيو.
وْظَهَرْلنْ لْساِناتْ كَما النّارْ تتْفَرَّقْ وَقَّفتْ عَلى واِحدْ واِحدْ منّنْ.
وانْتَلوا كلّنْ منْ روُح القدس، وْبَقى يحْكَونْ بلْساِنات كْثيرْ، كَما لَ كانْ يعْطِين الرّوُحْ تَ يحْكَونْ.
وْكانْ في رْجاِلْ ساِكنينْ ف القدْسْ، خايفينْ من اَلله، [ياهودْ] منْ كلّ الامَمْ لَ تَحْت السَّما.
كلّنْ مْحَيَّرينْ مْعَجَّبينْ كانوا، وْهنّاِ يقولونْ واِحدْ للاخْ: ”موُ كْوا جَليليِّة ناِ؟
أشْوَنْ بَقى نحْناِ، كلْ واِحدْ منّا يسْمَعنْ بلْساِنو لَ ولدْ فِيو؟
لَوّاِ منّا منْ بَرْثيا يا مادْيا يا عيلامْ يا منْ سكّانْ بَين النَّهرَينْ والياهوديِّة وْكَبَدوُكيا وْبنْطس وْآسيّا
وْمنْ ديرة فْروجِيّا وْبَمْفيليا وْمصر وْنَواحي ليبيا الّقرَيبِة م القَيرَوانْ، يا الجّاِيين منْ روُما،
ياهود وْناِسْ صاروا ياهودْ، ناِسْ من كْريت وْعَرَب، كْوا نسْمَعنْ يحْكَونْ بلْساِناتْنا عَلى عَجايبْ اَلله.“
ومْعَجَّبين مَبْهوتينْ كانوا كلّن، يقولونْ واِحدْ لَواِحدْ: ”أَيشْ واِ هاذْ؟“
وْغَيرنْ كانْ يتْمَهزَونْ فِينْ ويقولونْ: ”خَمرْ كشّربوا وْسكْروا.“
وْبَعْدا قامْ شَمْعونْ بطْرسْ مَع احْداعش الرّسل، وْرَفَعْ صَوتو وْقالْلنْ: ”يا رْجاِلْ يا ياهود وْيا كلْ سكّان القدْسْ، خَلّي هاي تْكونْ مَعْروفِة عنْدْكنْ، واسْتمْعوا لَكَلامي:
موُ كَما لَ تفْتكْرونْ سَكارىِ ناِ هَوذْ، منْ لَ بَعدْ ساعَة ثاثِة (تسْعَة الصّبْحْ) ياِ.
بَلىِ هاي شي لَ انْقالْ بْنَبي يوئيِلْ ياِ:
’تَ يسيِرْ ف آِخر الاِيّاِم يقول اللهْ: تَ اصبْ روُحي عَلى كلْ بَشَر، وْتَ يتْنَبَّون اولادْكن وْبَناتْكن، شَبابْكنْ مَناظرْ إلهيِّة تَ يرَونْ، وخْتِيّاريّتْكنْ مَناماتْ إلهيِّة تَ يرَونْ.
عَلى عَبيدي وْعَلى عَبْداتي تَ اصبْ روُحي فَوك الاِيّاِم، وْتَ يتْنَبَّونْ.
تَ اعْطي عَلاماتْ ف السَّما، وْتَ اوَرّي عَجايبْ عَظيمِة عَ الاَرْضْ، دَم وْنار وْريحةْ دخّانْ.
الشَّمْسْ تنْقلبْ لَ عتْمِة قتْمِة والقَمَرْ لَدَمْ، قَبلْ لَ يجي يَوم الرَّب العَظيم المهيبْ.
وْتَ يكونْ أَينا لَ يدْعي اسْم الرَّبْ، يخْلَصْ.‘
يا رْجاِل يا اولاد اسْرائيلْ! اسْمَعوا هَالكَلامْ: يَسوُع النّاصري رجّالْ من اَلله ظَهَرْ عنْدْكن بْقوّات وْعَلاماتْ إلهيِّة واعْمالْ جبّارَة سَواها أَلله بَيناتْكنْ بيدو، كَما لَ انْتنْ تعْرفونْ.
هاذْ لَ كان مْعَيَّنْ لَهاي بْعلْم اَلله منْ قَبلْ لَ تْسيِرْ وبْإرادتو، سَلَّمْتنو ف ايدَين الكفّار، وْصَلَبْتنو وْقَتَلْتنو.
بَسّ اَلله قَيَّمو وْبَطَّل اوْجاع الهاويِة، منْ لَ موُ ممْكنْ كانْ ينْمسكْ ف الهاويِة.
منْ لَ داهودْ قالْ عَلَيو: ’كانْ أَرى رَبّي مَعي ف كلْ وَقْتْ. عَلى يَميني واِ بْشانْ لا أَنْهَزْ.
منْ هاي تْهَنّا قَلْبي وْهَلْهَلْ تَسْبيحْي للرَّب، وْجَسَدي زاِ تَ يسْكنْ عَ الرَّجا.
منْ لَ موُ تْخَلّي نَفْسي ف الهاويِة، وْموُ تسْمَحْ تَ يّرى طاهركْ فَسادْ.
كَشَفْتْ لي طَريِق الحَياةْ، شَبَّعْتْني هَنا مَعْ رويةْ وچّكْ.‘
يا رْجاِلْ يا اخْوان! اسْمَحوا لي أَقول بْصَراحَة قدّامْكنْ عَلى رَيّس الاَبَّهاتْ داهودْ: ماتْ وانْدَفَن، وْقَبْرو عنّا واِ دي لَليَومْ.
منْ لَ نَبي كان، وْكانْ يعْرفْ حلْفاناتْ حَلَفْلو اَلله: منْ ثَمَرْ بَطْنكْ تَ اقَعّدْ عَلى عَرْشكْ.
وْمنْ قَبلْ أَرى وْحَكى عَلى قْياِمة المَسيحْ، لَ ’ما انْعافْ ف الهاويِة وْلا جَسَدو أَرى فَسادْ.‘
لَيَسوُعْ هاذ اَلله قَيَّم، وْنحْناِ كلّتْنا شْهودو.
وْهوّاِ واِ لَ بْيَمين اَلله انْرَفَعْ وَاخَذْ م الآب الوَعْدْ عَلى روُح القدس، وْصَبْ هَالعَطيِّة هاي لَ قايمينْ ترَون وْتسْمَعونْ.
موُ داهودْ صعدْ للسَّما، منْ لَ هوّاِ نَفْسو قالْ: ’قال الرَّبْ لَرَبّي: ”اقْعَدْ عَلى يَميني
دي لَمنْ أَحط عدْوانكْ دَوسِة لاجْرَيكْ.“‘
وَقْتْ لَ سمْعوا هَوك الحاضْرينْ هَالكَلامْ هذا، قَلْبنْ بَقى ينْخَزنْ، قاموا قالوا لبطْرس وْلكلّ الرّسلْ: ”يا اخْوانْ، أَيش نْسَي؟“
شَمْعونْ قالْلنْ: ”توبوا وتْعَمَّذوا كلْ واِحدْ منْكنْ باسْم الرَّبْ يَسوُع {المَسيحْ،} بْشان تنْغفر الخَطيّاتْ، وتْنالونْ مَوهبة روُح القدسْ.
منْ لَ لكنْ واِ الوَعْد وْلاولادْكن، وْلكلّ الّبْعادْ، هَوذْ لَ {رَبْنا} اَلله يدْعيينْ.“
وبْكَلام كْثيرْ غَيرْ هاذْ كانْ يشْهَدْلنْ بطْرس وْيطْلبْ منّنْ ويقول: ”اخْلَصوا منْ هَالجّيل الاَعْوَجْ.“
ناِسْ منّن بْغيِريِّة قبْلوا كَلامو وْآمَنوا وتْعَمَّذوا، وْزادوا هاك اليَومْ حَوالي ثَةّ اَلافْ نَفْسْ.
ودايمْ كانْ يسْمَعونْ ويسَون بْتَعْليم الرّسل. وْكانْ يشْترْكونْ ف الصَّلاة وْكَسْر {غْبَيز} الشّكرْ.
وْوَقَعْ خَوفْ عَلى كلْ نَفس وْعَلامات اِلهيِّة وكْثيرْ عَجايب گْبيرِة كان يسيِرْ عَلى ايدَين الرّسلْ ف القدْسْ.
وْكلْ هَوذْ لَ آمَنوا واِحدْ كانوا، وْكلْ شي لَ كانْ لهنْ شَراكِة للْكلْ كانْ.
وْلَ كانْ عنْدن ملْكْ كان يبيِعوهُ ويفَرْقونْ عَلى كلْ واِحدْ منّنْ عَلى قَدْ لَ يعوزو.
وْكانْ كلْ يَومْ يلْتَقَونْ ف الهَيكَل بْقَلْبْ واِحد، وْف البَيتْ يكْسرون الّغْبَيز وْياكْلون بْهَنا وْبَساطةْ قَلْبْ،
وْكان يسَبْحونْ لله، وْهنّاِ مَحْبوبينْ منْ كلّ الشَّعْب، وْرَبْنا كان يزيدْ كلْ يَومْ هَوذْ لَ يخْلَصونْ للبيعَة.
شَمْعونْ بطْرس وْيوحَنّا، وْهنّاِ طالْعينْ، مَع بَعْضنْ للهَيكَل لَصَلاةْ ساعَة تسْعَة،
والّا زَلَمِة أَعْرَجْ منْ بَطنْ أمّو يحْملوهُ ناِسْ كانْ ك تْعَوَّدوا يجبوهُ ويحطّوهُ فَ باب الهَيكَلْ لَ يقولولو: ”باب الحلو“، بْشانْ يطْلبْ سَدَقَة منْ هَوكْ لَ يدْخلونْ للهَيكَلْ.
هاذْ وَقْتْ لَ ارى شَمْعون وْيوحَنّا داِخْلينْ للهَيكَلْ، طَلَب منّنْ تَ يعْطَوهُ سَدَقَة.
وْطَلَّعوا فِيو شَمْعون وْيوحَنّا وْقالولو: ”طَلّعْ فينا!“
هوّاِ زاِ طَلَّعْ فِين ينْطرْ تَ ياخذْ منّنْ شي.
شَمْعونْ قالْلو: ”ذَهَب وْفضَّة ما عنْدي بَلىِ شي لَعنْدي تَ اعْطيكْ: باسمْ يَسوُع المَسيح النّاصري قوم امْشي.“
وْمسْكو ف ايدو اليَمين وْقَيَّمو وْراساً تْثَبَّتوا اجْرَيو وكْعابو.
وْنَط قام وْمشي، وْدَخَلْ مَعنْ للهَيكَلْ يمْشي وينطْ ويسَبّح لله.
وَارَوهُ كلّ الشَّعْبْ يمْشي ويسَبّحْ لله.
وْعَرَفوا هوّاِ واِ الّمْگَدّي لَ كانْ يقْعَدْ كلْ يَوم وْيطْلبْ سَدَقَة عنْدْ بابْ لَ يقولولو ”الحلو“، وانْبَهَتوا وَاروا العَجَبْ عَلى شي لَ صارْ.
وْهوّاِ ماِسكْ شَمْعون وْيوحَنّا، الشَّعْبْ كلّو، وْهوّاِ مَبْهوتْ عدي لَعنْدنْ للمَمْشى المَسْقوفْ لَ يقولولو: مَمْشى سْليِمانْ.
وَقْتْ لَ ارى شَمْعونْ، رَدّ وْقالْلنْ: ”يا رْجاِل يا بَني اسْرائيلْ، أَيشْ كذاِ مْعَجَّبين انْتنْ فاذ وْلَيش تْطَلْعونْ فينا كَما لَ يكون بْحَيلْنا يا بْسلْطتْنا سَوَينا هاي لَ يمْشي هاذْ؟
إله ابْراهيمْ واسْحاق وْيَعْقوب، إلهْ أَبَّهاتْنا، هوّاِ مَجَّد ابْنو يَسوُعْ، هاكْ لَ سَلَّمْتنو وْكَفَرْتنْ فِيو قدّامْ بيلاطُسْ وَقْتْ لَ حَكَمْ بالحَقْ تَ يفَلّتو.
بَسّ انْتن القَدّوس البارْ كَفَرْتنْ فِيو، وْطَلَبْتنْ تَ يفَلّت لْكنْ زَلَمِة قاتلْ.
وْرَيّس الحَياةْ قَتَلتنو، لَ قَيَّمو اَلله منْ بَين المَيتين، وْنحْناِ كلّتْنا شْهودو.
وبْإيمان اسْمو ثَبَّت وْشَفى اسْمو هَالزَّلَمِة لَ ترَون وْتعْرفونْ. والايمانْ فِيو عَطاهُ هَالصّحَّة قدّامْكنْ كلّتْكنْ.
بَسّ السَّعْ أَعْرفْ بَلا فهمْ سَوَيتنْ هاي كَما لَ سَوى رُوَساكنْ.
وْكَما لَ بَيَّن اَلله منْ قَبلْ بلْساِن كلّ الاَنْبِيا تَ يتْعَذَّب مَسيحو، كذاِ صارْ.
وْيبْعَث لْكنْ يَسوُع المَسيحْ، هاذْ لَ كان مْعَيَّنْ لكنْ،
هاذْ لَ لازمْ تسْتَقْبلو السَّماواتْ دي لَمَن تْتم كلّ الاوقاتْ لَ قال اَلله عَلَيا بلْساِنْ نَبايتو القَدّيسينْ منْ قَديم الزَّمانْ،
منْ لَ موسى قالْ: ’نَبي تَ يقَيّم لْكن الرَّبْ منْ اخوتْكنْ كَماي، لهُ اسْمَعوا ف كلْ شي لَ يحْكي مَعْكنْ.
وْكلْ نَفْسْ موُ تسْمَعْ لاك النَّبي، هاك النَّفْسْ تَ تتْتَوبَلْ منْ شَعْبا.‘
”والاَنْبِيا كلّن، منْ صَموئيل وْهَوكْ لَ بَعْدو، حَكَوا وْكَرَزوا عَلى هَوك الاِيّاِمْ.
وانْتنْ ناِ اولاد الاَنْبِيا وْعَهْدْ لَ أَسَّس اَلله لأَبَّهاتْنا وَقْتْ لَ قالْ لابْراهيم: ’بْنَسْلكْ تَ يتْباِرَكونْ كلْ قَبايل الاَرْضْ.‘
لكنْ م القَديمْ قَيَّم وْبَعَث اَلله ابْنو، وْهو يباِركْكنْ لَ رجعْتن وْتبْتنْ من شْرورْكنْ.“
وْهنّاِ يحْكَونْ هَالكَلامْ للشَّعْبْ، قاموا عَلَين الكَهَنَة والصَّدّوقِيِّة وْقوّادْ حرّاس الهَيكَلْ.
كانْ كلْغضْبوا عَلَينْ، منْ لَ يعَلْمون الشَّعْب وْيكْرزونْ عَ الّقْياِمِة منْ بَين المَيتينْ بالمَسيحْ.
وْمسْكوون وْحَبَسوونْ لَ ثاِني نْهار، منْ لَ كانْ كلْقَرَّبت تْمَسّي.
وكْثيرْ منْ هَوكْ لَ سمْعوا الكلْمِة آمَنوا، وْعَدَدن كانْ حَوالي خَمْسْة اَلافْ رجّالْ.
وْثاِني نْهار، اجْتَمَعوا الزّعَما والّشْيوُخَة ومْعَلْمين النّاموسْ
وْحَانانْ رَيّس الكَهَنَة وْقَيافا وْيوحَنّا واسْكَندَر وْهَوكْ لَ كانوا منْ قَبيلة گْباريّة الكَهَنَة.
وْلَمَنْ قَيَّموون ف النّصْ، سَأَلوون: ”بْأَينا قوِّة وبْأينا إسْم سَوَيتنْ هاي؟“
هاك الوَقْتْ شَمْعونْ بطْرس انْتَلى منْ روُح القدس وْقالْلنْ: ”يا گْباريّة الشَّعْب، وْيا شْيوُخة بَني اسْرائيل! اسْمَعوا!
لَ نحْناِ اليَومْ نتْحاكَم منْكنْ عَلى مَليِحيِّة صارتْ لانْسانْ مَريِضْ تسْأَلونا فَ أَيش انْشَفى،
خَلّي هاي تْكونْ ف علمْكن وْعلْمْ كلْ شَعْب اسْرائيلْ: باسمْ يَسوُع المَسيح النّاصري، هاكْ لَ انْتنْ صَلَبتنو، هاكْ لَ قَيَّمو اَلله منْ بَين المَيتينْ، بْهاك نَفْسو كْوا قايمْ هاذْ قدّامْكن مْعافى.
هاذْ واِ ’كاف الحَجَرْ لَ احْتَقَرتن انْتن المَعْمارْچيِّة، هوّاِ صارْ لَراس القرْنِيِّة.‘
وْما في بْأَحَّدْ غَيرو خَلاصْ، منْ لَ ما في اسمْ غَيرو تَحْت السَّما انْعَطى للبَشَرْ فِيو لازم يكون الخَلاصْ لكنْ.“
وَقْتْ لَ سمْعوا كلْمةْ شَمْعون وْيوحَنّا لَ قالوا قدّام العَينْ، فهْموا موُ متْعَلْمينْ ناِ وْبسَطا ناِ، وتْعَجَّبوا فِين، وْعَرَفوا مَعْ يَسوُعْ كان يروُحونْ ويجَونْ.
وْكان يرَونْ هاكْ أَعْرَجْ لَ انْشَفى قايمْ مَعن، وْما كان يتيِقون يقولونْ شي عَلَينْ.
هاك الوَقْتْ أَمروا تَ يطاِلعوونْ م المَجْلس، وْكان يقولونْ واِحدْ للاخْ:
أَيش نْسَي لَهَالّرْجاِلْ هَوذْ؟ هاي عَلامِة مْبَيَّنِة صارتْ عَلى ايدنْ، وانْعَرَفتْ منْ كلْ سكّان القدس وْموُ نْتيِقْ ننْكرْ.
بَلىِ بْشانْ لا أكْثَرْ يطْلَعْ هَالخَبَرْ بَين الشَّعْبْ، تَ نْخَوّفن بْشانْ لا بَقْ يحْكَون بْهَالاسمْ لاَحَّدْ م النّاِسْ.
وْساحوونْ وَامَروونْ لا يحْكَونْ أَبَد وْلا يعَلمونْ باسمْ يَسوُعْ.
رَدّوا شَمْعونْ بطْرس وْيوحَنّا وْقالولنْ: ”لَ عَدلْ واِ قدّام اَلله تَ نسْمَع لْكنْ أكْثَرْ من اَلله، احْكموا.
نحْناِ موُ نْتيِقْ عَلى شي لَ ارَينا وْسمعْنا موُ نحْكي.“
قاموا خَوّفوون وْفَلَّتوونْ، منْ لَ ما مسْكوا عَلَينْ شي حجِّة تَ يعاقبوون، بْسَبَب الشَّعْبْ، منْ لَ كلْ واِحدْ كان يسَبّحْ لَالله عَلى شي لَ صارْ.
منْ لَ أكْثَرْ منْ أَرْبْعينْ سَنِة كانْ عمرْ هاكْ زَلَمِة لَ صارتْ فِيو عَلامة الشّفا هاي.
وْهَوكْ وَقْتْ لَ سمْعوا، مَعْ بَعْضنْ رَفَعوا صَوتنْ لَعنْد اَلله وْقالوا: ”يا رَبْ، أنت الإلهْ لَ خَلَقْت السَّما والاَرْضْ والّبْحار وْكلْ شي لَ فيينْ.
أنْتَ لَ حَكَيت بْواسْطة روُح القدس بْثمْ داهودْ عَبْدك وْقلْتْ: ’لَيشْ هاجت الامَمْ والّشعوبْ فَكَّروا فكرْ باطلْ؟
قاموا ملوك الاَرْضْ والحكّام وتْآمَروا مَعْ بَعْضنْ عَ الرَّب وْعَلى مَسيحو.‘
منْ لَ هاي ف الحَقيقَة اجْتَمَعوا فَ هَالمدينِة عَ القَدّوس ابْنك يَسوُعْ لَ انْتَ مَشَحْتو، هيروُدس وْبيلاطُس البنْطي مَع الامَم وْجَماعة اسْرائيلْ.
تَ يسَونْ كلْ شي لَ سَلَفاً ايدك وإرادتكْ رَسَمتْ تَ يسيِرْ.
والسَّعْ زاِ يا رَبْ طَلّع وْرى أشْوَن يخَوفونا، واعْطي عَبيدكْ قدّام العَين تَ يكْرزونْ كلْمتكْ،
وانْتَ تْمدّ ايدكْ لَ عَجايبْ شفا وْعَجايب گْبيرِة وْعَلاماتْ تَ تْسيِرْ باسم ابْنك القَدّوسْ يَسوُعْ.“
وْوَقْتْ لَ طَلَبوا وتْضَرَّعوا، تْزَرْزَعْ موُضَعْ لَ كانوا مجْتمْعينْ فِيو، وتْعَبَّوا كلّن بْروُح القدس، وْبَقى يحْكَونْ قدّام العَينْ كلْمة اَلله.
وْجَماعةْ لَ آمَنوا كانْ لهنْ نَفْسْ وحْدِة وْفكرْ واِحدْ، وَاحَّدْ منّنْ ما كان يقولْ عَلى امْلاكْ لَ يمْلكْ لهُ ناِ، بَلىِ كلْ شي لَ كانْ لهنْ للْكلْ كانْ.
وبْقوِّة عَظيمِة كانْ يشْهَدون الرّسلْ عَلى قْياِمة الرَّبْ يَسوُع المَسيح، وْنعْمِة عَظيمِة كانتْ مَعْ كلّنْ.
وَاحَّدْ محْتازْ ما كانْ بَيناتنْ، منْ لَ هَوذْ لَ كانْ يقنَونْ مَزارعْ وبْيوتْ كان يبيِعونْ ويجبونْ حَقْ شي لَ انْباعْ،
ويحطّوهُ عنْد اجْرَين الرّسل وْينْعَطى لَكلْ واِحدْ عَلى قَدْ عازتو.
وْيوسفْ هاكْ لَ لَقَّبوهُ الرَّسل بَرْنابا، يعْنيِ ابْن العَزا، لاوي منْ ديرةْ قبْرصْ،
هذا كانْ لهُ مَزْرَعَة باعا وْجابْ حَقّا وْحَطّو عنْد اجْرَينْ الرّسلْ.
وْرجّال اسْمو حَنانيّا مَعْ مَرَتو لَ اسْما شافيرَة، باعْ مَزْرَعتو.
وَاخَذ منْ حَقّا وْخَبّاهُ عَلى علْمْ مَرَتو، وْجاب قسمْ م الحَقّ وْحَطّو قدّام اجْرَين الرّسلْ.
وْقالْلو شَمْعونْ: ”حَنانيّا، لَيشْ كذاِ الشّيِطانْ عَبّا قَلْبك تَ تگْذبْ عَلى روُح القدسْ وتْخَبّي م الفضَّة تَبَعْ حَقّ المَزْرَعَة؟
لَيشْ موُ لكْ كاتْ قَبلْ لَ تنْباع؟ وْبَعدْ لَ انْباعتْ كَرْةْ لخْ كانْ لكْ حَقْ فَ حَقّا كلّو؟ لَيشْ حَطَّيتْ فَ قَلْبكْ تَ تْسَي هَالشَّغْلِة هاي؟ أنْتَ موُ عَلى ناِسْ گذبْتْ بَلىِ عَلى اَلله.“
وَقْتْ لَ سمعْ حَنانيّا هَالكَلامْ وَقَع وْمات. وْوَقَعْ خَوفْ عَظيم عَلى كلْ هَوكْ لَ سمْعوا.
وْقاموا شبابْ لَ بَيناتنْ كَفَّنوهُ وْطاِلَعوا قَبَروهُ.
وْبَعدْ ثَثْ ساعات، مَرَتو زاِ دَخَلت، وْما كانْ تعْرفْ أَيشْ صارْ.
شَمْعونْ قالْلا: ”قولي لي: لَ بْهَالحَقْ بعْتن المَزْرَعَة؟“ قالتْ: ”أيِ نَعَم بْهَالحَقْ.“
شَمْعونْ قالْلا: ”لَيشْ اتَّفَقتنْ تَ تْجَرْبونْ روُح الرَّبْ؟ هاي اجْرَينْ لَ قَبَروا زَوجْكِ عَ الباب، وْهنّاِ تَ يطاِلعوكِ.“
وْفَ ساعتا وَقَعتْ عنْد اجْرَيين وْماتت. وْدَخَلوا هَوك الشَّبابْ وَارَووا كلْماتت، وْلَفّوا وَدَّوا قَبَرووا جَنْبْ زَوجا.
وْصارْ خَوفْ عَظيمْ ف كلّ البيعَة، وْف كلْ هَوكْ لَ سمْعوا.
وْكان يسيِرْ عَلى ايدَين الرّسلْ عَلاماتْ، وكْثيرْ عَجايب گْبيرِة بَين الشَّعْب. وْكلّنْ مجْتمْعينْ كانوا مَع بَعْضنْ فَ مَمْشى سْليِمان المَسْقوُفْ.
وْمنْ ناِس الاخَر اَحَّدْ ما كانْ يتْجاسَرْ يخْتلطْ مَعنْ، بَلىِ كان يعَظّمن الشَّعْبْ.
وكْثيرْ كان يزيدونْ هَوذْ لَ كانْ يآمْنونْ بالرَّبْ، أَمّة رْجاِل وْنسْوانْ.
بَقى ف السّوُقات يطاِلعونْ مَراضىِ مْشَطَّحينْ ف تْخوت بْشانْ أَيمَتْ لَ جا شَمْعونْ، يجي خَلّي يكونْ خَيالو عَلَيينْ.
وانْتَلى رَيّس الكَهَنَة حَسَد، وْكلْ لَ مَعو لَ كانوا منْ تَعْليم الصَّدوقِيِّة.
وْمَدّوا ايدَينْ عَ الرَّسل وْمسْكوا حَطّوونْ ف الحَبْسْ.
هاك الوَقْتْ باللَيلْ ملاك الرَّبْ فَتَحْ باب الحَبْس وْطاِلَعن وْقالْلنْ:
”روُحوا قوموا ف الهَيكَلْ واحْكَوا للشَّعْبْ كلّو كَلام الحَياةْ هاذْ.“
وْطَلَعوا وَقْتْ الفَجر وْدَخَلوا للهَيكَل وْبَقى يعَلْمون. وْرَيّس الكَهَنَة وْهَوذ لَ مَعو ساحوا رفَقنْ وشْيوُخة اسْرائيلْ وْبَعَثوا للحَبْسْ تَ يجبون الرّسلْ.
وَقْتْ لَ راحوا هَوكْ لَ بَعَثوونْ، ما ارَوونْ ف الحَبْسْ. وْرجْعوا جَوا،
يقولونْ: ”أَرَينا الحَبْسْ مَقْفول كْوَيّسْ والحرّاسْ زاِ قايمينْ عَ الابْواب، وْفَتَحْنا وَاحَّدْ ما ارَينا هَونَكْ.“
وَقْتْ لَ سمْعوا هَالحَكي، گْباريّة الكَهَنَة وْقوّاد الهَيكَلْ، مَبْهوتينْ كانوا منْ مَسَلتن، وْكانْ يفْتكْرون يقولونْ: ”أَيشْ ياِ هاي؟“
وْجا واِحدْ خَبَّرنْ قالْلنْ: هَوك رْجاِل لَ كَبَّيتنْ ف الحَبْس، كْوا قايمينْ ف الهَيكَل يعَلْمون الشَّعْبْ.
هاك الوَقْتْ راحوا قوّادْ مَعْ حرّاسْ تَ يجبوونْ موُ بالغَصْبْ، منْ لَ كان يخافون الشَّعْبْ يرْجمنْ.
وْلَمَنْ جابوونْ، قَيَّموونْ قدّامْ كلّ المَجْلسْ، وْرَيّس الكَهَنَة رجعْ قالْلنْ:
”موُ أمرْ أمَرْناكنْ لا تْعَلْمون اَحَّدْ بْهَالاسمْ؟ بَسّ انْتن كْوا عَبَّيتن القدْسْ فَ تَعْليمكنْ، وتْريدون تْجبونْ عَلَينا دَمْ هَالزَّلَمِة هاذْ.“
رَدْ شَمْعونْ مَع الرّسل وْقالْلنْ: ”أَلله لازمْ ينْطاع أكْثَرْ م البَشَرْ.
إلهْ أَبَّهاتْنا قَيَّمْ يَسوُعْ هاذْ لَ قَتَلْتنْ وَقْتْ لَ عَلَّقْتنو عَلى خَشَبِة.
لهُ لَهاذْ أَلله قَيَّمْ رَيّس ومْخَلّص، وْرَفَعو بْيَمينو تَ يعْطي التَّوبِة وْغفْران الخَطيّاتْ لاسْرائيلْ.
وْنحْناِ شْهودْ نحْناِ لَهَالكَلام، وْروُح القدسْ لَ عَطاهُ اَلله لَوذْ لَ يآمْنونْ فِيو.“
وَقْتْ لَ سمْعوا هَالكَلامْ هاذْ، وَقَعْ فِينْ نارْ م الغَضَب، وْكانْ يتْشاوَرونْ تَ يقْتلوونْ.
وْقامْ واِحدْ م الفَرّيسيِّة كان اسْمو غَمالاييِل، مْعَلّمْ ناموس ومْقَدَّرْ منْ كلّ الشَّعْب، وْأَمَرْ تَ يطاِلعون الرّسلْ لَبَرّا شْوَيِّةْ وَقْتْ.
وْقالْلنْ: ”يا رْجاِلْ يا بَني اسْرائيلْ، ديروا بالْكنْ عَلى روُحْكن وْرَوا أَيشْ واجبْكن تْسَونْ لَوك النّاِسْ.
منْ لَ قَبلْ هَالزَّمانْ قامْ تودا وْقال عَلى روُحو شي گْبيرْ واِ، وْراحْ خَلْفو حَوالي أَرْبَعميةْ زَلَمِة، بَسّ انْقَتَل، وْهَوذْ لَ كانْ كرّاحوا خَلْفو تْبَرْبَزوا وْصاروا كَما موُ شي.
وْقامْ منْ بَعْدو ياهوذا الجَّليلْي ف اِيّاِم الاحْصا وَقْتْ لَ كانْ يتْسَجَّلون العالَم بْشانْ ضَريبة الرّاس، وْچَرْحَفْ خَلْفو شَعْب كْثيرْ، وْهاك زاِ مات، وْكلْ لَ كانوا رايحينْ خَلْفو تْبَرْبَزوا.
والسَّعْ أَقولْكنْ: خَلَّوكنْ منْ هَوذ النّاِس وْخَلَّوونْ. لَ م البَشَر واِ هَالفكر وْهَالعَمَلْ، تَ ينْحَلْ ويزولْ.
بَسْ لَ من اَلله واِ، موُ يطْلَعْ بيدْكن تْبَطْلوهُ. بَقى بْشانْ لا تطْلَعونْ ضدّ اَلله قايمينْ.“
واقْتَنَعوا فَ كَلامو وْساحوا الرّسل وْقَرپَچوون، وْأَمَروونْ لا يعَلْمونْ باسمْ يَسوُع وْفَلَّتوونْ.
وْطَلَعوا منْ عنْدنْ فرْحانينْ عَلى ل اسْتاِهَلوا لَخاطر الاسم اسمْ يَسوُعْ ينْهانونْ.
وْما كانْ يهْدَونْ كلْ يَوم يعَلْمونْ ف الهَيكَلْ وْف البَيتْ ويبَشْرونْ عَلى رَبْنا يَسوُع المَسيحْ.
فَوك الاِيّاِمْ وَقْتْ لَ كثْروا التَّلاميذ، التَّلاميذْ لَنّاِ م اليونانيِّة بَدَوا يشْتَكَونْ م التَّلاميذْ لَنّاِ م العبْرانيِّة، قالوا: لَيشْ أَراملنْ ينْنجْقونْ ف الخدْمِة كلْ يَومْ.
وْساحوا اثْناعشْ الرّسلْ جَماعة التَّلاميذ وْقالولن: ”موُ كْوَيسِة ياِ نْخَلّي كلْمة اَلله وْنخْدمْ صفْراتْ.
بَقى يا اخوتي، فَكْروا واخْتارولْكنْ سَبْع رْجاِلْ منْكنْ مَشْهودْلنْ ومْعَبّايينْ منْ روُح الرَّبْ والحكْمِة ونْقَيّمنْ لَهَالشَّغْلِة،
الجَّماعَة كلّنْ عجبنْ هَالكلْمِة. واخْتاروا اسْطيِفانوُس، وْكانْ زَلَمِة مْعَبّا م الايمان وْروُح القدس، وْفيلبُّسْ وپْروخورس وْنيقور وْطيمون وْپَرْمينا وْنيقولاوُس، وْهاذْ كانْ دَخيلْ منْ أَنْطاكيا.
هَوذْ قاموا قدّام الرّسل، وْوَقْتْ لَ صَلَّوا، حَطّوا عَلَين الإيدْ.
وْكلْمة اَلله كانْ تنْتشر، وْكان يزيدْ عَدَد التَّلاميذْ ف القدْس كْثير كْثير، وْشَعْب كْثيرْ م الياهودْ كان يطيع الايمانْ.
اسْطيِفانوُسْ كان مْعَبّا نعْمِة وْقوِّة، وْبَقى يسَي عَلامات وْعَجايبْ بَين الشَّعْبْ.
وْقاموا ناِسْ م المَجْمَعْ لَ يقولولو: مَجْمَع ”الحرّيِّة“، وْم القَيرَوان والاسكَندَريِّة، وْغَيرنْ منْ كيليكْيا وْمنْ آسيّا، وْكانْ يتْجاِدَلونْ مَع اسْطيِفانوُسْ،
وْما كان يتيِقون يقومون قْبال الحكْمِة وْروُحْ لَ كانْ تحْكي فِيو.
هاك الوَقْتْ بَعَثوا رْجاِل وْعَلَّموونْ تَ يقولونْ: ”نحْناِ سمعْناهُ يقولْ كَلامْ كفرْ عَلى موسى وْعَلى اَلله.“
وْهَيَّجوا الشَّعْبْ والّشْيوُخَة ومْعَلْمين النّاموس وْجَوا وْقاموا عَلَيو وْجَرّوهُ لَنصّ المَجْلسْ.
وْقَيَّموا شْهودْ زوُر يقولونْ: ”هَالزَّلَمِة موُ يبَطّلْ يحْكي ضدّ النّاموس وْضدْ هَالموُضَع الّمْقَدَّسْ،
منْ لَ نحْناِ سمعْناهُ يقولْ: ’يَسوُعْ هاذ النّاصري تَ يخَرّبْ هَالموُضَعْ ويغَيّر العاداتْ لَ سَلَّمْكنْ موسى.‘
وْطَلَّعوا فِيو كلْ هَوكْ لَ كانوا قاِعْدينْ ف المَجْلسْ، وَارَوا وچّو كَما وچْ مَلاكْ.
وْسَأَلو رَيّس الكَهَنَة لَ هَوذْ كذاِ ناِ.
هوّاِ رَدْ قالْ: ”يا رْجاِلْ يا اخوتْنا وَابَّهاتْنا، اسْمَعوا! إله المَجْدْ ظَهَرْ لَابونا ابْراهيمْ وَقْتْ لَ كانْ ف بلادْ بَين النَّهرَينْ، قَبلْ لَ يجي يسْكنْ فَ حَرّانْ،
وْقالْلو: ’اطْلَعْ منْ أَرْضك وْمنْ عنْدْ بَني عَشيرتك، وْتَعا لاَرْضْ لَ تَ اوَرّيكْ.‘
هاك الوَقْتْ طَلَع ابْراهيمْ منْ أَرْض الكَلْدانِيين وْجا سَكَنْ فَ حَرّان. وْمنْ هَونَكْ بَعدْ لَ ماتْ أَبوهُ، اَلله نَقَلو لَهَالاَرْضْ هاي لَ فِيا تسْكنون اليَومْ.
وْما عَطاهُ فِيا ميراثْ ملْك وْلا مَحْلَق اجر. وْوَعَدْ تَ يعْطِيو ياِ ميراثْ ملْكْ لهُ وْلَنَسْلو بَعْدو، وَقْتْ لَ ما كانْ لهُ وَلَدْ.
وْحَكى مَعو اَلله قالْلو: ’نَسْلكْ تَ يكونْ لاجي فَ ارْضْ غَريبِة، وْتَ يسْتَعْبدوهُ ويذلّوهُ أَرْبَعْميةْ سَنِة زَمانْ.
وْشَعْبْ لَ تَ يخْدموهُ شغْل عْبوديِّة، أَنا تَ احْكمْ عَلَيو قال اَلله. وْبَعْدا تَ يطْلَعون وْيخْدموني فَ هَالموُضَعْ هاذْ.‘
وْعَطاهُ عَهْد الّطْهوُر. وْهاك الوَقْتْ خَلَّف اسْحاق وْطَهَّرو ثامنْ يَومْ بَعد الولادِة. واسْحاقْ خَلَّفْ يَعْقوب، وْيَعْقوبْ خَلَّف الاَبَّهات الاثْناعشْ.
وَابَّهاتْنا هَوذ انْحَسَدوا منْ يوسف وْباعوهُ لَمَصرْ، والله مَعو كانْ،
وْخَلَّصو منْ كلْ ذيقاتو، وْعَطاهُ نعْمِة وْحكْمِة قدّامْ فَرْعَونْ مَلكْ مَصر، وْقَيَّمو رَيّسْ عَلى مَصر وْعَلى بَيتو كلّو.
”وْصارْ جوُع وْلوُع وْذيقَة گْبيرِة ف كلْ مَصر وْفَ ارْضْ كَنْعان، وْما كانْ عنْدنْ شي تَ يشْبَعونْ أَبَّهاتْنا.
وَقْتْ لَ سمعْ يَعْقوب في حنْطَة فَ مَصرْ، بَعَثْ أَبَّهاتْنا أَوَّلْ كَرَّة.
وْوَقْتْ لَ راحوا ثاِني كَرَّة، يوسفْ عَرَّفْ روُحو لاخوتو، وْفَرْعَونْ عَرَفْ أَصلْ يوسف وْفَصْلو.
وْبَعَثْ يوسفْ جاب اَبوهُ يَعْقوب وْكلْ عَشيرتو، وْكانوا خَمْسِة وْسَبْعينْ نَفْسْ.
وْنزلْ يَعْقوبْ لَمصر وْماتْ فِيا هوّاِ وَابَّهاتْنا.
وْنَقَلوهُ لَشَكيمْ وانْحَطْ فَ قَبرْ لَ كانْ ك اشْتراهُ ابْراهيم بْفضَّة منْ بَني حامورْ.
وْوَقْتْ لَ صارْ زَمانْ شي لَ وَعَد اَلله بْحلْفاناتْ لابْراهيمْ، كانْ كلْكثر الشَّعْبْ وْقوي فَ مَصرْ،
دي لَمَنْ قامْ غَيرْ مَلك عَلى مَصرْ ما كانْ يعْرفْ يوسفْ،
فاك الزَّمانْ نَفْسو، ولدْ موسى وْمَحْبوبْ كانْ من اَلله. وتْرَبّى ثَةّ اشرْ فَ بَيتْ أَبوهُ.
وْوَقْتْ لَ انْكَبْ منْ أمّو، أَرَتو بنْتْ فَرْعَون وْرَبَّتو ابنْ لها.
وتْعَلَّمْ موسى عْلوم المصريّين، وْصارْ فَهْلَوي فَ قَولو وْفعْلو.
وْوَقْتْ لَ صار ابنْ أَرْبْعينْ سَنِة، طَلَعْ عَلى بالو تَ يعْبر عَلى اخوتو بَني اسْرائيلْ.
وَارى واِحدْ من اولادْ قَبيلتو ينْساقْ بالغَصْبْ، قامْ أَخَذْلو حَيفو وْقَتَل المصْري لَ كانْ يغْلَطْ فَ حَقّو.
قالْ بلْكي اخوتو بَني اسْرائيلْ تَ يفْتهْمون اَلله بيدو عَطاهنْ خَلاص، وْما افْتَهَموا.
ثاِني نْهارْ، بَيَّنْ عَلَين وْهنّاِ يتْقاتَلونْ مَعْ بَعْضن، وْكانْ يتْرَجّاهنْ تَ يتْصالَحون وْهوّاِ يقولْ: ’يا رْجاِل، اخْوِة أنْتنْ. لَيشْ تغْلَطَونْ فَ حَقْ بَعضْكنْ؟‘
قامْ هاكْ لَ كانْ كلْغلطْ فَ حَقْ رَفيِقو، دَفَعو لَبْعيدْ منّو وْقالْ: ’منْ واِ لَ كلْقَيَّمكْ علَينا رَيّس وْحاكمْ؟
تْريد تقْتلْني كَما لَ قَتَلْت مْباِرحَة المصْري؟‘
وْهَرَبْ موسى بْسَبَبْ هَالكلْمِة وْصار لاجي فَ ارْضْ مدْيان، وْصارْلو وَلَدَينْ.
وْبَعدْ لَ كَمَّلْ هَونَكْ أَرْبْعينْ سَنِة ظَهَرْلو فَ بَرّيّةْ طوُرْ سينا مَلاك الرَّبْ فَ نارْ تشْتعلْ ف علَّيِقَة.
موسى وَقْتْ لَ ارى تْعَجَّبْ ف المَنْظر. وْلَمَنْ قَرَّبْ تَ يّرى، الرَّبْ قالْلو بْصَوتْ:
’أَنا إلهْ أَبَّهاتك اَنا، إله ابْراهيمْ واسْحاقْ وْيَعْقوبْ.‘ موسى منْ لَ كانْ يرْجفْ، ما تْجاسَر يطَلّعْ ف المَنْظَرْ.
وْقالْلو الرَّب: ’اشْلَحْ من اجْركْ: أَرْضْ لَ انْتَ قايمْ فِيا مْقَدَّسِة ياِ.
”’أَرَيانْ أَرَيتُ ذيقْ شَعْبي فَ مَصر وْآهاتو سمعْتُ، وْنزلْتُ تَ اخَلّصنْ. والسَّعْ تَعا تَ ابْعَثكْ لَمَصرْ.‘
لَهاذْ موسى لَ كَفَروا فِيو وْقالولو: ’منْ واِ لَ قَيَّمكْ عَلَينا رَيّس وْحاكمْ؟‘ لهُ لَهاذ اَلله بَعَثْلنْ رَيّسْ ومْخَلّصْ بيد المَلاكْ لَ ظَهَرْلو ف العلَّيِقَة.
هاذْ واِ لَ طاِلَعن وْهوّاِ يسَي عَلامات وْعَجايب وْمعْجزات گْبيرِة فَ ارْضْ مَصر وْبَحرْ سوف وْف البَرّيِّة أَرْبْعينْ سَنِة زَمانْ.
هاذْ موسى هوّاِ واِ لَ قالْ لَبَني اسْرائيلْ: ’نَبي تَ يقَيّم لْكن الرَّبّ الإلهْ من اخوتْكنْ كَماي لهُ تَ تسْمَعونْ.‘
هاذْ واِ لَ كانْ ف الجَّماعَة ف البَرّيِّة مَعْ مَلاكْ لَ كانْ يحْكي مَعو وْمَع أَبَّهاتْنا ف طوُرْ سينا، وْهوّاِ واِ لَ اخَذْ كَلام الحَياة بْشانْ يعْطينا.
وْما رادوا أَبَّهاتْنا ينْزَلونْ تَحْتْ أَمْرو، خَلَّوهُ وبْقلْبنْ رجْعوا لَمصرْ.
وْقالوا لَهارونْ: ’سَوي لْنا آلِهَة تَ يمْشَونْ قدّامْنا: هاذْ موسى لَ طاِلَعنا منْ مَصرْ موُ نعْرف أَيشْ صارْ فِيو.‘
وْسَوَولنْ عجلْ فَوك الاِيّاِم، وْذَبَحو ذَبايحْ للاصْنامْ، ومْكَيفينْ كانوا بْعَمَل ايدَينْ.
وْرجع اَلله سَلَّمنْ تَ يعْبدون الّنْجومْ قوّات السَّما، كَما لَ انْكَتَبْ ف اسْفار الاَنْبِيا: ’يا بَني اسْرائيلْ، لَيشْ أَرْبْعينْ سَنِة ف البَرّيِّة، ضَحيِّة يا ذَبيحَة قَدَّمتنْ لي يا بَني اسْرائيلْ؟
بَلىِ حَمَلْتنْ خَيمةْ مَلْكوم وْنجْمة الإلهْ رافان، اصْنامْ لَ سَوَيتنْ تَ تسْجدولنْ. تَ اسوُقكنْ لَ أَبْعَدْ منْ بابلْ.‘
وْهاي خَيمة الشَّهادِة تَبَع اَبَّهاتْنا ف البَرّيِّة، كانتْ كَما لَ أمَرْ هاذْ لَ حَكى مَعْ موسى وْقالْلو تَ يسَيا عَلى شكلْ لَ وَرّاهُ.
وْلَهَالخَيمِة دَخَّلوا أَبَّهاتْنا مَعْ يشوعْ لأَرْضْ لَ عَطاهن اَلله ميراثْ ملْكْ م الامَمْ لَ شالنْ منْ قدّامنْ. وتْنَقّلتْ دي لاِيّاِمْ داهودْ،
لَ ارى رَحْمِة قدّام اَلله، وْطَلَبْ تَ يّرى مسْكَنْ لإلهْ يَعْقوبْ،
بَسّ سْليِمانْ بَنالو بَيتْ.
والعاِلي موُ يقْعَدْ ف بَيتْ شغْل ايدَينْ، كَما لَ قالْ النَّبي:
موُ إيدي سَوَتْ هَوذْ كلّنْ؟‘
يا اصْحابْ رَقْبِة غَليِظَة وقْلوب وْأَذانْ موُ مْطَهَّرَة! أنْتنْ ف كلْ زَمانْ ضدْ روُح القدسْ قايمين انْتنْ. أشْوَنْ أَبَّهاتْكنْ، أنْتنْ زاِ كَماهنْ.
”لَاينا م الاَنْبِيا ما اضْطَهَدوا وْقَتَلوا أَبَّهاتْكنْ، لَوذْ لَ خَبَّروا منْ قَبلْ عَلى مجْوة البارْ لَ سَلَّمْتن وْقَتَلْتنو؟
وَاخَذْتن النّاموس بْأَمرْ مَلايكِة وْما حَفَظْتنو.“
وَقْتْ لَ سمْعوا هَوذ، تْعَبَّت نْفوسنْ غَضَب، وْبَقى يسكّون اضْراسنْ عَلَيو.
وْهوّاِ مْعَبّا إيمان وْروُح القدسْ، طَلَّعْ ف السَّما وَارى مَجْد اَلله وْيَسوُعْ قايمْ منْ يَمين اَلله،
وْقالْ: ”هاي أَرى السَّماواتْ مَفْتوُحَة وابْن الانْسانْ قايمْ منْ يَمين اَلله.“
وْساحوا بْصَوتْ عاِلي، وْسَدّوا أَذانْن، وْهَجَموا عَلَيو كلّنْ.
وْمسْكوا طاِلَعوهُ لَبَرّات البَلَد وْكانْ يرْجموهُ. وْهَوذْ لَ شهْدوا ضدّو حَطّوا حَويسنْ عنْد اجْرَينْ واِحدْ شَبّ يقولولو: شاوُلْ.
وْكانْ يرْجمون اسْطيِفانوُس وْهوّاِ يصَلّي ويقولْ: ”رَبْنا يَسوُعْ، اقبَلْ روُحي.“
وْوَقْتْ لَ ركَعْ عَلى ركَبو، ساح بْصَوتْ عاِلي وْقالْ: ”يا رَبْ، لا تحْسبْ عَلَينْ هَالخَطيِّة.“ وْوَقْتْ لَ قالْ هاي، رَقَدْ.
وشاوُلْ كانْ راضي وْمشْتركْ فَ قَتْلو. وْصارْ فاك اليَوم اضْطهاد گْبيرْ للبيعَة ف القدْسْ، وتْفَرَّقوا كلّنْ ف ضْياع الياهوديِّة والسَّامْرَة، عَدا الرّسل بْوَحْدنْ.
ولَفّوهُ قَبَروهُ لاسْطيِفانوُس رْجاِلْ مومنين، وْناحوا عَلَيو كْثيرْ.
وشاوُلْ كانْ يضْطهدْ بيعة اَلله، كانْ يدْخلْ عَ الّبْيوتْ ويجَرْجر رْجاِل وْنسْوانْ ويسَلّمنْ للحَبْسْ.
وْهَوكْ لَ تْفَرَّقوا كانْ يتْنَقَّلون وْيكْرزونْ كلْمة اَلله.
وْفيلبُّسْ نزلْ لَمَدينة السّامريِّة وْكانْ يكْرزْلنْ عَ المَسيحْ.
وْوَقْتْ لَ كانْ يسْمَعونْ كلْمتو ناِسْ هَونَكْ، كانْ يسْتمْعولو وْيقْتنْعونْ ف كلْ شي لَ يقول، منْ لَ كان يرَونْ عَلاماتْ لَ كان يسَي،
منْ لَ كْثيرْ منْ هَوذْ لَ كانْ فِين ارْواحْ نجْسِة، كانْ يزْعَقون بْصَوتْ عاِلي وْيطْلَعونْ منّن. وْغَيرنْ مَفْلوجين وْعرْجين انْشَفوا.
وفَرْحَة گْبيرِة صارْ فاك المَدينِة.
وْكانْ في هَونَكْ واِحدْ رجّال اسْمو سيمونْ، كانْ كسَّكَنْ فَ هَالمَدينِة زَمان كْثيرْ، وْف سحْرو كان يضَيّع السَّامريِّة ويسَي روُحو شَغْلِة گْبيرِة، ويقول: ”اَنا گْبير اَنا.“
وْمالو صوُبو كلّن زْغارْ وگْبار، وْكان يقولونْ: ”هاذْ حَيل اَلله العَظيمْ واِ.“
وْمقْتنْعينْ كانوا فِيو كلّنْ، منْ لَ زَمانْ طَويل بْسحْرو كانْ كلْبَهَتنْ.
بَسْ وَقْتْ لَ سَدَّقوا فيلبُّسْ لَ كان يبَشّرن بْمَلَكوت اَلله باسمْ رَبْنا يَسوُع المَسيحْ، بَقى يتْعَمَّذون رْجاِل وْنسْوانْ.
وْحتّى سيمونْ نَفْسو آمَنْ، وتْعَمَّذ وْتابعْ صارْ لَفيلبُّس. وْوَقْتْ لَ كانْ يرى العَلامات وْقوّات الّگْبيرِة لَ تْسيِرْ عَلى ايدو، كانْ ينْبهت وْيتْعَجَّبْ.
وْوَقْتْ لَ سمْعوا الرّسلْ لَ ف القدْسْ شَعْب السَّامْرَة قبْلوا كلْمة اَلله، بَعَثولنْ شَمْعونْ بطْرس وْيوحَنّا.
وْنزْلوا وْصَلَّوا عَلَين بْشان ينالونْ روُح القدسْ،
منْ لَ ما كانْ كلْحَلْ عَلى اَحَّدْ منّنْ بَعدْ، بَسْ كانْ يتْعَمَّذونْ باسمْ رَبْنا يَسوُعْ.
هاك الوَقْتْ حطّوا ايدَينْ عَلَين وْنالوا روُح القدسْ.
وَقْتْ لَ ارى سيمون بْحَطّ ايدَين الرّسلْ ينْعَطى روُح القدسْ، قَدَّمْلنْ فضَّة،
شَمْعونْ بطْرسْ قالْلو: ”فضّتكْ مَعكْ تَ تْروُحْ للهَلاكْ! منْ لَ افْتَكَرْتْ عَطيّة اَلله بْمال الدّنْياِ تنْشَرى.
ما لكْ لا قسْمِة وْلا نَصيبْ فَ هَالايمانْ، منْ لَ قَلْبكْ موُ مسْتَقيمْ واِ قدّام اَلله.
بَقى توبْ منْ شَرّكْ هاذْ، واطْلبْ من اَلله بَلْكي يسامحكْ عَلى غشْ قَلْبكْ،
منْ لَ فَ كَبدْ مرّ، وْف رْباط الخَطيِّة أَراكْ.“
رَدْ سيمون وْقالْ: ”أنْتن اطْلبوا بْشاني من اَلله لا يجي عَلَي شي منْ هَوذْ لَ قلْتنْ.“
وْبَعدْ لَ شهْدوا شَمْعون وْيوحَنّا وْعَلَّموا كَلام اَلله، رجْعوا للقدْسْ. وْف ضيَع كْثيرْ للسّامريِّة بَشَّروا.
وْحَكى مَلاك الرَّبْ مَعْ فيلبُّس وْقالْلو: ”قومْ روُح صَوب القبْلي، فَ طَريِق البَرّيِّة لَ ينْزَلْ م القدسْ لَغَزَّة.“
وْقامْ راح، وْطَلَعْ قدّامو واِحدْ مخْصي كانْ كجّا منْ كوشْ، كانْ مامورْ لَقنْداقْ مَلِكة الكوشيِّة، كانْ مامور عَلى كلْ خَزْنتا، وْكانْ كجّا تَ يسْجدْ ف القدْسْ.
وْوَقْتْ لَ رجعْ تَ يروُحْ، كانْ قاِعدْ فَ عَرَبيِّة يقْرا ف سفرْ نَبي إشعيا.
والرّوُحْ قالْ لَفيلبُّسْ: ”قَرّب الحَقّ العَرَبيِّة.“
وْوَقْتْ لَ قَرَّبْ، سمعْ يقْرا ف إشعْيا النَّبي، وْقالْلو: ”تفْهَمْ شي لَ تقْرا؟“
قالْلو: ”أشْوَنْ أَتيِقْ أَفْهَم لَ ما فَهَّمْني أحَّد؟“ وْطَلَبْ منْ فيلبُّسْ تَ يطْلَع وْيقْعَدْ مَعو.
وْموُضَعْ لَ كانْ يقْرا فِيو م الّكْتاِبْ، هاذْ كانْ مَكْتوبْ فِيو: ”كَما الخاروف انْساق للذَّبحْ. كَما النَّعْجِة قدّامْ لَ يقصّونْ صوفا كانْ ساِكت. وْكذاِ ما فَتَحْ ثمّو.
وَقْتْ لَ تْواضَعْ، م الحَبْس وْم المَحْكَمِة ساقوهُ. عَلى جيلو من يخَبّرْ؟ منْ لَ حَياتو تنْشال م الاَرْضْ.“
المخْصي قالْ لَفيلبُّسْ: أَرْجوكْ قلْ لي عَلى من يقولْ هاي النَّبي؟ عَلى روُحو والّا عَلى اَحَّدْ غَيرو؟
هاك الوَقْتْ فيلبُّسْ فَتَحْ ثمّو، وْبَدا منْ هَالّكْتاِب يبَشّرو عَلى رَبْنا يَسوُعْ.
وْهنّاِ رايحينْ ف الطَّريِقْ، وصْلوا لَموُضَعْ فِيو مَيِّة. والمخْصي قالْ: هاي مَيِّة! أَيشْ واِ المانعْ أَتْعَمَّذْ؟
فيلبُّسْ قالْلو: ”لَ آمَنْتْ منْ كلْ قَلْبك، يسيِر.“ المخْصي قالْ: ”أَنا أَآمنْ يَسوُع المَسيح ابْن اَلله واِ.“
وْأَمرْ تَ تْوَقَّف العَرَبيِّة، وْنزْلوا اثْنَينتنْ عَ المَيِّة، وْفيلبُّسْ عَمَّذ المخْصي.
وْوَقْتْ لَ طَلَعوا م المَيِّة، روُح الرَّبْ خَطَفْ فيلبُّسْ، والمخْصي ما بَقى يراهُ، بَلىِ راحْ فَ طَريِقو فرْحانْ.
وْفيلبُّس انْوَجَد فَ أَشْدود. وْمنْ هَونَكْ كانْ يتْنَقَّلْ ويبَشّرْ ف الّبْلادْ كلّا دي لَمَنْ جا للقَيصَريِّة.
شاوُلْ بَعد مْعَبّا كانْ تَخْويف وْغَضَبْ قَتَلْ عَلى تَلاميذْ سَيّدْنا.
وْطَلَبْ منْ رَيّس الكَهَنَة تَ يكْتبْلو مكاِتيبْ لَمَجاِمع الشّام، بْشانْ يمْسك منْ لَ ارى ماِشي فَ هَالطَّريِق، رْجاِلْ يا نسْوانْ، ويجيبنْ للقدْسْ.
وْهوّاِ رايح وْكلْقَرَّبْ تَ يصلْ، عَلى غَفْلِة ضَوّى عَلَيو نورْ م السَّما،
وْوَقَعْ عَ الاَرْض وْسمعْ صَوت يقولْلو: ”شاوُلْ، شاوُلْ، لَيشْ تضْطهدْني؟ صَعْبْ عَلَيكْ ترْفس مْسَلّاتْ.“
وْهوّاِ رَدّ وْقالْ: ”منْ أنْتَ يا سَيّد؟“ وْرَبْنا قالْ: ”أَنا يَسوُع النّاصري هاذْ لَ انْتَ تضْطهدوا.
بَلىِ قوم ادْخلْ للبَلَد، وْهَونَكْ تَ ينْحَكى مَعكْ عَلى شي لَ لازم تْسَي.“
رْجاِل لَ كانوا رايحينْ مَعو ف الطَّريِقْ، قايمينْ كانوا مَبْهوتينْ، منْ لَ صَوتْ بَسْ كانْ يسْمَعونْ وَاحَّدْ موُ يرَونْ.
وْقامْ شاوُلْ م الاَرْض وْما كانْ يرى شي وْعَينَيو مْفَتَّحينْ كانوا. وْمسْكوا ف ايدَيو وْدَخَّلوهُ لدمشقْ.
وْكانْ في ف دمشقْ تَلْميذ اسْمو حَنانيّا، قالْلو الرَّبْ ف رويا: ”حَنانيّا!“ قالْلو: ”هاي اَنا يا رَبْ.“
وْرَبْنا قالْلو: ”قومْ روُحْ لَطَريِقْ لَ يقولولو: ’المسْتَقيمْ،‘ واسْأَلْ فَ بَيتْ ياهوذا عَلى شاوُلْ لَوّاِ منْ مَدينة طَرْسوسْ، منْ لَ كْوا يصَلّي،
وَارى ف رويا زَلَمِة اسْمو حَنانيّا يدْخلْ ويحطّ ايدو عَلَيو بْشانْ يتْفَتَّحونْ عَينَيو.“
حَنانيّا قالْ: ”يا رَبْ، سمعْتُ منْ كْثيرْ عَلى هَالزَّلَمِة هاذْ وَاشْقَد شْرورْ جابْ عَلى قَدّيسينكْ ف القدْسْ.
وكْوا هَونْ زاِ لهُ سلْطَة من گْباريّة الكَهَنَة تَ يمْسكْ كلْ لَ يدْعَون اسْمكْ.“
الرَّبْ قالْلو: ”قومْ روُحْ، منْ لَ فْراغْ واِ لي اخْترْتوهُ تَ يكون لي رَسول يحْمل اسْمي للامَمْ والّملوك وبَين بَني اسْرائيلْ.
منْ لَ تَ اوَرّيو أَشْقَدْ تَ يتْعَذَّب لَخاطرْ اسْمي.“
هاك الوَقْتْ حَنانيّا راحْ للبَيتْ لَعنْدو، وْحَطْ عَلَيو إيد وْقالْلو: ”شاوُلْ أَخوي، رَبْنا يَسوُعْ لَ ظَهَرْ لكْ ف الطَّريِقْ وانْتَ جاِييِ بَعَثْني بْشانْ يتْفَتَّحونْ عَينَيك وْتنْتلي منْ روُح القدسْ.“
وْفَ ساعتا وَقَعْ منْ عَينَيو شي كَما القشاِري، وتْفَتَّحوا عَينَيو، وْقام تْعَمَّذْ.
وتْناوَلْ أَكلْ وتْقَوّى وْبَقى اِيّاِم عنْد التَّلاميذْ هَوكْ لَ كانو ف دمشْقْ.
وْراساً بَدا يكْرزْ ف مَجاِمع الياهودْ عَلى يَسوُعْ ويقولْ: ”هوّاِ واِ ابْن اَلله.“
ومَبْهوتينْ كانوا كلْ لَ كانْ يسْتمْعولو. كان يقولونْ: ”لَيشْ موُ هاذْ واِ لَ كانْ يضْطهدْ كلْ هَوكْ لَ كانْ يدْعَونْ هَالاسمْ ف القدْسْ؟ وْلَونْ زاِ بْشانْ هاي ك انْبَعَث، تَ يمْسك يوَدّيين لَگْباريّة الكَهَنَة.“
بَسْ شاوُلْ أكْثَرْ كانْ يتْقَوّى ويهَيّج ياهودْ دمشْق وْهوّاِ يوَرّيينْ هذا واِ المَسيحْ.
وْوَقْتْ لَ طَوَّلْ هَونَك اِيّاِم، الياهودْ سَوَوا عَلَيو دُبارَة تَ يقْتلوهُ،
بَسْ شاوُلْ حَسْ عَ الحيلِة لَ يريدون يسَولو. وْكانْ ينْطرون ابْواب البَلَدْ باللَيلْ وبنْهار تَ يقْتلوهُ.
هاك الوَقْت التَّلاميذْ حَطّوهُ فَ زَنْبيل وْدَلَّوهُ م السّورْ باللَيلْ.
وْراحْ للقدْس، وْكان يريد يصفْ مَع التَّلاميذ. وْكلّنْ كان يخافونْ منّو وْما كان يسَدْقونْ تَلْميذْ واِ.
قامْ بَرْنابا أَخَذوا جابو لَعنْد الرّسل وْحَكالنْ أشْوَنْ ف الطَّريِقْ أَرى الرَّبْ وَاشْوَنْ حَكى مَعو، وَاشْوَنْ ف دمشقْ قدّامْ عَين الشَّمْسْ حَكى باسمْ يَسوُعْ.
وْكان يروُح وْيجي مَع التَّلاميذْ ف القدْسْ،
وْيحْكي باسمْ يَسوُعْ قدّام العَين، وْكانْ يتْجاِدَل مَع الياهودْ لَ يحْكَونْ بلْساِن اليوناني، بَسْ هنّاِ كان يريدونْ يقْتلوهُ.
وْوَقْتْ لَ عَرَفوا الاخْوِة، جابوهُ للقَيصَريِّة وْمنّا بَعَثوهُ لَطَرسوُسْ.
بَسّ البيعَة ف كلّ الياهوديِّة وْف الجَّليل وْف السَّامْرَة كانْ فِيا سَلامْ تنْبَنى وْتمْشي فَ خَوف اَلله، وبْتَعزِيةْ روُح القدسْ كانْ تكْثَرْ.
وْوَقْتْ لَ كانْ شَمْعونْ يتْنَقَّلْ بَين الّبْلادْ، نزلْ لَعنْد القَدّيسينْ ف مَدينة لودْ.
وَارى فِيا زَلَمِة اسْمو إينيّا، وْكان مْشَطَّحْ فَ تَخْتْ مَشْلولْ من ثْمن سْنينْ
وْقالْلو شَمْعونْ: ”إينيّا، يشْفيكْ يَسوُع المَسيحْ. قوم وْعَدّلْ تَخْتك.“ وْفَ ساعتا قامْ.
وَارَوهُ كلّ اَهل لود وْسيرونا وْرجْعوا لَالله.
وْكانْ في فَ يافا تَلْميذِة إسْما طابيثا {يعْنيِ غزالة}. كانتْ غَنيِّة ف اعْمال الخَير وْسَدَقاتْ لَ كان تْسَي.
وْمرضتْ فَوك الاِيّاِم وْماتت، وْخَسَّلووا وْحَطّووا ف العلّيِّة.
وْسمْعوا التَّلاميذْ شَمْعونْ ف لودْ لَ جَنْبْ يافا واِ، وْبَعَثولو زَلَمتَين اثْنَينْ تَ يطْلبونْ منّو لا يبْطى يجي لَعنْدنْ.
وْشَمْعونْ طاِلع النّاِسْ كلّنْ لَبَرّا، وْرَكَعْ عَلى ركَبو وْصَلّى، وانْدارْ صوُب الجّثِّة وْقالْ: ”طابيثا، قومي.“ وْهيِّ فَتَّحتْ عَينَيا وْوَقْتْ لَ ارَت شَمْعونْ قعْدتْ.
وْمَدْلا إيدو وْقَيَّما. وْساحْ القَدّيسينْ والاَرامل وْعَطاهنْ ياِ طَيبِة.
وانْعَرَفتْ هاي ف المَدينِة كلّا وكْثيرْ آمَنوا فَ رَبْنا.
وْبَقى فَ يافا إيّاِمْ موُ قْلَيل، وْكانْ كنَّزَّلْ بَيتْ شَمْعون الدّبّاغْ.
وْف القَيصَريِّة كانْ في واِحدْ زَلَمِة قايدْ ميِّة اسْمو كوُرْنيليوسْ م الفرْقَة لَ يقولولا الايطاليِّة.
كانْ بارْ خايف اَلله هوّاِ وْبَيتو كلّو. كان يسَي سَدَقات كْثيرْ للشَّعب، وْكلْ وَقْتْ كان يصَلّي يطْلبْ من اَلله.
هاذْ، حَوالي ساعَة تسْعَة، أَرى مَلاك اَلله واضحْ ف رويا يدْخلْ لَعنْدو وْقالْلو: ”يا كوُرْنيلياِ!“
وْهوّاِ طَلّعْ فِيو وْخاف وْقالْ: ”أَيشْ سَيّدي؟“ المَلاكْ قالْلو: ”صَلاواتك وْسَدَقاتكْ علْيتْ صارتْ لكْ ذكرْ قدّام اَلله.
والسَّع ابْعَث رْجاِلْ لَيافا وْجيبْ شَمْعونْ لَ يقولولو: بطْرسْ.
كْوا كنَّزَّلْ فَ بَيتْ شَمْعون الدّبّاغ لَوّاِ عَلى شَطّ البَحر {وْهوّاِ تَ يقولْ لكْ أَيشْ لازم تْسَي}.“
وْوَقْتْ لَ راحْ مَلاكْ لَ حَكى مَعو، ساح اثْنَينْ منْ خدّاِمينْ بَيتو وْعَسْكَري خايف اَلله منْ عَساِكرو المخْلصينْ فَ طاعتو،
وْقالْلنْ عَلى كلْ شي لَ ارى، وْبَعَثنْ لَيافا.
ثاِني نْهار، وْهنّاِ ماِشْيينْ ف الطَّريِق وقْرابْ م البَلَدْ، طَلَعْ شَمْعونْ عَ الّسْطوُحْ تَ يصَلّي ساعَة ستِّة.
وْجاع وْكان يريدْ ياكل. وْهنّاِ يحَضْرولو، وَقَعْ عَلَيو انْجذابْ روُحاني،
وَارى السَّماواتْ مَفْتوُحَة وفْراغْ مَشْدودْ منْ أَرْبَعْ قَراني يشْبَه قْماشةْ كتّان گْبيرِة يتْدَلّى م السَّما عَ الاَرْضْ.
وْكانْ فِيو كلْ حَيواناتْ لَ لها أَرْبَع اجْرَينْ وْحَلَضاناتْ لَ تچْحَفْ عَ الاَرْضْ وطْيوُر السَّما.
وجاهُ صَوت يقول: ”شَمْعونْ، قوم اذْبَح وْكلْ.“
وْشَمْعونْ قالْ: ”حاشا يا رَبْ. أَبَدْ ما كَ اكَلْتُ شي نجس وْموُ طاهرْ.“
رَدْ قالْلو الصَّوتْ: ”لَ الله طَهَّرنْ، أنْتَ لا تْنَجّسنْ.“
هاي صارتْ ثَةْ طرْق، وتْعَلّى الّفْراغْ للسَّما.
وْهوّاِ شَمْعونْ يتْعَجَّب وْيسْأَلْ روُحو عَجَبْ أَيشْ ياِ هَالرّويا لَ اراها، وصْلوا هَوكْ لَ كانْ كلْبَعَثنْ كوُرْنيليوس، وْسَأَلوا عَلى بَيتْ لَ كنَّزَّلْ فِيو شَمْعون، وْجَوا وْقاموا عَلى باب الحَوشْ.
وْكان يسيِحونْ هَونَك وْيسْأَلونْ تَ يعْرفونْ لَ شَمْعونْ لَ يقولولو بطْرسْ هَونْ واِ ناِزلْ؟
وْوَقْتْ لَ كانْ شَمْعونْ يفْتكرْ ف الرّويا، الرّوُحْ قالْلو: ”كْوا ثَثّ رْجاِل يريدوكْ.
قوم انْزَل وْروُحْ مَعن وْلا تتْرَدَّد وْتفْتكرْ، منْ لَ انا كلْبَعَثْتوونْ.“
هاك الوَقْتْ نزل شَمْعونْ لَعنْد هَوك الّرْجاِل وْقالْلنْ: ”أَنا واِ لَ تْريدونْ. بْشان اَيشْ كجّيتنْ؟“
قالولو: ”واِحدْ زَلَمِة اسْمو كوُرْنيليوسْ قايدْ ميِّة بارْ خايف اَلله وْمَشْهودْلو منْ كل شَعْب الياهودْ، مَلاكْ قَدّيسْ ف رويا قالْلو تَ يبْعَث يدَخّلكْ لَبَيتو وْيسْمَعْ كلْمِة منّكْ.“
وْدَخَّلنْ شَمْعونْ واسْتَقبَلنْ موُضَعْ لَ كانْ ناِزل. وْقامْ ثاِني نْهارْ طَلَعْ راحْ مَعن، وْراحْ مَعو كَمْ واِحدْ م الاخْوِة لَنّاِ منْ يافا.
وثاِني نْهار دَخَلوا للقَيصَريِّة. وْكوُرْنيليوُسْ كانْ قاِعدْ ينْطرن، وْكانْ ك الْتَمْ عنْدو كلْ ناِس عَشيرتو، وْكلّ السّدْقانْ والمَحْبوبينْ لَ كانْ لهُ.
وَقْتْ لَ دَخَلْ شَمْعونْ، كوُرْنيليوُس اسْتَقْبَلو وْوَقَعْ سَجَدْ عنْد اجْرَيو.
وْدَخَل وْهوّاِ يحْكي مَعو، وَارى كْثيرْ كانْ كجَّوا لَونَكْ.
وْقالْلنْ: ”أنْتنْ تعْرفونْ موُ مَسْموحْ لَزَلَمِة ياهودي تَ يعاشر اَحَّدْ غَريبْ موُ ابنْ قَبيلتو، بَسّ اَنا أَلله وَرّاني لا أَقولْ عَلى اَحَّدْ موُ طاهرْ يا نجسْ.
منْ هاي بْعَزمْ جيتُ وَقْتْ لَ بَعَثْتنْ خَلْفي. بَقى أَسْأَلكنْ: ’لَيشْ بَعَثْتنْ خَلْفي؟‘
كوُرْنيليوسْ قالْلو: ”هاي أَرْبَعْة اِيمْ دي للسَّعْ وَانا صايم. وْساعَة تسْعَة، وَانا أَصَلّي فَ بَيتي، قامْ واِحدْ رجّالْ قدّامي لاِبس اَبْيَضْ.
وْقالْ لي: ’كوُرنيليّاِ، انْسَمَعتْ صَلاتك، وْصار ذكرْ لسَدَقاتكْ قدّام اَلله.
بَقى ابْعَثْ لَيافا وْجيبْ شَمْعونْ لَ يقولولو: بطْرس، كْوا ناِزلْ فَ بَيتْ شَمْعون الدّبّاغْ عَلى شَط البَحر، وْهوّاِ تَ يّجي يحْكي مَعكْ.‘
وْراساً بَعَثْتُ خَلْفكْ، وانْتَ مَليِحْ سَيتْ لَ جيت. وْهاي نحْناِ كلّتْنا قدّامكْ، ونْريدْ نسْمَعْ كلْ شي لَ انْأَمَرْتْ من اَلله.“
وْفَتَحْ شَمْعونْ ثمّو وْقالْ: ”بالحَقّ افْتَهَمْتُ أَلله موُ يبَدّي ناِسْ عَلى ناِسْ.
بَلىِ ف كلّ الامَمْ أَينا لَ يخافْ منّو ويسَي برْ مَقْبول واِ عنْدو.
الكلْمِة لَ بَعَثْ لَبَني اسْرائيل وْبَشَّرنْ بالسَّلامْ والاَمان بْيَسوُع المَسيحْ هذا واِ رَبّ الكلْ.
وانْتنْ تعْرفونْ ف شي لَ صارْ ف الياهوديِّة كلّا، لَ بَدا م الجَّليلْ بَعدْ مَعْموذيِّةْ لَ كَرَزْ يوحَنّا.
عَلى يَسوُعْ لَ م النّاصْرَة، لَ مَشَحو اَلله بْروُح القدسْ والقوِّة، وْهوّاِ واِ لَ كانْ يتْنَقَّل وْيشْفي كلّ النّاِسْ لَ انْأذَوا منْ إبْليسْ، منْ لَ الله كانْ مَعو.
وْنحْناِ شْهودو لكلْ شي لَ سَوى فَ ارْض الياهوديِّة وْف القدْسْ. لهُ لاذْ عَلَّقوا الياهودْ عَلى خَشَبِة وْقَتَلوهُ.
ولهُ قَيَّم اَلله ثالثْ يَوم، وْعَطاهُ تَ يظْهَرْ قدّام العَينْ،
موُ لكلّ الشَّعْبْ، بَلىِ لنا نحْناِ لَ اخْتارْنا اَلله تَ نْكونْلو شْهودْ، نحْناِ لَ اكَلْنا وْشربْنا مَعو منْ بَعد قْياِمتو منْ بَين المَيتينْ.
وْوَصّانا تَ نكْرز وْنشْهَدْ للشَّعبْ، هاذْ واِ لَ تْعَيَّنْ من اَلله قاضي للطَّيبينْ والمَيتينْ.
ولهُ شهْدوا كلّ الاَنْبِيا وْقالوا: ’كلْ من يآمنْ باسْمو تنْغفرْ خَطيّاتو.‘“
وْهوّاِ شَمْعونْ قايم يحْكي هَالكَلامْ، حَلْ روُح القدسْ عَلى كلْ لَ كانْ يسْمَعون الكلْمِة.
والاخْوِة الّمْطَهَّرينْ لَ جَوا مَعو، تْعَجَّبوا وانْبَهَتوا، منْ لَ عَ الامَمْ زاِ عَطيِّة روُح القدسْ فاضتْ،
منْ لَ كانْ يسْمَعْوونْ يحْكَونْ بلْساِناتْ ويعَظْمونْ لَالله.
وْقال شَمْعونْ: ”في اَحَّد يتيِقْ يمْنَع المَي بْشانْ لا يتْعَمَّذونْ هَوك؟ كْوا نالوا روُح القدسْ كَمانا نحْناِ.“
هاك الوَقْتْ أَمَرنْ تَ يتْعَمَّذونْ باسمْ رَبْنا يَسوُع المَسيح. وْطَلَبوا منّو تَ يبْقى عنْدن اِيّاِمْ.
وْسمْعوا الرّسلْ والاخْوِة ف الياهوديِّة، الامَمْ زاِ قبْلوا كلْمة اَلله.
وْوَقْتْ لَ طَلَعْ شَمْعونْ للقدْسْ، كانْ يتْجاِدَلونْ مَعو اَهل الّطْهوُر الياهود يحاِسْبوهُ،
ويقولونْ: ”لَعنْدْ ناِسْ موُ مْطَهَّرينْ دَخَلْ وَاكَلْ مَعنْ.“
وْبَدا شَمْعونْ شي بَعدْ شي يحْكي ويقولْلنْ:
”وَانا قايمْ أَصَلّي فَ يافا، أَرَيتُ ف رويا نزل فْراغْ كَما قْماشةْ كتّانْ مَشْدودْ منْ أَرْبَعْ قَرانِيو وْكانْ يتْدَلّى م السَّما، وْجا دي لَعنْدي.
وْطَلَّعْتُ فِيو، وْكانْ أَرى فِيو حَيواناتْ لَ لها أَرْبَع اجْرَين، وْحَلَضاناتْ لَ تچْحَفْ عَ الاَرْض، وْحتّى طْيوُر السَّما.
وْسمعْتُ صَوت يقولْ لي: ’شَمْعونْ، قوم اذْبَح وْكلْ.‘
وْكَرْةْ لخ الصَّوتْ قالْ لي م السَّما: ’شي لَ الله طَهَّرْ، أنْتَ لا تْنَجّسْ.‘
هاي صارتْ ثَةْ طرْقْ وانْرَفَعْ كلْ شي للسَّما.
وْفاك الوَقْتْ ثَثّ رْجاِل مَبْعوثينْ لَعنْدي منْ كوُرْنيليوُسْ م القَيصَريِّة جَوا وْقاموا عَلى باب البَيتْ لَ كنْتُ ناِزلْ فِيو.
وْقالْ لي الرّوُحْ: ’روُحْ مَعنْ بَلا شَكْ.‘ وْجَوا مَعي هَوذ السّةّ اخْوِة زاِ، وْدَخَلْنا لَبَيت الزَّلَمِة.
وْحَكى لْنا أشْوَنْ أَرى فَ بَيتو مَلاكْ قام وْقالْلو: ’ابْعَثْ لَيافا وْجيبْ شَمْعونْ لَ يقولولو بطْرسْ.
وْهوّاِ تَ يحْكي مَعكْ كَلامْ فِيو تَ تخْلَصْ، أنْتَ وْكلْ بَيتكْ.‘
وْوَقْتْ لَ كنْتُ قايمْ هَونَكْ أَحْكي، حَلْ عَلَينْ روُح القدسْ كَما لَ حَلْ عَلَينا منْ قَبلْ.
وْجا لَبالي كلْمةْ رَبْنا لَ كانْ كلْقالْ: ’يوحَنّا عَمَّذ بالمَي، بَسّ انْتنْ تَ تتْعَمَّذون بْروُح القدسْ.‘
بَقى لَ الله بالّمْساواة عَطى عَطيِّة للامَمْ لَ آمَنوا بْرَبْنا يَسوُع المَسيحْ كَما لَ عَطانا، أَنا منْ كنْتُ تَ اتيِقْ أَمْنَع اَلله؟“
وَقْتْ لَ سمْعوا هَالكَلامْ، هدْيوا وْسَبَّحوا لَالله وْكان يقولونْ: ”يمْكنْ للامَمْ زاِ اَلله عَطى تَوبِة للحَياةْ.“
هَوكْ لَ كانْ ك تْفَرَّقوا منْ شدّة لَ صارتْ عَلى اسْطيِفانوُسْ، وصْلوا دي لَفينيقيا وْحتّى لَقبْرصْ وَانْطاكْيا. وْمَع اَحَّدْ ما كانْ يحْكَون الكلْمِة غَيرْ للياهودْ.
بَسْ كانْ في ناِسْ منّنْ، منْ قبْرص وْم القَيرَوانْ، هَوذ دَخَلوا لانْطاكْيا، وْكانْ يحْكَونْ مَع اليونانيِّة ويبَشْرون بْرَبْنا يَسوُعْ.
وْكانتْ مَعنْ إيد الرَّبْ وكْثيرْ آمَنوا وْرجْعوا للرَّبْ.
وْسمْعوا فَ هاي اولاد البيعَة ف القدْس، وْبَعَثوا بَرْنابا لانْطاكْيا.
وْوَقْتْ لَ جا لَونَكْ وَارى نعْمة اَلله، فرح وْطَلَبْ منّنْ تَ يكونونْ منْ كلْ قَلْبنْ مَعْ رَبْنا.
منْ لَ كانْ بَرْنابا زَلَمِة صالح مْكَمَّل بْروُح القدس والايمان، انْزادْ شَعْب كْثيرْ لَرَبْنا.
وْهوّاِ طَلَعْ لَطَرسوسْ تَ يدَوّرْ عَلى شاوُلْ.
وْوَقْتْ لَ اراهُ، جابو مَعو لانْطاكْيا. وْسَنِة كامْلِة اثْنَينن مَعْ بَعْضنْ كانْ يجْتمْعونْ ف البيعَة، وْعَلَّموا شَعْب كْثير. وْمناك الوَقْتْ أَوَّلْ شي فَ انْطاكْيا تْسَمَّوا التَّلاميذْ ”مَسيحِيِّة.“
وْفَوك الاِيّاِمْ، جَوا م القدْسْ أَنْبِيا لَونَكْ.
وْقامْ واِحدْ منّنْ اسْمو أَگابوُس، وْخَبَّرنْ بالرّوُحْ تَ يسيِرْ جوُع ف كلّ الاَرْض، وْصارْ هَالجّوُعْ ف اِيّاِم كْلودْيوس القَيصَرْ.
والتَّلاميذْ كلْ واِحد بْموجبْ قَدارتو نَذَروا تَ يبْعَثونْ لَخدْمة الاخْوِة سكّان الياهوديِّة.
وْبَعَثوا بيد بَرْنابا وْشاوُلْ لشْيوُخةْ هَونَكْ.
فاك الزَّمانْ مَلكْ هيروُدسْ لَ يتْلَقَّبْ أَگْريپوُسْ مسكْ ناِسْ م البيعَة تَ يأذيينْ،
وْقَتَلْ بالسَّيفْ يَعْقوبْ أَخو يوحَنّا.
وْوَقْتْ لَ ارى هاي جَتْ منْ كيِف الياهودْ، تاِبَع تَ يمْسكْ شَمْعونْ بطْرسْ زاِ. وْكانتْ وَقْتا إيّاِمْ عيد الفَطيِرْ.
وْمسكو وْكَبّو ف الحَبْس وْسَلَّمو لَسطَّعْشْ عَسْكَري تَ يحْرسوهُ، بْشانْ بَعد الفصْح يسَلّمو لَشَعْب الياهودْ.
وْوَقْتْ لَ كانْ شَمْعونْ مَحْروسْ ف الحَبْسْ، صَلا دايمِة كانْ تتْقَدَّمْ م البيعَة لَخاطرو لَالله.
وْفاك لَيلِةْ لَ ف صبْحيّتا كانْ تَ يسَلّمو، وَقْتْ لَ كانْ شَمْعونْ ناِيمْ بَين اثْنَينْ حرّاسْ، ومْشَدَّدْ فَ زَنْجيرَين، وْغَيرنْ يحْرسون ابْواب الحَبْسْ،
مَلاك الرَّبْ قامْ فوُقْ منّو، وْنورْ ضَوّى ف كلّ البَيت، وْدَقَروا فَ خاصْرتو وْقَيَّمو وْقالْلو: ”قومْ خَفيفْ.“ وْوَقَعوا الزّناِجيرْ من ايدَيو
وْطَلَع وْكانْ يمْشي خَلْفو، وْهوّاِ موُ يعْرفْ حَقْ ياِ هاي لَ تْسيِر بيد المَلاكْ، منْ لَ كانْ يفْتكرْ رويا قايمْ يرى.
وْوَقْتْ لَ فاتوا منْ قدّام أَوَّلْ نفْشْ م الحرّاسْ والثّاِني، جَوا دي لَ باب الحَديدْ، وانْفَتَحْلنْ منْ روُحو، وْبَعدْ لَ مشْيوا طَريِقْ واِحد، المَلاكْ غابْ منْ قدّامو.
هاك الوَقْت افْتَهَمْ شَمْعون، وْقال: ”السَّعْ عَرَفْتُ بالحَقيقَة الرَّبْ بَعَثْ لي مَلاكو وْفَلَّتْني منْ إيدْ هيروُدس المَلك، وْمنْ شي لَ كانْ يتْآمَرونْ عَلَي الياهودْ.“
وْوَقْتْ لَ افْتَهَمْ، راحْ لَبَيتْ مَرْيَمْ أمْ يوحَنّا لَ يقولولو: مرْقسْ، منْ لَ اخْوِة كْثيرْ كانوا مجْتمْعينْ هَونَكْ يصَلَّونْ.
وْدَقْ عَلى باب الحَوش، وْطَلَعت تْردْ عَلَيو صَبيِّة خدّامِة إسْما رودي.
وْعَرَفتْ صَوتْ شَمْعون، وْمنْ فَرْحتا ما فَتَحْتلو، وْرجْعتْ تعْدي وتْقولْلن: ”شَمْعون كْوا قايمْ عَلى باب الحَوشْ.“
قالولا: ”جْنونْ كجَّنَيتِ.“ بَسْ هيِّ كان تْعاِلجْ وتْقولْ: ”هاي كذاِ كَما لَ اقولْكنْ ياِ.“ قالولا: ”يمْكنْ مَلاكو واِ.“
وْشَمْعونْ كان يدقْ عَ الباب وْطَلَعوا أَرَوهُ وانْبَهَتوا.
وْكان يأشّرْلنْ بيدو تَ يسْكتونْ، وْدَخَل وْحَكالنْ أشْوَن الرَّبْ طاِلَعوا م الحَبْس. وْقالْلن: ”خَبْروا بْهَوذْ لَيَعْقوب وْلاخوتْنا.“ وْطَلَعْ راحْ لَغَيرْ موُضَعْ.
وَقْتْ لَ صارت الصّبْحْ، صارْ قالِة گْبيرِة بَين الحرّاسْ عَلى شَمْعونْ أَيشْ صارْ فِيو.
وْهيرودسْ وَقْتْ لَ طَلَبو وْما اراهُ، حَكَمْ عَ الحرّاس، وْأَمَرْ تَ يموتون، وْطَلَعْ م الياهوديِّة للقَيصَريِّة وْبَقى هَونَكْ.
وْمنْ لَ كانْ غضْبانْ عَلى أَهلْ صور وْصَيدا، اجْتَمَعوا وْجَوا لَعنْدو مَع بَعْضنْ وتْرَجَّوا بليسطوُسْ حاجب المَلك وْطَلَبوا منّو تَ يكونْلنْ أَمانْ، منْ لَ رزْقْ ديرتنْ منْ مَمْلَكةْ هيروُدسْ كانْ.
وْفَ يَومْ مَعْروفْ لبسْ هيروُدسْ لبْس الملْك وْقعدْ عَ البيما وْبَقى يحْكي مَع الملْتَمّينْ.
والشَّعْبْ كان يسيِحْ: ”هَوذ اقْوالْ إلهْ ناِ موُ اقْوال انْسانْ.“
وْمنْ لَ ما عَطى المَجْدْ لَالله، فَ ساعتا ضَرَبو مَلاك الرَّب، وْدَوَّد وْماتْ.
وبْشارة الله كانْ تنْكرز وْتگْبَرْ.
وْرجْعوا بَرْنابا وْشاوُلْ م القدْسْ لانْطاكْيا بَعدْ لَ خَلَّصوا خدْمتن، وْجابو مَعنْ يوحَنّا لَ يقولولو: مرْقسْ.
وْكانْ في ف بيعَةْ أَنْطاكْيا أَنْبِيا ومْعَلْمينْ، بَرْنابا وْشَمْعونْ لَ يقولولو: نيجر، وْلوقيوسْ القيرَواني، وْمَناييِل لَ تْرَبّى مَعْ هيروُدس رَيّس الرّبع، وْشاوُلْ.
وْهنّاِ صايمين وْيتْضَرَّعونْ لَالله، روُح القدسْ قالْلن: ”افْرقوا لي شاوُل وْبَرْنابا لَشغْل بْشانو دَعَيتوونْ.“
وْبَعدْ لَ صاموا وْصَلَّوا، حَطّوا عَلَين الايد وْبَعَثوونْ.
وْهنّاِ وَقْتْ لَ بَعَثنْ روُح القدسْ، نزْلوا لسْلوقْيا، وْمنْ هَونَكْ راحوا ف البَحرْ لَ قبْرصْ.
وَقْتْ لَ دَخَلوا لَ سَلامينا، كان يبَشْرون بْكلْمةْ رَبْنا ف مَجاِمع الياهود، وْيوحَنّا كانْ يخْدمن.
وْبَعدْ لَ داروا كلّ الجَّزيرِة دي لَمدينةْ پافوُسْ، أَرَوا واِحدْ زَلَمِة ياهودي ساحرْ، كانْ نَبي گذّابْ اسْمو بارْشوما.
هاذْ كانْ تابعْ لَرجّالْ حَكيمْ كان الوالي واسْمو سَرْجْيوسْ بولس. الوالي دَعا شاوُل وْبَرْنابا وْطَلَبْ تَ يسْمَعْ منّنْ كلْمة اَلله.
بَسْ كان يقومْ ف وچّن هَالسّاحرْ هاذْ بارْشوما، لَ يتَّرْجَم اسْمو إيلوماسْ، منْ لَ كان يريد يبَعّد الوالي م الايمانْ.
بَسْ شاوُلْ، هاكْ لَ تْسَمّى بولس، تْعَبّا بْروُح القدس، وْطَلَّعْ فِيو،
وْقالْ: ”يا مْعَبّا كلْ غش وْكلْ شَرْ. يا ابنْ إبْليس وْعَدو كلْ برْ. موُ تْبَطّل تْعَوّجْ طرْق الرَّب السّاِويِة؟
والسَّع ايد الرَّبْ عَلَيك، وْتَ تْكونْ أعْمي وْموُ ترى الشَّمْسْ دي لَ زَمانْ.“ وْفَ ساعتا وَقَعْ عَلَيو عتْمِة قتْمِة، وْبَقى يبْرم وْيطْلب اَحَّدْ تَ يمْسكْ ف ايدو.
وَقْتْ لَ ارى الوالي شي لَ صار، تْعَجَّب وآمَن بْتَعْليم الرَّبْ.
بَسْ هنّاِ طَلَعوا منْ پيرجي وْجَوا لانْطاكْيا لَيّاِ ف بْسيديا، وْدَخَلوا للمَجْمَع وْقعْدوا فَ يَوم السَّبْتْ.
وْبَعدْ لَ انْقَرا النّاموسْ والاَنْبِيا، بَعَثوا شْيوُخة المَجْمَع وْقالولنْ: ”يا رْجاِل اخوتْنا، لَ كانْ في عنْدْكنْ كلْمةْ تَعْزِيِة، احْكَوا مَع الشَّعْبْ.“
وْقامْ بولس وْأَشَّرْ بيدو وْقالْ: ”يا رْجاِلْ يا بَني اسْرائيل، وْهَوذْ لَ يخافونْ من اَلله، اسْمَعوا!
إلهْ هَالشَّعْبْ هذا اخْتارْ أَبَّهاتْنا وْعَلّاهن وْعَظَّمنْ وَقْتْ لَ تْغَرَّبوا فَ ارْضْ مَصر، وْبذْراعْ عاِلي طاِلَعنْ منّا.
وْطَعَّمنْ أَرْبْعينْ سَنِة ف البَرّيِّة.
وْهَدَمْ سَبْع امَمْ فَ ارْضْ كَنْعان، وْعَطاهنْ أَرْضنْ ميراثْ.
وَاربَعميِّة وْخَمْسينْ سَنِة عَطاهنْ حاكمين دي لَ زَمانْ صَموئيل النَّبي.
وْهاك الوَقْتْ طَلَبولنْ مَلك. وْعَطاهن اَلله شاوُل ابنْ قَيسْ، منْ قَبيلة بنْيامينْ، أَرْبْعينْ سَنِة زَمانْ.
وَاخَذو وْقَيَّملنْ داهودْ مَلك، وْشهدْلو وْقالْ: ’أَرَيتُ داهود ابنْ يَسّى رجّالْ كَما قَلْبي. هوّاِ تَ يسَي كلْ إرادتي.‘
وْمنْ ذرّيّة هاذ اَلله قَيَّمْ لاسْرائيلْ يَسوُعْ مْخَلّصْ، كَما لَ وَعَدْ.
وْبَعَثْ يوحَنّا تَ يكْرزْ قَبلْ لَ يجي بْمَعْموذيّة التَّوبِة لَكلْ شَعْب اسْرائيلْ.
وْهوّاِ يوحَنّا يتَمّمْ خدْمتو، قالْ: ’منْ تفْتكْرون اَنا؟ موُ أَنا واِ. بَلىِ كْوا جاِييِ بَعْدي هاكْ لَ موُ مسْتَحقّ اَنا أَحلّ رْبّاطْ صَولو.‘
يا رْجاِلْ يا اخوتْنا اولاد قَبيلة ابْراهيم، وْهَوذْ لَ يخافون اَلله مَعْكنْ، لكن انْبَعَثتْ كلْمة الخَلاصْ.
منْ لَ هَوذْ سكّان القدس وْرُوَساهنْ لا عَرَفوا المَسيح وْلا اسْفار الاَنْبِيا لَ تنْقَرا كلْ سَبْتْ، بَلىِ حَكَموهُ وْتَمَّموا كلّ النّبوّات المَكْتوبِة.
وْمَعْ لَ ما ارَوا سَبَبْ شي للمَوتْ، طَلَبوا منْ بيلاطُسْ تَ يقْتلوهُ.
وْوَقْتْ لَ تَمَّموا كلْ شي لَ مَكْتوبْ كانْ عَلَيو، نَزَّلوهُ م الصَّليب وْحَطَّوهُ فَ قَبرْ.
بَسّ اَلله قَيَّمو منْ بَين المَيتينْ،
وْظَهَرْ ف اِيّاِم كْثيرْ لَوذْ لَ طَلَعو مَعو م الجَّليلْ للقدْس، وْهنّاِ ناِ السَّع شْهودو عنْد الشَّعْبْ.
وْنحْناِ زاِ كْوا نْبَشّرْكن بْهاكْ وَعدْ لَ صارْ لابَّهاتْنا.
كْوا تَمَّموا أَلله لنا نحْناِ اولادنْ، منْ لَ قَيَّمْ يَسوُعْ، كَما لَ انْكَتَبْ ف مَزْمور الثّاِني: ’ابْني أنْتَ، أَنا اليَومْ ولدْتوكْ.‘
وْكذاِ قَيَّمو اَلله منْ بَين المَيتين بْشانْ لا كَرْةْ لخْ يرى فَساد المَوتْ، كَما لَ قالْ: ’تَ اعْطيكنْ نعْمةْ داهودْ السّادقَة.‘
وْقالْ زاِ فَ غَيرْ موُضَعْ: ’ما سَمَحْتْ تَ يّرى طاهركْ فَسادْ.‘
”منْ لَ داهودْ ف جيلو خَدَمْ إرادة اَلله وْنام وْلحقْ أَبَّهاتو وَارى فَسادْ.
بَسْ هاذْ لَ قَيَّم اَلله ما ارى فَسادْ.
اعْرفوا بَقى يا اخوتي! بهاذْ نَفْسو ينْكرز لْكنْ غفْران الخَطيّاتْ.
وْمنْ كلْ شي لَ ما تقْتن بْناموسْ موسى تتْبَرَّرون، بْهاذْ كلْ من يآمنْ يتْبَرَّرْ.
بَقى بالْكنْ وايّاكنْ يجي عَلَيكنْ شي المَكْتوبْ ف الاَنْبِيا، لَ يقولْ:
’رَوا أنْتنْ هَوذْ لَ تتْمَهزَون! وْتَ تنْبهْتون وْتفْسَدونْ! عَمَلْ تَ اعْمَلْ ف اِيّاِمْكنْ، شي لَ موُ تْسَدْقون يكون اَحَّدْ يحْكي لْكنْ عَلَيو.‘“
وَقْتْ لَ كانوا طالْعينْ منْ عنْدنْ، طَلَبوا منّنْ تَ يحْكَولنْ سَبْتْ الجّاِييِ هَالكَلامْ.
وْسَبْتْ لَ بَعْدو، التَمّوا ناِس البَلَدْ كلّنْ تَ يسْمَعونْ كلْمة اَلله.
وَقْتْ لَ ارَوا الياهودْ جَمْعَة گْبيرِة، تْعَبَّوا حَسَد وْبَقى يقومونْ ضدْ كَلامْ بولس وْيكْفرونْ.
قاموا بولس وْبَرْنابا قالولنْ ف وچّن: ”لكنْ كانْ لازمْ أَوَّلْ شي تنْقال كلْمة اَلله، بَلىِ منْ لَ دَفَعْتنْ منْكنْ كلْمة اَلله، وْحَكَمْتنْ عَلى روُحْكنْ موُ تسْتاِهْلونْ حَياة الاَبَديِّة، كْوا تَ نرْجَعْ لَعنْد الامَمْ.
منْ لَ كذاِ وَصّانا رَبْنا، كَما لَ انْكَتَبْ: ’حَطَّيتوكْ نورْ للامَمْ، تَ تْكونْ للخَلاصْ دي لآِخر الاَرْضْ.‘“
وَقْتْ لَ كانْ يسْمَعون الامَمْ، كانْ يفْرَحونْ ويسَبْحونْ لَالله، وْآمَنوا لَ كانوا مْعَيَّنينْ من اَلله لَحَياة الاَبَديِّة.
وكلْمة الرَّبْ كانْ تنْحَكى ف كلْ موُضَعْ.
بَسّ الياهودْ هَيَّجوا رُوَسا البَلَد وْنسْوانْ زناِگينْ خايفين اَلله مَعن، وْقَيَّموا اضْطهادْ عَلى بولس وْبَرْنابا وْطاِلَعوون منْ ديرتنْ.
وْوَقْتْ لَ طَلَعوا، نَفَضوا عَلَينْ غَبرة اجْرَينْ وْجَوا لَايقونْيا.
والتَّلاميذْ كانْ يتْعَبَّونْ فَرَح وْروُح القدسْ.
وْجَوا وْدَخَلوا لَ مَجْمَع الياهودْ، وْكذاِ حَكَوا مَعن دي لَمَنْ آمَنوا كْثيرْ م الياهودْ واليونانيِّة.
بَسّ الياهودْ لَ ما طاعوا، هَيَّجوا الامَمْ تَ يأذَون الاخْوِة.
وْبَقَوا هَونَكْ زَمانْ طَويل، وْقدّام العَينْ كانْ يحْكَونْ عَ الرَّبْ، وْهوّاِ يشْهَدْ لَكلْمةْ نعْمتو بالعَلامات والعجايب لَ كانْ يسَي عَلى ايدَينْ.
وْكلْ جَماعة البَلَدْ منْقسمينْ كانوا، ناِسْ مَع الياهود وْناِسْ مَع الرّسلْ.
وْصار عَلَينْ حكمْ م الياهودْ والامَمْ وْرُوَساهنْ، تَ يهينوون وْيرْجموونْ بالحَجَرْ.
وْوَقْتْ لَ عَرَفوا، انْتَقَلْوا والتَجَوا ف لوقانِيّا وْلوسطْرا وْدَرْبي وضْياعْ لَ حَولنْ،
وْهَونَكْ كانْ يبَشْرونْ.
وْكانْ في ف لوسطْرا زَلَمِة قاِعدْ اجْرَيو مْكَرْسَحينْ أَعْرَجْ منْ بَطنْ أمّو، ما مشي ف عمْرو.
هاذْ سمعْ بولسْ يحْكي، وْوَقْتْ لَ اراهُ بولس وْعَرَفْ فِيو إيمانْ تَ يخْلَصْ،
قالْلو بْصَوتْ عاِلي: ”لكْ أَقولْ باسمْ رَبْنا يَسوُع المَسيحْ: قومْ عَلى اجْرَيكْ.“ وْنَطْ قام وْمشي.
وْلَمّة الشَّعْبْ وَقْتْ لَ ارَوا شي لَ سَوى بولسْ، عَلَّوا صَوتن وْساحو بلْساِن الدّيرِة: الآلِهَة تْشَبَّهوا بالبَشَر وْنزْلوا لَعنّا.
وْسَمّوا بَرْنابا سَيّد الآلِهَة وْبولسْ هرْميسْ، منْ لَ هوّاِ بَدا ف الكَلامْ.
وْكاهنْ سَيّد الآلِهَة هاكْ لَ كانْ بَرّات البَلَدْ، جابْ ثوراِن وَاكاليلْ دي لابْواب الدّارْ، موُضَعْ لَ كانوا ناِزْلينْ {مَع لَمّة ناِس،} وْكان يريدْ يذْبَحْلنْ.
بَسْ بَرْنابا وْبولسْ وَقْتْ لَ سمْعوا، شَرَّطوا حَويسن وْنَطّوا طَلَعوا لَعنْدْ لَمّة النّاِس وْكان يسيِحونْ
ويقولونْ: ”يا رْجاِلْ، أَيش تْسَوَون انْتنْ؟ نحْناِ زاِ انْسانْاتْ كَماكنْ نحْناِ نْحسّ وْنتْوَجَّعْ. ونْبَشّرْكنْ تَ ترْجَعونْ منْ هَالاباطيلْ لَالله الحَي لَ سَوى السَّما والاَرْضْ والّبْحار وْكلْ شي لَ فِينْ.
هاكْ لَ ف اجْيال القَديمْ خَلّى كلّ الامَمْ يروُحونْ فَ طَريِقنْ.
مَع لَ ما خَلّى نَفْسو بَلا شَهادِة وَقْتْ لَ كان يسَيلنْ خَيراتْ م السَّما وينَزّلْلنْ مَطَرْ ويرَبّي ثْمارْ فَ مَواسما ويعَبّي قْلوبنْ شَبَع وْهَنا.“
وْمَعْ كلْ هاذْ لَ كان يقولونْ، بالزّوُر وَقَّفوا الشَّعْب وْمَنَعوا اَحَّدْ يذْبَحْلنْ.
بَسْ جَوا لَونَكْ ياهودْ من اَيقونْيا وَانْطاكْيا وْهَيَّجوا عَلَين الشَّعْب، وْرَجَموا بولسْ بالحَجَر وْسَحَبوهُ لَبَرّات البَلَدْ، منْ لَ قالوا بَلْكي ماتْ.
والتَمّوا عَلَيو التَّلاميذ، وْقام ودَخَلْ للبَلَد. وْثاِني نْهار طَلَعْ منَونَكْ مَعْ بَرْنابا وْجَوا لَدَرْبي.
يثَبْتون نْفوس التَّلاميذ وْيطْلبونْ منّنْ تَ يبْقَون ف الايمان، ويقولولن: ”بْذيقَة گْبيرِة لازمْ ينْدخلْ لَمَلَكوت اَلله.“
وْقَيَّمولنْ ف كلْ بيعَة شْيوُخَة، وْكان يصومونْ ويصَلَّونْ ويأَمْنوْونْ لَرَبْنا لَ آمَنوا فِيو.
وْوَقْتْ لَ داروا ف ديرة بْسيديا، جَوا لَ بَمْفيليا.
وْبَعدْ لَ حَكَوا ف برْجا بْكلْمة الرَّبْ، نزْلوا لإيطالْيا،
وْمنَونَكْ راحوا ف البَحر وْجَوا لانْطاكْيا، منْ لَ منْ هَونَكْ أَمَّنوا لَنعْمة الرَّبْ عَمَلْ لَ تَمَّموا.
وْوَقْتْ لَ جَمَعوا كلّ البيعَة، حَكَولنْ عَلى كلْ شي لَ سَوى مَعن اَلله، وْعَلى لَ فَتَحْ باب الايمانْ للامَمْ.
وزَمانْ طَويل كانوا هَونَكْ مَع التَّلاميذْ.
ونزْلوا ناِسْ م الياهوديِّة وْكان يعَلمون الاخْوِة يقولونْ: لَ موُ تتْطَهَّرون بْموجب عادة النّاموسْ موُ تْتيِقْونْ تخْلَصونْ.
وْصارْ قال وْقيل كْثير وْجدالْ لبولس وْبَرْنابا مَعن. وْوَصَّلتْ تَ يطْلَعونْ بولس وْبَرْنابا وْغَيرنْ مَعنْ لَعنْد الرّسلْ والّشْيوُخَة لَ ف القدْسْ.
وْبَعَثتن وْوَدَّعتن البيعَة، وْفاتوا فَ كلْ فينيقيا وبَين السَّامريِّة، وْهنّاِ يحْكَونْ عَلى رجوع الامَمْ لَالله، وْكانْ يفَرحون الاخْوِة فَرْحَة گْبيرِة.
وْوَقْتْ لَ جَوا للقدْسْ، صارلن اسْتقْبالْ م البيعَة والرّسلْ والّشْيوُخَة. وْحَكَولنْ كلْ شي لَ سَوى مَعن اَلله.
وْقاموا ناِسْ لَ كانْ كلآمَنوا منْ مَذْهَب الفَرّيسيِّة وْقالوا: ”واجبْكن تْطَهْروونْ، وتْوَصَّوونْ تَ يحْفَظونْ ناموسْ موسى.“
الرّسلْ والّشْيوُخَة اجْتَمَعوا تَ يطَلْعونْ لَهَالمَسَلِة.
وْوَقْتْ لَ صارْ جدال كْثيرْ، قامْ شَمْعون وْقالْلنْ: ”يا رْجاِل اخوتْنا، أنْتنْ تعْرفونْ منْ أَوَّل الاِيّاِم، اخْتار اَلله تَ يسْمَعون الامَمْ منْ ثمّي كلْمة البْشارَة ويآمْنونْ.
والله لَ يعْرفْ شي لَ ف الّقْلوبْ، شَهَدْلن وْعَطاهنْ روُح القدسْ كَما لَ عَطاهُ لنا.
وبْشي ما فَرَّقْ بينْنا وْبَيننْ، منْ لَ طَهَّرْ بالايمان قْلوبنْ.
والسَّعْ أنْتنْ لَيش تْجَرْبون اَلله بْهاي لَ تَ تْحطّونْ نير عَلى رْقاب التَّلاميذْ، لا أَبَّهاتْنا وْلا نحْناِ تقْنا نحْملو؟
بَلىِ بْنعْمةْ رَبْنا يَسوُع المَسيح نْآمنْ تَ نخْلَصْ كَماهنْ.“
وْسكْتوا كلّ الجَّمعَة، واسْتَمَعوا لَبولس وْبَرْنابا يحْكَولنْ عَلى كلْ شي لَ سَوى اَلله بيدَينْ، عَلامات وْعَجايب گْبيرِة بَين الامَمْ.
وْبَعدْ لَ سكْتوا، قامْ يَعْقوب وْقالْ: ”يا رْجاِل اخوتْنا، اسْمَعوني.
شَمْعونْ حَكى لْكنْ أشْوَنْ بَدا اَلله يخْتارْ م الامَمْ شَعْبْ لاسْمو.
وْلهاي يوافق كَلام الاَنْبِيا، بْموجب المَكْتوبْ:
’بَعد هَوذْ، تَ ارْجَعْ وَاقَيّمْ خَيمةْ داهودْ لَ وَقَعتْ، وَاعَمّرْ شي لَ وَقَعْ منّا وَاقَيّمو.
بْشانْ باقي البَشَرْ يطْلبون الرَّب وْكلّ الامَمْ لَ انْدَعى اسْمي عَلَين، يقول الرَّبْ لَ سَوى هَوذْ كلّنْ.
مَعْروفينْ م الاَزَل اعْمال اَلله.‘
”بْشانْ هاي اَنا أَقولْ: خَلّي لا يثَقْلونْ عَلَوذْ لَ م الامَمْ يرْجَعونْ لَالله.
بَلىِ نبْعَث نْقولْلنْ تَ يبَعْدونْ منْ نَجاسة الذَّبايح المَذْبوُحَة للاصْنام وْم الزّنىِ وْم المَخنوُق وْم الدَّم.
منْ لَ موسى م الاجْيال القَديمِة وْف كلْ بَلَدْ لهُ كاروزينْ ف المجاِمعْ ف كلْ سَبْتْ يقرَولو.“
هاك الوَقْت الرّسلْ والّشْيوُخَة وْكلّ البيعَة اخْتاروا رْجاِلْ منّنْ وْبَعَثوا لانْطاكْيا مَعْ بولس وْبَرْنابا، لَياهوذا لَ يقولولو ”بارشابا“ وْلسيلا، وْهَالرّجّالَينْ رُوَسا كانوا بَين الاخْوِة.
سمعْنا ناِسْ منّا طَلَعوا وْزَعَجوكن بْكَلام وْقَلَقوا بالْكنْ وَقْتْ لَ قالولْكن لازمْ تتْطَهَّرون وْتحْفَظون النّاموس. وْنحْناِ ما أَمَرْناهنْ.
بْشانْ هاي أَرَينا كلّتْنا وْنحْناِ مجْتمْعينْ واخْترنا رْجاِل وْبَعَثْنا لَطَرَفكنْ مَعْ بولس وْبَرْنابا عَزيزَينْنا،
ناِسْ لَ سَلَّموا نَفْسنْ لَخاطر اسمْ رَبْنا يَسوُع المَسيحْ.
بَعَثْنا مَعنْ ياهوذا وْسيلا بْشانْ هنّاِ بْثمّن يقولولْكنْ هَالكَلامْ هالأمورْ نَفْسا.
منْ لَ رادْ روُح القدس وْنحْناِ لا ينْحَط عَلَيكنْ ثقلْ أَزْيَدْ غَيرْ هَالواجْباتْ الضّروريِّة:
تَ تْبَعْدونْ م المَذْبوُحْ للاصْنام وْم الدَّم وْم المَخْنوُقْ والزّنىِ. لَ حَمَيتنْ روُحْكنْ منْ هَوذ كْوَيّس تْكونونْ. كونوا ثابْتينْ فَ رَبْنا.“
وْهَوكْ لَ انْبَعَثوا جَوا لانْطاكْيا، وْجَمَعوا كلّ الشَّعْب وْعَطَوا المَكْتوبْ.
وَقْتْ لَ قَرَوا، فرْحوا وتْعَزَّوا.
وبْكلْمِة غَنيِّة قَوَّوا الاخْوِة وْثَبَّتوونْ، منْ لَ ياهوذا وْسيلا زاِ أَنْبِيا كانوا.
وْبَعدْ لَ بَقَولنْ هَونَكْ زَمانيِّة، خَلَّوون الاخْوِة تَ يروُحون بْسَلامْ لَعنْد الرّسلْ.
بَسْ سيلا رادْ يبْقى هَونَكْ أكْثَر.
وْبولس وْبَرْنابا بَقَوا فَ انْطاكْيا، وْكان يعَلْمونْ ويبَشرونْ مَعْ غَيرن كْثيرْ بكلْمة اَلله.
وْبَعد كَمّ نْهارْ، بولس قالْ لبَرْنابا: ”تَ نرْجَع ونْزوُر الاخْوِة ف كلْ بَلَدْ كَرَزْنا فِيو بْكَلام اَلله، وْنرى أَيش يسَونْ.“
بَرْنابا كان يريد يوَدّي يوحَنّا لَ يتْسَمّى مرْقسْ،
بَسْ بولسْ ما كان يريد يوَدّيو مَعنْ، منْ لَ كانْ كلْخَلّاهنْ وَقْتْ لَ كانوا فَ بَمْفيلْيا، وْما راحْ مَعنْ {للعَمَلْ.}
بْسَبَب هَالخلاف، افْتَرَقوا واِحدْ م اللاخ، وْبَرْنابا وَدّى مرْقس وْركْبوا ف البَحر وْراحوا لَقبْرصْ.
وْبولس اخْتار سيلا وْطَلَعْ بَعدْ لَ تْسَلَّمْ م الاخْوِة لَنعْمة اَلله.
وْكانْ يمْشي ف سوريّا وْكيليكْيا يثَبّت البِيَعْ.
ووصل بولس لَ دَربي ولوسطرا. وْكانْ في هَونَكْ تَلْميذْ اسْمو تيموُثاوُس، كانْ ابنْ وحْدِة ياهوديِّة مومنِة وَابوهُ وَثَني كان.
وْكلّ التَّلاميذْ لَ منْ لوسطرا وْمنْ ايقونيا كانْ يشْهَدْولو.
هاذْ راد بولس يوَدَّيو مَعو، وَاخَذ طَهَّرو لَخاطرْ ياهود لَ ف البَلَدْ، منْ لَ كلّنْ كانْ يعْرفونْ أَبوهُ وَثَني واِ.
وْوَقْتْ لَ كانْ يروُحونْ ف الّبْلادْ كانْ يكْرزونْ ويعَلموون تَ يحفظون أَوامر لَ كَتَبوا الرّسلْ والّشْيوُخَة ف القدْسْ.
والبِيَع كانْ تثبت ف الايمان وتزيد بالعَدَد كلْ يَوم.
ومشيوا فَ مَواضع پريجيا وغَلاطْيا، ومَنَعن روُح القدس يحْكَونْ كلْمة اَلله فَ آسيّا.
وْوَقْتْ لَ جَوا لَموسيّا، رادوا يروُحونْ منَونَك لَبيثونيّا وْما سَمَحلن روُح يَسوُعْ.
وْوَقْتْ لَ طَلَعوا منْ موسيّا، نزْلوا لَ ديرة طرُواس.
وْف رويا باللَيلْ ظَهَر لَبولس زَلَمِة مَكْدوُني قايم ويتْوَسَّللو ويقولْ: ”تَعا لَمَكْدوُنْيّا وساِعدْنا.“
وْوَقْتْ لَ ارى بولس هَالرّويا، راساً ردْنا نطلَع لَمَكْدوُنْيّا، منْ لَ افْتَهَمنا رَبْنا دَعانا تَ نبَشّرنْ.
وركبْنا مشينا منْ طرُواس ساِوي لَساموتراكيا، وثاِني نْهار جينا لَناپُلِس.
و طَلَعْنا يَوم السَّبْتْ لَبَرّات باب البَلَدْ لَجَنْب النَّهر، منْ لَ هَونَكْ كان يبَيّن بَيتْ صَلاة. وْوَقْتْ لَ قعدْنا، كانْ نحْكي مَع نسْوان كانوا ملْتَمّينْ هَونَكْ.
ووحْدِة مَرَة بيّاعة ارْجوانْ كان تْخافْ من اَلله اسْما لوديّا منْ مَدينة ثَأوطيرا. هاي اَلله فَتَح قَلْبا وْكانْ تسْتمعْ لَكَلامْ بولسْ.
وتْعَمَّذت هيِّ وْناِس بَيتْا، وتوَسَّلت لْنا وْهيِّ تْقولْ: ”لَ حَقا تْسَدْقونْ آمَنْتُ بْرَبْنا، تَعوا نَزْلوا فَ بَيتي.“ وكْثيرْ لَحّتْ عَلَينا وانجَبَرْنا نْنَزّلْ فَ بَيتْا.
وْصار وْنحْناِ رايحينْ لَبَيتْ الصَّلاة، طَلَعتْ لنا وحْدِة بنْتْ خدّاِمِة فِيا روُحْ فتحْ فال، وْكان تْسَي لاسْيادا ربْح گْبيرْ منْ فالْ لَ كانْ تفْتَحْ.
وْكانْ تجي خَلْفْ بولس وْخَلْفْنا، وْكان تْسيِحْ وتْقولْ: ”هَوذ النّاِسْ عَبيد اَلله العاِلي ناِ، ويبَشْروكنْ فَ طَريِق الخَلاصْ.“
وْكذاِ كان تْسَي إيّاِم كْثيرْ، وانْزَعَجْ بولس وانْدار وْقالْ لاك الرّوُحْ: ”أَأْمرْكِ باسمْ يَسوُع المَسيحْ تَ تطْلَعينْ منّا.“ وْفَ ساعتا طَلَعتْ.
وَقْتْ لَ ارَوا اسْيادا طَلَعْ منّا رَجا ربْحنْ، مسْكوا بولس وْسيلا وْجَرْجَروونْ للسّوُقْ.
وَدَّوونْ لَعنْد الحكّام وْزعَما البَلَدْ وْقالوا: ”هَوذ النّاِس يهَيجونْ بَلَدْنا، منْ لَ ياهودْ ناِ،
ويكْرزولْنا عَلى عاداتْ موُ مَسْموُح لْنا نقْبَل ونْسَي فِيا، منْ لَ روُمانْ نحْناِ.“
ولَمّةْ ناِس گْبيرِة التَمّوا عَلَينْ. هاك الوَقْتْ الحكّامْ شَرَّطوا حَويسنْ وَامَروا تَ يتْقَرْپَچونْ.
وْبَعدْ لَ قَرپَچوون كْثيرْ، كَبّوونْ ف الحَبْس، وْوَصَّوا حارس الحَبْسْ تَ ينْحرْسون كْوَيّسْ.
وْهوّاِ وَقْتْ لَ وصلْلو هَالاَمرْ هاذْ، داِخَلنْ حَبَسنْ فَ بَيتْ الجّوّاِني ف الحَبْس، وْحَطّ اجْرَينْ فَ قالب الخَشَبْ.
ونصّ اللَيلْ، بولس وْسيلا كانْ يصَلَّونْ ويسَبْحونْ لَالله، والّمْحَبَّسينْ يسْتمْعولنْ.
وْعَلى غَفْلِة صارْ زَنْزَلِة گْبيرِة، وانْهَزّتْ أَساسات الحَبْسْ وتفَتَّحوا راساً الابْوابْ كلّن، وْكَلَپْچاتنْ كلّن انْحَلّتْ.
لَمَنْ مدير الحَبْسْ حَسْ م النَّومْ، وَارى ابْواب الحَبْس مْفَتَّحينْ، سَحَبْ سَيف وْراد يقْتلْ روُحو، منْ لَ افْتَكَر الّمْحَبَّسينْ كلْهَرَبوا.
بولسْ ساحْ عَلَيو بْعلوتْ صَوتو وْقالْلو: ”لا تأْذي روُحكْ ف شي. كلّتْنا هَونْ نحْناِ.“
وْضَوّالو سْراج، وْنَط وْدَخَل وْهوّاِ يرْجف وْوَقَعْ عَلى اجْرَينْ بولس وْسيلا،
وْطاِلَعنْ لَبَرّا وْقالْلنْ: ”يا سَيّدَيني، أَيشْ لازمْ أَسَي تَ اخْلَصْ؟“
قالولو: ”آمن بْرَبْنا يَسوُع المَسيحْ تَ تخْلَصْ أنْتَ وبَيتكْ.“
وْحَكَوا مَعو كلْمة الرَّبّ وْمَعْ كلْ ناِسْ بَيتو.
وْفاك السّاعَة وْفاك اللَيلِة وَدّى خَسَّلنْ من جْروُحاتن، وْفَ ساعتا تْعَمَّذْ هوّاِ وْناِسْ بَيتو كلّنْ.
وْوَدّى طاِلَعنْ لَبَيتو وحَطْلنْ صفْرَة وْفرحْ هوّاِ وْناِس بَيتو كلّنْ بايمان اَلله.
وَقْتْ لَ صَبَّح الصّبح، الحكّام بَعَثوا شرْطَة يقولونْ لَ گْبير الحَبْسْ: ”فَلّتْ هَوذ النّاِسْ.“
وَقْتْ لَ سمع گْبير الحَبْسْ، دَخَلْ خَبَّرْ هَالخَبَرْيِّة لَبولسْ، قالْلو: ”الحكّام أَمَروا تطْلَعونْ م الحَبْسْ. والسَّع اطْلَعوا روُحوا مَع السَّلامِة.“
بولس قالْلو: ”بَلا سوج وْلا سَبَبْ قدّام عَين العالَم كلّنْ قَرْپَچَونا، وْنحْناِ ناِسْ روُمان وْكَبّونا ف الحَبْسْ، والسَّعْ بالسّرّ يطاِلْعونا؟ لا، هنّاِ خَلّي يجَون يطاِلْعونا.“
وْراحوا الشّرْطَة وْقالوا للحكّامْ هَالكَلامْ لَ انْقالْلن. وْوَقْتْ لَ سمْعوا روُمانْ ناِ، خافوا.
وْجَوا لَ عنْدنْ وترَجَّوونْ تَ يطْلَعونْ ويروُحونْ م البَلَدْ.
وَقْتْ لَ طَلَعوا م الحَبْسْ، دَخَلوا لَعنْدْ لوديّا، وَارَوا هَونَك الاخْوِة وقَوَّوا قَلْبن وْطَلَعوا.
وْفاتوا عَلى أَمْفيپوليس وْمَدينة اَپوُلونِيّا وْجَوا لَتْسالوُنيكي، موُضَعْ لَ كانْ في مَجْمَعْ للياهودْ.
وْهوّاِ يشْرَحْ ويوَرّى مْقَدَّرْ كانْ للمَسيحْ تَ يتْعَذَّبْ ويقومْ منْ بَين المَيتين، وْهوّاِ يَسوُع المَسيحْ هاذْ لَ ابَشّرْكنْ فِيو.
ناِسْ منّنْ آمنوا وْتبْعوا بولس وْسيلا، وكْثيرْ م اليونانيِّة لَ كان يخافونْ من اَلله، وْنسْوانْ مَعْروفينْ موُ قْلَيلْ.
وانْحَسَدوا الياهود وْلَمّولنْ ناِسْ شَرّيرينْ منْ سوُق البَلَدْ، وْسَوَوا لَمِّة گْبيرِة وْغَلْغَلِة ف البَلَد، وْجَوا وْقاموا عَلى بَيتْ ياسوُن، كان يريدون يطاِلعوونْ منَونَكْ ويسَلْموونْ للَمِّة.
وْوَقْتْ لَ ما ارَوونْ هَونَكْ، جَرّوا ياسوُنْ واخوة لَ كانوا هَونَك، وْجابوونْ لَعنْدْ رُوَسا البَلَد، وْهنّاِ يزْعَقونْ ويقولونْ: ”هَوذْ ناِ لَ قَلَقوا كلّ الاَرْضْ، وكْوا لَون زاِ جَوا.
ومضيفن هاذْ ياسوُن واِ، وكلّنْ ضدّ أَوامر القَيصَر يقمون بْهاي لَ يقولونْ: ’في غَير مَلك، اسْمو يَسوُعْ.‘“
وْقَلَقوا رُوَسا البَلَد وْكلّ الشَّعْبْ وَقْتْ لَ سمْعوا هَوذْ.
وَاخَذوا كفَلا منْ ياسوُن وْم الاخْوِة، وْهاك الوَقْتْ فَلَّتوونْ.
والاخْوِة فاك السّاعَة وْفاك اللَيلِة بَعَثوا بولس وْسيلا لَبيريّا، وْوَقْتْ لَ جَوا لَونَكْ كانْ يدْخلونْ لَمَجاِمع الياهودْ.
منْ لَ أَرْقى كانوا ياهود هَونَكْ منْ ياهود لَ كانوا ف تْسالونيكي. وْكانْ يسْمَعونْ منّن الكلْمِة كلْ يَوم بْفَرَح، وْهنّاِ يفْحَصونْ تَ يفْتهْمونْ م الاسْفارْ لَ هالامورْ هَوذْ كذاِ ناِ.
وكْثيرْ منّنْ آمَنوا، وْكذاِ زاِ م اليونانيِّة رْجاِل كْثير وْنسْوانْ مَعْروفينْ.
وَقْتْ لَ عَرَفوا ياهود تْسالونيكي كلْمة اَلله انْكَرزتْ منْ بولس ف بيرووا، جَوا لَونَكْ زاِ، وْما بَطَّلوا يهَيجون وْيقْلقون النّاِسْ.
والاخْوِة بَعَثوا بولسْ تَ ينْزَلْ للبَحر يسافر، وْبَقَوا ف البَلَدْ سيلا وْتيموُثاوُسْ.
وْهَوكْ لَ راِفَقوا بولسْ، جَوا مَعو دي لَ أَثينا. وْوَقْتْ لَ رجْعوا منْ عنْدو انْعَطَوا منّو مَكْتوبْ لَسيلا وْتيموُثاوُسْ تَ يسْتَعْجلون يروُحونْ لَعنْدو.
وْطولْ وَقْتْ لَ كانْ بولسْ فَ أَثينا، كانْ يتْمَرْمَرْ جوّاتْ روُحو وْهوّاِ يرى البَلَد مْعَبّا اصْنامْ.
وْكانْ يحْكي ف المَجْمَعْ مَع الياهود وْمَعْ لَ يخافونْ من اَلله، وْف السّوُقْ مَعْ ناِسْ لَ كانْ يلْقاهنْ كلْ يَومْ.
وْفَلاسْفِة زاِ منْ تَعْليمْ أَبيقوُر وْغَيرن يقولولنْ رواقيِّة كانْ يتْجاِدَلونْ مَعو. وْناِسْ ناِسْ منّنْ كان يقولونْ: ”أَيش يريدْ هالگرّار؟“ وْغَيرنْ كان يقولونْ: ”عَلى آلِهَة غَريبِة يكْرزْ،“ منْ لَ عَلى يَسوُعْ وقْياِمتو كانْ يكْرزْلنْ.
وَاخَذوهُ وْجابوهُ لَدار المَحْكَمِة لَ يقولولو أَريّوسْ پاغوُس وْقالولو: ”نْتيِقْ نعْرفْ أَيشْ واِ هَالمَذْهَب الّجْديدْ لَ تكْرزْ عَلَيو؟
منْ لَ تكْرز وْتزْرَعْ كلاِمي غَريبِة فَ أَذانْنا، ونْريدْ نعْرفْ أَيشْ ناِ هَوذْ.“
ناِسْ أَثينا كلّن وْغربْ لَ يجَونْ لَونَكْ، ما لنْ هَمّ وْدَرْدْ ف شي غَيرْ تَ يقولون وْيسْمَعونْ شي جْديدْ.
وْوَقْتْ لَ قامْ بولسْ ف أَريّوسْ پاغوُسْ، قالْ: ”يا رْجاِلْ أَثينا! منْ كلْ ناحْيِة أَراكنْ متْدَينين كْثيرْ.
منْ لَ ارَيتُ، وَانا أَدَوّرْ وَاتْفَرَّجْ عَلى مَواضعْ مَعْبوداتْكنْ، مَذْبَحْ مَكْتوبْ عَلَيو: ’لإلهْ موُ مَعْروفْ.‘ بَقى هاكْ لَ تْخافوهُ وانْتنْ موُ تعْرفوهُ، بهاذْ اَنا أَبَشّرْكن.
الإلهْ لَ سَوى الكَون وْكلْ شي لَ فِيو. وْهوّاِ رَبّ السَّما والاَرْضْ، فَ هَياكلْ شغْل ايدَينْ موُ ينْزَلْ.
وْموُ ينْخدمْ من ايدَين النّاِس، وْموُ بْعازةْ شي واِ، منْ لَ هوّاِ عَطى لكلّ انْسانْ حَياة وْنَفْسْ.
وْمنْ دَمْ واِحدْ سَوى النّاِسْ ف كلّ الدّنْياِ، بْشانْ يسْكنونْ عَلى وچّ الاَرْضْ كلّا، وْعَيَّن اوقات بْأَمْرو وْحَطّ حْدودْ موُضَعْ سَكَن البَشَر،
بْشانْ يطْلبون اَلله ويدَورونْ عَلَيو، وْمنْ خَلايقو يرَوهُ، منْ لَ موُ بْعيدْ واِ وْلا منْ واِحدْ منّا.
منْ لَ نحْناِ كلّتْنا ’بْفَضلو نْعيش وْنتْحَرَّك ونْكونْ،‘ كَما لَ قالْ واِحدْ منْ حكَماكنْ: ’منّو واِ أَصلْنا.‘
بَقى نحْناِ البَشَرْ لَ أَصلْنا من اَلله واِ، لازمْ موُ نفْتكرْ ذَهَبْ يا فضَّة يا حَجَرْ مَنْحوت بْصَنْعة وْمَعْرفة انْسانْ يشْبَه الإلهْ.
اَلله عَبَّرْ (مَشّى) زَماناتْ لَ كانوا فِيا النّاِسْ ضايعين، وْفَ هَالزَّمانْ هاذْ يأْمرْ كلّ البَشَر وْكلّ انْسانْ ف كلْ مَكانْ تَ يتوبْ.
منْ لَ أَسَّس اَلله يَومْ تَ يحاكمْ فِيو النّاِسْ كلّنْ بالعَدلْ عَلى ايدْ واِحدْ عَيَّنو وْرَدْ كلّ انْسانْ لايمانو بْهاي لَ قَيَّمو منْ بَين المَيتينْ.“
وْكذاِ طَلَعْ بولسْ منْ بَيناتنْ.
وْناِسْ منّنْ لحَقوهُ وْآمَنوا، وْواِحدْ منّنْ كان دْيونيسيوسْ منْ حكّامْ أَريّوس پاغوُس، وْوحْدِة مَرَة اسْما داماريس، وْغَيرن وْغَيراتنْ مَعنْ.
وْوَقْتْ لَ طَلَعْ بولسْ منْ أَثينا، جا لَكوُرنثوُس.
وَارى هَونَكْ واِحدْ رجّال ياهودي اسْمو أَكيلا منْ ديرة بنْطسْ كانْ كجّا هاك الوَقْتْ منْ ديرة ايطالْيا هوّاِ وبْريسكيلا مَرَتو، منْ لَ كانْ كلأمَر كْلوديوسْ قَيصَرْ تَ يطْلَعونْ كلّ الياهودْ منْ روُما. بولسْ قَرَّبْ لَعنْدنْ،
وْمنْ لَ ابنْ صَنْعتنْ كانْ، نَزَّلْ عنْدنْ واشْتَغَلْ مَعنْ. وبْصَنْعتنْ سرّاجينْ كانوا.
وْكانْ يحْكي ف المَجْمَعْ ف كلْ سَبْتْ، ويقَنّع الياهودْ والوَثَنيِّة.
وْوَقْتْ لَ جَوا سيلا وْتيموُثاوُسْ منْ مَكْدوُنْيّا، بولسْ مَشْغولْ كانْ (بالتَّبْشيرْ) بالكلْمِة، منْ لَ كانْ كلْقاموا عَلَيو الياهود، وْكانْ يكْفرونْ وَقْتْ لَ كانْ يشْهَدْلنْ: ”يَسوُعْ واِ المَسيحْ“.
قامْ نَفَضْ حَويسو وْقالْلنْ: ”م السَّعْ طاهر اَنا {منْ دَمْكنْ}. تَ اروُحْ لَعنْد الامَمْ.“
وْطَلَعْ منَونَك وْدَخَلْ لَبَيتْ زَلَمِة اسْمو طيطس كانْ يخاف من اَلله وْبَيتو لزْق المَجْمَعْ كانْ.
وكْريسپوُس گْبير المَجْمَعْ آمَن بْرَبْنا هوّاِ وْناِس بَيتو كلّتنْ. وكْثيرْ منْ ناِسْ كوُرنثوُسْ كانْ يسْمَعونْ ويآمْنونْ بالله وْيتْعَمَّذونْ.
وْقال الرَّبْ لبولسْ فَ رويا {باللَيلْ}: ”لا تْخاف، احْكي وْلا تسْكتْ،
منْ لَ انا مَعك اَنا، وَاحَّدْ موُ يتيِقْ يأذيك، وْشَعْب كْثيرْ في لي فَ هَالبَلَدْ هاذْ.“
قعدْ هَونَكْ سَنِة وْسةّ اشر ف كوُرنثوُس وْكانْ يعَلّمنْ كلْمة اَلله.
وْوَقْتْ لَ كانْ غاليونْ حاكمْ آخائيّا، الياهودْ مَعْ بَعْضن التَمّوا عَلى بولس وْجابوهُ لقدّام كرْسي المَحْكَمِة،
وْقالوا: ”هاذْ بَرّات النّاموسْ يقَنّع النّاِسْ تَ يخافون اَلله.“
وْلَمَنْ بولسْ طَلَبْ تَ يفْتَحْ ثمّو وْيحْكي، غاليونْ قالْ للياهود: ”يكون عَلى شي شَرْ يا غشْ يا مَكْروُهْ كانْ تشْتَكَونْ يا ياهودْ، بالمَجْبوُريِّة كانْ تَ اسْتَقْبلْكنْ.
بَسْ لَ خلافاتْ ناِ عَلى كلْمِة وْعَلى اساِمي وْعَلى ناموسْكنْ، أنْتنْ تعْرفونْ بَيناتْكنْ. أَنا موُ اريد اَسيِرْ قاضي عَلى هَالشَّغْلاتْ هاي.“
وْسَحَّتنْ م المَحْكَمِة.
وْكلّ الوَثَنيِّة مسْكوا سوسْتانيسْ شيِخ المَجْمَع وْكانْ يضْربوهُ قدّام المَحْكَمِة، وْغالْيونْ كان يشَخْوثْ عَلى هَوذْ.
وْبَعدْ لَ بَقى بولسْ هَونَك اِيّاِم كْثيرْ، عَطى سَلامْ للاخْوِة وْركبْ ف البَحرْ تَ يروُحْ لَ سوريّا، وْجَوا مَعو بْريسْكيلا وْأكيلا. وْوَقْتْ لَ كانْ ف كنْكريّا حَلَقْ راسو منْ لَ كانْ في عَلَيو نذرْ.
وْوصْلوا لإفِسوُس، وْدَخَلْ بولسْ للمَجْمَع وْبَقى يحْكي مَع الياهودْ.
وْكانْ يطْلبونْ منّو تَ يطَوّلْ عنْدنْ أكْثَرْ بَسْ ما اقْتَنَعْ.
وْقالْ: ”لازمْ دايمْ عيد الجّاِييِ ف القدْسْ أَعَيّدْ، بَسْ لَ راد اَلله تَ اردّ اَرْجَعْ لَعنْدْكنْ.“ وَاكيلا وبْريسْكيلا خَلّاهنْ ف إفِسوُسْ.
وْركبْ ف البَحر وْجا للقَيصَريِّة، وْطَلَع وْسَلَّمْ عَلى ناِس البيعَة، وْراحْ لانْطاكْيا.
وْبَعدْ لَ بَقالو هَونَكْ كَمّ نْهارْ، طَلَع وْدارْ شي بَعدْ شي ف ديرةْ غَلاطْيا وفْروجِيّا يثَبّتْ كلّ التَّلاميذْ.
وْجا لإفِسوُس واِحدْ رجّال اسْمو أپولّو، ياهودي أَصْلو م الاسكَندَريِّة، كانْ واِحدْ متْعَلّمْ ماهرْ فَهْلَوي ف كْتاِبات الّمْقَدَّسِة.
هاذْ كانْ كصّارْ تَلْميذْ لَطَريِق الرَّب، وْكانْ يغْلي بالرّوُح، وْكانْ يحْكي ويعَلّمْ بمْعَلْمِيِّة عَلى يَسوُع، وْما كانْ يعْرفْ غَير مَعْموذيّة يوحَنّا.
وْبَدا قدّام العَينْ يحْكي ف المَجْمَع. وْوَقْتْ لَ سمْعوهُ أَكيلا وبْريسْكيلا، وَدَّوهُ لَبَيتن وْبمْعَلْمِيِّة وَرَّوهُ طَريِق الرَّبْ.
وْوَقْتْ لَ راد يروُح لآخائيّا، الاخْوِة سَجَّعوهُ وْكَتَبوا للتَّلاميذ تَ يسْتَقْبلوهُ. وْوَقْتْ لَ راحْ، ساعَد كْثيرْ بالنّعْمِة كلّ المومنينْ،
وَقْتْ لَ كانْ أَبلّوُسْ ف كوُرنثوُسْ، دارْ بولسْ ف بلاد العاِلْيِة وْجا لإفِسوُس، وْسَأَلْ تَلاميذْ لَ ارى هَونَكْ:
”نلْتنْ روُح القدسْ وَقْتْ لَ آمَنْتنْ؟“ رَدّوا قالوا: ”وْلا سمعْنا في روُح القدسْ.“
قالْلن: ”بْأَيش تْعَمَّذْتنْ؟“ قالوا: ”بْمَعْموذيّة يوحَنّا.“
بولسْ قالْ: ”يوحَنّا عَمَّذْ مَعْموذيّة التَّوبِة للشَّعْبْ، وْهوّاِ يوَصّي تَ يآمْنون بْهاذ الجّاِييِ بَعْدو، لَوّاِ يَسوُع المَسيحْ.“
وَقْتْ لَ سمْعوا هَالحَكي، تْعَمَّذوا باسمْ رَبْنا يَسوُع المَسيحْ.
وْحَطْ بولس عَلَين الإيد، وْجا روُح القدسْ عَلَين، وْبَقى يحْكَونْ بلْساِنات وْيتْنَبَّونْ.
وْكلّ النّاِسْ كانوا اثْناعشْ.
وْدَخَلْ بولسْ للمَجْمَع وْكانْ يحْكي قدّام العَينْ ثَةّ اشر ويقَنّعْ عَلى مَلَكوت اَلله.
بَسْ ناِسْ منّنْ كان يعَنْتونْ ويعاِدَونْ ويمَخْرونْ لَطَريِق اَلله قدّامْ لَمّة الامَمْ. هاك الوَقْتْ بَعَّدْ بولس وْفَرَقْ منّن التَّلاميذ، وْكلْ يَومْ كانْ يحْكي مَعنْ ف مَدْرَسةْ زَلَمِة اسْمو طورانوسْ.
وْهاي بَقَتْ سَنْتَين، دي لَمَنْ سمْعوا كلْمة الرَّبْ كلْ سكّانْ آسيّا، ياهود وْوَثَنِيِّة.
وقوّات كْثير گْبيرِة كان يسَي اَلله بيدْ بولسْ.
كذاِ حتّى منْ حَويسْ لَ عَلى جسْمو، مراِحمْ يا خرَق، كان يجبونْ ويحطّون عَ المَراضىِ وتْفاِرقن الامْراض، وْحتّى ارْواح الشَّرّيرَة كانْ يطْلَعونْ.
وْرادوا زاِ ناِسْ ياهودْ، هَوذْ لَ كان يدَورونْ ويطاِلْعون ارْواح الشَّرّيرَة، رادوا باسمْ رَبْنا يَسوُع يطَبْقونْ صَنْعتنْ عَلَوذْ لَ لهن ارْواحْ نجْسِة، وْبَقى يقولون: ”نْحَلّفْكنْ باسمْ يَسوُعْ هاذْ لَ يكْرزْ عَلَيو بولسْ.“
وْكانْ في سَبْع اولادْ لَواِحدْ رجّالْ ياهودي گْبيرْ كَهَنَة اسْمو سقاِوا، كان يسَونْ هاي.
ورَدْ هاكْ روُح الشَّرّير وْقالْلنْ: ”يَسوُعْ أَعْرفو، وْبولس أَفْهَمو، بَسّ انْتنْ من انْتنْ؟“
وْنَطْ هاكْ زَلَمةْ لَ كانْ فِيو روُحْ شَرّيرَة، وْتاقْ عَلَين وْذَلّنْ، ومْشَلَّحين مْفَدَّغينْ هَرَبوا مناك البَيتْ.
وْهاي سمْعوا فِيا كلّ الياهودْ والوَثَنيِّة سكّان إفِسوُسْ كلّن، وْوَقَعْ خَوفْ عَلَينْ كلّتنْ. واسمْ رَبْنا يَسوُع المَسيحْ كانْ يتْعَظَّمْ.
وكْثيرْ منَوذ لَ آمَنوا، كان يجَون وْيحْكَونْ عَلى حَماقاتن، وْيعْترْفونْ ف شي لَ كان يسَونْ.
وكْثيرْ، حتّى سحّاِرينْ، لَمّوا كْتاِباتن وْجابوا حَرَقوونْ قدّام النّاِسْ كلّتن. وْحَسَبوا حَقّن وْطَلَعْ خَمْسينْ أَلْفْ شطْفةْ فضَّة.
وْكذاِ بْحَيل گْبيرْ كانْ يقْوى وْيكْثَرْ إيمان اَلله.
وْوَقْتْ لَ تَمّوا هَوذْ، حَطْ بولسْ فَ بالو تَ يدوُرْ ف كلْ مَكْدوُنْيّا وْآخائيّا ويروُحْ للقدْس، وْقالْ: ”أَيمَتْ لَ رحْتُ لَونَكْ لازمْ لَروُما زاِ أَرى.“
وْبَعَث اثْنَينْ منَوكْ لَ كانْ يخْدموهُ لَمَكْدوُنْيّا، طيموُثاوُس وْإيراسْطوُس، وْهوّاِ بَقى زَمانيِّة فَ آسيّا.
وْهاك الوَقْتْ صارْ قَلابالغ كْثيرْ عَلى طَريِق اَلله.
كانْ في هَونَكْ واِحدْ سايغْ فضَّة اسْمو ديميطريّوسْ، كان يسَي هَياكلْ منْ فضَّة لأَرْطاميس، وْكان ينَفّع اولادْ صَنْعتو مَنْفَعَة گْبيرِة.
هاذْ لَمّ اولاد صَنْعَتو كلّتن، وْلَوذْ لَ يشْتغْلونْ مَعن، وْقالْلنْ: ”يا رْجاِل، انْتنْ تعْرفونْ تجارتْنا كلّا منْ هَالشّغلْ ياِ.
وانْتنْ تسْمَعونْ زاِ وْترَونْ موُ بَسْ ناِسْ إفِسوُسْ بَلىِ أكْثَرْ ناِسْ آسيّا كلّا قَنَّعنْ هاذْ بولس وْقَلَبن وْهوّاِ يقولْ: ’موُ آلِهَة ناِ هَوذْ لَ بيدَين النّاِسْ ينْشغْلونْ.‘
”وْموُ بَسْ هَالشَّغْلِة تَ تتْبَهْدَل وْتبْطَلْ، بَلىِ هَيكَلْ أَرْطاميسْ زاِ الإلهَة العَظيمِة تَ ينْحسبْ كَما موُ شي. بَلىِ إلاهةْ كلّ آسيّا زاِ وْكلّ الامَمْ يسْجدولا، تَ تتْحَقَّرْ.“
وَقْتْ لَ سمْعوا هَالكَلام، انْتَلَوا غَضَب، وْبَقى يزْعَقونْ ويقولونْ: ”عَظيمِة أَرْطاميس إلاهةْ إفِسوُسْ.“
وْصارْ غَلْغَلِة ف البَلَدْ كلّو، وْعدْيوا مَعْ بَعْضن وْراحوا عَ المَسْرَح وْجَرّوا وَدَّوا مَعنْ گايوس وْأَريسْطَرْخوُس، وْهَوذ كانوا منْ مَكْدوُنْيّا، وْرفْقةْ طَريِقْ لَبولسْ.
وْرُوَسا آسيّا زاِ، منْ لَ كانوا مْحبّينو بَعَثوا يتْرَجَّوهُ لا يروُحْ يدْخلْ للمَسْرَحْ.
وْلَمّاتْ لَ كانوا ف المَسْرَح كْثير مْشَوَّشينْ كانوا، ناِسْ تزْعَق بْشي وْغَيرن بْغَيرْ شي. وكْثيرْ منّنْ ما كانْ يعْرفونْ لَيشْ ك الْتَمّوا.
وشَعْب الياهودْ لَ كانوا هَونَكْ، قَيَّموا منّنْ رجّالْ ياهودي اسْمو أَليكْسانْدَروُسْ. وْوَقْتْ لَ قامْ، أَشَّرْ بيدو وْكان يريدْ يحْكي كلْمة يحاِمي فِيا للشَّعْبْ.
بَسْ وَقْتْ لَ عَرَفوا ياهودي واِ، ساحوا كلّن بْصَوتْ واِحدْ حَوالي ساعتَينْ زَمانْ: ”عَظيمِة أَرْطاميسْ إلاهةْ إفِسوُسْ.“
وْهَدّاهنْ رَيّس المَدينِة وْهوّاِ يقولْ: ”يا أَهلْ إفِسوُسْ، لَيشْ منْ واِ م البَشَرْ لَ موُ يعْرفْ إفِسوُسْ كاهْنِة ياِ لأَرْطاميس العَظيمِة وْلَصَنَما لَ م السَّما نزلْ؟
بَقى منْ لَ ما في انْسان يتيِق يقولْ شي ضدْ هاي، لازم تْكونونْ هاِدْيين، وْموُ تْسَونْ شي بْعَجَلِة.
منْ لَ جبْتنْ هَالزَّلَمْتَينْ هَوذْ، لا هَياكلْ نَهَبوا وْلا مَخَّروا لآلهتْنا.
وْلَ كانْ هاذْ ديميطريّوس واولادْ صَنْعتو لهنْ مشْتَكى عَلى اَحَّد، كْوا والي ف المَدينِة. صنّاعْ ناِ، خَلّي يتْحاكَمونْ واِحدْ مَع اللاخْ.
وْلَ شي لخْ تطْلبونْ، ينْحلْ ف موُضَع المنْعطي م القانون للاجْتماعْ.
”منْ لَ السَّعْ فَ خَطَرْ زاِ قايمينْ نحْناِ. تَ ننْتهمْ فتْنَچيِّة قايمينْ عَ الحكومِة، وْموُ نْتيِق نْجيبْ فَرْدْ عذرْ لَيش الْتَمَّينا اليَومْ هَاللَمِّة وْسَينا هَالْغَلْغَلِة لا سوج وْلا سَبَبْ.“
وْوَقْتْ لَ قالْ هَوذْ، فَرَّق اللَمِّة.
وْبَعدْ لَ هدْيت القَلابالغْ، بولسْ ساح التَّلاميذ وْعَزّاهن وْبَوَّسن وْطَلَعْ راحْ لَمَكْدوُنْيّا.
وْبَعدْ لَ دارْ فَ هَالمَواضعْ هَوذ وْعَزّاهن بْكَلام كْثيرْ، جا لَديرةْ هيلاسْ.
وْبَقى هَونَكْ ثَةّ اشر. وْسَوَوا عَلَيو الياهودْ دُبارَة تَ يقْتلوهُ وَقْتْ لَ كانْ قايم تَ يروُحْ لَسوريّا، قامْ حَطْ فَ بالو تَ يرْجَعْ لَمَكْدوُنْيّا.
وْطَلَعوا مَعو دي لآسيّا سوپاطْروُسْ منْ مَدينةْ بيرويا، وْأَريسْطَرخوُس وْسَكونْدُسْ من تْسالونيكي، وْگايوسْ منْ دَرْبي، وْطيموُثاوُس منْ لوسطرا وْطوُخيكوُس وْطروُفيموُس منْ آسيّا.
هَوذْ راحوا قدّامْنا وْنَطَرونا ف طْروُواسْ.
وْنحْناِ طَلَعْنا منْ فيليپّي مَدينة المَكدوُنيِّة بَعد اِيّاِمْ عيد الفَطيِر، وْركبْنا ف البَحر وْجينا لَطرُوواسْ بَعدْ خَمْسة اِيم وْبَقَينا هَونَكْ سَبعْة اِيمْ.
وْفَ يَوم الاحَّد وْنحْناِ مجْتمْعينْ تَ نكْسر غْبَيزْ، بولسْ كانْ يحْكي مَعنْ، منْ لَ ثاِني يَومْ كانْ تَ يطْلَع. وْطَوَّلْ ف الحَكي دي لَ نصّ اللَيلْ.
وْكانْ في هَونَكْ لَمْپاتْ نار كْثيرْ فاكْ علّيّة لَ كنّا مجْتمْعينْ فِيا.
وْكانْ قاِعدْ واِحدْ شَبّ اسْمو أَوطيخوسْ ف الشّبّاك وْيسْمَع. وْغَطْ فَ نَومِة ثَقيلِة وَقْتْ لَ طَوَّلْ بولسْ فَ كَلامو. وْفَ نَومتو وَقَعْ منْ ثالثْ طابقْ وانْحَمَلْ مَيّتْ.
وْنزلْ بولسْ حَلَّقْ روُحو عَلَيو وْحَضَنو، وْقالْ: ”لا تْخافونْ! نَفْسو فِيو ياِ.“
وْوَقْتْ لَ طَلَعْ، كَسَر غْبَيزْ وَاكَل. وْبَقى يحْكي دي لَ طَلَعْ الصّبح. وْهاك الوَقْتْ طَلَعْ تَ يروُحْ ف البَرْ.
وْوَدَّوا الشَّبْ طَيّب، وْفرْحوا فِيو كْثير كْثيرْ.
وْنحْناِ نزلْنا للسَّفّينِة وْمشينا متْواِعدينْ لَتاسوُس، منْ لَ هَونَكْ كانْ تَ نلْقى بولسْ. كذاِ كانْ كلْوَصّانا وَقْتْ لَ قامْ تَ يروُحْ ف البَرْ.
وْوَقْتْ لَ لاقَيناهُ فَ تاسوُسْ، جبْناهُ ف السَّفّينِة وْجينا لَميطوليني.
وْمنْ هَونَكْ ثاِني نْهارْ مشينا قبالْ جَزيرةْ خِيّوُسْ. ونْهارْ لَ بَعْدو جينا لَساموُس، وْبتْنا ف طْروُجالِيّوُنْ. ونْهارْ لَ بَعْدو جينا لَميليطوُسْ،
منْ لَ مْصَمّمْ كانْ بولسْ يتْخَطّى إفِسوُس، بْشانْ لا يتْأَخَّرْ هَونَكْ، منْ لَ كانْ مسْتَعْجلْ تَ يصل للقدْسْ، لَ تاقْ، يَوم الفَنْطيقوسْطي.
وْمنْ ميليطوُسْ، بولسْ بَعَثْ جاب شْيوُخةْ بيعةْ إفِسوُسْ.
وْوَقْتْ لَ جَوا لَعنْدو، قالْلنْ: ”أنْتنْ تعْرفونْ منْ أَوَّلْ يَومْ لَ دَخَلْتُ لآسيّا أشْوَنْ كنْتُ مَعْكنْ كلّ الوَقْتْ،
وْف شي ينْفَع نْفوسْكنْ ما قَصَّرْتُ أكْرز لْكنْ وَاعَلّمْكنْ ف السّوُقات وْف الّبْيوتْ،
وَانا أَشْهَدْ للياهودْ والوَثَنيِّة لازم يتوبونْ لَالله ويآمْنون بْرَبْنا يَسوُع المَسيحْ.
”والسَّعْ يَسير اَنا بالرّوُح، وْرايح اَنا للقدْس، وْموُ اعْرفْ أَيشْ تَ يسيِرْ مَعي هَونَكْ.
بَسْ روُح القدسْ ف كلْ بَلَدْ يشْهَدْ لي ويقولْ: ’زناِجير وْذيقات مْحَضَّرْ لكْ.‘
بَلىِ نَفْسي موُ مَحْسوبِة شي عنْدي، كَما لَ يهمْني أَخَلّص مْهمّتي وْخدْمةْ لَ اخَذْتُ منْ رَبْنا يَسوُعْ، تَ اشْهَدْ لَبشارةْ نعْمة اَلله.
والسَّعّ اَنا أَعْرفْ ما بَقْ ترَونْ وچّي كلّتْكنْ أنْتنْ لَ درْتُ كَرَزْتُ لْكنْ عَلى مَلَكوت اَلله.
بْشانْ هاي هَاليَومْ هاذْ أَشْهَدْ قدّامْكنْ: بَري اَنا منْ دَمْكنْ كلّتْكنْ:
قْصورْ ما قَصَّرْتُ مَعْكنْ، منْ لَ عَرَّفْتوكنْ عَلى كلْ إرادة اَلله.
بَقى ديروا بالْكنْ عَلى حالْكن وْعَ الغَنَمْ لَ حَطْكنْ روُح القدسْ حرّاسْ عَلَيا، بْشانْ تحْرسونْ بيعَة اَلله لَ قَناها بْدَمّو.
منْ لَ اعْرف بَعدْ لَ اروُح اَنا، تَ يدْخلونْ مَعْكن ذْيوبِة مفْترْسِة موُ يشْفقونْ عَ الغَنَمْ.
وْمنْ بَيناتْكنْ أنْتنْ تَ يقوم رْجاِل يحْكَونْ حَكي أَعْوَجْ تَ يقْلبونْ عَقل التَّلاميذ بْشان يروُحونْ خَلْفنْ.
بَقى كونوا صاحْيينْ! دايمْ جبوا لَبالْكنْ ثَثّ سْنينْ ما هديتُ باللَيل وْبنْهارْ وَانا بدْموُعْ أَوعَظْ واِحدْ واِحدْ منْكنْ.
والسَّعْ أَأَمّنْكنْ لَالله وْلكلْمةْ نعْمتو، لَ هيِّ تْتيِقْ تبْنيكن وْتعْطيكنْ ميراثْ مَعْ كلّ القَدّيسينْ.
فضَّة يا ذَهَب يا حَويسْ ما اشْتَهَيتُ.
وانْتنْ تعْرفونْ لَحاجتي وْحاجةْ ناِسْ لَ مَعي، إيدَي هَوذْ ناِ لَ قاموا بالخدْمِة.
وبْكلْ شي وَرَّيتوكنْ بالتَّعَبْ لازمْ نهْتَمْ بالمَراضىِ، ونْخَلّي فَ بالْنا كَلامْ رَبْنا يَسوُعْ لَ قالْ: ’طوبى لاك لَ يعْطي أكْثَرْ منْ هاكْ لَ ياخذْ.‘“
وْوَقْتْ لَ قالْ هَالكَلامْ، قعدْ عَلى ركَبو وْصَلّى، والنّاِسْ كلّنْ مَعو.
وْصارتْ بكيوُيِة گْبيرِة ف كلّتن، وْحَضَنوهُ وْكان يبَوسوهُ،
أكْثَرْ شي صعْبتْلنْ هاكْ كلْمِة لَ قالْ: كَرْةْ لخْ ما بَق يرَون وچّو. وْوَدَّعوهُ وْمشْيوا مَعو دي للسَّفّينِة.
وافْتَرَقْنا منّن، وْمشينا ساِوي لجَزيرةْ كاو. وْثاِني نْهارْ جينا لَ روُدس، وْمنَونَك لَپاطارا.
وَارَينا هَونَكْ سَفّينِة رايحَة لَفينيقيا، وْطَلَعْنالا وْمشينا.
وْوصلْنا دي لَعنْدْ جَزيرةْ قبرص، وْخَلَّيناها عَ الشّمال وْجينا لَسوريّا. وْمنَونَكْ وصلْنا لَصورْ، منْ لَ هَونَكْ كانْ لازم تْفَرّغ السَّفّينِة حْمولتا.
وْوَقْتْ لَ ارَينا هَونَكْ تَلاميذْ، بَقَينا عنْدنْ سَبعْة اِيم. وْهَوذْ كان يقولونْ لَبولسْ بالرّوُحْ لا يروُحْ للقدْسْ.
وْبَعدْ هَوذ الاِيّاِمْ، طَلَعْنا تَ نْروُحْ ف الطَّريِقْ. وْطَلَعوا يوَدْعونا كلّنْ، هنّاِ وْنسْوانن واولادنْ، دي لَ بَرّات البَلَد. وْقعْدوا عَلى ركَبنْ جَنْب البَحر وْصَلَّوا.
وْبَوَّسْنا بَعضْنا، وْطَلَعْنا للسَّفّينِة، وْرجْعوا هنّاِ لَبْيوتنْ.
وْنحْناِ مشينا منْ صور، وْجينا لَمَدينة عَكّا، وْسَلَّمْنا عَ الاخْوِة هَونَك وْنَزَّلْنا عنْدنْ يَومْ واِحدْ.
وْثاِني نْهارْ، طَلَعْنا وْجينا للقَيصَريِّة، وْدَخَلْنا نَزَّلْنا فَ بَيتْ فيلبُّس الّمْبَشّرْ، هاذْ لَ كانْ واِحدْ م السَّبْعَة.
وْكانْ عنْدو أَرْبَعْ بَناتْ بَتولينْ كانْ يتْنَّبَّونْ.
وْنحْناِ هَونَك اِيّاِم كْثيرْ، نزلْ م الياهوديِّة واِحدْ نَبي اسْمو أَگابوُسْ.
وَقْتْ لَ سمعْنا هَالحَكي هاذْ، طَلَبْنا منّو نحْناِ وْناِس الدّيرِة لا يروُحْ للقدْسْ.
هاك الوَقْتْ رَدْ بولس وْقالْ: ”أَيش تْسَون انْتنْ؟ تبْكون وْتكْسرونْ قَلْبي: أَنا موُ بَسْ مسْتَعَدْ أَتْشَدَّد اَنا، بَلىِ مسْتَعدّ اَموتْ زاِ ف القدْسْ لَخاطر اسمْ رَبْنا يَسوُع.“
وَقْتْ لَ ما اقْتَنَعْ فَ كَلامْنا، سكتْنا وْقلْنا: ”إرادةْ رَبْنا خَلّي تْكونْ.“
وْبَعدْ هَالاِيّاِمْ هَوذ تْحَضَّرْنا وْطَلَعْنا للقدْسْ.
وْجَوا مَعْنا ناِسْ تَلاميذْ م القَيصَريِّة، وْجابوا مَعنْ واِحدْ م التَّلاميذ الاَوَّليِّة اسْمو مناسونْ منْ قبْرصْ تَ يسْتَقْبلْنا فَ بَيتو.
وْوَقْتْ لَ جينا للقدْس، اسْتَقْبَلونا الاخْوِة بْفَرَحْ.
وْثاِني نْهارْ، دَخَلْنا مَعْ بولسْ لَعنْدْ يَعْقوب، وْكانْ عنْدو الّشْيوُخَة كلّنْ.
وْسَلَّمْنا عَلَين، وْحَكالنْ بولسْ شي بَعدْ شي عَلى كلْ شي لَ سَوى اَلله بَين الامَم بْخدْمتو.
وَقْتْ لَ سمْعوا، سَبَّحوا لَالله وْقالوا لبولسْ: ”أنْتَ ترى يا أَخونا أَشْقَدْ عَشْراتْ ألوف في ف الياهوديِّة منْ هَوذْ لَ آمَنوا، وهَوذْ كلّنْ غَيّورين ناِ عَلى ناموسْ موسى.
وانْقالْلنْ عَلَيك تْعَلّمْ كلْ ياهودْ لَ بَين الامَمْ تَ ينْفرْقونْ منْ موسى، وتْقولْلنْ لا يطَهْرون اولادن وْلا يمْشَون بْموجبْ عادات النّاموسْ.
بَقى مادام تَ ينْسمعْ كجّيت لَونْ،
سَي شي لَ نْقولْ لكْ. في عنّا أَرْبَع رْجاِلْ عَلَينْ نذرْ.
خذن وْروُحْ سَي مَعنْ عادات الطَّهارَة، وادْفَعْ قدّامنْ مَصاريفْ كَما مَصْروف حْلاقةْ روسن، وْتَ ينْعرفْ منْ كلّ انْسانْ شي لَ انْقالْ عَلَيكْ گذْبْ واِ، وانْتَ تْوافق النّاموس وْتحْفَظو.
وْعَلَوكْ لَ آمَنوا م الامَمْ، نحْناِ كَتَبْنا تَ يحْفظونْ روُحنْ م المَذْبوُحْ للاصْنام وْم الزّنىِ وْم المَخْنوُق وْم الدَّمْ.“
هاك الوَقْتْ بولسْ وَدّى هَوذ الّرْجاِلْ ثاِني نْهار، وْسَوى مَعنْ عادات الطَّهارَة، وْدَخَلْ راحْ للهَيكَل يعَرّفْ عَلى تَمام اِيّاِم الطَّهارَة دي لَمن تْقَدَّمْ قرْبانْ كلْ واِحدْ منّنْ.
وَقْتْ لَ جا يَوم السّابعْ، ياهودْ لَ منْ آسيّا أَرَوهُ ف الهَيكَل، وْهَيَّجوا عَلَيو الشَّعْبْ كلّو وْمسْكوهُ،
وْهنّاِ يسيِحونْ: ”يا رْجاِلْ، يا بَني اسْرائيلْ، عينوا! هاذْ واِ الزَّلَمِة لَ ضدْ شَعْبنا يعَلّمْ ف كلْ موُضَع، وْضدّ النّاموس وْضدْ هَالموُضَع الّمْقَدَّسْ. حتّى وَثَنِيِّة دَخَّلْ للهَيكَل وْنَجَّسْ هَالموُضَع الّمْقَدَّسْ.“
منْ لَ كانْ كَ ارَوا مَعو منْ قَبل طْروُفيموُس الإفِسوُسي ف البَلَد، وْكانْ يفْتكْرونْ دَخَلْ مَعْ بولسْ للهَيكَلْ.
والبَلَدْ كلّو هاجْ. والتَمّوا كلّ الشَّعْب، وْمسْكوا بولس وْجَرْجَروهُ لَبَرّات الهَيكَل، وْراساً تْقَفَّلوا الابْوابْ.
وْوَقْتْ لَ كانوا ناِس الملْتَمّينْ قايمينْ تَ يقْتلوهُ، قايد الألْفْ سمع المَدينِة كلّا قايمِة قاِعْدِة ياِ.
وْراساً أَخَذْ قوّادْ ميِّة وْعَسْكَر كْثير وْعدْيوا عَلَينْ. وْوَقْتْ لَ ارَوا قايد الألْف وْعَسْكَر كْثيرْ، سَكَّنوا ما بَقْ يضْربونْ بولسْ.
وْقَرَّبْ صوُبو قايد الألْف وْمسكو، وَامَرْ تَ يشَدّدوهُ ف زَنْجيرَين. وْسَأَلْ عَلَيو: ”منْ واِ وَايشْ سَوى.“
وْناِسْ م اللَمِّة كان تْسيِحْ شي، وْناِسْ غَيرْ شي. وْمن سْياحنْ ما تاقْ يعْرفْ أَينا واِ الصَّحْ، وَامَرْ تَ يسوُقوهُ للقشْلَة.
وْوَقْتْ لَ وَصلْ بولسْ للدَّرَج، العَسْكَرْ حَمَلوهُ منْ زوُر وْزَحْمة الشَّعْبْ،
منْ لَ جا خَلْفو شَعْب كْثير وْكان يسيِحونْ: ”خذو!“
وْوَقْتْ لَ وصلْ بولسْ تَ يدْخلْ للقشْلَة، قالْ لَقايد الألْفْ: ”تسْمَحْ لي أَحْكي مَعكْ؟“ قالْلو: ”تعْرفْ يوناني؟
لَيشْ أنْتَ موُ هاك المصْري لَ أَقدَمْ كَمْ يَومْ هَيَّجت وْطاِلَعْتْ للبَرّيِّة أَرْبَعْة اَلاف زَلَمِة فْعول شْرورْ؟“
بولسْ قالْلو: ”أَنا زَلَمِة ياهودي منْ طَرْسوسْ ف كيليكْيا، مَدينِة مَعْروفِة فِيا ولدْتُ. أَرْجوكْ تسْمَحْ لي أَحْكي للشَّعْبْ.“
وْوَقْتْ لَ سَمَحْلو، قامْ بولسْ عَ الدَّرَجْ وَاشَّرْلنْ بيدو. وْوَقْتْ لَ سكْتوا، حَكى مَعنْ بالعبْراني، وْقالْلنْ:
وَقْتْ لَ سمْعوا عبْراني يحْكي مَعنْ، أكْثَرْ هدْيوا، وْقالْلنْ:
”أَنا زَلَمِة ياهودي مَولودْ فَ طَرْسوسْ كيليكْيا، بَسْ ربيتُ فَ هَالبَلَدْ جَنْب اجْرَينْ غَمالاييِل وتْعَلَّمْتُ عَ التَّمامْ ناموسْ أَبَّهاتْنا، وْكنْتُ غَيّورْ لَالله كَماكن انْتنْ كلّتْكن {اليَومْ.}
وْلَهَالطَّريِقْ اضْطَهَدْتُ دي للمَوتْ، وَانا أَشَدّدْ وَاسَلّم للّحْبوس رْجاِل وْنسْوانْ،
كَما لَ يشْهَدْ لي رَيّس الكَهَنَة وْكلّ الّشْيوُخَة لَ منّن استَلَمْتُ مكاِتيبْ تَ اروُح لَعنْد اخوة الشّام، بْشانْ لَنّاِ هَونَكْ زاِ أَجيبنْ للقدْس مْشَدَّدينْ تَ ينالون العقابْ.
وْوَقْتْ لَ كنْتُ رايح وْبَدَيتُ أَقَرّبْ تَ أَصلْ لَدمشْقْ، ف نصّ الّنْهار وْعَلى غَفْلِة، ضَوّى عَلَي م السَّما نورْ قَوي.
وْوَقَعتُ عَ الاَرْضْ، وْسمعْتُ صَوت يقولْ لي: ’شاوُلْ، شاوُلْ! لَيشْ تضْطهدْني؟‘
وَانا رَدَّيتُ وْقلْتُ: ’منْ أنْتَ سَيّدي؟‘ وْهوّاِ قالْ لي: ’أَنا يَسوُع النّاصري اَنا، لَ انْتَ تضْطهدو.‘
وْناِس لَ كانوا مَعي أَرَوا النّورْ، بَسْ ما سمْعوا صَوتْ هاكْ لَ كانْ يحْكي مَعي.
قلْتُ: ’أَيشْ أَسَي سَيّدي؟‘ وسَيّدْنا قالْ لي: ’قومْ روُحْ لَدمشْق، وْهَونَكْ تَ ينْحَكى مَعكْ عَلى كلْ شي لَ مامور انْتَ تَ تسَي.‘
”وْلَمَنْ ما بَقْ أَرى منْ مَجْدْ هاك النّورْ، مسْكوا ف ايدَي هَوكْ لَ كانوا مَعي وْدَخَلْتُ لَدمشْقْ.
وْحَنانيّا، واِحدْ زَلَمِة تَقي بْموجب النّاموسْ كَما لَ كانْ يشْهَدولو ياهودْ هَونَكْ كلّن،
جا لَعنْدي وْقالْ لي: ’أَخوي شاوُلْ! فَتّحْ عَينَيك!‘ وْفَ ساعتا تْفَتَّحوا عَينَي وْطَلَّعْتُ فِيو.
وْقالْ لي: ’إلهْ أَبَّهاتْنا قَيَّمكْ تَ تعْرفْ إرادتو وْترى البار وْتسْمَعْ صَوتْ منْ ثمّو،
وتْسيِرْلو شاِهدْ عنْد كلّ النّاِسْ، تشْهَدْ عَلى كلْ شي لَ ارَيت وْسمعْتْ.
والسَّعْ لَيشْ تبْطى؟ قوم تْعَمَّذْ وتْطَهَّرْ منْ خَطيّاتكْ وانْتَ تدْعي اسْمو.‘
وْرجْعْتُ جيتُ لَونْ للقدْس وْصَلَّيتُ ف الهَيكَل. {وْصِرْتُ ف انجذابٍ.}
وَارَيتوهُ ف رويا يقولْ لي: ’خَفيف اطْلَعْ م القدْسْ، منْ لَ موُ يقْبَلونْ شَهادتكْ لي.‘
وَانا قلْتُ: ’سَيّدي! وْيعْرفونْ زاِ هنّاِ أَنا كانْ أَسَلّمْ للّحْبوسْ وَاضْربْ ف المجاِمعْ لَوكْ لَ كان يآمْنونْ فيكْ.
وْوَقْتْ لَ كانْ ينْسفكْ دَمّ اسْطيِفانوُسْ شاِهدكْ، أَنا زاِ مَعنْ قايمْ كنْتُ وْمتّفقْ مَعْ إرادةْ قاتْلينو كنْتُ وْكانْ أَنْطرْ حَويسْ لَ كانْ يرْجموهُ.‘
وْقالْ لي: ’روُحْ! أَنا أَبْعَثكْ لَموُضَع بْعيدْ، تَ تكْرزْ للامَمْ.‘“
وْبَعدْ لَ كانْ يسْتمْعونْ لبولسْ دي لَ هَالكلْمِة هاي، عَلَّوا صَوتنْ يزْعَقونْ: ”خَلّي ينْأخذْ م الاَرْضْ أَينا لَوّاِ كذاِ، منْ لَ موُ لازم يعيشْ.“
وْوَقْتْ لَ كان يسيِحونْ، ويكبّونْ حَويسنْ، ويشَنْترون تْراب ف الهَوا،
أَمَرْ قايد الألْفْ تَ يدَخْلوهُ للقشْلَة وْأَمَر بالقراِپيچْ تَ يقَرّروهُ بْشانْ يعْرفْ لَيشْ كانْ يزْعَقونْ عَلَيو.
وَقْتْ لَ شَدَّدوهُ ف الّحْباِلْ، بولسْ قالْ لَ قايد الميِّة لَ كانْ قايمْ عَلَيو: ”يسْمَح لْكن القانون تْقَرْپچونْ رجّالْ روماني موُ مَحْكومْ عَلَيو؟“
وَقْتْ لَ سمعْ قايد الميِّة، قَرَّبْ لَعنْدْ قايد الألْف وْقالْلو: ”أَيش تْسَي أنْتَ؟ هَالزَّلَمِة روماني واِ.“
وْقَرَّبْ لَعنْدو قايد الأَلْف وْقالْلو: ”قلْ لي: روماني انْتَ؟“ قالْلو: ”نَعمْ.“
ورَدْ قايد الأَلْف وْقالْلو: ”أَنا بْوَلْچَك ثْمانْ حَصَّلْتُ هَالجّنسيِّة الرّومانيِّة.“ بولسْ قالْ: ”أَنا ولدْتُ فَ هَالجّنسيِّة.“
وْراساً بَعَّدوا منّو هَوكْ لَ كان يريدون يقَرپچوهُ. وْخافْ قايد الأَلْفْ وَقْتْ لَ عَرَفْ روماني واِ منْ لَ كانْ كشَّدَّدو.
ثاِني نْهارْ، رادْ يعْرفْ عَ المَزْبوطْ أَيشْ تهْمِة يجبونْ عَلَيو الياهود. وْحَلّو منْ زناِجيرو وَامَر تَ يجَون گْباريّة الكَهَنَة وْكلْ مَجْلسْ رُوَساهن، وْساقْ بولس وْنَزَّلو وْوَقَّفو بَيناتنْ.
وْحَنانيّا الكاهنْ أَمَرْ هَوكْ لَ كانوا قايمينْ جَنْبو تَ يضْربونْ بولس عَلى ثمّو.
وْبولسْ قالْلو: ”أَلله تَ يضْربكْ يا حايط مْبَيَّضْ. وانْتَ قاِعد تْحاِكمْني بْموجب النّاموسْ تكسر النّاموس وْتأمرْ تَ يضْربوني.“
هَوكْ لَ كانوا قايمينْ هَونَكْ قالولو: ”لَكاهن اَلله تْمَخّرْ؟“
بولسْ قالْلنْ: ”ما كان اَعْرفْ يا اخْوانْ كاهنْ واِ. منْ لَ مَكْتوبْ واِ رَيّسْ شَعْبكْ لا تنْعَلْ.“
وْوَقْتْ لَ عَرَفْ بولسْ هَوك الشَّعْبْ منّنْ صَدّوقِيِّة ناِ وْمنّنْ فَرِّيسيِّة، ساحْ ف المَجْلسْ وْقالْ: ”يا رْجاِل اخوتي، أَنا فَرّيسي ابنْ فَرّيسي، وبْسَبَب الرَّجا ف قْياِمة المَيتينْ أَتْحاكَم اَنا.“
وْأوَّلْ لَ قالْ هاي، وَقَعوا واِحدْ ف اللاخْ، فَرِّيسيِّة وْصَدّوقِيِّة، وانْقَسَم الشَّعْبْ،
منْ لَ الصَّدوقِيِّة يقولونْ: ”ما في قْياِمِة وْلا مَلايكِة وْلا روُحْ،“ بَسّ الفَرّيسيِّة يآمْنونْ ف كلّنْ.
وْصارتْ قالِة گْبيرِة، وْقاموا ناِسْ من مْعَلْمين النّاموسْ منْ جَماعة الفَرّيسيِّة وْبَقى يتْجاِدَلونْ مَعنْ ويقولونْ موُ نرى شي شَرْ فَ هَالزَّلَمِة. لَ روُحْ يا مَلاكْ حَكى مَعو، أَيشْ فِيا هاي؟
وْوَقْتْ لَ صارْ بَينن قْتاِلِة گْبيرِة، قايد الأَلْفْ خاف يقصّونْ بولس بالنّصْ، قامْ بَعَثْ عَسْكَرْ روُمانْ تَ يجَون يخَلصوهُ منْ بَيناتنْ ويدَخْلوهُ للقشْلَة.
وْوَقْتْ لَ صارْ لَيل، ظَهَرْ رَبْنا لَبولس وْقالْلو: ”تْقَوّى! منْ لَ كَما لَ شهدْتْ لي ف القدْسْ، كذاِ ف روُما زاِ تَ تشْهَدْ.“
وَقْتْ لَ صَبَّح الصّبح، اجْتَمَعوا ناِسْ م الياهودْ، وحَرَّموا ياكْلون يا يشْرَبونْ لَ موُ يقْتلونْ بولسْ.
وْهَوكْ لَ نَذَروا بْحلفاناتْ هَالنّذرْ أكْثَرْ منْ أَرْبْعينْ زَلَمِة كانوا.
وْقَرَّبوا لَعنْد الكَهَنَة وْلَ عنْد الّشْيوُخَة وْقالوا: ”حَرّيمْ حَرَّمْنا عَلى روُحْنا نْذوُقْ شي لَ موُ نقْتلْ بولسْ.
والسَّع اطْلبوا أنْتن وْرُوَسا المَجْلسْ منْ قايد الأَلْف تَ يجيبو لَعنْدْكن بْحجّة تْريدونْ تفْحَصون كْوَيّسْ أَيشْ سَوى، وْنحْناِ مسْتَعدّينْ نقْتلو قَبلْ لَ يصلْ لَعنْدْكنْ.“
وْسمع ابنْ أخْتْ بولسْ عَلى هَالدُّبارَة هاي، وْدَخَلْ للقشْلَة وْحَكى عَلاي لَبولسْ.
وْبَعَثْ بولسْ ساحْ واِحدْ منْ قوّاد الميِّة وْقالْلو: ”وَدّي هَالشَّب لَعنْدْ قايد الأَلْفْ، منْ لَ في عنْدو شي تَ يقولْلو.
وْقايد الميِّة وَدّى الشَّب وْدَخَّلو لَعنْدْ قايد الأَلْف وْقالْ: ”بولس المَحْبوسْ ساحْني وْطَلَبْ منّي تَ آجيبْ هَالشَّبْ لَعنْدكْ، منْ لَ في عنْدو شي تَ يقولْ لكْ.“
وْمسكْ قايد الأَلْفْ ف ايد الشَّب وْجَرّو عَلى خاصْرَة وْسَأَلو: ”أَيشْ في عنْدكْ؟ قلْ لي.“
والشَّب قالْلو: ”الياهودْ سَوَوا دُبارَة تَ يطْلبونْ منّك تَ تْنَزّلْلنْ بولسْ غَداِ لَمجْلسن بْحجّة يريدون يعْرفونْ منّو أكْثَرْ.
بَقى لا تْسايرنْ، منْ لَ كْوا أكْثَرْ منْ أَرْبْعينْ زَلَمِة منّنْ ينْطروهُ كسَّولو فَخْ، كلْحَرَّموا عَلى روُحنْ ياكْلونْ يا يشْرَبونْ لَ موُ يقْتلوهُ. وكْوا مستَعدّينْ ينْطرونْ وَعدْ منّكْ.“
وْقايد الأَلْفْ صَرف الشَّبْ بَعدْ لَ وَصّاهُ قالْلو: ”لا يعْرف اسم انْسانْ كلْخَبَّرْتْني شي منْ هَوذْ.“
وْساحْ اثْنَينْ منْ قوّاد الميِّة وْقالْلنْ: ”روُحوا حَضْروا ميتَينْ عَسْكَري تَ يروُحونْ للقَيصَريِّة، وْسَبْعينْ خيّال وْميتَينْ رمّاحْ تَ يطْلَعونْ منْ ساعَة ثاثِة باللَيلْ.
وْحَضْروا زاِ دابِّة.“ تَ يرَكْبونْ بولسْ ويهَرْبوهُ لَعنْدْ فيلكس الحاكمْ.
وْكَتَبْ مَكْتوب وْعَطاهنْ، قالْ فِيو:
”كلوُديوُسْ لوسيّوُسْ لَفيلكس الحاكمْ صاحب العزِّة، سَلامْ:
هَالزَّلَمِة هاذْ مسكوهُ الياهودْ تَ يقْتلوهُ، وْقمْتُ اَنا والعَسْكَرْ الرّوُماني وْخَلَّصتوهُ أَوَّلْ لَ عَرَفتُ روماني واِ.
وْلَمَنْ ردْتُ أَعْرفْ أَيشْ دَعْوى يسوُقونْ عَلَيو، نَزَّلْتوهُ لَمجْلسنْ.
وَارَيتُ عَلى جدالاتْ ناموسنْ ياِ دَعْوى لَ يسوُقونْ عَلَيو، وْسَبَبْ للحَبْسْ يا للمَوتْ ما في عَلَيو.
وْلَمَنْ جاني اخْباريّة الياهودْ كسَّوَوا دُبارَة عَلَيو تَ يغْدرونْ فِيو، راساً بَعَثْتوهُ لَعنْدك، وْأَمَرْتُ المشْتكينْ تَ يجَونْ يحْكَونْ مَعو قدّامكْ. دوم مْعافى.“
وْثاِني نْهار، الخيّالِة صَرَفوا الرّجّالِة رفَقنْ تَ يرْجَعونْ للقشْلَة.
وْجابوهُ للقَيصَريِّة وْعَطَوا المَكْتوبْ للحاكم، وْقَيَّموا بولسْ قدّامو.
وْلَمَنْ قَرا المَكْتوبْ، سَأَلو منْ أَينا ولايِة واِ. وْوَقْتْ لَ عَرَف منْ كيليكْيا واِ،
قالْلو: ”تَ اسْمَعْ منّكْ بَسْ جَوا هَوذْ لَ يشْتَكَونْ عَلَيكْ.“ وَامَرْ يحْرسوهُ فَ قصرْ هيروُدسْ.
وْبَعدْ خَمْسْة اِيمْ، نزل رَيّس الكَهَنَة حَنانيّا مَع شْيوُخَة وْمَعْ طَرْطُلوُس الفَصيح وْخَبَّروا الحاكمْ عَلى بولسْ.
وَقْتْ لَ انْدَعى، طَرْطُلوُسْ بَدا يسوُق دَعْواهُ ويقول: ”بْأَمانْ عَظيمْ عايشينْ نحْناِ بْفَضْلكْ، واصْلاحات كْثيرْ صارْ لَهَالشَّعْب بْهمّتكْ.
وْكلّتْنا ف كلْ موُضَعْ مَمْنونينْ نحْناِ لَفَضْلكْ يا صاحب العزِّة فيليكسْ.
بْشانْ لا نْعَجّزك بْكَلام كْثيرْ، أَرْجوكْ تسْمَعْ لَتَواضعْنا كَمْ كلْمِة.
أَرَينا هَالزَّلَمِة مفْسدْ يرْمي فتْنِة بَين الياهودْ ف كلّ الاَرْضْ، منْ لَ هوّاِ واِ رَيّسْ مَذْهَب النّاصريِّة.
وْراد ينَجّسْ هَيكَلْنا. وْوَقْتْ لَ مسكْناهُ وْردْنا نْحاِكمو بْموجبْ ناموسْنا،
جا لوسْيوُسْ قايد الأَلْف وْبالغَصْب وْبالّزوُرْ فَلَّتو منْ ايدَينا، وْبَعَثو لَعنْدكْ.
”وْأمَر المشْتكينْ تَ يجَونْ لَعنْدكْ. وتْتيِق انْتَ تسْأَلو وْتعْرفْ منّو عَلى كلْ هَوذْ لَ نتْهمو فِينْ.“
والياهودْ زاِ عَلَّوا صَوتنْ عَلَيو وْقالوا: ”هَوذْ كذاِ ناِ.“
وْأَشَّر الحاكمْ لَبولسْ تَ يحْكي، ورَدْ بولس وْقالْ: ”أَعْرفْ من سْنين كْثيرْ حاكمْ هَالشَّعْبْ أنْتَ، منْ هاي أَحاِمي لَ روُحي وَانا فرْحانْ.
وانْتَ تْتيِقْ تعْرفْ ما لي أكْثَرْ من اثْناعشْ يَومْ لَ كطَّلَعْتُ للقدْسْ للّسجودْ.
وْما ارَوني أَحْكي مَع اَحَّدْ ف الهَيكَل وْلا أَلمْ لَمّةْ ناِسْ لا ف مجاِمعن وْلا ف البَلَدْ.
وْلا يطْلَعْ بيدن يوَرَّونْ دَليلْ قدّامكْ عَلى شي لَ يتْهموني فِيو السَّعْ.
بَسّ اَقر بْهاي: بْموجبْ هَالمَذْهَبْ لَ يقولونْ عَلَيو أَعْبدْ إلهْ أَبَّهاتي. وْأَآمنْ بكلّ المَكْتوبْ ف النّاموسْ والاَنْبِيا،
ولي رَجا عنْد اَلله، نَفْس الرَّجا لَ يرْجَونْ تَ يسيِر قْياِمِة منْ بَين المَيتينْ للبارّينْ والآثْمينْ.
منْ هاي أَجْهَدْ تَ يكونْ لي ضَميرْ طاهرْ قدّام اَلله وْقدّام العالَمْ دايمْ.
وْبَعد سْنين كْثيرْ جيتُ لَعنْدْ شَعْبي تَ اعْطي سَدَقَة وَاقَدّمْ قرْبانْ.
وَارَوني هَوذْ ف الهَيكَلْ وَانا ف طْقوس الطَّهارَة لا مَعْ لَمّةْ ناِس وْلا ف فتْنِة.
بَلىِ لَ سَوا فتْنِة ناِسْ ياهودْ جَوا منْ آسيّا ناِ، هَوكْ لَ كانْ لازم يقومونْ مَعي قدّامكْ ويسوُقونْ دَعْوى لَ لهنْ.
يا هَوذْ خَلّي يقولونْ أَيشْ ذَنْبْ أَرَوا علَي وَقْتْ لَ قمْتُ قدّامْ مجْلسنْ،
غَير هَالكلْمِة هاي الوحْدِة لَ سحْتُ وَانا قايمْ بَيناتن وْقلْتُ: ’عَلى قْياِمة المَيتينْ أَتْحاكَم اَنا اليَومْ بَيناتْكنْ.‘“
وْفيلكسْ منْ لَ كانْ يعْرفْ هَالطَّريِقْ عَ التَّمامْ، أَجَّلن وْقالْ: ”بَسّ يجي {لوسياس} قايد الأَلْفْ تَ اسْمَعْ وَاحكم بَيناتْكنْ.“
وَامَرْ قايدْ ميِّة تَ يحْرسْ بولس بالرّاحَة وْلا يمْنَع اَحَّدْ منْ مَعارفْ بولسْ يجي يخْدمْو.
وْبَعدْ كَمّ نْهارْ، فيلكس وْمَرَتو دْروسِّلا لَ كاتْ ياهوديِّة بَعَثوا وْساحوا بولس، وْسمْعوا منّو عَلى إيمان المَسيحْ.
وْهوّاِ يحْكي مَعنْ عَ البرْ والقَداسِة وْعَ الّمْحاكَمِة ف المسْتَقبَلْ، فيلكس تْعَبّا خَوف وْقال: ”السَّعْ روُح وْأَيمَتْ لَ صارْ لي فرْصَة تَ ابْعَثْ خَلفَكْ.“
وْبَعدْ لَ كَمَّل سَنْتَينْ، غَيرْ حاكمْ جا موُضَعو يقولولو فوُرْكِيوُسْ فيسْطوُسْ. وْفيليكس بْشان يسَي فَضلْ عَ الياهودْ، خَلّى بولسْ مَحْبوسْ.
وَقْتْ لَ جا فيسطوُسْ للقَيصَريِّة، بَعد ثَةّ اِيمْ طَلَعْ للقدْسْ.
وْحَكَوهُ گْباريّة الكَهَنَة وْرُوَسا الياهودْ عَلى بولسْ، وتْرَجَّوهُ
وْطَلَبوا منّو هَالمَعْروفْ، تَ يبْعَث يجيبو للقدْسْ فَ وَقْتْ لَ كانْ يسَولو فَخْ ف الطَّريِقْ تَ يقْتلوهُ.
وْفيسْطوُسْ رَدْلنْ جَوابْ قالْ: ”بولسْ تَ ينْحرسْ ف القَيصَريِّة، وَانا مسْتَعْجل اَنا تَ اروُحْ لَونَكْ.
بَقى هَوذْ لَ يطْلَعْ بيدنْ منْكنْ، خَلّي ينْزَلونْ مَعْنا وْيشْتَكَونْ عَلى كلْ ذَنْبْ فَ هَالزَّلَمِة.“
وْبَعدْ لَ بَقى هَونَك ثْمنْ يا عَشْة اِيمْ، نزلْ للقَيصَريِّة. وْثاِني نْهار قعدْ عَ البيما، كرْسي الحكمْ، وَامَرْ تَ يجبونْ بولسْ.
وَقْتْ لَ جا، الْتَمّوا حَولو ياهودْ لَ نزْلوا م القدس، وْتهَم كْثيرْ وقاسْيِة كانْ يتْهموهُ، بَسْ ما كان يتيِقون يثَبْتون هَالتّهَمْ عَلَيو.
بولسْ حاِمى لَروُحو وْقالْ: ما كلْغلطْتُ شي، لا فَ حَقْ ناموس الياهود وْلا فَ حَقّ الهَيكَل وْلا فَ حَقّ القَيصَرْ.
بَسْ فيسْطوُسْ منْ لَ كان يريد يمَنّن الياهود بْمَعْروفْ، قالْ لَبولس: ”تْريدْ تطْلَعْ للقدْسْ وْهَونَكْ تتْحاكَمْ عَلَوذْ قدّامي؟“
رَدْ بولس وْقالْ: ”قدّامْ كرْسي قَيصَرْ قايم اَنا. هَونْ واِ موُضَعْ لَ لازمْ أَتْحاكَم. وْف شي ما خطَيتُ فَ حَقّ الياهودْ، كَما لَ انْتَ زاِ كْثير كْوَيّس تعْرفْ.
لَ كسَّيتُ ذَنْبْ، يا شي أَسْتَحقْ عَلَيو المَوتْ، موُ اتْهَرَّبْ م المَوتْ. بَسْ لَ ما كانْ في عَلَي شي منْ هَوذْ تهَمْ لَ يتْهموني، ما في انْسان يسَلّمْني لهنْ سَليمْ كَما عَطيِّة. لحْمايةْ قَيصَرْ ألْتجي اَنا.“
هاك الوَقْتْ فيسْطوُس حَكى مَعْ مسْتَشارينو وْقالْ: ”لحْماية قَيصَرْ تلْتجي، لَعنْدْ قَيصَرْ تَ تْروُحْ.“
وْبَعدْ كَمّ نْهارْ نزلْ مَلكْ أَگْريپوُس وْبَرْنيكي للقَيصَريِّة تَ يسَلمونْ عَلى فيسْطوُس.
وْبَعدْ لَ بَقَولنْ عنْدو زَمانيِّة، فيسْطوُسْ حَكى للمَلكْ عَلى قَضيّة بولس وْقالْ: ”في هَونْ زَلَمِة مَحْبوسْ بَقى من ايدَينْ فيلكسْ.
وْوَقْتْ لَ كنْتُ ف القدْسْ، حَكَوا لي عَلَيو گْباريّة الكَهَنَة وشْيوُخة الياهود، وْطَلَبوا تَ احْكمْلنْ عَلَيو.
قلْتولن: ’الرّوُمانْ ما عنْدنْ عادِة يسَلمون اَحَّدْ للقَتل مْبَلاشْ لَ موُ يجي المشْتكي عَلَيو وْيتْهمو ف وچّو، وْينْعَطى فرْصَة تَ يحاِمي لَروُحو.‘
وْوَقْتْ لَ جيتُ لَونْ، بَلا تَأجيلْ لَثاِني يَومْ، قعدتُ عَ البيما، وَامرْتُ تَ يجبوا لي الزَّلَمِة.
وْقاموا مَعو متّهْمينو وْما تاقوا يثَبْتونْ عَلَيو شي تهْمِة بْشَرْ منْ شي لَ كانْ أَفْتكرْ.
بَسّ اخْتلافات مْشَكَّل مْلَوَّنْ عَلى ديانتنْ كانْ لهنْ مَعو، وْعَلى يَسوُعْ لَوّاِ انْسانْ مَيّتْ، بولسْ كان يقولْ: ’حَي واِ.‘
وْمنْ لَ ما كانْ أَفْهَم كْوَيّسْ ف جدالْ هَالمَسايلْ، سَأَلْتُ بولسْ لَ كان يريدْ يطْلَعْ للقدْس وْهَونَكْ يتْحاكَمْ.
بَسْ هوّاِ طَلَبْ تَ ينْحرسْ لَحكمْ قَيصَرْ، وَامَرْتُ تَ ينْحرسْ دي لَمَنْ أَبْعَثو لَعنْدْ قَيصَرْ.
أَگْريپوُسْ قالْ لَ فيسْطوُس: ”كانْ لي رغْبِة أَسْمَعْ هَالزَّلَمِة هاذْ.“ فيسْطوُس قالْلو: ”غَداِ تسْمَعو.“
وْثاِني نْهار، جا أَگْريپوُس وْبَرْنيقي بْعَظامِة وْفَخامِة وْدَخَلوا لَبَيت الدّينْ مَعْ قوّاد الألوف وْرُوَسا المَدينِة. وْأَمَرْ فيسْطوُس وْجا بولسْ.
وْقالْ فيسْطوُسْ: ”أَگْريپوُس المَلك، وْكلّتْكنْ يا رْجاِلْ لَ انْتنْ مَعْنا! عَلى هَالرّجّالْ لَ ترَونْ، كلْ شَعْب الياهود اشْتَكَوا لي ف القدْس وْهَون، وْهنّاِ يزْعَقونْ ويسيِحونْ: ’ما بَق يسيِرْ هاذ يعيشْ.‘
بَسّ اَنا عَرَفْتُ شي يسْتَحقْ عَلَيو المَوتْ ما كسَّوى. وْمنْ لَ هوّاِ طَلَبْ ينْحرسْ لَمَحْكَمةْ قَيصَرْ، أَمَرْتُ تَ ينْبعثْ.
وْموُ اعْرفْ أَيش اَكْتبْ عَلَيو لَقَيصَرْ. منْ هاي ردْتُ أَجيبو قدّامْكن، وْخصوصاً قدّامكْ يا مَلكْ أَگْريپوُس، بْشانْ لَ انْفَحَصتْ قَضيّتو، أَرى أَيشْ أَكْتبْ.
منْ لَ موُ يسيِرْ نبْعَثْ زَلَمِة مَحْبوسْ بَلا لَ نكْتبْ أَيشْ ذَنْبْ في عَلَيو.“
وْقال أَگْريپوُسْ لَبولسْ: ”مَسْموُحْ لكْ تحْكي لَخاطرْ نَفسكْ.“ هاك الوَقْتْ بولسْ بَسَط ايدو وْحاِمى لَروُحو وْقالْ:
خصوصاً منْ لَ اعْرف خَبير انْتَ ف جدالات وْعادات الياهودْ. منْ هاي أرْجوك تْطَوّلْ بالكْ عَلَي وْتسْمَعْني!
منْ لَ يعْرفون الياهودْ زاِ، لَ رادوا يشْهَدونْ، سيرة حَياتي منْ زغْري، م البدايِة بَينْ شَعْبي وْف القدْسْ.
منْ لَ منْ زَمانْ يعْرفوني كْوَيّس، وْيعْرفونْ فَ مَذْهَب الفَرّيسيِّة عشْتُ.
وَانا السَّعْ عَ الرَّجا بالوَعْدْ لَ صارْ من اَلله لابَّهاتْنا اَنا قايمْ وَاتْحاكَم،
عَلى هَالرَّجا هاذْ، قَبايلنا الاثْناعشْ يرْجَونْ تَ يصلون بْصَلاواتْ حارَّة بنْهار وباللَيل. وْعَلى هَالرَّجا هاذْ مَتْهوم اَنا م الياهودْ يا مَلك أَگريپا.
لَيشْ تفْتكْرونْ موُ لازم نْسَدّق أَلله يقَيّم المَيتينْ؟
”منْ لَ انا منْ قَبل حَطَّيتُ فَ بالي تَ احاِرب بْطرْق كْثير اسمْ يَسوُع النّاصري.
هاي زاِ سَوَيتُ ف القدْسْ: قَدّيسين كْثيرْ كَبَّيتُ ف الّحْبوس بْسلْطَةْ لَ اخَذْتُ من گْباريّة الكَهَنَة. وْوَقْتْ لَ كانْ منّنْ ينْقتْلونْ، كانْ أَشْترك مَعْ هَوذْ لَ يحْكمونْ عَلَينْ بالقَتلْ.
وْف كلْ مَجْمَع كانْ أَعَذّبنْ أَجْبرنْ تَ يكْفرونْ ف اسمْ يَسوُعْ. وبْهاكْ غَضَب الّگْبيرْ لَ كنْتُ مْعَبّا عَلَينْ، لَغَيرْ مدنْ زاِ كانْ أَروُحْ خَلْفنْ أَلاِحقنْ.
وْلَمَنْ كنْتُ رايح بْشانْ هاي لدمشْق بْسلْطَة وْرخْصَة منْ گْباريّة الكَهَنَة،
”ف نصّ الّنْهار ف الطَّريِقْ أَرَيتُ م السَّما يا مَلكْ نَوَّرْ عَلَي وْعَلى كلْ لَ كانوا مَعي نورْ أَعْظَمْ م الشَّمْسْ.
وْوَقَعْنا كلّتْنا عَ الاَرْض، وْسمعْتُ صَوت يقولْ لي بالعبْراني: ’شاوُلْ، شاوُلْ! لَيشْ تضْطهدْني؟ صَعْبْ عَلَيكْ ترْفس مْسَلّاتْ.‘
وَانا قلْتُ: ’منْ أنْتَ سَيّدي؟‘ وْسَيّدْنا قالْ لي: ’أَنا يَسوُع النّاصري لَ انْتَ تضْطهدو.‘
وْقالْ لي: ’قومْ عَلى اجْرَيك! بْشانْ هاي ظَهَرْتُ لك، بْشانْ أَقَيّمكْ خادم وْشاهدْ عَلى هاي لَ ارَيتْني وْعَلى لَ تَ تّراني.
وْتَ اخَلّصكْ منْ شَعْب الياهود وْمنْ غَير امَم تَ ابْعَثكْ لَعنْدنْ.
بْشان تْفَتّح عَينَين وْيرْجَعونْ م العتْمِة للنّور وْمنْ سلْطَة الشّيِطانْ لَعنْد اَلله، بْشان ينالونْ غفْران الخَطيّات وْنَصيبْ مَع القَدّيسينْ بالايمانْ في.‘
منْ هاي يا مَلكْ أَگْريپا، ما قمْتُ واِجَهْتُ الرّويا السَّماويِّة،
بَليِ كَرَزْتُ أَوَّلْ شي لَوكْ لَ ف دمشق وْلَوكْ لَ ف القدْس وْكلّ ضْياع الياهوديِّة والّامَمْ زاِ كَرَزْتُ تَ يرْجَعونْ لَعنْد اَلله، ويسَون اعْمال تْليقْ للتَّوبِة.
بْشانْ هَوذْ مسْكوني الياهودْ ف الهَيكَل وْكان يريدونْ يقْتلوني.
بَسّ اَلله عانْني دي لَهَاليَومْ، وكْوا قايمْ أَشْهَدْ لَزْغَيّرْ وگْبير، وْشي بَرّاتْ تَعْليمْ موسى والاَنْبِيا موُ اقولْ غَيرْ شي لَ قالوا تَ يسيِرْ،
المَسيحْ تَ يتْعَذَّبْ ويكونْ أَوَّل الّقْياِمِة منْ بَين المَيتين وْتَ يكْرزْ نورْ للشَّعْبْ والامَمْ.“
وْبولسْ كذاِ قايم يحاِمي لَروُحو، فيسْطوُسْ ساح بْعلوتْ صَوتو: ”بولسْ كجَّنَّيتْ! قرايةْ كتاِبات كْثيرْ خَلَّتك تْجنْ.“
بولسْ قالْ: ”ما كجَّنَّيتُ يا صاحب العزِّة فيسْطوُس! كَلامْ لَ اقول حَقْ واسْتقامِة واِ.
”والمَلكْ أَگْريپوُسْ خصوصاً يعْرفْ هَوذ، وْمنْ هاي بْجَسارَة أَحْكي قدّامو، منْ لَ كلْمِة وحْدِة منْ هَالكلاِمي موُ افْتكرْ غايبِة منْ بالو ياِ، منْ لَ موُ ف قرْنِة مْخَبّايِة صارتْ.
تْسَدّق الاَنْبِيا مَلكْ أَگريپا؟ أَعْرف تْسَدّقْ.“
أَگْريپوُسْ قالْ لَبولسْ: ”بشْوَيّةْ لخ تْقَنّعْني تَ اسيِرْ مَسيحي.“
وْبولس قالْ: ”أَرْجو من اَلله بشْوَي وبكْثيرْ، موُ لكْ بَس، بَلىِ لكلْ لَ يسْمَعوني اليَومْ تَ يسيِرونْ كَماي عَدا هَالزّناِجيرْ هَوذْ.“
وْقام المَلكْ والحاكم وْبَرنيقي وْلَ كانوا قاِعْدينْ مَعنْ.
وْوَقْتْ لَ راحوا منَونَك، كانْ يحْكَونْ واِحدْ مَع اللاخْ ويقولونْ: ”شي يسْتَحقْ عَلَيو المَوتْ يا الحَبْسْ ما كسَّوى هَالزَّلَمِة هاذْ.“
وْأَمَرْ فيسْطوُسْ تَ ينْبعثْ لَعنْدْ قَيصَرْ لإيطاليا، وْسَلَّمْ بولسْ ومْحَبَّسين الاخَرْ لَ مَعو لقايد ميِّة م الطّابور الامْبَرَطوري اسْمو يوُليِّوُسْ.
وْوَقْتْ لَ صارْ تَ نمْشي، نزلْنا لَسَفّينِة جاِيِة منْ مَدينة أَدْرامانْطوُس، وْرايحَة لَديرةْ آسيّا، وْدَخَلْ مَعْنا للسَّفّينِة أَريسْطَرْخوُس المَكْدوُني لَ منْ مَدينة تْسالونيكي.
وثاِني نْهار وصلْنا لَصَيدا. وْقايد الميِّة يوُليِّوُسْ عاِملْ بولسْ بانْسانْيِّة، وْعَطاهُ أذنْ تَ يروُحْ لَعنْدْ سدْقانو وْيرْتاحْ.
وْمنَونَكْ مشينا. وْمنْ لَ ف وچنا كانْ الهَوا، عَوَجْنا صوُبْ قبْرصْ.
وْقَطَعْنا بَحرْ كيليكْيا وْپَمْفوليا، وْوصلْنا لَمورا مَدينةْ لوقِيّا.
وْهَونَكْ أَرى قايد الميِّة سَفّينِة جاِيِة م الاسْكَندَريِّة وْرايحَة لايطاليا، وْقاِعَدْنا فِيا.
وْمنْ لَ بَطي كانْ تمْشي، بالزّوُرْ وَصلْنا بَعد اِيّاِم كْثيرْ لَقْبالْ جَزيرةْ كنيدوُس. وْمنْ لَ ما كان يخَلّينا الهَوا نْروُحْ ساِوي، عَوَجْنا صوُب كْريت قْبالْ مَدينةْ سَلامونا.
وْنحْناِ بالزّوُر نْدوُرْ حَولا، وصلْنا لَموُضَع يقولولو: ”مواني الحلْوِة“ قْرَيَّبْ مَدينةْ لاسِيّا.
وْبَقَينا هَونَكْ زَمانْ طَويلْ دي لَمَنْ حتّى يَومْ صَوم الياهودْ فات، وْصارْ خَطَرْ واِحدْ يرْكَبْ ف البَحر. وْبولسْ نَصَحنْ،
وْقالْ: ”يا رْجاِلْ، أَنا أَرى بْشدِّة وخْسارَة گْبيرِة تَ تْكونْ سَفْرتْنا، موُ بَسْ عَلى حْمولة سَفّينتْنا بَلىِ عَلى ارْواحْنا زاِ.“
بَسْ قايد الميِّة كانْ يسْمَعْ للقبْطان وْصاحب السَّفّينِة أكْثَرْ منْ كَلامْ بولسْ.
وْمنْ لَ ما كانْ هاك المينا كْوَيّسْ تَ نْشَتّي فِيو الشّتاِ، كْثيرْ منّا كان يريدونْ تَ نمْشي منَونَكْ، ويشَتَّونْ - لَ تاقوا يصلونْ - ف مينا فَ جَزيرة كْريت يقولولو ”فونيكس“ يطَلّع صوُب القبْلي.
وْوَقْتْ لَ هَبْ هَوا قبْلي وافْتَكَروا تَ يصلونْ كَما لَ يريدون، بَقى يدوُرونْ حَول كْريتْ.
بَسْ ما فاتْ فِيا شْوَيّة وَقْتْ، قامْ عَلَينا قلْعان يقولولو: ”طوفوُنيكوُس أوروُكليدوُنْ“.
وَاخَذْ زوُر السَّفّينِة وْما بَق تْتيِق تْقومْ ف وچّ الهَوا، وْسَلَّمْنا لَ أَيشْ لَ يسيِرْ.
وْوَقْتْ لَ قَطَعْنا جَزيرِة يقولولا كودا، بالزّوُرْ تقْنا نمْسك الزَّورَقْ.
وْبَعدْ لَ رَفَعناهُ، بَدَينا نْشَدْشدْ ونْقَوّي السَّفّينِة. وْمنْ خَوفْنا لَ نقَعْ فَ عَقب البَحرْ، نَزَّلْنا الشّراع، وْكذاِ كانْ نمْشي.
وْوَقْتْ لَ قامْ عَلَينا هَوا وْقلْعانْ ظالمْ، ثاِني نْهارْ كَبَّينا اغْراضْنا ف البَحرْ.
وْثالثْ يَوم، اغْراض السَّفّينِة بيدَينا كَبَّينا.
وْلَمَنْ مسك الشّتاِ وْغَلَقت الدّنْياِ اِيّاِم كْثير وْلا شَمس انْأَرَت وْلا قَمَر وْلا نْجوم، أَمَلْنا ف الحَياةْ كَرَّة وحْدِة انْقَطَعْ.
وْفَ وَقْتْ لَ ما كانْ كذّاقْ أَحَّدْ لقْمةْ أكلْ، هاك الوَقْتْ قامْ بولسْ بَيناتن وْقال: ”يكونْ كانْ كسّمعْتنْ لي يا رْجاِل، وْما طَلَعْنا من كْريت، ما كانْ تَ نخْسَرْ هَالّخْسارَة وْنتْعَذَّبْ هَالعَذابْ.
والسَّعْ أَشيرْ عَلَيكنْ تَ تْكونونْ بَلا همّ وْغَمْ، منْ لَ نَفْسْ وحْدِة منْكنْ موُ تتْتَوبَلْ. موُ يتْتَوبَلْ شي غَير السَّفّينِة.
منْ لَ ظَهَرْ لي فَ هَاللَيلِة هاي مَلاك اَلله لَ لهُ أَنا وْلهُ أَعْبدْ،
وْقالْ لي: ’لا تْخافْ يا بولس، مْحَضَّرْ لكْ تَ تْقومْ قدّام القَيصَرْ. وكْوا عَطاك اَلله عَطيِّة كلّ الّمْسافرينْ مَعكْ.‘
بْشانْ هاي قَوَّوا قَلْبْكنْ يا رْجاِلْ، منْ لَ أَآمنْ فَ الله، كذاِ تَ يسيِرْ كَما لَ انْقالْ لي.
بَقى لَجَزيرِة شي لازمْ ننْكَبْ.“
وْبَعدْ أَرْبَطَعْشْ يَومْ لَ تهْنا وتْعَذَّبْنا فَ بَحرْ هَدْرِيوُسْ، ف نصّ اللَيلْ البحّاِرين افْتَكَروا قايمين نْقَرّبْ منْ أَرْضْ.
وْقاسوا عمق البَحرْ، أَرَوهُ عشْرينْ قامِة، وْكَرْةْ لخْ بَعدْ لَ مشْيوا شْوَي، وَاروا خَمصْطَعشْ قامِة.
وْوَقْتْ لَ خفْنا ننْوجدْ فَ مَواضعْ حَجَرْ، نَزَّلوا أَرْبَعْ مَرْسايات منْ آِخر السَّفّينِة، وْبَقى يصَلَّونْ تَ يطْلَع الّنْهارْ.
وَقْتْ لَ ارى بولسْ، قالْ لَقايد الميِّة والعَسْكَرْ: ”لَ ما بَقَوا هَوكْ، أنْتنْ موُ تْتيِقونْ تخْلَصونْ.“
هاك الوَقْت، العَسْكَرْ قَطَّعوا حْباِل الزَّورَق وْخَلَّوهُ يتوُهْ.
وْبولسْ دي لَمَنْ صارتْ الصّبح، كان يقَنّع الكلْ تَ ياكلولنْ لقْمةْ أَكَلْ، ويقولْلنْ: ”هاي أَرْبَطَعْشْ يَومْ م الخَطَرْ شي ما ذقْتنْ.
منْ هاي أَرْجوكْنْ كلولْكنْ لقْمِة تَ تبْقَونْ طَيبينْ، منْ لَ شَعْرَة وحْدِة منْ راسْ واِحدْ منْكنْ موُ تْضيِعْ.“
قالْ هاذْ وَاخَذ غْبَيز وْسَبَّح لَالله قدّامْ كلّن، وْكَسَر وْبَدا ياكلْ.
وْكلّن تْقَوّى قَلْبنْ وَاكَلوا.
وْكنّا ف السَّفّينِة ميتَين وْستِّة وْسَبْعينْ نَفْسْ.
وْلَمَنْ شبْعوا، خَفَّفوا السَّفّينِة م الاَكل وْكَبّوا الحنْطَة ف البَحرْ.
وْوَقْتْ لَ طَلَع الّنْهار، البحّاِرينْ ما عَرَفوا أَيشْ أَرْض ياِ، بَلىِ أَرَوا جَنْب البَرْ خليج وْلَونَكْ فَكَّروا لَ كانْ ممْكنْ يدفَعون السَّفّينِة.
وْقَطَعوا المَرْساياتْ م السَّفّينِة كلّا وْخَلَّووا تقَعْ ف البَحر، وْحَلّوا شادودات الدَّفّات، وْرَفَعوا شْراع زْغَيّرْ للهَوا لَ يهب، وْمشْيوا صوُب البَرْ.
وْضَرَبت السَّفّينِة فَ موُضَعْ عاِلي بَينْ عمْقَينْ وانْغَرَزتْ فِيو وْقامْ عَلَيو قسْما القدْماِني وْما بَقْ يتْحَرَّك. وْقسْما الخلْفاِني تْهَرْهَرْ منْ قوّة الامْواجْ.
العَساِكر رادوا يقْتلون الّمْحَبَّسين بْشانْ لا يكبّونْ روُحنْ يسْبَحون وْيهْربونْ للاَرْضْ.
بَسْ قايد الميِّة ما خَلّاهن، منْ لَ كان يريد يخَلّصْ بولسْ. وَامَرْ هَوكْ لَ يتيِقون يكبّونْ روُحنْ ويسْبَحونْ تَ يسْبَحونْ ف الاَوَّل وْيقْطَعونْ للاَرْضْ،
والباقي عَلى دَفّات وْغَيرْ خَشَباتْ م السَّفّينِة. وْكذا كلّنْ نجَوا وْوصْلوا للاَرْضْ.
وْبَعْدا عَرَفْنا مالْطا يقولونْ لَهاك الجَّزيرِة.
والبَرابْرَة سكّانا احْسانات كْثيرْ وَرَّونا، وْعَلَقوا نار وْساحونا كلّتْنا تَ نتْدَفّا، منْ لَ مَطَرْ سراِحيب وْبَرد قرّاضيِّة كانْ.
وْبولسْ شَقَلْ كومةْ شيقانْ ناِشْفين وْحَطْ عَ النّار، وْطَلَعتْ منّنْ حَيِّة منْ حَرارة النّار وْگَزّت ايدو.
وَقْتْ لَ ارَوا البَرابرَة الحَيِّة مْكَلْبَشِة ف ايدو، قالوا: ”يكونْ موُ يكونْ هَالزَّلَمِة قاتلْ واِ، بْشانْ هاي وَقْتْ لَ فلتْ م البَحر العَدلْ ما خَلّاهُ تَ يبْقى طَيّبْ.“
بَسْ بولس نَفَض ايدو وْكَبّ الحَيِّة ف النّار وْشي مَكْروُهْ ما صابو.
والبَرابرَة كانْ يفْتكْرونْ فَ ساعتا تَ ينْتفخ وْيقَعْ مَيّتْ عَ الاَرْضْ، بَسْ لَمَنْ نَطَروا وَقْتْ طَويلْ وَارَوا شي مَكْروُهْ ما صابو، غَيَّروا راين وْقالوا: ”إلهْ واِ.“
وْكانْ في فاك الموُضَعْ مَزارعْ لَزَلَمِة اسْمو پوپلْيوسْ هوّاِ كانْ رَيّس الجَّزيرِة، قامْ عَزْنا وْكَرَمْنا وتْمَرْحَبْ فينا ثَةّ اِيمْ زَمانْ.
وْهاك الوَقْتْ كانْ أَبو پوپلْيوسْ مَحْموم وْجَوفو تجَعو ومْشَطَّح، وْدَخَلْ لَعنْدو بولس وْصَلّى وْحَطّ ايدو عَلَيو وْشَفاهُ.
وْلَمَنْ هاي صارتْ، باقي المَراضىِ زاِ لَ كانوا ف الجَّزيرِة كان يجَون لَعنْدو وْكانْ يشْفِينْ.
وْكَرَمونا اكْرامْ فوُق العادِة، وْلَمَنْ طَلَعْنا منَونَكْ حَمَّلونا بْزوّادِة.
وْطَلَعْنا بَعدْ ثَةّ اشر، وْمشينا فَ سَفّينِة اسْكَندَرانيِّة كانْ كشَّتَتْ ف الجَّزيرِة، وْكانْ عَليا عَلامة الإلهْين التَّومْ.
وْجينا لَمَدينةْ سَراكوسا وْبتْنا فِيا ثَةّ اِيمْ.
وْمنَونَكْ درْنا الشّاطي وْوصلْنا لَمَدينةْ ريغيون. وْثاِني نْهارْ قامْ عَلَينا هَوا القبْلي، وْبَعدْ يَومَينْ جينا لَمَدينةْ پوُطْيالِس لَ ف ايطالْيا،
وَارَينا هَونَك اخْوِة وْطَلَبوا منّا وْبَقَينا عنْدنْ سَبعْة اِيم. وْبَعْدا رحْنا لَروُما.
وْلَمَنْ سمْعوا اخْوِة هَونَكْ، طَلَعوا لاسْتقْبالْنا دي لَ سوُقْ لَ يقولولو أَپِيّوسْ پوُروُس وْدي لَ الثَّثْ خانات. وْوَقْتْ لَ اراهنْ بولسْ شَكَر اَلله وتْقَوّى.
وْبَعدْ ثَةّ اِيمْ بَعَثْ بولسْ دَعا گْباريّة الياهود. وْوَقْتْ لَ اجْتَمَعوا قالْلنْ: ”يا رْجاِل اخوتي! أَنا مَعْ لَ ما كلْقمْتُ ضدّ الشَّعْب وْناموسْ أَبَّهاتي، بْكَلَپْچات تْسَلَّمتُ م القدْسْ ف ايد الرّوُمانْ.
وْهَوكْ لَمَنْ قَرَّروني، رادوا يفَلْتوني، منْ لَ ما ارَوا عَلَي شي تهْمِة أَسْتَحق بْموجبا المَوتْ.
وْلَمَنْ قاموا ضدّي الياهود، انْجَبَرتُ أَلْتجي للقَيصَرْ، موُ منْ لَ لي شي مشْتَكى تَ اشْتكي عَلى ناِسْ شَعْبي.
بْشانْ هاي طَلَبْتُ منْكنْ تَ تّجونْ وَاراكنْ وَاحْكي لْكنْ هَالكَلامْ، منْ لَ بْشانْ رَجا اسْرائيل اَنا مْشَدَّد بْهَالزَّنْجيرْ.“
قالولو: ”نحْناِ ما كلْوصلْ لنا مَكْتوب بْخصوصكْ م الياهوديِّة، وْلا أَحَّدْ م الاخْوِة لَ جَوا م القدْسْ جاب لْنا تَقْريرْ يا قال لْنا شي خَرابْ عَلَيكْ.
بَسّ نْحبْ نسْمَعْ منّكْ رايك، منْ لَ نعْرفْ هَالمَذْهَبْ من اَحَّدْ ما انْقَبَلْ.“
وْعَيَّنولو يَوم وْلَمّوا وْجَوا لَعنْدو كْثيرْ لَموُضَعْ لَ كانْ ساِكن. وْوَرّاهنْ عَلى مَلَكوت اَلله وْهوّاِ يشْهَدْلنْ ويقَنّعنْ عَلى يَسوُعْ منْ ناموسْ موسى والاَنْبِيا م الصّبحْ للمَسا.
وْناِسْ منّنْ اقْتَنَعوا وْغَيرنْ ما اقْتَنَعوا.
وانْصَرَفوا منْ عنْدو وْهنّاِ موُ متّفْقينْ مَعْ بَعْضن. وْبولسْ قالْلن: ”كْوَيّسْ حَكى روُح القدسْ هَالكلْمِة ضدّ اَبَّهاتْكن بْثمْ إشعْيا النَّبي
وَقْتْ لَ قالْ: ’روُحْ لَعنْد هَالشَّعْب وْقولْلنْ: ”سَمَعْ تَ تسْمَعون وْموُ تفْتهْمون، وْتَ تّرَون وْموُ تْفَسْرونْ.
منْ لَ قسي قَلْبْ هَالشَّعْبْ هاذْ، ثَقَّلوا أَذانْن وْغَمَّضوا عَينَين، بْشانْ لا يسْمَعونْ بَاذانن وْلا يرَون بْعَينَين، وْيفْتهْمون بْقَلْبن وْيرْجَعونْ لَعنْدي وَاغْفرْلنْ.“‘
”بَقى خَلّي يكونْ ف علْمكنْ هَالشِّي هاذْ: للامَم انْبَعَثْ خَلاص اَلله، منْ لَ هنّاِ زاِ تَ يسْمَعولو.“
وْبَعدْ لَ قالْ هَالكَلامْ، طَلَعوا الياهودْ منْ عنْدو وْهنّاِ يجاِدْلونْ بَعْضن بْعَصَبيِّة.
وْكَرالو بولسْ بَيتْ عَلى حْسابو وْقعدْ فِيو سَنْتَين، وْكانْ يسْتَقْبلْ هَونَكْ كلْ منْ لَ كانْ يجي لَعنْدو،
وْكانْ يكْرزْ عَلى مَلَكوت اَلله، ويعَلّم قدّام العَين عَلى رَبْنا يَسوُع المَسيحْ وما كانْ يمْنَعو أَحَّدْ.
منْ بولسْ عَبْدْ يَسوُع المَسيحْ، المدْعي والرَّسول المْعَيَّنْ لانْجيل اَلله.
لَ م القَديمْ وَعَد فِيو بالاَنْبِيا ف الاسْفار الّمْقَدَّسِة،
عَلى ابْنو لَ ولد منْ نَسْل داهودْ باللَحم والدَّم،
وانعَرَف ابْن اَلله بْقوِّة وْبروُح القدسْ، منْ لَ قامْ منْ بَين المَيتينْ، يَسوُع المَسيحْ رَبْنا،
لَ بْواسْطتو نلْنا نعْمِة وْصرْنا رسلْ ف كلّ الامَمْ تَ يآمْنونْ باسْمو ويطيعوهُ،
وْمنّنْ أنْتن المدْعيّين بْيَسوُع المَسيحْ.
لكلْ مَحْبوبين اَلله ف روُما المدْعيّينْ والقَدّيسينْ. سَلام وْنعْمِة مَعْكنْ من اَلله أَبونا وْمنْ رَبْنا يَسوُع المَسيحْ.
قَبلْ كلْ شي، أَشْكرْ إلهي بْيَسوُع المَسيح بْشانْكنْ كلّتْكنْ، منْ لَ انْسَمَعْ إيمانْكنْ ف كلّ الدّنْياِ.
يشْهَدْ لي اَلله لَ اخْدمو بْروُحي ف بْشارة ابْنو، أشْوَنْ دايمْ موُ انْقطَعْ منْ ذكرْكنْ ف صَلاواتي،
وَاتْضَرَّعْ منْ زَمانْ تَ ينْفتحْ لي طَريِقْ تَ آجي لَعنْدْكنْ لَ راد اَلله.
منْ لَ كْثيرْ ك اشْتقْتُ أَراكنْ وَاعْطيكنْ عَطيّاتْ روُحانيِّة تْثَبّتْكنْ ف الحَقْ،
وْنتْعَزّى مَعْ بَعضْنا ف الايمانْ، إيماني وايمانْكنْ.
وَاريدْ تعْرفونْ يا اخوتي، كْثيرْ وَقْتْاتْ ردْتُ آجي لَعنْدْكنْ بَسْ دي للسَّعْ ما تقْتُ، كانْ أَريدْ فيكنْ زاِ يكونْ لي ثَمَرْ كَما ف باقي الامَمْ،
يونانيِّة وْبَرابرَة، حكَما وْغشَما، منْ لَ مَدْيون اَنا بالّكرازِة لَكلّ انْسانْ.
منْ لَ اعْرف موُ انْكسفْ بالبْشارَة، منْ لَ قوِّة اَلله ياِ لَ تْخَلّصْ كلْ لَ يآمْنونْ فِيو، الياهودْ ف الاَوَّلْ والوَثَنيِّة،
منْ لَ فِيا يبَيّن برّ اَلله بالايمانْ واِ م الاَوَّلْ للآِخرْ، كَما لَوّاِ مَكْتوبْ: ”البارْ م الايمان يعيشْ.“
وغَضَب اَلله مْبَيَّنْ واِ م السَّما عَلى كلْ إثم وْشَرّ النّاِسْ، هَوكْ لَ بالإثم يغَطَّون الحَقْ،
منْ لَ مَعْرفة اَلله مْبَيَّنِة ياِ لهنْ: أَلله بَيَّنْلنْ ياِ،
منْ لَ اسْرار اَلله الّمْخَبّايِة، قدْرتو وْألوهيّتو الأَزَليِّة، منْ بداية الخَلَقْ تنْأَرى بالفهمْ لَخَلايقو، بْشانْ لا يبْقى عنْدنْ حجِّة يتْحَجَّجونْ فِيا.
منْ لَ عَرَفوا اَلله، وْما سَبَّحوهُ وْشَكَروهُ، كَما لَ يحقْ لَالله. بالعَكْسْ، ضاعوا ف افْكارن الباطْلِة وْعَتَّمَت قْلوبنْ لَيّاِ بَلا فهمْ.
منْ لَ قالوا عَلى روُحنْ حكَما، صاروا غشَما،
ومْبَدالْ مَجد اَلله لَ موُ يزولْ سَوَولنْ صوَرْ عَلى شكلّ الانْسانْ لَ يزولْ واشْكال الّطْيوُرْ والحواِوينْ أَبو أَرْبَع اجْرَينْ والدَّبايبْ.
منْ هاي اَلله سَلَّمنْ لَشَهْواتْ قَلْبن النّجْسِة، تَ يرَزْلون اجْسادنْ بيدنْ
ومْبَدالْ حَقّ اَلله، اخْتاروا الباطل. وْخافوا وْعَبَدوا المَخْلوقات، مْبَدالْ خالقن المَجْدْ لاسْمو والبَرَكِة للأَبَدْ آمّينْ.
بْشانْ هاي اَلله سَلَّمنْ لاوجاع الرَّزالِة. نسْواننْ غَيَّروا عَمَلْ طَبيِعتن، وْشي لَ موُ طَبيعي سَوَوا.
وْنَفْس الشِّي رْجاِلن خَلَّوا شي لَوّاِ م الطَّبيِعَة مَع الانْثىِ، واحْتَرَقوا فَ شَهْوتنْ لَبَعْضنْ، ذَكَرْ مَعْ ذَكَر، وْسَوَوا قَباحَة، وعْقابن المسْتَحقْ عَلى ضلالنْ ف نْفوسنْ نالوهُ.
وْمنْ لَ ما قَصَدوا يعْرفون اَلله، أَلله سَلَّمنْ لَفكر الباطلْ تَ يسَونْ شي لَ موُ يسيِرْ.
وتْعَبَّوا منْ كلْ إثم وْفَجارَة وْمَرارَة وْشَرّانيِّة وْطَمَع وْحَسَد وْقَتل وْقتاِلات وْغش وْافْكار شَرْ،
وْعَلْش وْفَسادْ، مبْغضينْ لَالله، يتْمَهزَونْ ف العالَم، مْگَبَّرين، مْعَجْرَفينْ، يخْلقون الشَّرْ خلْقَة، بَلا فهمْ، موُ يسْمَعونْ كلْمِة لامّنْ وَابوونْ.
ما لنْ ذمِّة وْلا فِين مْحَبِّة وْلا أَمانِة وْلا رَحْمِة.
يعْرفون اَلله حَكَمْ بالمَوتْ عَلى أَينا لَ يعْمَلْ هَالعَمايل، وْمَعْ هاذْ موُ بَسّ يسَوَوا، بَلىِ يشاِرْكونْ زاِ هَوذْ لَ يسَوَوا.
بْشانْ هاي ما لكْ عذرْ يا انْسانْ أنْتَ لَ تْحاِكمْ غَيركْ: وَقْتْ لَ تْحاِكمْ غَيركْ تحْكمْ عَلى روُحكْ، منْ لَ انْتَ زاِ لَ تْحاِكمْ نَفس الاعْمال تْسَي.
وْنعْرفْ حكْم اَلله بالعَدلْ واِ عَلى لَ يسَونْ هَالاعْمالْ.
أَيشْ تفْتكرْ أنْتَ يا انْسانْ لَ تْحاِكمْ هَوذْ لَ يسَونْ هَالاعْمال وانْتَ تْسَي كَماها؟ تفْتكرْ تَ تفْلَتْ منْ حكْم اَلله؟
والّا تتْواقَح عَلى غنى طيبة اَلله وْطولْ بالو عَلَيك، وْعَلى فرْصةْ لَ عَطاك، وْموُ تعْرفْ طيبة اَلله بْشان تْجيبكْ للتَّوبِة ياِ.
بَسّ انْتَ لَ تْقَسّي قَلْبك وْموُ تْتوبْ تكْنزْ لَنَفْسكْ غَضَبْ لَيوم الغَضَبْ، يَومْ لَ تَ يبَيّنْ حكْم اَلله العادلْ،
لَ يحاِسبْ كلّ انْسانْ بْموجب اعْمالو:
هَوذْ لَ بالصَّبرْ باعْمال الخَيرْ طَلَبوا الشَّرَفْ والكَرامِة وْشي لَ موُ يزولْ، تَ يعْطِينْ حَياةْ أَبَدِيِّة.
بَسْ هَوذْ لَ يعَنْتون وْموُ يطيعون الحَقْ ويطيعون الباطلْ، تَ يجاِزيين بْغَضَب وْسخْطْ.
وْذيق وْقَلَقْ لَكلّ انْسان يسَي شَرْ، للياهودْ أَوَّلْ شي وْللْوَثَنِيِّة.
وْمَجْد وْكَرامِة وْسَلامْ لكلْ من يسَوي خَيرْ، للياهودْ أَوَّلْ شي وْللوَثَنِيِّة.
أَلله ما عنْدو اَحَّدْ أَحْسَنْ من اَحَّدْ:
لَ يخْطَون وْما عنْدن النّاموسْ بَلا النّاموسْ يهْلَكون. وْلَ يخْطَون وْعنْدن النّاموسْ بْموجب النّاموسْ ينْحكمْ عَلَينْ.
الامَمْ لَ ما عنْدن النّاموسْ وَقْتْ لَ يعْمَلونْ عَلى طَبيِعتنْ شي لَ يوَصّي فِيو النّاموسْ هنّاِ يسيِرونْ ناموسْ لروُحنْ.
ويبَينونْ شي لَ يوَصّي فِيو النّاموسْ مَكْتوبْ واِ فَ قَلْبن، وْضَميرنْ يشْهَدْلنْ لَمَن افْكارن تْلومْ بَعْضا يا تْحاِمي لَبَعْضا،
يَومْ لَ تَ يحاِكم اَلله اسْرار النّاِس بْموجب انْجيلي بْواسْطة يَسوُع المَسيحْ.
بَسْ لَ كنْتْ أنْتَ لَ تتْسَمّى ياهودي، وْتتّكلْ عَ النّاموس وْتفْتخرْ بالله،
وْتعْرف إرادتو وْفَرايضو، منْ لَ تْعَلَّمت م النّاموسْ
وْوثقْتْ منْ روُحكْ قايد للعَمايِة أنْتَ وْنورْ لَوذْ لَنّاِ ف العتْمِة،
ومْرَبّي للجّهّالْ ومْعَلّمْ للاولادْ، منْ لَ عنْدكْ صورة المَعْرِفِة والحَقْ ف النّاموسْ،
بَقى أنْتَ لَ تْعَلّمْ غَيركْ، موُ تْعَلّمْ روُحكْ؟ أنْتَ لَ توعَظْ وتْقولْ: لا تسْرق! تْروُح انْتَ نَفْسكْ تسْرقْ؟
تْقولْ: ”لا تزْني،“ وْتزْني؟ تْحَقّرْ عبادة الاصْنام، وْتنْهَب الهَيكَلْ؟
تفْتخرْ بالنّاموس وْتكسر النّاموسْ وتْهين اَلله؟
منْ هاي ”اسم اَلله بْسَبَبكنْ يكْفرونْ فِيو الامَمْ،“ كَما لَوّاِ مَكْتوبْ.
بَقى طْهوُركْ ينْفَعْ، لَ كنْتْ تعْمَل بْموجب النّاموسْ عَ التَّمامْ. بَسْ لَ كنْتْ تكْسر النّاموس طْهوُركْ ما بَقى طْهوُرْ
وْلَ كانوا هَوك الموُ مْطَهَّرين يسَون بْكَلام النّاموسْ فكرك موُ ينحسبون مْطَهَّرين عنْد اَلله؟
هَوك الموُ مْطَهَّرين تَ يحكمون عَلَيك أنْتَ الّمْطَهَّر لَ عنْدك الّكْتاِبْ، وْمَع هاذْ تكسر النّاموسْ؟
بَقى موُ بالشّكل والمَظهَر واِ الياهودي الحَقيقي، وْلا هاذْ شي لَ ينْأَرى ف الجَّسَدْ واِ الّطْهوُر الحَقيقي.
الياهودي الحَقيقي هاكْ لَ يكون ياهودي منْ جَوّا واِ، وطْهوُر القَلْبْ بالرّوُحْ موُ بالّكْتاِبْ هاذْ واِ الّطْهوُرْ لَ يمْدَحو اَلله موُ البَشَرْ.
بَقى أَيشْ ياِ زْيادة الياهودي عَ الوَثَني، واَيشْ ياِ فايدة الّطْهوُرْ؟
كْثيرْ ف كلْ شي. أَوَّلْ شي الياهود تْأَمَّنوا عَلى كَلام اَلله.
لَيشْ لَ ما آمنْ ناِسْ منّنْ، مَعْناتا بَطَّلوا سدْق اَلله منْ لَ ما آمَنوا؟
حاشا! أَلله سادق وْكلّ انْسانْ گذّاِبْ، كَما لَوّاِ مَكْتوب: ”بْشانْ تتْبَرَّر بْكَلامك وْتنْتصرْ وَقْتْ لَ يحاِكْموكْ.“
بَسْ لَ كانْ إثمْنا يوَرّي برّ اَلله، أَيش نْقول؟ موُ بارْ واِ اَلله وَقْتْ لَ ينَزّلْ غَضَبو؟ أَنا كَما لَ يفَكّر الانْسانْ أَحْكي.
حاشا! والّا أشْوَنْ تَ يحاِكم العالَمْ؟
(منْ لَ يمْكنْ لَ يعْترض يقولْ:) لَ كانْ سدْق اَلله انْتَفَع منْ گذْبي لَمَجْدو، لَيشْ أَتْحاكَم اَنا كَما خاطي؟
يا يمْكنْ كَما لَ يگْذبون عَلى لْساِننا ويقولون نْقولْ: ”تَ نْسَي شْرور بْشانْ تجي الخَيراتْ“؟ هَوك الحكمْ عَلَينْ مَحْفوظْ للعَدالِة واِ.
فَ أَيشْ بَقى نطْلَعْ أَحْسَنْ نحْناِ لَ سَلَفاً حَكَمْنا عَ الياهودْ والوَثَنيِّة (وْقلْنا) تَحْت الخَطيِّة ناِ كلّنْ؟
بْموجب المَكْتوبْ: ”ما في بار، وْلا واِحدْ.
ما في منْ يفْهَم وْلا من يطْلب اَلله.
كلّنْ طَلَعوا بَرّات طَريِق المسْتَقيم وْفسْدوا. ما في أَحَّدْ يعْمَل عَمَل الصّالح وْلا واِحدْ.
حْلوُقن قْبوُر مْفَتَّحَة، لْساِناتنْ غشّاشِة. سَمّ الحَيّاتْ تَحْتْ شفاِترنْ.
اجْرَينْ خَفيفْ تعْدي لَ سَفك الدَّمْ.
شَقا وْخرابْ ف طرْقاتنْ.
طَريِق السَّلامْ ما عَرَفوهُ.
وْخَوف اَلله ما في قدّامْ عَينَينْ.“
وْنعْرفْ شي لَ قالو النّاموسْ لاَهل النّاموسْ قالو، بْشانْ ينْسَدْ كلْ ثمْ، وتْسيِرْ كلّ الدّنْياِ تَحْتْ حكْم اَلله،
منْ لَ موُ يتْبَرَّر بْعَمَل النّاموسْ بَشَرْ قدّامو، منْ لَ بالنّاموس انْعَرَفت الخَطيِّة.
بَسّ السَّعْ بَلا النّاموسْ بَيَّنْ برّ اَلله وْيشْهَدلو النّاموسْ والاَنْبِيا،
برّ اَلله بالايمان بْيَسوُع المَسيحْ لَكلّ انْسان وْعَلى كلّ انْسان يآمنْ فِيو، بَلا فَرْقْ.
منْ لَ كلّنْ خطْيوا وْناقْصينْ منْ مَجد اَلله.
وْيتْبَرَّرونْ بالنّعْمِة مْبَلاش، بْيَسوُع المَسيحْ لَ فَداهنْ،
هاذْ لَ منْ قَبلْ سَواهُ اَلله غفرانْ كفّارَة بالايمان بْدَمّو لَخَطيّاتْنا لَ خطَينا منْ قَبلْ،
ف الفرْصَة لَ عَطانا اَلله بْطولْ بالو بْشان يوَرّي برّو فَ هَالزَّمان بْشانْ ينْعرفْ بارْ ويبَرّرْ أَينا لَ يآمن بْرَبْنا يَسوُع المَسيحْ.
بَقى أَينْ واِ الفَخرْ؟ بطلْ. وبْأَينا ناموسْ؟ ناموس الاعْمال؟ لا. بْناموس الايمانْ.
بَقى نطْلَع بْنَتيجِة: بالايمانْ يتْبَرَّر الانْسانْ موُ باعْمال النّاموسْ.
لَيش اَلله للياهودْ بَسْ واِ والّامَمْ لا؟ أَلله للامَمْ واِ زاِ.
منْ لَ واِحدْ واِ أَلله لَ يبَرّر الّمْطَهَّرين (الياهودْ) بالايمانْ والموُ مْطَهَّرين (الامَم) بْنَفْس الايمانْ.
أَيشْ بَقى؟ نْبَطّل النّاموسْ بالايمانْ؟ حاشا! نْثَبّت النّاموسْ.
وَايش نْقولْ عَلى أَبونا ابْراهيمْ راس الاَبَّهاتْ؟ أَيشْ أَرى بالجَّسَدْ؟
يكونْ بالاعْمال تْبَرَّر ابْراهيمْ، كانْ تَ يكونْلو فَخرْ، بَسْ موُ عنْد اَلله.
أَيش يقول الّكْتاِب؟ يقولْ: ”سَدَّق ابْراهيمْ أَلله، وانْحَسَبْلو برْ“.
أَينا لَ يعْمَلْ، موُ تنْحسبْلو أجْرتو نعْمِة، بَلىِ أجرْ.
بَسْ لَ موُ يعْمَل، بَلىِ يآمنْ بَسّ بْهاذْ لَ يبَرّر الخاطْيينْ، إيمانو ينْحسبْلو برْ،
بْموجبْ كَلامْ داهودْ زاِ عَلى هَنيّة الرّجّال لَ يحْسبْلو اَلله برْ بَلا اعْمالْ، وَقْتْ لَ قالْ:
”هَنيّة هَوكْ لَ تْسامَحوا عَلى إثمنْ وانْسَتَرتْ خَطِيّاتنْ.
هَنيّةْ رجّالْ لَ موُ يحْسبْ عَلَيو اَلله خَطيّتو.“
بَقى هَالهَنيِّة هاي للّمْطَهَّرين ياِ والّا للموُ مْطَهَّرين، وَقْتْ لَ نْقول: ”انحَسَب لابْراهيمْ إيمانو بر“؟
أشْوَن انْحَسَبْلو؟ وَقْتْ لَ كان مْطَهَّرْ والّا موُ مْطَهَّرْ؟ موُ وَقْتْ لَ كان مْطَهَّر، بَلىِ وَقْتْ لَ كانْ موُ مْطَهَّرْ.
الّطْهوُرْ عَلامِة كانْ حَمَلا وْخَتَم برْ إيمانو، وْهوّاِ موُ مْطَهَّر، بْشان يكونْ أَبو لَكلْ لَ يآمْنون وْهنّاِ زاِ ينْحسبْلنْ إيماننْ برْ،
وْأَبو للّمْطَهَّرَينْ، موُ لَخاطرْ لَنّاِ مْطَهَّرينْ، بَلىِ منْ لَ يآمْنونْ كَما لَ آمَن ابْراهيمْ قَبلْ لَ يتْطَهَّرْ.
يكون اَهل النّاموسْ ناِ الواِرثين، الايمانْ كانْ تَ يكونْ فارغْ والوَعْدْ باطلْ.
هاذْ منْ لَ النّاموس يجيب الغَضَبْ: وَقْتْ لَ ما في ناموس، مْخالَفِة للنّاموسْ زاِ ما في.
منْ هاي بالايمان لَوّاِ بالنّعْمِة نْتبَرَّرْ، ويسيِر الوَعْدْ حَقْ لكلْ ذرّيّتو، موُ لاَهل النّاموسْ بَس، بَلىِ لكلْ واِحدْ منْ إيمان ابْراهيمْ زاِ لَوّاِ أَبو لكلّتْنا،
بْموجب المَكْتوبْ: ”عَيَّنتوكْ أَبو لكْثير امَم“، قدّام اَلله لَ آمَنت فِيو، لَ يطَيّب المَيتين وْيدْعي الموُ مَوجودينْ كَما لَ يكونونْ مَوجودينْ.
وْهاذْ لَ كانْ بَلا رَجا سَدَّق الرَّجا تَ يكونْ أَبو لَكْثير امَم، كَما لَ قالْ الّكْتاِبْ: ”كذاِ گْبيرْ تَ يكونْ نَسْلكْ.“
وْما ضَعفْ إيمانو وْهوّاِ يرى جَسَدو المَيّتْ وَقْتْ لَ صار ابنْ ميتْ سَنِة وْرَحمْ سارَة المَيّتْ.
وْما شَكْ فَ وَعد اَلله كَما واِحدْ بلا إيمانْ، بَلىِ تْقَوّى ف الايمان وْعَطى مَجْدْ لَالله.
كانْ واثقْ شي لَ وَعَدو أَلله فِيو تَ يعْطِيو واِ.
بْشانْ هاي ”انْحَسَبْلو برْ.“
وْموُ بَسّ بْشانو انْكَتَبْ: ”انْحَسَبْ إيمانو برْ.“
بَلىِ بْشانْنا زاِ، منْ لَ لنا زاِ تَ ينْحسبْ برْ نحْناِ لَ آمَنّا بْهاذْ لَ قَيَّمْ منْ بَين المَيتينْ رَبْنا يَسوُع المَسيحْ،
لَ تْسَلَّم بْشانْ خَطيّاتْنا وْقام بْشانْ تَبْريرْنا.
بَقى مادام تْبَرَّرْنا بالايمانْ، خَلّي يكونْ لنا سَلامْ عنْد اَلله بْرَبْنا يَسوُع المَسيحْ،
لَ بْفَضْلو تْقَدَّمْنا بالايمانْ لَ هَالنَّعْمِة لَ نحْناِ مَوجودينْ فِيا، وْنفْتخرْ عَلى رَجا لَ لنا فَ مَجد اَلله.
وْموُ بَسْ كذاِ، حتّى ف شَدايدنا نفْتخرْ، منْ لَ نعْرف الشّدِّة تْكَمّل الصَّبرْ فينا،
والصَّبر امْتحان، والامْتحانْ رَجا.
وْبالرَّجا موُ نطْلَعْ مَخْجولينْ، منْ لَ تْفيض مْحَبّة اَلله عَلى قْلوبْنا بْروُح القدسْ لَ انْعَطَينا:
المَسيح بْسَبَبْ ضعفْنا ماتْ فَ هَالزَّمانْ لَخاطر الكافْرينْ،
منْ لَ صَعْب يموت انْسانْ لَخاطرْ كافْرينْ. لَخاطرْ صالْحينْ يمْكن انْسانْ يتْجاسر يموتْ.
هَون اَلله يبَيّن مْحَبّتو لنا: لَ مات المَسيحْ لَخاطرنا وْنحْناِ بَعدْ خاطْيينْ،
أَشْقَدْ بَقى بالاَكْثَرْ نتْبَرَّر السَّع بْدَمّو وْنخْلَصْ م الغَضَبْ؟
لَ تْصالَح اَلله مَعْنا بْمَوت ابْنو، وْنحْناِ بَعدْ عدْوانْ، أَشْقَدْ بَقى بالاَكْثَرْ بمْصالَحتو لنا نخْلَص بْحَياتو؟
وْموُ هاذْ بَسْ، بَلىِ نفْتخرْ زاِ بالله بْفَضلْ رَبْنا يَسوُع المَسيحْ لَ بْواسْطتو السَّعْ نلْنا الّمْصالَحَة.
وْكَما لَ دَخَلتْ الخَطيِّة لَلدّنْياِ عَلى ايد انْسانْ واِحد، وْبالخَطيِّة المَوت، وْكذاِ بكلّ البَشَرْ عَبَر المَوت، بْهاي لَ كلّنْ خطْيوا.
منْ لَ قَبل النّاموس الخَطيِّة مَع لَ كانتْ مَوجودِة ف الدّنْياِ، ما كانْ تنْحسب خَطيِّة منْ لَ ما كانْ في ناموسْ.
بَلىِ المَوتْ مَلَك من اِيّاِم آدَمْ لَ إيّامْ موسى (لَ اسْتَلَم النّاموسْ) حتّى عَلى هَوكْ لَ ما خطْيو عَلى شَبَهْ عصْيانْ ناموسْ آدَمْ هاكْ لَوّاِ شَبَهْ لَهاكْ لَ تَيكونْ.
بَسّ العَطيِّة موُ كَما الزَّلِّة ياِ. لَ كْثيرْ ماتوا بْزَلّةْ واِحدْ، أشْوَنْ موُ بالاَكْثَر تْفيضْ نعْمة اَلله وْعَطيّتو بْفضْل انْسانْ واِحدْ، يَسوُع المَسيحْ؟
وْموُ كَما ذَنْبْ واِحدْ ياِ العَطيِّة، مْحاكَمِة لَ صارتْ بْسَبَبْ واِحدْ كانتْ نَتيجتا حكمْ. بَسّ العَطيِّة منْ خَطيّات كْثيرْ كانتْ نَتيجتا برْ.
لَ مَلَك المَوت بْذَنْبْ واِحدْ، أَشْقَدْ بَقى بالاَكْثَرْ هَوكْ لَ فاضتْ عَلَين النَّعْمِة والعَطيِّة والبرْ يمْلكونْ ف الحَياة بْفَضلْ واِحدْ، يَسوُع المَسيحْ؟
وْكَما لَ صاروا كْثيرْ ناِسْ خاطْيينْ وَقْتْ لَ عَصى انْسانْ واِحدْ، كذاِ صاروا كْثيرْ بارّين بْطاعةْ واِحدْ.
النّاموسْ دَخَل بْشانْ تكْثَر الخَطيِّة. بَسْ موُضَعْ لَ كثرت الخَطيِّة، النَّعْمِة زادتْ.
بْشانْ كَما لَ مَلَكت الخَطيِّة ف المَوتْ، كذاِ تمْلك النّعْمِة بالبرْ وتْوَدّي للحَياة الاَبَديِّة بيدْ رَبْنا يَسوُع المَسيحْ.
أَيش نْقولْ بَقى؟ نبْقى ف الخَطيِّة تَ تْزيد النّعْمِة؟
حاشا. نحْناِ لَ متْنا للخَطيِّة، أشْوَنْ نرْجَع نْعيشْ فِيا؟
لَيشْ موُ تعْرفونْ نحْناِ لَ تْعَمَّذْنا فَ يَسوُع المَسيحْ، فَ مَوتو تْعَمَّذْنا؟
ف المَعْموذيِّة انْدَفنْنا مَعو للمَوت، بْشانْ كَما لَ قامْ المَسيحْ منْ بَين المَيتين بْمَجْدْ أَبوهُ، كذاِ نحْناِ زاِ فَ حَياة جْديدِة نمْشي.
بَقى لَ انْغَرَزْنا مَعْ بَعضْنا مَعو فَ مَوتْ كَما مَوتو، كذاِ زاِ تَ نْكونْ ف قْياِمتو،
منْ لَ نعْرف انْسان العَتيِقْ لَ فينا انْصَلَبْ مَعو بْشانْ يبْطَلْ جَسَد الخَطيِّة وْلا يخْدم الخَطيِّة بَعدْ،
منْ لَ أَينا لَ يموتْ يتْحَرَّرْ م الخَطيِّة.
بَقى لَ متْنا مَع المَسيحْ، لنا إيمانْ مَع المَسيحْ تَ نْعيشْ،
منْ لَ نْآمن المَسيحْ قامْ منْ بَين المَيتين، وْموُ يموتْ كَرْةْ لخ، وْلا يتْسَلَّطْ عَلَيو المَوتْ.
هاي لَ ماتْ، للخَطيِّة ماتْ كَرَّة وحْدِة. وْهاي لَ حَي واِ، لَالله واِ حَي.
وانْتنْ زاِ كذاِ نَفس الشِّي، احْسبوا روُحْكنْ مَيتينْ للخَطيِّة وْعايشينْ لَالله فَ رَبْنا يَسوُع المَسيحْ.
بَقى لا تْخَلَّون الخَطيِّة تمْلك فَ جَسَدْكن المَيّت بْشان تْطيعونْ شَهْواتو.
لا تْقَدْمونْ أَعْضا جَسَدْكن أَوايلْ إثمْ للخَطيِّة. بَلىِ قَدْموا نْفوسْكنْ لَالله أنْتنْ لَ عشْتنْ منْ بَين المَيتين، وْخَلّي أَعْضا جَسَدْكن تْكون سْلاحْ لَبرّ اَلله،
منْ لَ موُ تْسودْ عَلَيكن الخَطيِّة، منْ لَ موُ تَحْتْ سيادة النّاموس انْتنْ، بَلىِ تَحْت سيادة النّعْمِة.
أَيشْ بَقى؟ نخْطي منْ لَ موُ تَحْت سْيادة النّاموسْ نحْناِ، بَلىِ تَحْت سْيادة النّعْمِة؟ حاشا.
موُ تعْرفونْ لَيشْ وَقْتْ لَ تْقَدمونْ نَفسْكنْ لاَحَّدْ بْشان تْطيعوهُ طاعةْ عبوديِّة، عَبيد تْسيِرونْ لاذْ لَ تْطيعوهُ؟ يا عَبيدْ للخَطيِّة لَ تْوَدّي للمَوتْ، يا لَطاعة البرْ.
بَسّ الحَمد لله، بَعدْ لَ كنْتنْ عَبيدْ للخَطيِّة، طعْتنْ منْ كلْ قَلْبْكنْ تَعْليمْ لَ تْسَلَّمْتنْ لهُ.
وْوَقْتْ لَ تْحَرَّرْتنْ م الخَطيِّة، صرْتنْ عَبيدْ للبرْ.
أَنا أَحْكي مَعْكنْ شكلْ لَ يحْكي الانْسانْ، منْ لَ انْتن انْسانْات ضْعافْ وَاقولْكنْ: كَما لَ قَدَّمْتنْ أَعْضا جَسَدْكنْ لعْبوديّة النَّجاسِة والاثمْ، كذاِ السَّعْ قَدْموا أَعْضا جَسَدْكنْ لَعْبوديّة البرْ والقَداسِة.
وَقْتْ لَ كنْتنْ عَبيدْ للخَطيِّة، حرّينْ كنْتنْ م البرْ.
بَسْ أَيشْ ثَمَرْ كانْ لكنْ هاك الوَقْتْ؟ هاكْ لَ تسْتَحَونْ فِيو السَّعْ منْ لَ آِخْرتو المَوتْ؟
والسَّعْ، منْ لَ تْحَرَّرْتنْ م الخَطيِّة، وْصرْتنْ عَبيدْ لَالله، لكن ثْمار مْقَدَّسِة آِخْرتا حَياةْ أَبَديِّة،
منْ لَ مَوتْ ياِ تجارة الخَطيِّة، بَسْ عَطيّة اَلله حَياةْ أَبَدِيِّة فَ رَبْنا يَسوُع المَسيحْ.
والّا موُ تعْرفونْ يا اخوتي؟ - اَنا أَحْكي مَعْ ناِسْ يعْرفونْ النّاموسْ - موُ تعْرفون النّاموس مْسَلَّطْ واِ عَ الرّجّال مْقَدْ لَوّاِ طَيّبْ؟
كَما المَرَة لَيّاِ مَرْبوُطَة فَ زَوجا بْموجب النّاموس مْقَد لَوّاِ طَيّبْ. بَسْ لَ ماتْ زَوجا، بَقَتْ حرَّة منْ ناموسْ زَوجا.
وْلَ لحْقتْ غَيرْ رجّال وْزَوجا طَيّب، تْكونْ زانْية خاينِة لهُ. بَسْ لَ ماتْ زَوجا، تتْحَرَّرْ م النّاموس وْموُ زانْيِة تْكون لَ صارتْ لَغَيرْ رجّالْ.
وَقْتْ لَ كنّا ف الجَّسَدْ، اوجاع الخَطيّاتْ لَ بالنّاموسْ كانْ تتْحَرَّكْ فَ أَعْضا جَسَدْنا بْشانْ نعْطي ثْمارْ للمَوتْ.
بَسّ السَّع، انْفكَّينا م النّاموس وْمتْنا لاكْ لَ كانْ يمْسكْنا، بْشانْ نخْدمْ م السَّع وْلَبَعد بْروُح جْديدِة موُ بكْتاِبْ عَتيِقْ.
أَيش نْقولْ بَقى؟ خَطيِّة واِ النّاموسْ؟ حاشا. بَلىِ نْقولْ: ما عَرَفْتُ الخَطيِّة إلا بالنّاموسْ. منْ لَ ما كانْ تَ اعْرف الشَّهْوِة يكون النّاموسْ ما قالْ: ”لا تشْتهي.“
وبْهَالوَصيِّة هاي أَرَتْلا الخَطيِّة سَبَب، وْكَمَّلتْ في كلْ شَهْوِة. منْ لَ مَيتِة كانتْ الخَطيِّة بَلا النّاموسْ.
وَانا طَيّبْ كنْتُ بَلا النّاموسْ منْ قَبلْ. بَسْ وَقْتْ لَ جَت الوَصيِّة، عاشت الخَطيِّة، وْمتُّ اَنا.
وْبَيَّنْ لي وَصيّة الحَياةْ، صارتْ لي للمَوتْ
يعْنيِ الخَطيِّة بسَبَبْ لَ ارَتْلا ف الوَصيِّة، غَشّتْني وبْواسْطتا قَتَلتْني.
بَقى النّاموس مْقَدَّسْ واِ، والوَصيِّة مْقَدَّسِة ياِ وْبارَّة وْصالْحَة.
بَقى الصّالْحَة صارتْ لي للمَوتْ؟ حاشا. بَلىِ الخَطيِّة بْشان تْبَيّنْ خَطيِّة ياِ، بْواسْطة الصّالْحَة كَمَّلتْ في المَوت، بْشان يزيد الحكمْ عَ الخَطيِّة بالوَصيِّة.
منْ لَ نعْرف النّاموسْ روُحاني واِ. بَسّ اَنا جَسَداني اَنا وْمَبْيوُع اَنا كَما العَبْدْ للخَطيِّة.
منْ لَ شي لَ اسَي، موُ اعْرفو. موُ شي لَ اريدْ، أَسَي، بَلىِ شي لَ اكرَه، هاك واِ لَ اسَيو.
وْمادامْ شي لَ موُ اريد، أَسَي؛ مَعْناتا أَشْهَد النّاموس كْوَيسْ واِ.
السَّعْ بَقى، موُ أَنا واِ لَ اسَي هاي، بَلىِ الخَطيِّة لَ تسْكنْ في.
منْ لَ اعْرفْ موُ يسْكنْ في، يعْنيِ فَ جَسَدي، شي صالحْ، منْ لَ هَيّنْ واِ عَلَي تَ اريدْ شي صالحْ، بَسْ تَ اسَيو موُ اتيِقْ.
منْ لَ موُ شي الصّالحْ لَ اريد اَسَيو، أَسَي. بَلىِ شَرْ لَ موُ اريدْ أَسَي، هاكْ أَسَي.
وْمادامْ أَسَي شي لَ موُ اريد اَسَي، مَعْناتا موُ أَنا واِ لَ اسَيو، بَلىِ خَطيِّةْ لَ تسْكنْ في.
بَقى أَرى النّاموسْ يتّفقْ مَعْ ضَميري لَ يريد يسَي شي الصّالحْ، منْ لَ قرَيَّبْ واِ الشَّرْ لي،
منْ لَ أَفْرَحْ فَ ناموس اَلله ف الانْسان الجّوّاِني.
بَسْ أَرى غَيرْ ناموسْ فَ أَعْضاي يحاِربْ ناموس ضَميري وْياخذْني يَسيرْ لَ ناموس الخَطيِّة لَ فَ أَعْضاي.
شَقي اَنا الانْسانْ. من ينَجّيني منْ جَسَد المَوتْ هاذْ؟
أَشْكر اَلله، بْواسْطة رَبْنا يَسوُع المَسيحْ. بَقى السَّعْ، أَنا بْضَميرْي عَبْد ناموس اَلله اَنا. بَسّ بْلَحْمي عَبْدْ ناموس الخَطيِّة.
بَقى ما في حكمْ عَلى لَنّاِ فَ يَسوُع المَسيحْ هَوذْ لَ موُ يسايرون الجَّسَدْ،
منْ لَ ناموسْ روُح الحَياةْ فَ يَسوُع المَسيحْ حَرَّرَكْ منْ ناموس الخَطيِّة والمَوتْ.
منْ لَ ضَعيفْ كان النّاموس بْسَبَبْ ضعْف الجَّسَدْ، أَلله بَعَث ابْنو بْشكلْ جَسَد الخَطيِّة بْشان الخَطيِّة، تَ يحْكمْ عَ الخَطيِّة فَ جَسَدو.
بْشانْ برّ النّاموس يتمْ فينا نحْناِ لَ موُ بْموجب الجَّسَدْ نمْشي، بَلىِ بْموجب الرّوُحْ:
هَوذْ لَنّاِ بْموجب الجَّسَدْ، بالجَّسَدْ يهْتَمّون. وْلَنّاِ بْموجب الرّوُحْ، بالرّوُحْ يهْتَمّونْ:
وْهمّ الجَّسَدْ مَوتْ واِ، وْهمّ الرّوُحْ حَياة وْسَلامْ.
منْ لَ عَداوِة لله واِ هَمّ الجَّسَدْ، منْ لَ موُ يخْضَعْ لَناموس اَلله منْ لَ موُ يتيِقْ.
وْهَوذْ لَنّاِ بْموجب الجَّسَدْ، موُ يتيِقون يرَضَّون اَلله.
وْلَ كان المَسيحْ فيكن، الجَّسَدْ مَيّت يكونْ للخَطيِّة، بَسّ الرّوُحْ حَي للبرْ.
وْلَ كانتْ روُحْ هاكْ لَ قَيَّم رَبْنا يَسوُع المَسيحْ منْ بَين المَيتينْ ساِكْنِة فيكنْ، هاكْ لَ قَيَّمْ يَسوُع المَسيحْ منْ بَين المَيتينْ لاجْسادكن المَيتِة زاِ تَ يعْطي حَياةْ، لَخاطرْ روُحو السّاِكْنِة فيكنْ.
بَقى السَّعْ يا اخوتي، نحْناِ مَلْزومينْ نحْناِ موُ للجَّسَدْ تَ نْعيش بْموجب الجَّسَدْ:
لَ بْموجب الجَّسَد تْعيشونْ، تَ تْموتون. وْلَ مَوَّتّنْ بالرّوُح اعْمال الجَّسَدْ، تَ تْعيشونْ.
منْ لَ هَوذْ لَ بْروُح اَلله ينْساقونْ، هنّاِ ناِ اولاد اَلله.
منْ لَ ما اخَذْتنْ روُح عْبوديِّة كَرْةْ لخْ للخَوفْ، بَلىِ أَخَذْتنْ روُح تَبَنّي بْواسْطتا نْسيِح اَلله ونْقولْلو: ”آبا“ (يعْنيِ) أَبونا.
والرّوُحْ تشْهَدْ لارْواحْنا اولاد اَلله نحْناِ.
وْمادام اولادْ، مَعْناتا واِرثينْ زاِ، واِرثين اَلله واولاد وَراثةْ يَسوُع المَسيحْ. لَ كنّا نتْعَذَّبْ مَعو، مَعو زاِ تَ نتْمَجَّدْ.
منْ لَ افْتكر اوجاعْ هَالزَّمانْ هاذْ موُ تْساِوي شي قْبال المَجْد الّمْحَضَّرْ تَ يبَيّنْ فينا.
منْ لَ كلّ الخَليقَة ترْجي وْتنْطرْ تَ يبَينون اولاد اَلله.
منْ لَ الخَليقَة كلّا صارتْ عَبْدِة للباطلْ، موُ بإرادتا بَلىِ بْسَبَب هاذْ لَ سَواها عَبْدِة عَلى رَجا
تتْحَرَّرْ هيِّ زاِ من عْبوديّة الفَسادْ ف حرّيّةْ مَجد اولاد اَلله.
منْ لَ نعْرفْ كلّ الخَلايق تْئنّ وْتتْوَجَّعْ وَجع ولادِة دي لَليَومْ.
وْموُ هيِّ بَسْ، نحْناِ زاِ لَ فينا أَوَّلْ ثَمَر الرّوُح نْئنْ جوّات نْفوسْنا وْننْطرْ للتَّبَنّي، وْلَفدا اجْسادْنا.
منْ لَ بالرَّجا خلصْنا. بَسْ رَجا لَ ينْأَرى موُ يبْقى رَجا. لَ ارَيناهُ لَيشْ تَ ننْطرو.
بَسْ لَ كانْ رَجانا ف شي موُ ينْأَرى، بالصَّبرْ ننْطرو.
نَفس الشِّي، الرّوُحْ زاِ تْعاونْ ضعفْنا، منْ لَ موُ نعْرفْ أَيش نْصَلّي كَما لَ لازم نْصَلّي. بَسّ الرّوُح تْصَلّي لَخاطرنا بأنّاتْ موُ تنْقالْ.
وْفاحص الّقْلوبْ يعْرفْ أَيشْ واِ فكْر الرّوُحْ منْ لَ تْصَلّي لَخاطر القَدّيسينْ كَما لَ يريد اَلله.
وْنعْرفْ هَوذْ لَ يحبّون اَلله، ف كلْ شي يعاِوننْ للخَيرْ، لَوذْ لَ منْ قَبلْ نَوى تَ يكونونْ مدْعيّينْ،
وْمنْ قَبلْ عَرَفن وْعَلَّمن بْشَبَهْ صورة ابْنو بْشانْ هوّاِ يكونْ بكر بَين اخْوِة كْثيرْ.
وْهَوذْ لَ منْ قَبل خَتَمنْ، دَعاهن. وْلَ دَعاهنْ، بَرَّرن. وْلَ بَرَّرنْ، مَجَّدنْ.
أَيشْ بَقى نْقول عَلَوذْ؟ لَ كان اَلله مْبَدالْنا، من واِ لَ يقوم قْبالْنا؟
وْلَ عَلى ابْنو ما شَفَقْ، بَلىِ مْبَدالْنا كلّتْنا سَلَّمو، أشْوَنْ موُ كلْ شي مَعو يعْطينا؟
من واِ لَ تَ يتْهمْ هَوذْ لاخْتارن اَلله؟ أَلله هوّاِ واِ لَ يبَرّرْ.
من يحْكمْ عَلَينا؟ المَسيحْ لَ مات وْقام، وْعَلى يَمين اَلله واِ ويحاِمي لْنا.
منْ تَ يفْرقْنا من مْحَبّة المَسيحْ؟ شدِّة والّا حَبْسْ والّا اضْطهاد والّا جوُعْ والّا عري والّا خَطَرْ والّا سَيفْ؟
كَما لَوّاِ مَكْتوبْ: ”لَخاطرْك كلْ يَوم نْموت، وانْحَسَبْنا كَما الغَنَمْ للذَّبحْ.“
بَسْ فَ هَوذْ كلّنْ، مَنْصوُرينْ نحْناِ بيدْ هاذْ لَ حَبْنا.
منْ لَ واثق اَنا لا مَوت وْلا حَياةْ، لا مَلايكِة وْلا سَلاطين وْلا قوّاتْ، لا قايمة السَّع وْلا تَ تْقومْ بَعدْ،
حَقّ اَقولْ ف المَسيح وْموُ اگْذب، وْضَميري يشْهَدْ لي بْروُح القدسْ:
حزن گْبيرْ لي وْوَجَعْ فَ قَلْبي موُ يهْدا.
منْ لَ كانْ أَصَلّي تَ اكون اَنا نَفْسي مَحْرومْ م المَسيح مْبَدال اخوتي وْقَرايبيني باللَحمْ والدَّمْ،
بَني اسْرائيلْ لَ لهنْ صار التَّبَنّي والمَجْدْ والعهودْ والنّاموسْ والخدْمِة والوعودْ،
والاَبَّهات، وْمنّنْ طَلَع المَسيحْ باللَحمْ والدَّمْ، لَوّاِ إلهْ عَ الكلْ لهُ التَّسابيحْ والبَرَكاتْ لأَبَد الآبْدينْ آمّينْ.
هاذْ موُ مَعْناتو كلْمة اَلله ما تْحَقَّقْتْ، منْ لَ موُ كلْ لَنّاِ من اسْرائيلْ ينْحسْبون اسْرائيلْ.
وْلا لَنّاِ منْ نَسْل ابْراهيمْ، كلّنْ اولادْ ناِ. منْ لَ انْقالْ لابْراهيمْ: ”باسْحاقْ يتْسَمّى لكْ نَسلْ.“
يعْنيِ موُ اولاد الجَّسَدْ ناِ اولاد اَلله. بَلىِ اولاد الوَعْدْ ناِ لَ ينْحسْبونْ نَسلْ.
منْ لَ هاي ياِ كلْمة الوَعد: ”فَ هَالزَّمانْ تَ آجي وْتَ يسيِر ابنْ لَسارَة.“
وْموُ هاي بَسْ. رَفْقَة وَقْتْ لَ حبْلتْ منْ واِحدْ، منْ أَبونا اسْحاقْ.
لَسَّعْ قَبلْ لَ يولَدونْ وَلَدَينا، وْلَسَّعْ ما سَوَوا لا خَير وْلا شَر، انْعَرَفْ سَلَفاً من اخْتار اَلله، واخْتيارو موُ بْموجب اعْمالْ واِ، بلي بْموجبْ دَعْوتو، أَينا لَ يدْعي.
منْ لَ انْقال: ”الّگْبير يسيِرْ عَبْدْ للّزْغَيّرْ.“
كَما لَوّاِ مَكْتوبْ: ”حَبَّيتُ يَعْقوب وْبَغَضْتُ عيسو.“
أَيشْ بَقى نْقولْ؟ في عنْد اَلله ظلْمْ؟ حاشا.
أَلله قالْ لموسى: ”أَرْحَمْ أَينا لَ ارْحَمْ، وَاتْحَنَّنْ عَلى أَينا لَ اتْحَنَّنْ.“
بَقى موُ بيدْ لَ يريدْ ياِ، وْلا بيدْ لَ يعْدي خَلْف الشَّغلِة، بَلىِ بيد اَلله الرَّحومْ.
منْ هاي قالْ ف الّكْتاِبْ لَفَرعَون: ”بْشانْ هاي قَيَّمْتوكْ، تَ ابَيّنْ فيكْ قوّتي وْينْكرز اسْمي ف كلّ الاَرْضْ.“
بَقى لهاك لَ يريدْ، يرْحَمو. وْلهاك لَ يريد يقَسّي قَلْبو، يقَسّي.
ويمْكن تْقولْ: ”لَيشْ بَقى يلومْ؟ من واِ لَ يتيِق يقوم قْبالْ إرادتو؟“
لَيشْ منْ أنْتَ يا انْسانْ تَ تْرَجّعْ جَوابْ لَالله؟ في جَبْلِة تْقولْ لَجبّالا: لَيشْ كذاِ جَبَلْتْني؟
والّا القوّاق مالو سلْطَة عَلى طينو تَ يسَي منْ جَبْلِة وحْدِة فْراغَينْ، واِحدْ للشَّرَف وْواِحدْ للقَرَفْ؟
لَ راد اَلله يوَرّي غَضَبو ويعَرّفْ عَلى قوّتو، جاب بْطولْ بالو الطَّويلْ غَضَبْ عَلى فَرايغ الغَضَبْ لَ تَمّتْ للهَلاكْ،
وْصَبْ رَحْمتو عَلى فَرايغ الرَّحْمِة لَ حَضَّرا اَلله للمَجْدْ،
يعْنيِ نحْناِ المدْعيّينْ موُ منْ بَين الياهودْ بَسْ، بَليِ وْمنْ بَين الامَمْ.
كَما لَ قالْ بهوشع النَّبي: ”لَ ما كانْ شَعْبي، تَ اسَمّيو ’شَعْبي،‘ وْلَ ما انْحَبّتْ، (تَ اسَمِّيا) ’انْحَبّتْ.‘
”وْفَ موُضَعْ لَ كانْ يتْسَمَّونْ: ’موُ شَعْبي،‘ هَونَكْ تَ يتْسَمَّون ’اولاد اَلله الحَي.‘“
بَسّ إشعْيا يكْرزْ عَلى بَني اسْرائيلْ يقول: ”يكون يسيِر عَدَد بَني اسْرائيلْ كَما رَمل البَحرْ، فَضْلِة منّنْ تَ يخْلَصْ.
الرَّبْ حَكَم وْقال كلْمِة وْتَ يسَي بْحكْمو وْكلْمتو ف الاَرْضْ.“
وْكَما لَ قال اِشعْيا: ”يكون موُ رَبّ الصَّبؤوت يخَلّي لْنا ذرّيِّة، كَما سادومْ كانْ تَ نْكون وْلَعامورَة كانْ تَ نشْبَهْ.“
واسْرائيلْ لَ كانْ يعْدي خلْفْ ناموس البرْ، لناموس البرْ ما وصلْ.
لَيشْ؟ منْ لَ ما كانْ م الايمانْ بَليِ من اعْمال النّاموس تْعَثْوروا بْحَجَر العَثْوَرَة،
كَما لَوّاِ مَكْتوبْ: ”هاي اَنا أحطْ فَ صَهْيونْ حَجَرْ عَثْوَرَة، حَجَر فَشْكَلِة، وْلَ يآمنْ فِيو موُ يطْلَعْ مَخْجولْ.“
اخوتي، شَهْوةْ قَلْبي وْطَلَبي من اَلله بْشاننْ هاذْ واِ، تَ يخْلَصونْ.
منْ لَ أَشْهَدْلنْ في عنْدنْ غيرِة لَالله، بَلىِ موُ بْمَعْرِفِة،
منْ لَ ما عَرَفوا برّ اَلله. بَلىِ برّ نْفوسنْ رادوا يأَسّسون. وْمنْ هاي ما خَضَعوا لَبرّ اَلله.
منْ لَ مَقْصَد النّاموس المَسيحْ واِ، للبرْ لكلْ من يآمنْ فِيو.
منْ لَ موسى كذاِ كَتَبْ عَلى برّ النّاموسْ: ”لَ يسَي هَوذ الاَوامرْ تَ يعيشْ فِيا.“
بَسْ برْ لَوّاِ بالايمان كذاِ يقولْ: ”لا تْقولْ فَ قَلْبكْ: منْ طَلَعْ للسَّما وْنَزَّل المَسيحْ،
يا منْ نزلْ لَعمْق الهاويِة وْطاِلع المَسيحْ منْ بَين المَيتينْ؟“
بَلىِ أَيشْ قال؟ ”قْرَيبِة ياِ منّك الكلْمِة، منْ ثمّك وْمنْ قَلْبكْ.“ هاي كلْمة الايمانْ لَ نكْرزْ ياِ.
بَقى لَ اعْتَرَفت بْثمّك بْيَسوُع المَسيح وْآمَنْت بْقَلْبك اَلله قَيَّمو منْ بَين المَيتينْ، تَ تخْلَصْ،
منْ لَ قَلْبْ لَ يآمنْ فِيو، يتْبَرَّر. وْثمْ لَ يعْترفْ فِيو، يخْلَصْ.
منْ هاي قال الّكْتاِبْ: ”كلْ من يآمنْ فِيو موُ يطْلَعْ مَخْجولْ.“
وبْهاي ما فَرَّقْ بَينْ ياهودي وْوَثَني، منْ لَ واِحدْ واِ رَبّ الكل، وْغَني كَريمْ ف كلْ منْ يدْعِيو،
منْ لَ ”كلْ منْ يدْعي اسْم الرَّبْ، يخْلَصْ.“
بَقى أشْوَنْ يدْعَونْ هاذْ لَ ما كلْلآمَنوا فِيو؟ وَاشْوَن يسَدْقونْ هاكْ لَ ما ك اسْتَمَعولو؟ وَاشْوَنْ يسْمَعونْ بَلا كارزْ؟
وَاشْوَنْ يكْرزونْ لَ ما انْبَعَثوا؟ كَما لَوّاِ مَكْتوبْ: ”أَشْقَد كْوَيسِة اجْرَينْ لَ يبَشرون بالسَّلامْ، لَ يبَشرون بْشاراتْ صالْحَة.“
بَسْ موُ كلّنْ طاعوا بْشارة الانْجيل، منْ لَ إشعْيا قالْ: ”يا رَبْ، منْ سَدَّقْ كلْمتْنا؟“
بَقى الايمانْ منْ سَمَع الاذن، وْسَمَع الاذنْ منْ كلْمة اَلله.
بَسْ أَقولْ: عَجَبْ ما سمْعوا؟ هاي ”ف كلّ الاَرْضْ طَلَعْ صَوتن، وْلآِخر الدّنْياِ وصْلت اقْوالنْ.“
بَسّ أَقولْ: عَجَب اسْرائيلْ ما عَرَف؟ أَوَّلْ شي موسى كذاِ قالْ: ”تَ اخَلّيكن تْغارونْ منْ أَمِّة موُ أَمِّة، منْ أَمِّة غَشيمِة تَ احْمقْكنْ.“
وتْجاسر اِشعْيا وْقالْ: ”ظَهَرْتُ لَوذْ لَ ما طَلَبوني، وانْوَجَدْتُ عنْدْ هَوذْ لَ ما سَأَلوا عَلَي.“
بَسْ لاسْرائيلْ قالْ: ”طول اليَومْ مَدَّيتُ إيدَي لأَمِّة عَنيتِة موُ تْطيعْ.“
بَسْ أَقولْ: لَيش اَلله عافْ أَمّتو؟ حاشا. أَنا زاِ من اسْرائيل اَنا، منْ نَسْل ابْراهيمْ منْ قَبيلةْ بنْيامينْ.
أَلله ما عافْ أَمّتو لَ منْ قَبلْ عَرَفا، والّا موُ تعْرفونْ ف كْتاِب ايِليّا أَيشْ قالْ وَقْتْ لَ اشْتكى لَالله عَلى اسْرائيل، وْقالْ:
”يا رَبْ! قَتَلوا نَبايتك وْخَرَّبوا مَذابحك وَانا بْوَحْدي بَقَيتُ، ويدَورونْ تَ يقْتلوني.“
بَسّ انقالْلو ف كَشْفْ: ”هاي اَنا خَلَّيتُ لي سَبعْة اَلاف زَلَمِة عَلى ركبنْ ما رَكَعوا وْسَجَدوا لَبَعلْ.“
وْكذاِ فَ هَالزَّمانْ زاِ، فَضْلِة بَقى منْ مخْتارين النّعْمِة.
أَيشْ بَقى؟ هاكْ لَ كان يريد اسْرائيلْ ما ارى. بَسّ الجَّماعَة المخْتارَة، أَرَتْ. والباقي منّنْ عمي قَلْبنْ.
كَما لَوّاِ مَكْتوبْ: ”عَطاهن اَلله روُح تْعَمّي وْعَينَين بْشانْ لا يفَسْرونْ فِيا، وَاذان بْشانْ لا يسْمَعونْ دي لَ هَاليَومْ هاذْ.“
وداهودْ زاِ قالْ: ”صفْرتنْ فخَّة تْسيِرْلن، وْأجْرنْ حَجَرْ عَثْوَرَة.
تْعَتّمْ عَينَين وْما يرَون، وْظَهْرنْ دايمْ مَعْكوفْ تَ يكونْ.“
بَسْ أَقول: تْعَثْوَروا بْشانْ يقَعونْ؟ حاشا. بَلىِ بْعَثْوَرتنْ صارْ خَلاصْ للامَمْ بْشان يغارونْ.
لَ عَثْوَرتنْ صارتْ غنىِ للعالَم، وْفقْرنْ غنىِ للامَمْ، أَشْقَدْ بَقى كَمالنْ؟
لكنْ أَقولْ يا أمَمْ: منْ لَ أَنا رَسول الامَمْ، أَعَظّمْ خدمتي،
بَلْكي أَحَرّكْ غيرةْ شَعْبي لَ منْ لَحمي وْدَمّي وَاخَلّصْ ناِسْ منّنْ.
لَ بْرَفْضنْ صارْ صلْحَة للدّنْياِ، أَيشْ بَقى تَ يكون رْجوعنْ لَالله، غَيرْ حَياةْ منْ بَين المَيتينْ؟
لَ كانت الخَميرِة مْقَدَّسِة، العَجينْ زاِ مْقَدَّس يكون. وْلَ كانْ أَصْل السّجَرَة مْقَدَّس، الشّيقانْ زاِ مْقَدَّسين يكونونْ.
وْلَ انْقَطَعْ منّا شيقانْ، وانْتَ لَ انْتَ زَيتونِة بَرّيِّة تْطَعَّمتْ موُضَعن، وْصرْت شْريكْ لَعرْق الزَّيتونِة وْزَيتا،
لا تتْگَبَّرْ عَ الشّيقان لَ انْقَطَعوا. لَ تْگَبَّرْتْ، جيبْ لَ بالكْ موُ أنْتَ واِ لَ تحْملْ عرْق السّجَرَة، بَلىِ العرْقْ واِ لَ يحْملكْ.
يمْكن تْقول: ”الشّيقان انْقَطَعوا بْشان أَنا موُضَعنْ أَتْطَّعَّمْ.“
كْوَيّسْ. هَوذْ منْ لَ ما آمَنوا، انْقَطَعوا. وانْتَ بْإيمانكْ قمْتْ. لا تْعَلّي لَفوُقْ ف فكْركْ، بَلىِ خافْ.
لَ عَ الشّيقان الطَّبيعيّة أَلله ما شَفَقْ، يمْكنْ عَلَيكْ زاِ موُ يشْفقْ؟
بَقى طَلّعْ رى طيبة اَلله وْقَساوتو، عَلى لَ وَقَعوا قَساوِة وْعَلَيكْ طيبِة، لَ بَقَيتْ فَ هَالطّيبِة، والّا واِ أنْتَ زاِ تَ تنْقطعْ.
وْهَوكْ لَ ما بَقَوا كذاِ بَلا إيمانْ، هنّاِ زاِ تَ يتْطَعَّمونْ، منْ لَ يتيِق الله يرْجَع يطَعّمنْ من جْديدْ:
بَقى لَ انْقَطَعْتْ أنْتَ منْ زَيتونِة بَرّيِّة منْ طَبيِعتكْ، وتْطَعَّمْتْ فَ زَيتونِة طَيبِة موُ منْ طَبيِعتكْ، أَشْقَدْ أَهْيَنْ بَقى هَوكْ يتْطَعَّمونْ فَ زَيتونِة منْ طَبيِعتنْ؟
أَريدْ يا اخوتي تعْرفونْ هَالسّر، بْشانْ لا تفْتكْرونْ روُحْكنْ حَكيمينْ. عَمى قَلْبْ لَقسمْ من اسْرائيلْ صارْ دي لَمَنْ يدْخلْ تَمام الامَمْ.
وْهاك الوَقْتْ، كلّ اسْرائيلْ تَ يخْلَصْ، كَما لَوّاِ مَكْتوبْ: ”تَ يّجي منْ صَهْيونْ الّمنَجّي ويبَعّد الشَّر منْ يَعْقوب.
وْهاك الوَقْتْ تَ يسيِرْلن العَهد لَ وَعَدتوونْ، وَقْتْ لَ تَ اغْفرْلنْ خَطيّاتنْ.“
بْموجب الانْجيلْ عدْوانْ ناِ بْسَبَبكن. وْبالاخْتيارْ مَحْبوبينْ ناِ لَخاطرْ الاَبَّهاتْ.
منْ لَ موُ يرْجَع اَلله منْ عَطيّتو وْدَعْوتو:
كَما لَ انْتنْ عَصَيتن اَلله منْ قَبلْ والسَّع انْرَحَمْتنْ، منْ لَ هنّاِ عَصَوا،
نَفس الشِّي هَوذْ زاِ عَصَوا السَّعْ رَحْمةْ لَ في عَلَيكنْ، بْشانْ عَلَينْ زاِ يسيِرْ رَحْمِة.
بَقى أَلله حَبَسْ كلّ انْسانْ ف العصْيان، بْشانْ يرْحَمْ كلّ انْسانْ.
يا عمْقْ غنىِ وْحكْمة وْمَعْرفة اَلله! ما في انْسانْ يعْرفْ تَدابيرو وْطرْقو موُ تنْفحصْ.
”من واِ لَ عَرَفْ فكر الرَّب، وْمنْ واِ لَ شارْ عَلَيو؟
وْمنْ واِ لَ ف الاَوَّلْ عَطاهُ، وْبَعْدا أَخَذْ منّو؟“
بَقى أَتْوَسَّل لْكنْ يا اخوتي بْرَحْمة اَلله، تَ تْقَدْمون اجْسادكنْ ذَبيحَة حَيِّة مْقَدَّسِة وْمَقْبولِة من اَلله بْخدْمِة عَقليِّة.
لا تتْشَبَّهون بْهَالدّنْياِ. تْغَيَّروا بْتَجْديدْ عَقلْكن. وْمَيزوا أَيشْ واِ لَ يريدو اَلله: الصّالحْ، والمَقْبولْ والكاملْ.
وَاقول بْنعْمةْ لَ انْعَطَتْ لي لكلّتْكنْ: لا تفْتكْرونْ بَرّاتْ لَ لازمْ تفْتكْرون. افْتكْروا بْقَناعَة، كلْ واِحدْ عَلى قَدْ إيمانْ لَ قَسَمْلو اَلله.
منْ لَ كَما لَ فَ جَسَد واِحدْ في لنا أَوايل كْثير، وْكلّ الاَوايلْ موُ شغلْ واِحدْ لها،
نَفْس الشِّي نحْناِ، كْثيرْ نحْناِ، بَسْ جَسَدْ واِحدْ نحْناِ ف المَسيحْ، واِحد بْواِحدْ منّا أَوايلْ لَبَعضْنا نحْناِ.
وْلنا مَواهبْ كلْ واِحدْ شكلْ، عَلى موجب النّعْمِة لَ انْعَطَتْ لنا. في لَ لهُ النّبوِّة، عَلى قَدْ إيمانو.
وْلَ لهُ الخدْمِة، ف خدْمتو. والّمْعَلّمْ، ف علْمو.
ولَوّاِ مْعَزّي، فَ تَعْزِيتو. وْلَ يعْطي، بْبَساطَة. وْلَ يقومْ عَلى راسْ شغل، بْنَشاط. وْلَ يسَي اعْمالْ رَحْمِة، بْفَرَحْ.
وْلا تْكون مْحَبّتْكنْ مَغْشوشِة. اكْرَهوا الّشْرورْ والْحَقوا اعْمال الخَيرْ.
كونوا مْحبّينْ لاخوتكنْ، ومْحبّينْ واِحدْ للاخْ. كلْ واِحدْ خَلّي يكَرّمْ أَخوهُ، ويبَدِّيو عَلى نَفْسو.
كونوا نَشيطينْ لا تتْكاسَلون. اغْلَوا غَلي بالرّوُح. اشْتغْلوا لَرَبْكنْ.
كونوا فرْحانينْ فَ رَجاكنْ، صَبورينْ ف ذيقاتْكنْ، لا تنْقطْعونْ منْ صَلاتْكنْ.
فَرْقوا عَ القَدّيسينْ فَ عازتنْ. كونوا مْحبّينْ للغربْ.
باِرْكوا لَ يضْطهْدوكنْ، باِرْكوا وْلا تتْنَعَّلونْ.
افْرَحوا مَعْ لَ يفْرَحونْ وابْكَوا مَعْ لَ يبْكَونْ.
وْشي لَ تفْتكْرونْ عَلى روُحْكنْ، نَفس الشِّي عَلى أخوتْكن. وْلا تفْتكْرونْ فكرْ كبْرِيا. اقْتَدَوا بالمتْواضْعين، وْلا تْكونونْ حَكيمينْ فَ عَينْ روُحْكنْ.
وْلا تْردّونْ لانْسانْ شَر قْبالْ شَرْ. سَوَوا جهدْكنْ تَ تْسَون اعْمال خَيرْ قدّامْ كلّ النّاِسْ.
وْلَ كانْ ممْكن وْيطْلَعْ بيدْكنْ، عيشوا بْسَلامْ مَعْ كلّ انْسانْ.
لا تاخْذونْ حَيفْكنْ يا مَحْبوبيني. اعْطَوا الموُضَعْ للغَضَبْ، منْ لَ مَكْتوبْ واِ: ”لَ ما اخَذْتْ حَيفكْ، أَنا تَ اخذْ لكْ حَيفك يقول الرَّبْ.
وْلَ جاعْ عَدوّكْ طَعّمو. وْلَ عطش، اسْقِيو. لَ سَيتْ هَوذْ، جمر نار تْكَوّمْ عَلى جمْجمتو.“
لا يغْلبْكن الشَّر. اغْلبوا الشَّرْ بالخَيرْ.
كلْ نَفْسْ لازم تْطيعْ سلْطات العاِلْيِة، منْ لَ ما في سلْطَة موُ من اَلله. وْهَوذْ لَنّاِ مْسَلَّطينْ من اَلله ناِ مامورينْ.
بَقى منْ لَ يقومْ ف وچّ السَّلطَة، ف وچْ أَمر اَلله يقوم. وْهَوذْ لَ يقومونْ ف وچّنْ، تَ ينْحكم عَلَينْ.
منْ لَ موُ خَوفْ ناِ الحكّامْ لاعْمال الخَيرْ، بَلىِ للشَّر. تْريدْ موُ تْخافْ م السّلطانْ؟ سَوي اعْمالْ خَيرْ، مَدحْ تَ تْنالْ منّو،
منْ لَ خادم اَلله واِ لكْ لاعْمال الخَيرْ. بَسْ لَ شَرْ كان تْسَي، خافْ، منْ لَ موُ عَ الفاضي كلْحَمَل السَّيفْ: خادم اَلله واِ ينَزّل الغَضَبْ عَلى لَ يسَون شْرورْ.
منْ هاي واجبْنا نْطيعْ، موُ بْشان الغَضَبْ بَسْ، بَلىِ بْشانْ ضَميرْنا زاِ.
وْلَخاطرْ هاي، حتّى ضَريبِة تعْطَون، منْ لَ خدّاِمين اَلله ناِ القايمينْ عَلى راسْ هَوذ الاشْغالْ.
بَقى كلْ واِحد اعطَوهُ حَقّو. لاَبو الضَّريبِة، ضَريبِة. وْلاَبو الخَراجْ، خَراج. وْلاَبو الهَيبِة، هَيبِة. وْلاَبو الكَرامِة، كَرامِة.
وْلانْسانْ لا تْكونونْ مَحْقوُقين بْشي غَيرْ بالّمْحبِّة واِحدْكنْ للاخْ. لَ يحب رَفيِقو، يكَمّل النّاموسْ.
الّمْحَبِّة لَقَرايبا موُ تْسَي شَر: الّمْحَبِّة كَمال النّاموسْ ياِ.
وْهاي زاِ اعْرفوا. الوَقْتْ واِ والسّاعَة ياِ لَ لازمْ نصْحى منْ نَومْنا: السَّعْ قرب لْنا خَلاصْنا أكْثَرْ منْ وَقْتْ لَ آمَنّا.
اللَيلْ عَبَرْ والّنْهارْ قربْ. خَلّي نرْتاحْ بَقى من اعْمال العتْمِة وْنلْبس سْلاح النّورْ.
وْكَما لَ يكونْ بنْهارْ خَلّي نمْشي بْأَدَبْ، موُ بْطَبل وْزَمر وْسَكَر وفْراِشاتْ نجْسِة وْحَسَد وْقالاتْ وقْتاِلاتْ.
الْبسوا سَيّدْنا يَسوُع المَسيح، وْلا تهْتَمّونْ لَشَهْوات اللَحمْ والدَّمْ.
وَاينا لَوّاِ ضَعيفْ ف الايمانْ، مدّولو إيد وْلا تْكونونْ منْقسْمينْ عَلى بَعضْكنْ بافْكارْكنْ:
واِحد يآمنْ كلْ شي يحلْلو تَ ياكل، وْضَعيفْ إيمانْ خضْرَة ياكلْ.
هاكْ لَ ياكلْ، لا يتْمَهْزا فاك لَ موُ ياكل. وْهاكْ لَ موُ ياكلْ، لا يحْكمْ عَلاك لَ ياكلْ، منْ لَ أَلله قَرَّبو.
أنْتَ من انْتَ لَ تحْكمْ عَلى خادمْ موُ لكْ؟ لَ ثَبَتْ، لَ سَيّدو يثْبتْ. وْلَ وَقَع، لَ سَيّدو يقَعْ. بَسْ ثَبَتانْ تَ يثْبتْ، منْ لَ يطْلَعْ بيدْ سَيّدو يثَبّتو.
في لَ يمَيّزْ يَومْ منْ يَوم، وفي لَ يمَيّزْ كلّ الاِيّاِمْ. كلْ واِحد بْعَقْلو يتيَقَّنْ.
لَ يسَي اعْتبارْ لليَومْ، لَخاطرْ رَبّو يسَي اعْتبار. وْلَ موُ يسَي اعْتبارْ لليَوم، لَخاطرْ رَبّو موُ يسَيلو اعْتبار. وْلَ ياكلْ، لَخاطرْ رَبّو ياكل وْيشْكر اَلله، وْلَ موُ ياكلْ لَخاطرْ رَبّو موُ ياكل وْيشكر اَلله،
منْ لَ ما في اَحَّدْ منّا يعيشْ لَنَفْسو، وْما في اَحَّدْ منّا لَنَفْسو يموتْ:
لَ عشْنا، لَرَبْنا نْعيش. وْلَ متْنا، لَرَبْنا نْموتْ. بَقى لَ عشْنا وْلَ متْنا، لَرَبْنا نحْناِ.
بْشانْ هاي المَسيحْ زاِ مات وْعاش وْقام، بْشان يكونْ رَبْ للمَيتينْ والطَّيبينْ.
أنْتَ بَقى لَيشْ تحْكمْ عَلى أَخوك؟ وْلَيشْ تحْتقرْ أَخوكْ؟: كلّتْنا تَ نْقومْ قدّامْ كرْسي حكْم المَسيحْ.
كَما لَوّاِ مَكْتوبْ: ”حيّ اَنا، يقول الرَّبْ، لي ترْكَعْ كلْ ركْبِة، وْلي يحْمد كلّ لْساِنْ.“
بَقى كلّ انْسانْ منّا، عَلى نَفْسو تَ يعْطي جَوابْ لَالله.
بَقى أَحَّدْ منّا لا يحْكمْ عَ اللاخ. احْكموا هَالحكمْ بَسْ. حَجَرْ عَثْوَرَة لاخوكْ لا تْحطْ.
منْ لَ اعْرف، وْعنْدي يَقين بْفضل الرَّبْ يَسوُعْ. شي كذاِ منّو وْفِيو نجسْ ما في، بَلىِ زَلَمِةْ لَ يفْتكرْ عَلى شي نجسْ واِ، لاك الزَّلَمِة بْوَحْدو هَالشِّي نجسْ واِ.
بَقى لَ زَعَجْتْ أَخوك بْشانْ أَكْلِة، موُ بمْحَبِّة تمْشي. لا تْتَوبل بْأَكْلتكْ هاكْ لَ بْشانو مات المَسيحْ.
لا تْخَلَّونْ ينْحَكى كَلامْ شَرْ عَلى خَيرْنا،
مَلَكوت اَلله موُ أَكْل وْشربْ واِ، بَلىِ برّ وْسَلام وْفَرَحْ ف روُح القدسْ.
لَ يخْدمْ المَسيح بْهَالشّكلْ هاذْ، أَلله يرْضى عَلَيو وْقدّام النّاِسْ يعْلا قَدْرو.
السَّعْ خَلْف السَّلامْ خَلّي نعْدي، وْخَلْفْ عَمار نْفوسْ بَعضْنا.
وْلا بْشانْ أَكْلِة نْخَرّبْ عَمَل اَلله: كلْ شي طاهرْ واِ، بَلىِ شَرْ واِ لانْسانْ لَ بْعَثْوَرَة ياكلْ.
كْوَيّسْ موُ ناكلْ لَحْمِة وْموُ نشْرَبْ خَمر، وْلا شي يتْعَثْوَرْ فِيو أَخونا.
أنْتَ لَ فيكْ إيمانْ، فَ نَفْسكْ ثَبّتو قدّام اَلله. هَنيّةْ لَ موُ يحْكمْ عَلى نَفْسو ف شي لَ مَيَّزْ،
منْ لَ أَينا لَ يتْشَكَّك وْياكلْ ينْحكمْ عَلَيو، منْ لَ موُ بْإيمانْ ياكلْ: كلْ شي لَ موُ م الايمانْ واِ، خَطيِّة واِ.
بَقى لازمْ، نحْناِ الّقْواي نحْملْ ضعْف الّضْعاف، وْلا لَ نَفسْنا نْرَضّي.
منْ لَ المَسيحْ زاِ موُ لَنَفْسو رَضّى بَلىِ كَما لَوّاِ مَكْتوبْ: ”إهانةْ لَ يهينوكْ وَقَعتْ عَلَي.“
منْ لَ كلْ شي لَ انْكَتَبْ منْ قَبلْ، لَتَعْليمْنا انْكَتَب، بْشانْ بالصَّبر وبْتَعزِية الاسْفار يكونْ عنّا رَجا.
وْإله الصَّبر والتَّعزِيِة يعْطيكنْ تَ تفْتكْرونْ فكرْ واِحدْ عَلى بَعضْكن بْيَسوُع المَسيحْ،
بْشان بْفكرْ واِحدْ ولْساِنْ واِحد تْمَجْدون اَلله أَبو رَبْنا يَسوُع المَسيحْ.
بْشانْ هاي قَرْبوا بَعضْكنْ وتْحَمَّلوا بَعضْكنْ، كَما لَ المَسيحْ زاِ قَرَّبْكنْ لَتَمجيد اَلله.
وَاقولْكن: المَسيحْ خَدَم الختانْ لَخاطرْ سدْق اَلله بْشان يحَقّقْ وَعد اَلله للاَبَّهاتْ،
والامَم يسَبْحون اَلله لَ رَحَمنْ، كَما لَوّاِ مَكْتوبْ: ”أَحْمدكْ بَين الامَمْ وَارَتّلْ لاسْمكْ“.
وْقال: ”تْهَنَّوا يا كلّ الامَمْ مَعْ أَمّتو!“
وْقالْ: ”سَبحوا الرَّبْ يا كلّ الامَمْ! سَبحوهُ يا كلّ الّشعوب.“
وْقال إشعْيا: ”تَ يكونْ أَصلْ لَيَسّى. لَ تَ يقومْ تَ يكونْ راسْ للامَم، وْعَلَيو تَ يكونْ رَجا الامَمْ.“
وْإله الرَّجا يتْليكنْ كلْ فَرَح وْسَلامْ بالايمانْ، تَ تنْغَنَونْ فَ رَجا لَ فِيو بْقوِّة روُح القدسْ.
وَانا نَفْسي مقْتنع اَنا فيكنْ يا اخوتي، مقْتنعْ أنْتنْ زاِ متْليّينْ خَير انْتنْ، ومْكَمَّلينْ ف كلْ مَعْرِفِة، وتْتيِقونْ زاِ توعَظونْ غَيركنْ.
بَسّ شْوَي بْجَسارَة كَتَبْتُ لْكنْ يا اخوتي، تَ اذَكّرْكنْ فَ نعْمةْ لَ انْعَطَتْ لي من اَلله،
تَ اكونْ خادمْ لَيَسوُع المَسيحْ بَين الامَمْ، وَاخْدم بْشارة اَلله بْشان يكونْ قرْبان الامَمْ مَقْبولْ من اَلله، ومْقَدَّس بْروُح القدسْ.
بَقى لي فَخر بْيَسوُع المَسيحْ عنْد اَلله.
منْ لَ موُ تْجاسَرْ أَقولْ شي ما سَواهُ المَسيحْ بيدي، بْشانْ طاعة الامَمْ، بالكَلامْ والافْعالْ،
وبْقوّة الآياتْ والعَجايبْ، وبْقوّةْ روُح اَلله، دي لَ قمْتُ أَدورْ م القدْسْ دي لَ أَلوريقونْ وَاكَمّلْ أَبَشّر بْشارة المَسيحْ،
وْكلْ جهْدي وْهَمّي تَ ابَشّرْ موُ موُضَع انْدَعى فِيو اسْم المَسيحْ، بْشانْ لا أَعَمّرْ عَلى أَساسْ غَريبْ.
بَلىِ كَما لَوّاِ مَكْتوبْ: ”هَوكْ لَ ما تْخَبَّروا عَلَيو، تَ يرَوهُ. وْهَوكْ لَ ما سمْعوا، تَ يطيعونْ.“
هاذْ واِ لَ ما خَلّاني كْثيرْ وَقْتْاتْ آجي لَعنْدْكنْ.
بَسّ السَّعْ، مادامْ ما لي ديرِة فَ هَالمَواضع، وْلي كَذا سَنِة وَانا مشْتاقْ آجي لَعنْدْكنْ،
لي رَجا بَسّ اَروُحْ لاسْپانْيا، تَ افوتْ عَلَينْ وَاراكنْ. وانْتن تْوَدْعوني لَونَكْ بَعدْ لَ انْسعد شْوَي منْ مْشاهَدتْكنْ لَ موُ ينْشَبَعْ منّا.
بَسّ السَّعْ رايح اَنا للقدْس بْشانْ أَخدم القَدّيسينْ،
منْ لَ هَوذْ لَ فَ مَكْدوُنْيّا وْآخائيّا طَلَبْ قَلْبنْ تَ يشاِركون الفَقاراِ القَدّيسينْ لَ ف القدْسْ.
هنّاِ طَلَب قَلْبنْ، منْ لَ مَدْيونينْ ناِ لهنْ: مادام الامَمْ صاروا شَراكِة بالرّوُحْ مَعنْ، لازمْ يخْدموونْ ف حاجة الجَّسَدْ.
بَقى بَعدْ لَ اخَلّصْ هَالشّغلْ هاذْ بالتَّمامْ والكَمالْ، تَ افوتْ عَلَيكنْ فَ طَريِقي لاسْپانْيا
وَاعْرفْ لَ جيتُ لَعنْدْكن، بْكاملْ بَرَكة انْجيل المَسيحْ تَ آجي.
بَقى أَتْوَسَّلْلكنْ يا اخْواني بْرَبْنا يَسوُع المَسيح وْبمْحَبّة الرّوُح، اجْهَدوا مَعي ف الصَّلاة بْشاني لَالله،
تَ ينَجّيني منْ هَوذْ لَ موُ يطيعون الايمانْ ف الياهوديِّة، وْيجْعَلْ هَالخدْمِة لَ اوَصّلْ للقَدّيسينْ ف القدْسْ تنْقبل كْوَيّسْ،
وْإله السَّلامْ يكونْ مَعْكنْ كلّتْكنْ آمّينْ.
أَوَصّيكنْ ف اختْنا فيبي، الخدّاِمِة ف بيعَة كنْكلرْيوسْ،
تَ تسْتَقبلووا ف الرَّب اسْتقْبال يحقْ للقَدّيسينْ، وَايشْ لَ طَلَبتْ منْكنْ قومولا بالخدْمِة، منْ لَ هيِّ زاِ قايمِة كاتْ بالخدْمِة لَ كْثيرْ ناِس، وْمنّنْ أَنا.
سَلْموا عَلى بْريسْكيلا وْأَكيلا، الشَّغّيلِة مَعي ف خدْمةْ يَسوُع المَسيحْ،
هَوذْ حَطّوا رَقْبتن مْبَدالي. وْموُ بَسّ اَنا مَمْنونْ منّن اَنا، بَلىِ كلْ بِيَع الامَمْ.
وْسَلْموا عَ البيعَة لَ فَ بَيتنْ. سَلْموا عَلى عَزيزي إيِفيِنطيوسْ، أَوَّلْ ثَمَرْ آخائيّا للمَسيحْ.
سَلْموا عَلى ماريّا هاي لَ كْثيرْ تعْبتْ فيكنْ.
سَلْموا عَلى أَنْدرونيكوُس وْيونْياس، قَرايبيني لَ صاروا يسَرا مَعي، والمَعْروفينْ عنْد الرّسل، وْف المَسيحْ قَبْلي كانوا.
سَلْموا عَلى أمْفيِلاوسْ عَزيزي ف الرَّبْ،
سَلْموا عَلى أورْبانوُس الشَّغّيلْ مَعْنا ف خدْمة المَسيح، وْعَلى العَزيزْ أوسْطاخوسْ.
سَلْموا عَلى أَفيلي المخْتارْ ف المَسيحْ. سَلْموا عَلى ناِس بَيتْ أرستوُبولسْ.
سَلْموا عَلى هيروُدسْ قَرايبي. سَلْموا عَلى ناِسْ بَيتْ نَرْكيسوُسْ لَنّاِ ف الرَّبْ.
سَلْموا عَلى طْروفونا وطْروفوسا لَ يتْعَبونْ ف خدْمة الرَّبْ. سَلْموا عَ العَزيزِة فَرْسيسْ لَ تعْبت كْثيرْ ف خدْمة الرَّبْ.
سَلْموا عَلى روُفوُس المخْتارْ ف الرَّبْ، وْعَلى أمّو وامّي.
سَلْموا عَلى أَسونْكْريطوُس وْفيلغون وْهيرْما وْفَطْروبا وْهيرْمي وْعَ الاخْوِة لَ مَعنْ.
سَلْموا عَلى فيلولوغوُس وْجوليّا وْنيروُس وإخْتو، وْعَلى أولمفا وْكلّ القَدّيسينْ لَ مَعنْ.
سَلْموا عَلى بَعضْكن بْبوسِة مْقَدَّسِة. بِيَع المَسيحْ كلّا تْسَلَّمْ عَلَيكنْ.
وْأتْوَسَّل لْكنْ يا اخوتي، ديروا بالْكنْ منْ هَوكْ لَ يسَوَون انْقسامات وْشكوك بْغَير تَعْليمْ لَ تْعَلَّمْتنْ. بَعْدوا منّنْ.
كَما هَوكْ موُ يخْدمونْ رَبْنا يَسوُع المَسيحْ، بَلىِ بْطونن. بْكلْماتْ طَيبِة ومْبارَكات يغشّون قْلوب البسَطا.
وْطاعتْكنْ منْ كلّ انْسان انْعَرَفتْ. منْ هاي فرْحان اَنا فيكنْ. وَاريد تْكونونْ حكَما ف الخَير وْبسَطا ف الشَّرْ.
وْإله السَّلامْ خَفيفْ تَ يهْرس الشّيِطانْ تَحْت اجْرَيكن. وْنعْمةْ رَبْنا يَسوُع المَسيح تْكونْ مَعْكنْ.
يسَلّمْ عَلَيكنْ طيموُثاوُس الشَّغّيلْ مَعي، وْلوقا وياسون وْسوسيفاطروُسْ قَرايبيني.
أَسَلّمْ عَلَيكنْ ف الرَّبْ أَنا طَرْطيّوسْ لَ كَتَبْتُ المَكْتوبْ.
يسَلّم عَلَيكنْ غايوُس مْضيفي والبيعَة كلّا. ويسَلّمْ عَلَيكنْ أَراسْطوُس، أَمينْ سَندوُق المَدينِة، والاَخ كْوارْطوُسْ.
وْلَله القادر يثَبّتْكنْ ف بْشارتي لَ انْكَرَزتْ عَلى يَسوُع المَسيحْ، ف السّر لَ كانْ مَخْتومْ عَلَيو م الاَزَلْ،
وانْكَشَفْ فَ هَالزَّمان بْواسْطة اسْفار الاَنْبِيا وبْأَمر اَلله الاَزَلي، وتْخَبَّرْ عَلَيو لَكلّ الامَم بْشانْ يهْتَدَونْ لطاعة الايمانْ،
الحَكيمْ وَحْدو التَّسْبِحَة بْيَسوُع المَسيحْ لأَبَد الآبْدينْ آمّينْ.
نعْمةْ رَبْنا يَسوُع المَسيح تْكونْ مَعْكنْ كلّتْكنْ آمّينْ.
منْ بولس المدْعي وْرَسولْ يَسوُع المَسيح بْإرادة اَلله، وْم الاَخْ سوسْتانيسْ،
نعْمِة مَعْكن وْسَلامْ من اَلله أَبونا وْمنْ رَبْنا يَسوُع المَسيحْ
أَشْكرْ إلهي ف كلْ وَقْت بْشانْكنْ عَلى نعْمة اَلله لَ انْعَطت لْكن بْيَسوُع المَسيحْ،
عَلى هاي لَ ف كلْ شي انْغَنَيتنْ فِيو، ف الكلْمِة وْف المَعْرِفِة،
حتّى تْحَقَّقْتْ فيكنْ شَهادة المَسيحْ،
وْما نقصْتنْ ف وحْدِة منْ مَواهبو، بَلىِ تنْطرون ظْهورْ رَبْنا يَسوُع المَسيحْ،
لَ تَ يثَبّتْكنْ للنّهايِة، بْشانْ بَلا عَيب تْكونون فَ يَومْ رَبْنا يَسوُع المَسيحْ.
أَمينْ واِ أَلله لَ دَعاكنْ تَ تشْترْكونْ مَع ابْنو يَسوُع المَسيحْ رَبْنا.
أطْلبْ منْكنْ يا اخوتي باسمْ رَبْنا يَسوُع المَسيحْ تَ يكون لْكنْ كلْمِة وحْدِة، وْلا يكونْ فيكن انْقساماتْ، بَلىِ تَ تْكونونْ كامْلين بْفكرْ واِحد وْراي واِحدْ.
منْ لَ بَعَثوا حَكَوا لي عَلَيكنْ ناِسْ منْ بَيتْ خُلُوي، يا اخوتي، قالوا: في بينْكنْ خلافاتْ.
في منْكنْ لَ يقولْ: ”أَنا لبولس اَنا“ وْفي لَ يقولْ: ”أَنا لأَپولّو اَنا“، وْفي لَ يقولْ: ”أَنا لَبطْرس اَنا“، وْفي لَ يقولْ: ”أَنا للمَسيح اَنا“
لَيش تْقَسَّم المَسيحْ؟ يا بولس انْصَلَبْ لَخاطرْكنْ؟ يا باسمْ بولس تْعَمَّذْتنْ؟
أَشْكر اَلله انْسانْ منْكنْ ما عَمَّذْتُ، غَير كْريسپوُس وْگايوُسْ،
بْشان اَحَّدْ لا يقولْ عَمَّذْتُ باسْمي.
بَسْ عَمَّذْتُ زاِ بَيت اسْطيِفانوُس، وْغَيرْ هَوذْ موُ اعْرفْ لَ كانْ كلْعَمَّذْتُ غَير انْسانْ.
منْ لَ ما بَعَثْني المَسيح بْشانْ أَعَمّذْ، بَلىِ بْشانْ أكْرزْ، موُ بْحكْمةْ كلاِمي، بْشانْ لا يتْعَطَّلْ صَليب المَسيحْ،
منْ لَ كلْمة الصَّليبْ عنْد الهالْكينْ غشمْ ياِ، بَسْ عنّا نحْناِ الّمْخَلَّصينْ قوّة اَلله ياِ.
منْ لَ مَكْتوبْ واِ: ”تَ اتَوبل حكْمة الحكما، وْموُ اقبَل فكر الفهَما“.
أَينْ واِ الحَكيمْ؟ وَاينْ واِ الكاتب الفَهيمْ؟ وَاين واِ مْجادلْ هَالزَّمانْ؟ موُ كْوا اَلله احْتَقَرْ حكْمةْ هَالدّنْياِ هاي؟
منْ لَ - ف حكْمة اَلله - الدّنْياِ ما عَرَفت اَلله بالحكْمِة، أَلله راد بْغشْم الّكرازِة يخَلّصْ هَوذْ لَ يآمْنونْ.
منْ لَ الياهودْ عَلاماتْ عَجايبيِّة يطْلبونْ، والوَثَنيِّة حكْمِة يريدونْ،
بَسْ نحْناِ نكْرزْ بالمَسيح وْهوّاِ مَصْلوبْ، عَثْوَرَة عنْد الياهود، وْعنْد الوَثَنِيِّة حَماقَة.
بَسْ عنْد المدْعيّينْ، ياهود وْوَثَنِيِّة، المَسيحْ قوّة اَلله واِ وْحكْمة اَلله،
منْ لَ غشْم اَلله أَحْكَم م النّاِسْ واِ، وْضعْف اَلله أَقْوى م النّاِسْ واِ.
طَلْعوا زاِ فَ دَعْوتْكنْ يا اخوتي: موُ كْثيرْ فيكنْ حكَما بالجَّسَد، وْلا كْثيرْ فيكن قْواي، وْلا كْثيرْ فيكن اولادْ عَشيرِة گْبيرِة.
بَلىِ اَلله اخْتارْ جهّال الدّنْياِ بْشان يخَجّل الحكَما، واخْتار ضْعاف الدّنْياِ بْشان يخَجّل الّقْواي.
واخْتارْ هَوذْ لَنّاِ منْ عَشيرِة زْغَيرِة ف الدّنْياِ، وْلَوذْ لَ أحَّدْ موُ يسْتَعْبرن، وْلَوذْ لَ موُ ينْحسْبونْ موُجودين، بْشان يبَطّل المَوجودينْ.
بْشانْ لا يفْتخرْ بَشَرْ قدّامو.
وانْتنْ زاِ منّو انْتن بْيَسوُع المَسيحْ لَ صارْ لنا حكْمِة من اَلله وْبر وْقَداسِة وْفدا.
بْشان يسيِرْ كَما المَكْتوبْ: ”لَ يفْتخرْ، بالرَّبْ خَلّي يفْتخرْ.“
وْلا حَسَبْتُ روُحي بَينْكنْ كَما واِحدْ يعْرفْ شي، غَيرْ يَسوُع المَسيحْ، يَسوُع وْهوّاِ مَصْلوبْ.
وَانا بْخَوف كْثيرْ وبْرَجْفِة كنْتُ عنْدْكنْ.
وْكلْمتي وكْرازتي موُ باقْناعْ كَلام حكْمِة كانتْ، بَلىِ بدَليل الرّوُحْ والقوِّة.
بْشانْ لا يكون ايمانْكن بْحكْمة النّاِسْ، بَلىِ بْقوّة اَلله.
بَسْ حكْمِة نحْكي بَين الكامْلينْ، موُ حكْمةْ هَالدّنْياِ وْلا سَلاطينْ هَالدّنْياِ لَ يبْطَلونْ.
بَلىِ نحْكي حكْمة اَلله ف سرْ، هاكْ لَ كانت مْخَبّايِة، وْمنْ قَبلْ عَيَّنا اَلله قَبل الدّهورْ لَمَجْدْنا،
هاكْ لَ احَّدْ منْ سَلاطينْ هَالدّنْياِ هاي ما عَرَفا. يكونْ عَرَفووا، ما كانْ تَ يصْلبونْ رَبّ المَجْدْ.
بَليِ كَما لَوّاِ مَكْتوبْ: ”شي لَ عَينْ ما ارَتْ واذنْ ما سمْعت وْعَلى بال انْسانْ ما طَلَعْ، هاذْ واِ شي لَ حَضَّر اَلله لَوذْ لَ يحبّوهُ.“
بَسْ لنا كَشَف لْنا اَلله بْروُحو، منْ لَ الرّوُحْ يفْحَصْ كلْ شي حتّى اعْماق اَلله.
لَيشْ أَينا انْسانْ واِ لَ يعْرفْ شي لَ ف الانْسانْ، غَيرْ روُح الانْسانْ لَ فِيو؟ كذاِ زاِ شي لَ فَ الله أحَّدْ موُ يعْرفْ غَيرْ روُح اَلله.
وْنحْناِ موُ روُح الدّنْياِ أَخَذْنا، بَلىِ روُح لَ من اَلله، بْشانْ نعْرفْ عَطيّاتْ لَ انْعَطتْ لنا من اَلله،
لَ نحْكي زاِ عَلَيا موُ بتَعْليمْ كَلامْ حكْمةْ بَشَرْ، بَلىِ بْتَعْليم الرّوُحْ، وْللرّوُحانيّين روُحانيّات نْفَسّرْ.
انْسانْ لَ ف النَّفسْ واِ موُ يقْبَلْ روُحانيّاتْ، منْ لَ غشمْ ناِ عنْدو، وْموُ يتيِقْ يعْرفْ شي لَ ينْكشفْ بالرّوُحْ.
الرّوُحاني كلْ شي يكْشفْ، بَسْ هوّاِ من اَحَّدْ موُ ينْكشفْ.
منْ لَ ”منْ عَرَف فكر الرَّبْ تَ يعَلّمو؟“ بَسْ نحْناِ فكْر المَسيحْ لنا.
وَانا يا اخوتي، ما تقْتُ أَحْكي مَعْكنْ كَما واِحدْ لَ يحْكي مَعْ روُحانيينْ، بَلىِ كَما مَعْ جَسَديّين. وْكَما اطْفالْ ف المَسيحْ،
حَليبْ سَقَيتوكن، وْما عَطَيتوكنْ أَكَلْ، منْ لَ ما كان تْتيِقونْ بَعد. بَلىِ وْلا السَّع تْتيِقونْ،
منْ لَ في الجَّسَد انْتنْ بَعدْ. لَ كانْ فيكنْ حَسَد وْخلافْ وانْقساماتْ، موُ جَسَديّين تْكونون، وْف الجَّسَدْ تسْلكونْ؟
وَقْتْ لَ واحدْ منْكن يقولْ: ”أَنا لبولس اَنا“، واللاخْ: ”أَنا لأَپولّو اَنا“، موُ جَسَديّين تْكونونْ؟
لَيشْ من واِ بولس، وْمن واِ أَپولّو غَيرْ خدّاِمينْ عَلى ايدن آمَنْتن، وْكلْ واِحدْ كَما لَ عَطاهُ الرَّبْ؟
أَنا غَرَزْتُ وَاپولّو سَقى، بَلىِ اَلله رَبّى گَبَّرْ.
بَقى موُ هاكْ لَ يغْرزْ شي واِ، وْلا هاكْ لَ يسْقي، بَلىِ أَلله لَ يرَبّي ويگَبّرْ.
بَسْ لَ يغْرز وْلَ يسْقي واِحدْ ناِ، وْكلْ واِحدْ عَلى قَدْ تَعَبو ينالْ.
منْ لَ مَع اَلله نشْتغلْ، وْشغْل اَلله وعْمار اَلله أنْتنْ واِ.
وبْموجبْ نعْمة اَلله لَ انْعَطَتْ لي، حَطَّيتُ أَساسْ كَما معْمارْچي حَكيم، وْغَيرْ واِحد يعَمّرْ عَلَيو. بَسْ كلْ واِحدْ خَلّي يطَلّع أشْوَن يعَمّرْ عَلَيو.
منْ لَ أَساسْ لخْ غَيرْ هاذ المَحْطوُطْ، أَحَّدْ موُ يتيِق يحطْ، هَالأَساسْ لَوّاِ يَسوُع المَسيحْ.
وْلَ يعَمّرْ عَلى هَالاَساسْ ذَهَبْ يا فضَّة، يا جَواهرْ، يا خَشَبْ، يا حَشيشْ يا قشْ،
عَمَلْ كلّ انْسان ينْكشفْ: يَوم الرَّبْ هاكْ يكْشفو، منْ لَ بْنارْ ينْكشف. وْعَمَلْ كلّ انْسانْ أشْوَنْ واِ، النّارْ تفْرقو.
وَاينا لَ يبْقى عَمَلو هاكْ لَ عَمَّرْ، أَجْرو تَ ينالْ.
لَيشْ موُ تعْرفونْ هَيكَل اَلله أنْتن، وْروُح اَلله يسْكنْ فيكنْ؟
لَ يفْسدْ هَيكَل اَلله، أَلله يفْسدو، منْ لَ مْقَدَّسْ واِ هَيكَل اَلله، لَوّاِ أنْتنْ.
انْسانْ لا يغشْ نَفْسو! لَ كان اَحَّدْ فيكنْ يفْتكرْ حَكيمْ واِ فَ هَالدَّهرْ، خَلّي يسيِرْ غَشيم بْشان يسيرْ حَكيمْ.
منْ لَ حكْمةْ هَالدّنْياِ هاي جَهالِة ياِ عنْد اَلله، منْ لَ مَكْتوبْ واِ: ”لَ يمْسك الحكَما بْمكْرنْ.“
ويقولْ: ”يعْرف الرَّب افْكار الحكَما فاضْيِة ياِ.“
بْشانْ هاي اَحَّدْ لا يفْتخرْ فَ بَشَرْ، منْ لَ كلْ شي لكنْ واِ،
بولسْ والّا أَپولّو والّا بطْرس، الدّنْياِ، الحَياة، المَوت، الحاضر، المسْتَقْبَلْ، كلْ شي لكنْ واِ،
وانْتنْ للمَسيح انْتنْ، والمَسيحْ لَالله.
كذاِ خَلّي نْكونْ مَحْسوبينْ عنْدْكنْ، كَما خدّاِمينْ للمَسيح وْوكَلا عَلى اسْرار اَلله.
هَونْ بَقى مَطْلوبْ م الوكَلا تَ يبَيّن الواِحدْ أَمينْ.
وَانا شي هَيّنْ واِ عَلَي تَ اتْحاِكَمْ منْكنْ يا منْ كلّ انْسانْ. بَلىِ وْلا اَنا أَحاِكمْ نَفْسي،
منْ لَ موُ احسْ فَ نَفْسي شي ينْخَزْني. بَلىِ موُ بْهاي أَتْبَرّا، منْ لَ قاضيّ الرَّبْ واِ.
بْشانْ هاي لا قَبل الوَقْتْ تحْكمون. انْطروا دي لَمَنْ يجي الرَّبْ، هاكْ لَ تَ ينَوّر الّمْخَبّا ف العتْمِة، وْيكْشف افْكار الّقْلوب، وْهاك الوَقْتْ تَ يكونْ مَدحْ لكلْ واِحدْ من اَلله.
بَسْ هَوذْ يا اخوتي لَخاطرْكنْ سَيتُ مَثَلْ عَلَي وْعَلى أَپولّو بْشان بْواسْطتْنا تتْعَلَّمونْ ”لا تفْتكْرونْ أكْثَرْ منْ شي المَكْتوبْ.“ وَاحَّدْ لا يتْگَبَّرْ عَلى رَفيِقو لَخاطر اَحَّدْ.
لَيشْ أنْتَ منْ فَحَصكْ. يا أَيشْ لكْ موُ أَخَذانْ أَخَذْت. وْلَ أَخَذانْ أَخَذْتْ، لَيشْ تفْتخرْ، كَما لَ يكونْ موُ أَخَذانْ أَخَذْتْ؟
والسَّعْ شبعْتن وْزَنْگنْتن وْبَلانا صرْتنْ ملوكْ. طْبَيلْ صرْتنْ ملوك بْشانْ نحْناِ زاِ نمْلكْ مَعْكنْ.
يبَيّنْ لي أَلله خَلّانا نحْناِ الرّسلْ للآِخر بْشان المَوتْ، منْ لَ فرْجِة صرْنا للدّنْياِ، للمَلايكِة والبَشَرْ.
نحْناِ بَهيمينْ لَخاطر المَسيحْ، بَسّ انْتنْ حَكيمينْ ف المَسيحْ، نحْناِ ضْعافْ وانْتن قْواي، أنْتن مْكَرَّمين وْنحْناِ مْحَقَّرينْ.
دي لَ هَالسّاعَة نْجوُع وْنعْطَش وْنعْرى وْننْضرب وْماوى ما لْنا.
وْنتْعبْ نشْتغلْ بيدَينا، يحَقْرونا ونْباِركْ، يضْطهْدونا وْنصْبرْ.
يمَخْرولْنا، نتْوَسَّللنْ. كَما مَزْبَلِة للدّنْياِ صرْنا وْمَمْسَحَة لكلّ انْسانْ.
موُ بْشانْ أَخَجّلكنْ أَكْتبْ هَوذْ، بَلىِ كَما اولادْ عَزيزين اوعَظْ.
حتّى لَ كانْ في لْكنْ عَشْة اَلافْ مرْشدْ ف المَسيحْ، ما لْكنْ أَبَّهات كْثيرْ. فَ يَسوُع المَسيحْ أَنا ولدْتوكنْ بالانْجيلْ.
بَقى أطْلبْ منْكنْ تَ تتْشَبَّهونْ في.
بْشانْ هاي بَعَثْتُ لْكنْ تيموُثاوُس ابْني العَزيزْ والمومنْ بالرَّبْ، وْهوّاِ تَ يجيبْ لَبالْكنْ طرْقاتي ف المَسيحْ، كَما لَ ف كلّ البِيَع.
وْكَما لَ يكونْ موُ جاِييِ لَعنْدْكن اَنا، انْتَفَخوا ناِسْ منْكنْ.
بَلىِ لَ راد الرَّبْ، خَفيفْ تَ آجي لَعنْدْكنْ وَاعْرفْ موُ كلْمةْ هَوكْ لَ يعَلَّونْ نَفْسنْ، بَلىِ قوّتنْ.
مَلَكوت اَلله موُ بالكلْمِة واِ، بَلىِ بالقوِّة.
أشْوَن تْريدون؟ بْخَيزَرانِة آجي لَعنْدْكنْ والّا بمْحَبِّة وبْروُحْ متْواضْعَة؟
وانْتنْ مَنْفوُخين انْتن! وْما قعدْتنْ ف الحزنْ أكْثَرْ شي بْشانْ ينْشالْ منْ بَينْكنْ هاكْ لَ هَالفعلْ فَعَلْ.
منْ لَ انا الّبْعيدْ منْكنْ بالجَّسَدْ، والّقرَيَّبْ منْكنْ بالرّوُحْ، حَكَمْتُ كَما لَ اكون قْرَيَّبْ لاكْ لَ فَعَلْ هاي،
حَكَمْتُ تَ تجْتمْعونْ كلّتْكنْ باسمْ رَبْنا يَسوُع المَسيحْ، وَانا مَعْكنْ بالرّوُحْ مَعْ قوِّة رَبْنا يَسوُع المَسيحْ،
وتْسَلمونْ هاذْ للشّيِطانْ لَهَلاكْ جَسَدو، بْشانْ بالرّوُحْ يخْلَصْ فَ يَومْ رَبْنا يَسوُع المَسيحْ.
موُ كْوَيّس واِ فَخرْكنْ. موُ تعْرفون شْوَيِّةْ خَميرِة تْخَمّر العَجينْ كلّو؟
نَظْفوا حالْكنْ منْ خَميرة العَتيِقَة، تَ تْسيِرونْ عَجين جْديدْ، كَما لَ انْتنْ عَجينْ فَطيِر. وْمنْ لَ خاروفْ فَصحْنا المَسيحْ واِ لَ انْذَبَحْ لَخاطرنا،
بْشانْ هاي خَلّي نْسَي عيدْ موُ بْخَميرِة عَتيِقَة، خَميرةْ شَرّ وْمَرارَة، بَلىِ بْخَميرةْ قَداسِة وْطَهارَة.
كَتَبْتُ لْكنْ فَ مَكْتوبْ: لا تنْخلْطونْ مَعْ زانْيينْ،
موُ عَلى زانْيينْ هَالدّنْياِ أَقولْ يا عَ الطّمّاِعينْ يا شبّاِطينْ، يا عبّاِدين الاصْنامْ، والّا واِ تَ تنْجبْرونْ م الدّنْياِ زاِ تطْلَعونْ.
بَسْ هاي ياِ لَ كَتَبْتُ لْكنْ ”لا تنخلطون“. لَ كانْ في واِحدْ ينْقالْلو ”أَخ“ وْزاني واِ يا عابد اصْنام يا مْحَقّرْ لَغَيرو يا سكَرْچي يا آخذْ بالغَصْبْ، مَع أَينا لَوّاِ كذاِ غْبَيزْ زاِ لا تاكْلونْ.
منْ لَ أَيشْ لي دَخلْ تَ احاِكم البرّانِيِّة. أنْتنْ حاِكْموا الجّوّاِنيِّة،
والبرّانِيِّة اَلله يحاِكمن. وْ”شيلوا الشَّرّيرْ منْ بَيناتْكنْ.“
يتْجاسَر اَحَّدْ منْكنْ وَقْتْ لَ لهُ قَضيِّة مَعْ أَخوهُ تَ يتْقاضى قدّام الظّالمين وْموُ قدّام القَدّيسينْ؟
والّا موُ تعْرفون القَدّيسينْ تَ يحاِكمون الدّنْياِ؟ وْلَ كنْتنْ تَ تْحاِكْمون الدّنْياِ، موُ خَرْجْ تحْكمونْ فَ قضايا بَسيطَة؟
موُ تعْرفونْ مَلايكِة تَ نْحاِكمْ؟ أشْوَنْ بَقى قَضايا هَالدّنْياِ هاي؟
لَ كانْ لْكنْ قَضيِّة فَ أمور هَالدّنْياِ، قاِعْدوا لَ ما لنْ قَدْر وْقيمِة ف البيعَة تَ يحْكمونْ بَينْكنْ.
بْشانْ أَخْزيكنْ أَقول لْكنْ: كذاِ ما فيكن وْلا واِحدْ حَكيم يتيِقْ يوَفّقْ بَينْ أَخْ وَاخوهُ؟
بَلىِ أَخْ مَعْ أَخوهُ يتْحاكم، وْهاي قدّام الموُ مومنينْ.
بَقى السَّعْ حَكَمْتنْ عَلى روُحْكنْ، منْ لَ لكنْ قَضايا واِحدْ مَع اللاخْ. لَيشْ موُ يكون الاحْسَنْ تنْغدْرون، وْلَيشْ موُ يكون الاحْسَنْ ينْأكلْ حَقْكنْ؟
بَلىِ أنْتنْ تغْدرون وْتاكْلونْ حَقْ غَيرْكن، وْهاي لاخوتْكنْ.
والّا موُ تعْرفون الظالْمينْ مَلَكوت اَلله موُ يورَثونْ؟ لا تْضيِعونْ! لا فاجْرين، وْلا عبّاِدين الاصْنام، وْلا زانْيين وْلا مفْسدين، وْلا لَ ينامونْ مَع ذْكورَة،
وْلا طمّاِعين، وْلا حَراميِّة، وْلا سكْرَچيِّة، وْلا مْحَقْرين، وْلا لَ ياخْذونْ بالغَصْبْ، هَوذْ مَلَكوت اَلله موُ يورَثونْ.
وْهَوذْ كانوا ف واِحدْ واِحدْ منْكنْ. بَسّ تْخَسَّلْتنْ وتْقَدَّسْتنْ وتْبَرَّرْتنْ باسمْ رَبْنا يَسوُع المَسيحْ وبْروُحْ إلهْنا.
”كلْ شي يحلْ لي.“ بَلىِ موُ كلْ شي مْناسبْ واِ لي. ”كلْ شي يحلْ لي.“ بَلىِ عَلَي اَحَّدْ لا يتْسَلَّطْ.
الاَكلْ للجَّوفْ والجَّوفْ للاَكلْ، بَسّ اَلله لاثْنَينتنْ تَ يبَطّل. الجَّسَدْ موُ للزّنىِ واِ، بَلىِ لَرَبْنا وْرَبْنا للجَّسَدْ.
والله لَرَبْنا قَيَّم وْلنا زاِ تَ يقَيّم بْقوّتو.
لَيشْ موُ تعْرفون اجْسادْكنْ أَعْضا للمَسيحْ ياِ؟ بَقى ناخذْ أَعْضا المَسيح نْسَيا أَعْضا زانْيِة؟ حاشا.
والّا موُ تعْرفونْ لَ يلْحَقْ لَزانْيِة جَسَدْ واِحدْ واِ؟ منْ لَ انْقال: ”يسيِرون اثْنَينتنْ جَسَدْ واِحدْ.“
لَ يلْحَقْ رَبْنا، يسيِرْ مَعو روُح واِحدْ.
والّا موُ تعْرفونْ جَسَدْكنْ هَيكَلْ روُح القدسْ هاكْ لَ يسْكنْ فيكنْ واِ؟ هاكْ لَ نلْتنْ من اَلله، وْما صرْتنْ لَنَفسْكنْ؟
منْ لَ انْشَرَيتن بْحَقْ. بَقى سَبْحوا لَالله بْجَسَدْكنْ وبْروُحْكنْ، هَوكْ لَنّاِ لَالله.
وْعَلى هَوكْ لَ كَتَبْتنْ لي، كْوَيّسْ للّرجّالْ موُ يقَرّبْ لَمَرَة.
بَسْ لَخاطر الزّنىِ، خَلّي كلْ رجّالْ ياخذ مَرَتو، وْكلْ مَرَة زَوجا تاخذْ.
الرّجّالْ لَمَرَتو مْحَبّة الواجبِة خَلّي يعْطي، وْكذاِ زاِ المَرَة لَزَوجا.
المَرَة مالا سلْطَة عَلى جَسَدا، بَلىِ لَزَوجا. وْكذاِ زاِ الرّجّالْ مالو سلْطَة عَلى جَسَدو، بَلىِ لَمَرَتو.
بَقى واِحدْ لا ياكلْ حَقّ اللاخْ، إلّا لَ اتَّفَقْتنْ عَلى وَقْتْ تقْضَوهُ ف الصَّومْ والصَّلاة، وْبَعْدا كَرْةْ لخْ ترْجَعونْ للمَسَلِة، بْشانْ لا يجَرّبْكن الشّيِطان بْسَبَبْ شَهْوةْ جَسَدْكنْ.
وْهاي أَقولا كَما لناِس ضْعافْ، موُ أمرْ.
منْ لَ أَريدْ كلّ النّاِس يكونونْ كَماي بْطَهارَة، بَلىِ كلْ واِحدْ عَطيِّة ك انْعَطى من اَلله، في لَوّاِ كذاِ وْفي لَوّاِ كذاِ.
بَسّ اَقولْ لَوذْ لَ ما لنْ نسْوانْ والّاراملْ: أَحْسَنْلنْ لَ بَقَوا كَماي.
بَسْ لَ ما كانْ يتْحَمَّلونْ، خَلّي يتْزَوَّجونْ، منْ لَ أَحْسَنْ واِ واِحدْ ياخذْ مَرَة منْ لَ يحْترقْ ف الشَّهْوِة.
بَسْ هَوذْ لَ لهنْ نسْوانْ أَأْمرن، موُ أَنا بَلىِ رَبّي، خَلّي المَرَة لا تْفاِرقْ زَوجا.
وْلَ فاِرَقتو، خَلّي تبْقى بَلا رجّالْ، يا ترْجَعْ تتْصالَحْ مَعْ زَوجا. والّرجّال لَمَرَتو لا يعيفْ.
وْللباقي أَقول اَنا موُ رَبّي: لَ في أَخْ لهُ مَرَة موُ مومنِة، وْهيِّ تْريدْ تسْكنْ مَعو، لا يعيفا.
والمَرَة لَ لها زَوجْ موُ مومنْ، ويريدْ يسْكنْ مَعا، لا تْعيفْ زَوجا.
منْ لَ مْقَدَّسْ واِ الرّجّال الموُ مومنْ ف المَرَة المومنِة. ومْقَدَّسِة ياِ المَرَة الموُ مومنِة ف الرّجّال المومنْ. والّا اولادنْ نجْسينْ ناِ، بَسّ السَّعْ طاهْرينْ ناِ.
بَسْ لَ رادْ هاك الموُ مومن يفاِرقْ، خَلّي يفاِرقْ. موُ مسْتَعبَدْ واِ الاَخْ يا الاخت بْهَوذْ. للسَّلامْ دَعانا اَلله.
لَيشْ أَيشْ عَرَّفْكِ يا مَرَة لَ تَ تْخَلْصينْ زَوجْكِ، يا أنْتَ يا رجّالْ أَيشْ تعْرفْ لَ تَ تْخَلّصْ مَرَتكْ؟
بَلىِ كلْ واِحدْ كَما لَ قَسَمْلو الرَّب، وْكلْ واِحدْ كَما لَ دَعاهُ اَلله، كذاِ خَلّي يسْلك. وْلكلّ البِيَعْ زاِ كذاِ أَوَصّي.
لَ انْدَعى من اَلله وْهوّاِ مْطَهَّرْ، لا يرْجَعْ للغرْلِة. وْلَ انْدَعى ف الغرْلِة، خَلّي لا يتْطَهَّرْ.
منْ لَ الّطْهوُرْ موُ شي واِ وْلا الغرْلِة، بَلىِ حفْظْ وَصايا اَلله.
كلْ واِحدْ فَ دَعْوةْ لَ انْدَعى خَلّي يبْقى.
لَ عَبْد انْدَعَيتْ، لا يهمّك. بَلىِ حتّى لَ تقْتْ تتْحَرَّر، اخْتارْ تَ تخْدمْ.
منْ لَ أَينا لَ انْدَعى وْهوّاِ عَبْدْ فَ رَبْنا، حرّ اَلله واِ. كذاِ زاِ أَينا لَ انْدَعى وْهوّاِ حرْ، عَبْد المَسيحْ واِ.
بْحَقّ انْشَرَيتنْ، لا تْسيِرونْ عَبيدْ للنّاِسْ.
كلْ واِحدْ ف شي لَ انْدَعى يا اخوتي، خَلّي يبْقى عنْد اَلله.
بَسْ عَ البتوليِّة وَصيِّة م الرَّبْ ما اخَذْتُ، بَسْ كَما زَلَمِة انْرَحَمْتُ وانْعَطَيتُ تَ اكونْ أَمينْ،
أَقولْ بَلْكي كْوَيسِة ياِ هَالفكْرَة: بْسَبَبْ ذيق الزَّمان الحاضرْ أَحْسَنْ واِ للانْسانْ تَ يكونْ كذاِ:
مَرْبوُط انْتَ بْمَرَة؟ لا تطْلبْ فَكْ. مَفْكوك انْتَ منْ مَرَة؟ لا تطْلبْ مَرَة.
وْهاي أَقولْ يا اخوتي: م السَّع الوَقْتْ قصرْ حتّى لَ لهنْ نسْوانْ كَما لَ ما لهن يكونونْ.
وْلَ يبْكَونْ، كَما لَ موُ يبْكَون، وْلَ يفْرَحونْ كَما لَ موُ يفْرَحون، وْلَ يشْتَرَونْ كَما لَ موُ يمْلكونْ،
وْلَ ينْتفْعون بْهَالدّنْياِ، موُ كَما لَ لازم تْكون المَنْفَعَة، منْ لَ تعْبر تْروُح حلّةْ هَالدّنْياِ.
بْشانْ هاي أَريدْكنْ بَلا هَم تْكونونْ، منْ لَ أَينا لَ مالو مَرَة، يفْتكرْ فَ أمور الرَّبْ، أشْوَنْ تَ يرضي الرَّبْ.
وَاينا لَ لهُ مَرَة، ياكلْ هَمّ الدّنْياِ أشْوَنْ تَ يرَضّي مَرَتو.
وْفَرْقْ في بَين المَرَة والبنْتْ. هاي لَ ما صارتْ لرجّالْ تفْتكرْ فَ رَبّا تَ تْكونْ قَدّيسِة بْجَسَدا وبْروُحا. وْلَ لها زَوج تفْتكرْ ف الدّنْياِ، أشْوَنْ تَ تْرَضّي زَوجا.
وْهاي لَمَنْفَعتْكنْ أَقولْ، موُ مَشْنَقَة أكبّ لْكنْ، بَلىِ تَ تْكونون مْداومينْ عنْدْ رَبْكن بْأحْسَنْ شكلْ وانْتنْ موُ تفْتكْرونْ ف الدّنْياِ.
وْلَ احَّدْ فَكَّر يتْمَهزَونْ فِيو بسَبَب بَتولو لَ فات وَقْتْا وْما عَطاها لرجّال، ولازم يعطِيا، كَما لَ يريدْ خَلّي يسَي، موُ يخْطي، خَلّي تتْزَوَّجْ.
بَسْ أَينا لَ حَقا حَطْ ف بالو وْموُ يجْبرو شي ومْسَلَّطْ عَلى إرادتو، وْكذاِ قَرَّرْ فَ قَلْبو تَ يحْفظْ بَتولو، كْوَيّس يسَي.
بَقى أَينا لَ يعْطي بَتولو كْوَيّس يسَي. وَاينا لَ موُ يعْطي بَتولو، أَكوَس يسَي.
المَرَة مْقَدْ لَوّاِ زَوجا طَيّبْ، مَرْبوُطَة ياِ بالنّاموسْ. بَسْ لَ نامْ (نَومة المَوتْ) زَوجا، حرَّة ياِ تْسيِرْ لَمنْ لَ تْريدْ فَ رَبْنا بْوَحْدو.
بَسْ طوباها لَ بَقَتْ كذاِ فَ رايي. وَافْتكر اَنا زاِ في روُح اَلله.
وْعَلى ذبَايح الاصْنامْ، نعْرفْ ف كلّتْنا في مَعْرِفِة. والمَعْرِفِة تنْفخْ، بَسّ الّمْحَبِّة تبْني.
لَ كان اَحَّدْ يفْتكرْ يعْرفْ شي، بَعدْ دي للسَّعْ ما عَرَفْ شي، كَما لَ لازمْ واِحدْ يعْرفْ.
بَسّ انْسانْ لَ يحبّ اَلله، هاذْ انْعَرَفْ منّو.
بَقى عَ الاَكلْ منْ ذَبايح الاصْنامْ، نعْرفْ موُ شي واِ الصَّنَمْ ف الدّنْياِ، وْما في إلهْ غَيرْ واِحدْ.
مَعْ لَ في لَ ينْقالْلنْ آلِهَة يا ف السَّما يا ف الاَرْض، بْشكلْ لَ في آلِهَة كْثيرْ وارْباب كْثيرْ،
بَلىِ لنا نحْناِ واِحدْ واِ الإله الآبْ لَ الكلْ منّو وْنحْناِ فِيو، وْرَبْ واِحدْ يَسوُع المَسيحْ لَ الكلْ بيدو وْنحْناِ بيدو.
بَلىِ موُ ف كلْ واِحدْ في مَعْرِفِة، منْ لَ في ناِسْ فَ ضَميرن يحسّونْ دي للسَّعْ كَما لَ يكونْ ذَبيحَة للاصْنامْ ياكْلون، وْمنْ لَ ضَعيفْ واِ ضَميرنْ يتْنَجَّسْ.
بَسّ الاَكلْ موُ يقَرّبْنا لَالله: لا لَ اكَلْنا، نْزيد. وْلا لَ ما اكَلْنا، ننْقَصْ.
بَسْ ديروا بالْكنْ لا تْسيِرْ سلْطتْكنْ هاي حَجَرةْ عَثْوَرَة للّضْعافْ.
أنْتَ هاذْ لَ عنْدكْ مَعْرِفِة، لَ اراك اَحَّدْ منْتكي فَ هَيكَل الاصْنامْ، موُ ضَميرو منْ لَوّاِ ضَعيفْ تَ يتْشَجَّعْ ياكلْ م المَذْبوُحْ،
ويهْلَك بْسَبَبْ مَعْرفتكْ هاك {الاَخ} المَريِضْ لَ بْشانو مات المَسيحْ؟
وْلَ كذاِ تخْطَونْ لاخوتْكن، وْتضْربونْ ضَمايرن الضَّعيفِة، للمَسيحْ تخْطَونْ.
بْشانْ هاي، لَ أَكْلِة تْعَثْور اَخوي، للاَبَد موُ اكلْ لَحْمِة بْشانْ لا أَعَثْور اَخوي.
موُ حرّ اَنا؟ موُ رَسول اَنا؟ ما ارَيتُ رَبْنا يَسوُع المَسيحْ؟ موُ عَمَلي أنْتنْ ف الرَّبْ؟
وْلَ ما كنْتُ رَسولْ لَغَيرْكنْ، لكنْ رَسول اَنا. وانْتنْ خَتمْ رَسوليّتي أنْتنْ.
وْدفاعي قدّامْ هَوكْ لَ يحاِكْموني هاذْ واِ:
موُ يحقّ لْنا ناكل وْنشْرَبْ؟
والّا بَسّ اَنا وْبَرْنابا ما لْنا حَقْ موُ نشْتغلْ؟
منْ واِ لَ يخْدمْ عَسْكَريِّة عَلى حْسابو؟ وْمن واِ لَ يغْرزْ غَرْز وْمنْ ثَمَرو موُ ياكلْ؟ يا منْ واِ لَ يرَعّي غَنَم وْمنْ حَليبْ غَنَمو موُ ياكلْ؟
لَيشْ كَما انْسانْ أَقولْ هَوذ؟ موُ كْوا النّاموسْ زاِ هَوذ يقولْ؟
منْ لَ مَكْتوبْ واِ فَ ناموسْ موسى: ”ثَورْ يدْرزْ لا تْشدْ ثمّو.“ لَيشْ بالثّوراِن كانْ يهتمّ اَلله؟
مَعْروفْ عَلَينا قالْ، منْ لَ عَلَينا انْكَتَبْ، منْ لَ عَ الرَّجا لازمْ يفْلَح الفلّاحْ، وَاينا لَ يدْرزْ عَلى رَجا الغَلّاتْ يدْرزْ.
لَ زَرَعْنا فيكنْ خَيراتْ روُحانيِّة، كْثيرْ ياِ لَ حَصَدْنا منْكنْ خَيراتْ جَسَديِّة؟
وْلَ غَيرْنا لهُ سلْطَة عَلَيكنْ، موُ نحْناِ بالاَكْثَرْ؟ بَلىِ ما اسْتَعْمَلْنا هَالسَّلطَة هاي، بالعَكسْ، كلْ شي نتْحَمَّل بْشانْ ف شي لا نْعَوّق بْشارة المَسيحْ.
لَيشْ موُ تعْرفونْ هَوكْ لَ فَ بَيت القدْسْ يخْدمونْ، منْ بَيتْ القدْسْ ياكْلون، وْهَوذْ لَ يخْدمون المَذْبَحْ، مَع المَذْبَحْ يتْقاسَمونْ؟
كذاِ زاِ رَبْنا وَصّى، لَ يكْرزونْ ببْشارتو، من بْشارتو تَ يعيشونْ.
بَسّ اَنا ما اسْتَعْمَلْتُ وحْدِة منْ هَوذ، وْموُ بْشانْ هاي كَتَبْتُ تَ يسيِرْ لي كذاِ. أَخيِرْ لي مَوتْ أَموت وْلا أحَّد يبَطّلْ فَخْري.
وْمَعْ لَ ابَشّرْ زاِ ما لي فَخرْ، منْ لَ واجب انْحَطْ عَلَي. وَيلي لَ ما لَ ما كانْ أَبَشّرْ.
يكون بْإرادتي كان اَسَي هاي، كانْ تَ يكونْ لي أَجرْ. بَسْ لَ موُ بْإرادتي، مَعْناتا عَلى وكالِة مْأَمَّن اَنا.
أَينا واِ أَجْري بَقى، وَانا وَقْتْ لَ ابَشّرْ بَلا كلْفِة أَسَي بْشارة المَسيح، وْموُ اسْتَعْملْ سلْطةْ لَ عَطاني بالّبْشارَة؟
مَعْ لَ انا حرْ منْ كلّ النّاِسْ سَيتُ نَفْسي عَبْدْ لكلّ انْسان بْشان اَربَح كْثيرْ ناِسْ.
وْصرْتُ مَع الياهودْ كَما الياهودي، تَ ارْبَح الياهود. وْصرْتُ كَما واِحدْ تَحْت النّاموسْ تَ ارْبَحْ لَنّاِ تَحْت النّاموسْ.
وْلَوذْ لَ ناموسْ ما لنْ، صرْتُ كَما واِحدْ بَلا ناموسْ، وَانا موُ لَالله اَنا بَلا ناموسْ بَلىِ بْناموس المَسيح، بْشانْ لَنّاِ بَلا ناموسْ زاِ أَرْبَحنْ.
صرْتُ مَع الّضْعاف كَما واِحدْ ضَعيفْ، تَ ارْبَح الّضْعافْ. لكلّ انْسان الكلْ صرْتُ، تَ اخَلّصْ كلّ انْسانْ.
وْهاذْ أَسَي بْشان اَكونْ مشْتركْ ف الّبْشارَة.
موُ تعْرفونْ هَوذْ لَ يعْدَونْ يتْغالَبونْ ف المَيدانْ، كلّنْ يعْدَونْ بَلىِ واِحدْ واِ لَ ياخذ الجايزِة. كذاِ اعْدَوا تَ تْحَصْلونْ.
وْكلْ واِحدْ يتْغالَبْ، منْ كلْ شي ياخذْ بالو. وْهَوك يعْدَونْ تَ ياخْذون اكْليلْ يفْسَدْ، بَسْ نحْناِ لَ موُ يفْسَدْ.
بَقى أَنا كذاِ أَعْدي، موُ كَما لَ يكونْ عَلى شي موُ اعْرفو. وْكذاِ أَضاِربْ، موُ كَما هاكْ لَ ف الهَوا يضْربْ.
بَلىِ جَسَدي أَقْمَعْ وَاسْتَعْبد، بْشانْ لا أَنا لَ كَرَزْتُ لَغَيري أَنا نَفْسي موُ انْقبلْ.
أَريدْكنْ تعْرفونْ يا اخوتي، أَبَّهاتْنا كلّنْ تَحْت الغَيمِة كانوا، وْكلّنْ ف البَحرْ عَبَروا،
وْكلّنْ بيد موسى تْعَمَّذوا ف الغَيمِة وْف البَحرْ،
وْكلّنْ أَكلْ روُحاني واِحدْ أَكَلوا،
وْكلّنْ شَرابْ روُحاني واِحدْ شرْبوا، منْ لَ كانْ يشْرَبونْ منْ كاف حَجَرْ روُحاني يرافقنْ فَ طَريِقن، وْكاف الحَجَر المَسيحْ كانْ.
بَلىِ عَلى أكْثَرنْ ما رضي اَلله، منْ لَ وَقَعوا ف البَرّيِّة.
وْهَوذْ عبْرَة صاروا لْنا بْشانْ لا نشْتهي شْرورْ كَما لَ هنّاِ اشْتَهَوا.
وْلا نعْبد اصْنامْ كَما لَ ناِسْ منّنْ عَبَدوا، كَما لَوّاِ مَكْتوبْ: ”قعد الشَّعْبْ للاَكلْ والشّرب وْقاموا للّعْبْ.“
وْلا نْجَرّب المَسيحْ كَما لَ منّنْ جَرَّبوا، وْتَوبَلتن الحيّاتْ.
وْلا تتْأَفْأَفونْ كَما لَ منّنْ تْأَفْأَفوا، وْتَوبَلن المفْسدْ.
وْهَوذْ كلّنْ لَ صاروا، عبْرَة لنا صاروا، وانْكَتَبوا لَوَعظْنا نحْناِ لَ وصْلتْ لنا آِخْرة الدَّهرْ.
بَقى أَينا لَ يفْتكرْ قامْ، خَلّي يديرْ بالو لا يقَعْ.
ما وصلْكنْ تَجرِبِة موُ بَشَريِّة. بَسْ أَمينْ واِ اَلله لَ موُ يخَلّي تتْجَرَّبونْ أَكْثَرْ منْ شي لَ تْتيِقونْ، بَلىِ يسَي لَتَجْرِبتْكنْ مَخْرَج، بْشان تْتيِقونْ تتْحَمَّلونْ
بْشانْ هاي يا عَزيزيني اهْربوا منْ عبادة الاصْنامْ.
كَما لَ حَكيمينْ أَقول، احْكموا أنْتنْ عَلى شي لَ اقولْ:
كاس الشّكرْ لَ نْباِركْ موُ شرْكةْ دَم المَسيحْ واِ؟ وغْبَيزْ لَ نكْسرْ موُ شرْكة جَسَد المَسيحْ واِ؟
بَقى كَما لَوّاِ هاك الّغْبَيزْ واِحدْ، كذاِ كلّتْنا جَسَدْ واِحدْ نحْناِ، منْ لَ كلّتْنا منْ هاك الّغْبَيزْ ناخذْ.
طَلعوا لَبَني اسْرائيلْ ف الجَّسَدْ! موُ هَوذْ لَ ياكْلون الذَّبايح، يسيِرونْ شرَكا للمَذْبَحْ؟
بَقى أَيشْ أَقولْ؟ الصَّنَمْ شي واِ؟ يا المَذْبوُحْ للصَّنَمْ شي واِ؟ لا،
بَلىِ هاكْ شي لَ يذْبَحون الوَثَنيِّة للشَّياطينْ يذْبَحونْ موُ لَالله. موُ اريد تْكونونْ شرَكا شَياطينْ.
موُ تْتيِقْونْ تشْرَبونْ كاسْ رَبْنا وْكاس شَياطين، وْلا تْتيِقونْ تشْترْكونْ ف صفْرةْ رَبْنا وْصفْرةْ شَياطينْ،
والّا غيرةْ رَبْنا نشْعلْ؟ لَيشْ أَقْوى منّو نحْناِ؟
”كلْ شي يحلْ لي.“ بَلىِ موُ كلْ شي مْناسبْ واِ. ”كلْ شي يَحِلُّ لي.“ بَلىِ موُ كلْ شي يبْني.
لا الواِحدْ لَنَفْسو يريدْ، بَلىِ لَرَفيِقو زاِ.
كلْ شي لَ ينْباعْ ف المَلْحَمِة، كلو، بَلا عَقّيب بْشان الضَّميرْ.
منْ لَ ”للرَّبْ يا الاَرْض وْشي لَ فِيا.“ (الّكْتاِب يقول).
لَ احَّدْ م الوَثَنيِّة دَعاكنْ، وتْريدون تْروُحونْ للدَّعوِة، كلْ شي لَ ينْحَطْ قدّامكنْ كلوا بَلا عَقّيب، بْشان الضَّميرْ.
بَسْ لَ احَّدْ قالْكنْ: ”هاذْ م المَذْبوُحْ واِ (للاصْنامْ)،“ لا تاكْلونْ بْشانْ هاكْ لَ قالْكنْ وبْشان الضَّميرْ.
وَاقول الضَّميرْ، موُ ضَميركن انْتنْ، بَلىِ ضَميرْ هاكْ لَ قالْ. لَيشْ ينْحكمْ عَلى حرّيّتي منْ ضَميرْ غَيرْ ناِسْ؟
وْلَ بالشّكرْ كانْ أَتْعامَلْ، لَيشْ ينْقالْ في كَلامْ كفرْ عَلى شي أَشْكر اَلله بْشانو؟
بَقى لَ اكلْتنْ يا لَ شربْتنْ وَايشْ لَ سَيتنْ، كلْ شي لَمَجد اَلله سَوهُ.
بَلا عَثْوَرَة كونوا للياهودْ واليونانيِّة وْبيعة اَلله.
كَما لَ انا زاِ مَعْ كلّ انْسانْ كْوَيّس اَنا، وْموُ اطلب شي لَ يوافقْني، بَلىِ شي لَ يوافق كْثيرْ ناِس بْشانْ يخْلَصونْ.
تْشَبَّهوا في كَما لَ انا أَتْشَبَّهْ بالمَسيحْ.
أَمْدَحْكن يا اخوتي، منْ لَ ف كلْ شي تذْكروني، وْمسكْتنْ وَصيّاتي كَما لَ سَلَّمْتوكنْ ياِ.
بَسّ اَريدْ تعْرفونْ كلْ رجّالْ راسو المَسيحْ واِ، وْراس المَرَة الرّجّالْ واِ، وْراس المَسيحْ أَلله واِ.
كلْ رجّال يصَلّي يا يتْنَبّا وْراسو مْغَطّى، يعيبْ راسو.
مَرْةْ لَ موُ تتْغَطّى، خَلّي ينْقَصْ شَعْراِ. بَسْ ما دام تنْقبح المَرَة وَقْتْ لَ ينْقَصْ شَعرا يا تنْحلقْ، خَلّي تتْغَطّى.
والرّجّال ما عَلَيو واجب يغَطّي راسو، منْ لَ صوُرة اَلله وْمَجْدو واِ. بَسّ المَرَة مَجْد الرّجّالْ ياِ.
منْ لَ موُ الرّجّالْ م المَرَة واِ، بَلىِ المَرَة م الرّجّالْ.
وْلا الرّجّال انْخَلَق بْشان المَرَة، بَلىِ المَرَة بْشان الرّجّالْ.
بْشانْ هاي مَلْزومِة ياِ المَرَة يكونْ في سلْطَة عَلى راسا، بْشان المَلايكِة.
بَسْ لا الرّجّال بَلا المَرَة، وْلا المَرَة بَلا الرّجّالْ فَ رَبْنا.
كَما لَيّا المَرَة م الرّجّالْ، كذاِ زاِ الرّجّال بْواسْطة المَرَة، وْكلْ شي من اَلله واِ.
أنْتن احْكموا بَينْكن وْبَين نَفسْكن. يليقْ للمَرَة تْصَلّي لَالله وْراسا مَكشوفْ؟
موُ الطَّبعْ زاِ يعَلّمْكنْ، وَقْتْ لَ يطول شَعر الرّجّالْ عَيبْ واِ عَلَيو؟
بَسّ المَرَة وَقْتْ لَ يكونْ شَعْرا طَويل، مَجْدْ واِ لها، منْ لَ شَعْرا مْبَدالْ غَطا ك انْعَطى لها.
بَسْ لَ كان اَحَّد يجاِدلْ عَلَوذْ، نحْناِ ما لْنا عادِة كَما هاي، وْلا بيعة اَلله.
بَسْ هَالوَصيِّة لَ اوَصّي موُ بْشانْ أَمْدَحْكنْ ياِ، منْ لَ موُ لَ قدّامْ تجَون، بَلىِ للنّاقصْ تنْزَلونْ.
منْ لَ أَوَّلْ شي وَقْتْ لَ تجْتمْعونْ ف البيعَة أَسْمَعْ في بَينْكن انْقساماتْ وشْوَي أَسَدّقْ.
منْ لَ مْحَضَّر يسيِرْ خصوماتْ بَينكن بْشان المَفْحوُصين الّمْزَكّايينْ ينْعرفْونْ.
بَقى وَقْتْ لَ تجْتمْعونْ موُ كَما لَ يليقْ لَيَوم الرَّبْ تاكْلون وْتشْرَبونْ.
بَلىِ كلْ واِحدْ يسْبقْ ياكلْ عَشاتو، ويسيِرْ واِحد يجوُع وْواِحدْ يسْكَرْ.
لَيش بْيوتْ ما لْكنْ تَ تاكْلون وْتشْرَبونْ؟ والّا تسْتَخفّونْ ف بيعة اَلله، وتْخَجْلونْ هَوذْ لَ ما عنْدنْ؟ أَيش اَقولْكنْ؟ أَمْدَحْكنْ؟ عَلى هاي موُ امْدَحْكنْ.
منْ لَ شي لَ اسْتَلَمْتُ م الرَّبْ سَلَّمْتوكنْ واِ. رَبْنا يَسوُعْ فاك لَيلِةْ لَ تْسَلَّمْ فِيا، أَخَذْ غْبَيزْ،
وْباِرَك وْكَسَر وْقالْ: ”خذوا كلوا، هاذْ جَسَدي واِ لَ بْشانْكنْ ينْكسرْ. كذاِ سَوَوا لَذكْري.“
وْنَفس الشِّي بَعدْ لَ تْعَشَّوا، عَطى الكاسْ زاِ وْقالْ: ”هَالكاسْ عَهْد جْديد بْدَمّي واِ. كذاِ سَوَوا مْقَدْ لَ تشْرَبونْ لَذكْري.“
بَقى مْقَدْ لَ تاكْلونْ هَالّغْبَيز وْتشْرَبونْ هَالكاسْ، مَوتْ رَبْنا تذْكرونْ دي لَمَنْ يجي.
بَقى أَينا لَ ياكلْ من غْبَيز الرَّب وْيشْرَبْ منْ كاسو، وْموُ يسْتَحقّو، مَحْكومْ عَلَيو منْ دَمّ الرَّب وْجَسَدو.
منْ هاي خَلّي الواِحدْ يفْحَصْ نَفْسو، وْهاك الوَقْتْ ياكلْ منْ هَالّغْبَيز وْيشْرَبْ منْ هَالكاسْ.
لَ ياكل وْيشْرَبْ منّو، وْهوّاِ موُ مسْتَحقْ، حكمْ عَلى نَفْسو ياكل وْيشْرَبْ.
منْ هاي كْثيرْ فيكنْ مَراضىِ وضْعافْ، وكْثير ينامون (نومة المَوتْ).
يكونْ كانْ نحْكمْ عَلى نَفسْنا، ما كانْ تَ ينْحكمْ عَلَينا.
بَسْ وَقْتْ لَ ينْحكمْ عَلَينا م الرَّبْ، أدّيبْ نتْأَدَّب، بْشانْ لا مَع الدّنْياِ ينْحكمْ عَلَينا.
بَقى يا اخوتي! وَقْتْ لَ تجْتمْعونْ للاَكل، انْطروا بَعضْكنْ.
لَ يجوُعْ، خَلّي ياكلْ فَ بَيتو، بْشانْ لا بْشانْ ينْحكم عَلَيكنْ يكون اجْتماعْكن. وْعَ الباقي، بَسّ آجي تَ اوَصّيكنْ.
وَثَنِيِّة كنْتن وْلاصْنامْ مالا نطْق وْلا عَقلْ كنْتنْ منْساقينْ.
منْ هاي أَريد اَعَرّفْكنْ، ما في أَحَّدْ ينْطق بْروُح اَلله ويقولْ: ”يَسوُعْ مَحْروم“، وْلا في أَحَّد يتيِق يقولْ: ”رَبْ واِ يَسوُعْ“ غَير بْروُح القدسْ.
فَرّيق مَواهب في، بَلىِ واِحدْ واِ الرّوُحْ.
وْفَرّيقْ خدْماتْ في، بَلىِ واِحدْ واِ الرَّبْ.
وْفَرّيق اشْكال قوِّة في، بَلىِ واِحدْ واِ أَلله لَ يشَغّل الكل ف كلْ واِحدْ.
بَسْ كلْ واِحدْ ينْعَطى كَشف الرّوُحْ كَما لَ ينْفَعو.
في لَ ينْعَطى بالرّوُحْ كلْمةْ حكْمِة، وْلَغَيرْ واِحدْ كلْمةْ مَعْرِفِة بالرّوُحْ نَفْسو.
لَغَيرو إيمانْ بالرّوُحْ نَفْسو، لَغَيرو مَواهبْ شفا بالرّوُحْ نَفْسو،
وْلَغَيرو عَمَلْ قوّات، وْلَغَيرو نبوِّة، وْلَغَيرو تَمْييز ارْواح، وْلَغَيرو انْواع لْساِنات، وْلَغَيرو تَرْجَمة لْساِناتْ.
وْكلْ هَوذ الرّوُح الواِحدْ يفْعَلنْ، ويفَرّقْ لَ كلْ واِحدْ كَما لَ هوّاِ يريدْ.
كَما لَوّاِ الجَّسَدْ واِحد وْفِيو أَعْضا كْثير، وْكلْ هَالاَعْضا الّكْثيرْ جَسَدْ واِحدْ ياِ، كذاِ نَفس الشِّي المَسيحْ زاِ.
منْ لَ نحْناِ زاِ كلّتْنا بْروُحْ واِحدْ لَجَسَدْ واِحد تْعَمَّذْنا، ياهود ويونانِيِّة، عَبيدْ واحْرار، وْكلّتْنا روُحْ واِحدْ شربْنا.
منْ لَ الجَّسَدْ زاِ موُ عضو واِحدْ واِ، بَلىِ كْثيرْ.
لَ قالت الاجرْ: ”أَنا موُ إيد اَنا، بَقى موُ م الجَّسَدْ اَنا،“ موُ تنْحسب بْشانْ هاي موُ م الجَّسَدْ.
وْلَ قالت الاذن: ”عَلى لَ موُ عَين اَنا، موُ م الجَّسَدْ اَنا،“ موُ تنْحسب بْشانْ هاي موُ الجَّسَدْ.
لَ كان الجَّسَدْ كلّو عْيونْ، أَني السَّمَع؟ وْلَ كانْ كلّو سَمَعْ، أشْوَنْ كانْ تَ يشمْ؟
بَسّ السَّعّ اَلله حَطْ كلْ عضو ف الجَّسَدْ كَما لَ رادْ.
ويكونْ كلّنْ كانوا عضو واِحدْ، أَني الجَّسَدْ؟
بَسّ السَّع الاَعْضا كْثيرْ ناِ، وْواِحدْ واِ الجَّسَدْ.
موُ تْتيِق العَين تْقولْ للإيدْ: ”موُ تلْزَمْيني،“ وْلا الرّاس يتيِقْ يقول للاجْرَينْ: ”موُ تلْزَموني.“
بَلىِ بالاَكْثَرْ أَعْضا لَ واِحدْ يفْتكرْ ضَعيفِة ياِ، لها ياِ الحاجِة.
وْلَ نفْتكرنْ محْتَقَرينْ ناِ ف الجَّسَدْ، لَوذ نْكَثّرْ كَرامِة. وْهَوذ أَعْضا لَنّاِ للمسْتَحى، احْترامْ أكْثَر نْسَيلنْ.
بَسّ الاَعْضا الّمْكَرَّمِة فينا، موُ يلْزَما تَكْريم، منْ لَ الله رَكَّب الجَّسَد وْعَطى كَرامِة أَگْبَرْ لَعضو الّزْغَيّرْ.
بْشانْ لا يسيِر انْقسامْ ف الجَّسَدْ، بَلىِ كلّ الاَعْضا كَما بَعْضن يديرون بالنْ عَلى بَعْضنْ.
بْشانْ أَيمَتْ لَ تْوَجَّعْ عضو، كلّنْ يتْوَجَّعون، وْلَ تْمَجَّدْ عضو كلّ الاَعْضا يتْمجَّدونْ.
بَقى أنْتنْ جَسَد المَسيح انْتنْ، واعْضا ف موُضَعْكنْ.
منْ لَ الله حَطْ ف بيعتو أَوَّلْ شي رسلْ، بَعدنْ أَنْبِيا، بَعدن مْعَلْمينْ، بَعدنْ عامْلينْ قوّاتْ عَجايبيِّة، بَعدنْ مَواهبْ شفا، ومْعاِونينْ ومْدَبْرينْ، وانْواع لْساِناتْ.
لَيشْ كلّنْ رسلْ؟ لَيشْ كلّنْ أَنْبِيا؟ لَيشْ كلّن مْعَلْمينْ؟ لَيشْ كلّنْ عامْلينْ قوّاتْ عَجايبيِّة؟
لَيشْ كلّنْ لهنْ مَواهبْ شفا؟ لَيشْ كلّنْ بلْساِناتْ يحْكَونْ؟ يا كلّن يتَرْجمونْ؟
يكون بْكلّ لْساِنات النّاِسْ والمَلايكِة أَحْكي، ومْحَبِّة ما فيني، كانْ تَ اكون نْحاس يطَنْطنْ يا صَنْج يچَنْچنْ.
ويكونْ كانْ فيني النّبوِّة وَاعْرف الاسْرارْ كلّن وْكلّ المَعْرِفِة، ويكونْ فيني كلّ الايمانْ تَ انْقل الّجْباِلْ، ومْحَبِّة ما فيني، موُ شي اَنا.
ويكون اَطَعّمْ كلّ امْوالي للفَقاراِ وَاسَلّمْ جَسَدي تَ ينْحرقْ، ومْحَبِّة ما فيني، شي موُ اسْتَفيدْ.
الّمْحَبِّة روُحا صَبورَة وْطيبِة، الّمْحَبِّة موُ تحْسد، وْموُ تْثور وْموُ تتْگَبَّرْ.
الّمْحَبِّة موُ تْسَوي شي يخَجّل، وْلا تطلب مَنْفَعَة شَخصيِّة، وْلا تعَصّب وْلا تفْتكر افْكارْ شَرْ.
موُ تفْرَحْ ف الاثمْ، بَلىِ تفْرَحْ ف الحَقْ.
كلْ شي تتْحَمَّلْ، كلْ شي تْسَدّق، وْكلْ شي ترْجي، وْكلْ شي تحْملْ.
الّمْحَبِّة أَبَداً موُ تقَع. النّبوّاتْ تَ تبْطَلْ. اللساِنات تَ تتْسَكَّتْ، والمَعْرِفِة تَ تبْطَلْ.
منْ لَ قْلَيلْ منْ كْثيرْ نعْرفْ، وقْلَيلْ من كْثيرْ نتْنَبّا.
بَسْ أَيمَتْ لَ جا الكَمالْ، هاك الوَقْتْ تَ يبْطَلْ شي لَ كان قْلَيلْ.
وَقْتْ لَ كنْتُ وَلَدْ، كَما الوَلَدْ كان اَحْكي، وْكَما الوَلَدْ كان اَفَكّر، وْكَما الوَلَدْ كان اَحسبْ. بَسْ وَقْتْ لَ صرْتُ رجّالْ ما بَق اَسَي هَوذْ شَغْلات الزّغرْ.
بَقى السَّعْ كَما لَ يكونْ ف مرِة نْطَلّعْ فَ حَزّوُراتْ. بَسْ هاك الوَقْتْ وچّ قْبال وچّ. السَّعْ أَعْرفْ قْلَيلْ من كْثيرْ، بَسْ هاك الوَقْتْ تَ اعْرفْ كَما لَ انْعَرَفْتُ.
وْهَوذْ ناِ الثّاثِة لَ يثْبتون، الايمانْ والرَّجا والّمْحَبِّة، والاَعْظَمْ بَينن الّمْحَبِّة.
اعْدَوا خَلْف الّمْحَبِّة. خَلّي يكونْ عنْدْكنْ غيرِة لَمَواهب الرّوُحْ، وَاكْثَرْ شي تَ تتْنَبَّونْ.
لَ يحْكي بلْساِناتْ، موُ للنّاِسْ يحْكي بَلىِ لَالله، منْ لَ موُ يسْمَع اَحَّدْ شي لَ يحْكي، بَلىِ بالرّوُحْ سرْ يحْكي.
بَسّ اَينا لَ يتْنَبّا، يحْكي للنّاِسْ كَلامْ عَمار وْتَشْجيع وْتَعْزِيِة.
لَ يحْكي بلْساِنْ، نَفْسو يبْني. وْلَ يتْنَبّا، البيعَة يبْني.
أَنا أَريدْ كلّتْكنْ تحْكَون بلْساِناتْ، بَسْ بالاَكْثَرْ تَ تتْنَبَّونْ، منْ لَ أَعْظَمْ واِ هاذْ لَ يتْنَبّا منْ هاكْ لَ يحْكي بلْساِنْ، لَ ما تَرْجَمْ شي لَ يحْكي. بَسْ لَ تَرْجَمْ يبْني البيعَة.
والسَّع اخوتي! لَ جيتُ لَعنْدْكن وْحَكَيتُ مَعْكنْ بلْساِناتْ، أَيش اَنْفَعْكنْ؟ إلّا لَ كَلَّمْتوكن بْكَشْفْ يا بْمَعْرِفِة يا بْنبوِّة يا بْتَعْليمْ.
الآلاتْ زاِ لَ مالا نَفْس وْتعْطي صَوتْ، شبّابِة يا طَنْبوُرَة، لَ ما سَوَوا فَرْقْ بَينْ نَغْمِة وْنَغْمِة، أشْوَنْ كانْ تَ ينْعرفْ شي لَ يتْغَنّى وْشي لَ ينْدَقْ؟
ويكون الپوُرَزانْ موُ يطاِلعْ صَوت مْمَيَّزْ، منْ كانْ تَ يسْتَعدْ للحَرْبْ؟
كذاِ أنْتنْ زاِ، لَ قلْتنْ كلْمِة بلْساِنْ بَلا لَ تتْتَرْجَمْ، أشْوَنْ ينْفهمْ شي لَ تْقولونْ؟ تَ تْكونونْ كَما لَ تحْكَونْ مَع الهَوا؟
هاي اجْناس لْساِنات كْثيرْ في ف الدّنْياِ، وْما في واِحدْ منّنْ بَلا صَوتْ.
وْلَ ما كان اَعْرفْ قوّة الصَّوتْ، تَ اكون اَجْنَبي عنْدْ هاكْ لَ يحْكي، وْهاكْ لَ يحْكي زاِ تَ يكون اَجنَبي عنْدي.
كذاِ أنْتنْ زاِ، مادامْ غَيّورين انْتنْ لَمَواهب الرّوُح، بْشانْ عَمار البيعَة اطْلبوا تَ تنْزادونْ.
بَقى هاكْ لَ يحْكي بلْساِنْ، خَلّي يصَلّي تَ ينْعَطى تَ يتَرْجمْ.
لَ كان اَصَلّي بلْساِنْ، روُحي تْصَلّي، بَسْ عَقلي بَلا ثْمارْ واِ.
أَيشْ بَقى أَسَوي؟ أصَلّي بْروُحي وَاصَلّي بْعَقْلي، وَارَتّل بْروُحي وَارَتّل بْعَقْلي.
والّا، لَ باِرَكْتُ بالرّوُحْ، هاكْ لَوّاِ مَكانْ واِحدْ م العامِّة، أشْوَنْ تَ يقولْ ”آمّينْ“ عَلى شكر، وْهوّاِ موُ يفْهَمْ أَيش تْقولْ؟
أَشْكر اَلله أكْثَرْ منْ كلّتْكن اَحْكي بلْساِناتْ.
بَلىِ ف البيعَة أَريدْ خَمْسْ كلْماتْ أَقول بْعَقْلي بْشانْ غَيري زاِ أَعَلّمْ أكْثَرْ منْ عَشْة اَلافْ كلْمِة بلْساِنْ غَريبْ.
أخوتي، لا تْكونون اولادْ ف افْكارْكنْ. كونوا اولادْ ف الّشْرورْ.
مَكْتوبْ ف النّاموس: ”بْكَلامْ غَريبْ وبْغَير لْساِنْ تَ احْكي مَع هَالشَّعْبْ هاذ. وْلا كذاِ تَ يسْمَعولي، يقول الرَّبْ.“
بَقى اللْساِنات عَلامِة انْحَطّت، موُ للمومنين، بَلىِ لَوذْ لَ موُ يآمْنونْ. بَسّ النّبوّاتْ موُ لَوذْ لَ موُ يآمْنونْ، بَلىِ لَوذْ لَ يآمْنونْ.
بَقى لَ اجْتَمَعتْ كلّ البيعَة، وْكلّنْ يحْكَونْ بلْساِنات، وْدَخَلوا ناِسْ م العامِّة يا موُ مومنينْ، ما تَ يقولونْ: هَوذْ كجَنّوا؟
بَسْ لَ كنْتنْ كلّتْكنْ تتْنَبَّون، وْدَخَلوا عَلَيكنْ أَحَّدْ م العامِّة يا موُ مومنينْ، ينْنخزْ منْ كلّتْكن وْيتْوَبَّخْ منْ كلّتْكنْ،
وْمخْفيّاتْ قَلْبو تنْكَشَف، وْيقَعْ هاك الوَقْتْ عَلى وچّو وْيسْجدْ لَالله ويقولْ: ف الحَقيقَة أَلله فيكنْ.
بَقى أَقولْ يا اخوتي، أَيمَتْ لَ تجْتمْعونْ، أَينا لَ لهُ مَزْمورْ تَ يقولْ، وَاينا لَ لهُ كَشْفْ، وَاينا لَ لهُ لْساِنْ، وَاينا لَ لهُ تَرْجَمِة، كلّنْ للعَمارْ خَلّي يكونونْ.
وْلَ كان اَحَّدْ يحْكي بلْساِن، اثْنَينْ خَلّي يحْكَون، وْبالّكْثيرْ ثاثِة، وْواِحدْ واِحدْ خَلّي يحْكَونْ، وْواِحدْ يتَرْجمْ.
وْلَ ما كانْ في اَحَّد يتَرْجمْ، خَلّي يسْكتْ ف البيعَة هاكْ لَ يحْكي بلْساِن، وْبَينو وبَين اَلله خَلّي يحْكي.
والاَنْبِيا، اثْنَينْ يا ثاثِة خَلّي يحْكَونْ، والباقي خَلّي يمَيزونْ.
وْلَ انْكَشَفْ لَغَيرْ واِحدْ قاِعد، الاَوَّلْ خَلّي يسْكتْ.
منْ لَ تْتيِقونْ واِحدْ واِحدْ تتْنَبَّون، بْشانْ كلْ واِحدْ يتْعَلَّم وْكلْ واِحدْ يتْعَزّى،
منْ لَ تخْضَعْ روُح الاَنْبِيا للاَنْبِيا،
منْ لَ موُ إلهْ فوضى واِ اَلله، بَلىِ إلهْ سَلامْ، كَما ف كلْ بِيَع القَدّيسينْ،
نسْوانْكنْ ف البيعَة خَلّي يكونونْ ساِكْتينْ، منْ لَ موُ اسْمَحْلنْ تَ يحْكَونْ، بَلىِ تَ يخْضَعونْ، كَما لَ يقول النّاموسْ زاِ.
وْلَ رادوا يتْعَلَّمونْ شي، ف بْيوتنْ خَلّي يسْأَلون ازْواجنْ. عَيبْ يحْكَون النّسْوانْ ف البيعَة.
لَيشْ منْكنْ طَلَعتْ كلْمة اَلله؟ يا لعنْدْكنْ بَسْ وصْلتْ؟
لَ كان اَحَّدْ منْكنْ يحْسبْ نَفْسو نَبي يا روُحاني، خَلّي يعْرفْ هَوذْ لَ اكْتب لْكنْ وَصيّاتْ منْ رَبْنا ناِ.
وْلَ موُ يعْرفْ، لا يعْرفْ.
بَقى يا اخوتي! خَلّي يكونْ عنْدْكنْ غيرِة تَ تتْنَبَّونْ. والحَكي بلْساِناتْ لا تمْنَعونْ.
وْكلْ شي باحْترام وْنظامْ، خَلّي يكونْ.
وَاعَرّفكنْ يا اخوتي بالّبْشارَة لَ بَشَّرْتوكن وْقبلْتن وْفِيا قمْتنْ،
وْفِيا تخْلَصونْ، لَ كانْ تتْذَكَّرونْ أَيشْ كلْمِة بَشَّرْتوكنْ، لَ ما كانْ كلآمَنْتنْ عَ الفاضي.
منْ لَ سَلَّمْتوكنْ م الاَوَّل شي لَ اسْتَلَمْتُ، المَسيحْ مات بْشانْ خَطيّاتْنا، بْموجب المَكْتوبْ،
وانْدَفَن وْقامْ ثالثْ يَوم بْموجب المَكْتوبْ،
وْظَهَرْ لَبطْرس وْبَعْدو للاثْناعشْ،
وْبَعْدا ظَهَرْ لأَكْثَرْ منْ خَمْسَميةْ أَخْ مَعْ بَعْضنْ، أكْثَرنْ باقيين، وْمنّنْ ناموا (نَومة المَوتْ).
وآِخرْ شي ظَهَرْ لي أَنا الخاطي،
أَنا أزْغَر الرّسل، وْموُ اسْتَحقّ اَتْسَمّى رَسولْ، منْ لَ اضْطَهَدْتُ بيعَة اَلله.
بَسّ بْنعْمة اَلله أَنا شي لَ انا. وْنعْمتو لَ في ما كانتْ عَ الفاضي، بَلىِ أكْثَرْ منْ كلّنْ تعبْتُ، موُ أَنا، بَلىِ نعْمتو لَ مَعي.
بَقى يا أنا يا هنّاِ، كذاِ نكْرز وْكذاِ آمَنْتنْ.
وْلَ كان المَسيحْ ينْكرزْ قامْ منْ بَين المَيتينْ، أشْوَنْ في بَينْكنْ ناِس يقولونْ: ما في حَياةْ للمَيتينْ؟
وْلَ حَياةْ للمَيتينْ ما في، مَعْناتا المَسيحْ زاِ ما قامْ.
وْلَ المَسيحْ ما قامْ مَعْناتا كرازتْنا فاضْيِة وايمانْكنْ زاِ فاضي واِ.
وْنطْلَعْ نحْناِ فوُقْ منّا شْهودْ گذّاِبينْ لَالله، منْ لَ شهدْنا لَالله قَيَّم المَسيح، وْهوّاِ ما قَيَّمو، {يكونْ حَقا المَيتينْ موُ يقومونْ.}
يكون المَيتينْ موُ يقومونْ، مَعْناتا المَسيحْ زاِ ما قامْ.
وْلَ حَقا المَسيحْ ما قامْ، باطلْ واِ إيمانْكن، وْبَعدْ فَ خَطيّاتْكن انْتنْ.
وْهَوكْ لَ ناموا (نَومة المَوتْ) ف المَسيحْ زاِ، تْتَوبَلوا.
وْلَ فَ هَالحَياة بْوَحْدا لنا رَجا ف المَسيحْ، مَعْناتا أَتْعَسْ م النّاِسْ كلّتنْ نحْناِ.
بَسّ السَّع المَسيحْ قامْ منْ بَين المَيتين، وْصارْ باكورة النّاِيمينْ (نَومة المَوتْ).
وْكَما لَ عَلى ايد انْسانْ صار المَوتْ، كذاِ زاِ عَلى ايد انْسانْ صارْ حَياةْ للمَيتينْ.
كَما لَ بْآدَمْ كلّ النّاِس يموتونْ، كذاِ زاِ بالمَسيحْ كلّنْ تَ يعيشونْ.
بَسْ كلْ واِحد بْدَورو، البكر المَسيح، وْبَعْدو هَوذْ لَنّاِ للمَسيحْ وَقْتْ لَ تَ يّجي.
وْبَعْدا النّهايِة تَ تْكونْ وَقْتْ لَ يسَلّم الملكْ لَالله الآبْ، وَقْتْ لَ يبْطَلْ كلْ رَيّس وْكلْ سلطان وْكلْ قوِّة.
منْ لَ مْحَضَّرْلو تَ يمْلكْ دي لَمن اَلله يحطْ عَدْوانو كلّنْ تَحْت اجْرَيو.
وآِخرْ عَدو يبْطَل المَوتْ واِ،
منْ لَ ”كلْ شي خَضَّع تَحْت اجْرَيو.“ بَسْ وَقْتْ لَ يقول: ”كلْ شي تَ يخْضَعْلو،“ مَعْروفْ غَيرْ هاكْ لَ خَضَّعلو الكلْ واِ.
وْوَقْتْ لَ تَ يخْضَعْلو الكل، هاك الوَقْت الابنْ نَفْسو تَ يخْضَعْ لاكْ لَ خَضَّعْلو الكل، بْشان يكون اَلله الكلْ ف الكلْ.
والّا أَيش يسَونْ هَوكْ لَ يتْعَمَّذونْ لَخاطر المَيتينْ؟ يكون المَيتينْ موُ يقومونْ، لَيشْ يتْعَمَّذونْ لَخاطر المَيتينْ؟
ولَيشْ نحْناِ زاِ ف كلْ ساعَة ف الخَطَر نْقومْ؟
أَحْلف بْفَخرْكنْ يا اخوتي لَ لي فَ رَبْنا يَسوُع المَسيحْ، كلْ يَومْ أَموتْ.
لَ كَما بَينْ ناِس انْكَبَّيتُ لوحوشْ ف إفِسوُس، أَيش اسْتَفدْتُ لَ ما كان يقومون المَيتينْ؟ ”خَلّي ناكل وْنشْرَبْ منْ لَ غَداِ نْموتْ.“
لا تْضيِعون! الخَرافات الرَّديِّة تفْسد الضَّماير الطَّيبِة.
صَحَّوا قَلْبْكنْ بالبر، وْلا تخْطَونْ، منْ لَ في ناِسْ مَعْرفة اَلله ما فين. بْشان أَخَجّلكن اَقولْ.
يقولْ واِحدْ منْكنْ: أشْوَن يقومون المَيتينْ؟ وْفَ أَينا جَسَد يجَونْ؟
يا غَشيمْ! بزرْ لَ تزْرَعْ، لَ موُ يموتْ، موُ يعيشْ.
بَسّ اَلله يعْطِيو جَسَدْ كَما لَ يريدْ، لكلْ واِحدْ م الّبزوُرْ جَسَد منْ طَبيِعتو.
موُ كلْ جَسَد كَما غَيرو واِ، شكلْ واِ جَسَد الانْسان، وْغَيرْ شكلْ جَسَد الحَيوان، وْغَير شكلْ جَسَد الّطْيوُر، وْغَيرْ شكلْ جَسَد السَّمَكْ.
وْفي اجْسادْ سَماويِّة وْفي اجْساد اَرْضيِّة. اجْساد السَّماويِّة مَجْدا شكلْ، واجْساد الاَرْضيِّة مَجْدا غَيرْ شكلْ.
شكلْ واِ مَجد الشَّمْس وْغَيرْ شكلْ مَجد القَمَر وْغَير شكلْ مَجد الّنْجوم، وْنجْمِة تْزيدْ عَلى نجْمِة ف المَجْدْ.
وْكذاِ زاِ حَياة المَيتينْ، ينْزرْعونْ فَ فَسادْ ويقومونْ بَلا فَسادْ،
ينْزرْعونْ ف ذلْ ويقومونْ فَ مَجْدْ، ينْزرْعونْ ف ضَعْفْ ويقومونْ ف قوِّة.
ينْزرعْ جَسَدْ نَفْساني ويقومْ جَسَدْ روُحاني. في جَسَدْ نَفساني وْفي جَسَدْ روُحاني.
كذاِ يقول الّكْتاِبْ: ”آدَم، أَوَّل انْسانْ، صارْ نَفْسْ حَيِّة.“ وْآِخرْ آدَمْ روُحْ محْيي.
موُ ف الاَوَّلْ كان الرّوُحاني، بَلىِ النَّفْساني وْبَعْدو الرّوُحاني.
انْسانْ الاَوَّل تْرابي م الاَرْض، انْسانْ الثّاِني الرَّبْ م السَّما.
كَما لَوّا هاك الّتْرابي، كذاِ زاِ الّتْرابيين. وْكَما لَوّاِ هاكْ لَ م السَّما، كذاِ زاِ السَّماويينْ.
وْكَما لَ لبسْنا صوُرة هاكْ لَ م الّتْراب، كذاِ تَ نلْبسْ صوُرةْ هاكْ لَ م السَّما.
وْهاي أَقولْكنْ يا اخوتي: لَحْم وْدَمْ موُ يتيِقونْ يورَثونْ مَلَكوت السَّما، وْلا فَسادْ يورَثْ لَ موُ يفْسَدْ.
كْوا أَقول لْكنْ سرْ: موُ كلّتْنا تَ نْنامْ (نَومة المَوتْ)، بَسْ كلّتْنا تَ نتْغَيَّر.
خَفيف كْثيرْ، فَ رَفّة عَينْ، وَقْتْ لَ يزَمّرْ آِخرْ قرن، المَيتينْ تَ يقومونْ بَلا فَساد، وْنحْناِ تَ نتْغَيَّرْ.
منْ لَ هاذْ لَ يفسدْ، تَ يلْبسْ شي لَ موُ يفْسَد. وْهاذْ لَ يموتْ، تَ يلْبسْ شي لَ موُ يموتْ.
وْوَقْتْ لَ يلْبسْ هَالفاسدْ شي لَ موُ يفْسَد، وْهاذْ لَ يموتْ شي لَ موُ يموتْ، هاك الوَقْتْ تَ تْسيِرْ هاك الكلْمِة المَكْتوبِة: ”انْبَلَع المَوتْ بالغَلَبِة.“
أَني إبْرتكْ يا مَوتْ، وَاني غَلَبتْكِ يا هاويِة؟
إبْرة المَوت الخَطيِّة ياِ، وْقوّة الخَطيِّة النّاموسْ واِ.
بَسّ المَمنوُنيِّة لَالله لَ عَطانا الغَلَبِة بيدْ رَبْنا يَسوُع المَسيحْ.
بَقى يا اخوتي وْعَزيزيني، كونوا ثابْتين، وْلا تْكونون مْزَرْزَعين، بَلىِ مكْثرينْ ف كلْ وَقْتْ ف شغْل الرَّبْ، وانْتنْ تعْرفونْ موُ يروُحْ عَ الفاضي تَعَبْكنْ ف الرَّبْ.
وْعَلى شي لَ ينْلَمْ للقَدّيسينْ، كَما لَ وَصَّيتُ بِيَع الغَلاطيينْ، كذاِ أنْتنْ زاِ سَوَوا.
ف كلّ اَحَّدْ خَلّي كلْ واِحدْ منْكنْ فَ بَيتو يحط وْيحْفظْ هاكْ شي لَ يطْلَعْ بيدو، بْشانْ لا وَقْتْ لَ آجي يسيِرْ لَمّ السَّدَقاتْ.
وْبَسْ جيتُ لَوكْ لَ انْتنْ تخْتارونْ تَ ابْعَثْ مَعْ مَكْتوبْ تَ يوَصلونْ فَضلْكنْ للقدْسْ.
وْلَ كانْ يلْزَمْ أنا زاِ أَروُحْ، مَعي تَ يروُحونْ.
تَ آجي لَعنْدْكنْ بَسْ فتُّ فَ مَكْدوُنْيّا، منْ لَ فاِيت اَنا لَمَكْدوُنْيّا.
ويمْكنْ زاِ أَبْقى عنْدْكنْ يا أَشَتّي بْشان انْتن تْوَدْعوني لَموُضَعْ لَ تَ اروُحْ.
منْ لَ موُ اريد السَّعْ كَما فاِيتْ فَ طَريِقْ أَراكنْ: أَريد اَبْطى زَمانْ عنْدْكنْ لَ رَبّي سَمَحْ لي.
بَسْ باقي أَنا ف إفِسوُسْ دي للعَنْصَرَة،
وْلَ جا لَعنْدْكنْ تيموُثاوُسْ، ديروا بالْكنْ عَلَيو تَ يكونْ بَلا خَوفْ عنْدْكنْ، منْ لَ عَمَل الرَّبْ يشْتغلْ كَماي.
بَقى أَحَّدْ لا يسْتَخفْ فِيو، بَلىِ وَدْعوهُ بْسَلامْ تَ يّجي لَعنْدي، منْ لَ قاِعدْ أَنْطروا مَع الاخْوِة.
وْمنْ أَپولّو يا اخوتي، كْثيرْ ردْتُ منّو تَ يّجي لَعنْدْكنْ مَع الاخْوِة، وَاكيد ما صارْ إرادِة تَ يّجي لَعنْدْكنْ. بَسّ أَيمَتْ لَ يسيِرلو فرْصَة، تَ يّجي لَ عنْدْكنْ.
اصْحَوا وْقوموا ف الايمان، تْمَرْجَلوا، تْقَوَّوا.
وْكلّ اشْغالْكن بالّمْحَبِّة خَلّي تْكونْ.
وَاطْلبْ منْكنْ يا اخوتي، عَلى بَيت اسْطيِفانوُسْ، تعْرفونْ باكورة آسيّا ناِ، وْكَرَّسوا نَفْسنْ لخدْمة القَدّيسينْ،
تَ تخْضَعون انْتنْ زاِ لَكذاِ ناِس وْلكلّ انْسانْ يتْعَبْ مَعْنا ويعاِونْ.
وْأَفْرَح بْمجْوة اسْطيِفانوُس وْفرْطوناطوُس وْأخائيكوُسْ، منْ لَ هنّاِ كَمَّلوا شي لَ نَقَّصْتنْ مَعي،
منْ لَ رَيَّحوا روُحي وْروُحكنْ. بَقى اعْرفوا ناِسْ لَ كذاِ ناِ.
يسَلْمونْ عَلَيكنْ بِيَعْ آسيّا كلّن. يسَلْمونْ عَلَيكن كْثيرْ ف الرَّبْ أَكيلا وبْريسْكيلا مَع البيعَة لَ فَ بَيتنْ.
يسَلْمونْ عَلَيكن الاخْوِة كلّنْ. سَلْموا واِحدْ عَ اللاخ بْبَوسِة مْقَدَّسِة.
سَلام بْخَطّ ايدي أَنا بولسْ.
لَ موُ يحبْ رَبْنا يَسوُع المَسيحْ مَحْرومْ تَ يكونْ. مارانْ آثا.
نعْمة رَبْنا يَسوُع المَسيحْ مَعْكنْ.
ومْحَبّتي مَعْكنْ كلّتْكنْ ف المَسيحْ يَسوُعْ آمّينْ.
بولسْ رَسولْ يَسوُع المَسيح بْإرادة اَلله، والاَخْ تيموُثاوُسْ، لَبيعة اَلله ف كوُرنثوُس، وْلكلّ القَدّيسينْ فَ آخائيّا كلّا.
نعْمِة مَعْكن وْسَلامْ من اَلله أَبونا وْمنْ رَبْنا يَسوُع المَسيحْ.
مبارَك اَلله أَبو رَبْنا يَسوُع المَسيحْ، وَابو المَراحم وْإلهْ كلْ تَعزِيِة.
هاكْ لَ يعَزّينا ف كلْ ذيقاتْنا، بْشانْ نحْناِ زاِ نْتيِق نْعَزّي لَوذْ لَنّاِ ف كلْ ذيقَة بالتَّعزِيِة لَ تْعَزَّينا فِيا من اَلله،
منْ لَ كَما لَ تكْثَرْ فينا اوجاع المَسيحْ، كذاِ بالمَسيحْ تكْثَرْ تَعْزِيتْنا زاِ.
وْلَ كنّا نتْذايَقْ، لَخاطرْ تَعْزِيتْكن وْلَخاطرْ خَلاصكنْ نتْذايق. وْلَ كنّا نتْعَزّى، بْشان انْتنْ تتْعَزَّونْ ويسيِر فيكنْ نَشاطْ تَ تتْحَمَّلونْ هَوك الاوجاع لَ نحْناِ زاِ نْقاسي.
وْرَجانا فيكنْ ثابتْ واِ، منْ لَ نعْرفْ لَ كنْتنْ شَراكِة ف الاوجاعْ، شَراكِة أنْتنْ ف التَّعْزِيِة زاِ.
ونْريدْ تعْرفونْ يا اخوتي، عَلى ذيقْ لَ صار لْنا فَ آسيّا، كْثير كْثير تْذايَقْنا، أكْثَرْ منْ قوّتْنا، دي لَمَنْ قَرَّبتْ حَياتْنا تْزولْ.
وْعَلى نَفسْنا حَكَمْنا بالمَوت، بْشانْ لا يكون لْنا اتّكالْ عَلى نَفسْنا، بَلىِ عَلى اَلله هاكْ لَ يقَيّم المَيتينْ،
هاكْ لَ منْ مَوتاتْ صَعْبِة نَجّانا، وْلنا رَجا بَعدْ تَ ينَجّينا،
بْمَعونة صَلاتْكن بْشانْنا. بْشان تْسيِرْ عَطيّتو لنا نعْمِة مَعْمولِة لَخاطر كْثيرْ ناِسْ، وكْثيرْ ناِسْ يشكرون اَلله بْشانْنا.
منْ لَ افْتخارْنا هاذْ واِ: شَهادِةْ ضَميرْنا لَ يشْهَد بْبَساطَة وْطَهارَة وبْنعْمة اَلله سَلَكْنا ف الدّنْياِ، وْموُ بحكْمة الجَّسَد، وْبالاَخَصْ مَعْكنْ.
موُ نكْتب لْكنْ شي غَيرْ هَوذْ لَ تعْرفون وْتفْهَمون، وْلي ثقَة دي للآِخرْ تَ تفْهَمونْ،
كَما لَ فهمْتن شْوَي من كْثير افْتخارْكنْ نحْناِ كَما لَ انْتن افْتخارْنا فَ يَومْ رَبْنا يَسوُع المَسيحْ.
وَافوتْ عَلَيكنْ فَ طَريِقي لَمَكْدوُنْيّا، وْمنْ مَكْدوُنْيّا أَردّ آجي لَعنْدْكنْ، وانْتن تْوَدْعوني للياهودِيِّة.
بَقى هاي لَ افْتَكَرتُ تَ اسَوي، كَما واِحدْ مسْتَعْجل افْتَكَرْتُ فِيا؟ يا افْتكاراتْ جَسَديِّة ناِ هَوذْ لَ افْتكرْ؟ منْ لَ كانْ لازم يسيِرْ فِينْ: ”نَعم نَعم وْلا لا.“
سادقْ واِ أَلله يشْهَدْ، كلْمتْنا عنْدْكنْ ما كانتْ نَعم وْلا.
منْ لَ ابْن اَلله يَسوُع المَسيحْ لَ كَرَزْنا لْكنْ عَلَيو أَنا وْسلوانس وْتيموُثاوُسْ موُ نَعم وْلا واِ، بَلىِ نَعمْ كانْ فِيو.
منْ لَ كلْ وعود اَلله ف المَسيحْ صاروا نَعمْ. منْ هاي بْواسْطتو نعْطي آمّينْ لَمَجد اَلله.
والله يثَبّتْنا مَعْكنْ ف المَسيحْ لَ مَسَحْنا،
وْخَتَمْنا وْعَطانا رَعْبونْ روُحو ف قلوبْنا.
والله واِ لَ يشْهَدْ لي، منْ لَ اشْفقْ عَلَيكنْ ما جيتُ لَكوُرنثوُسْ.
موُ منْ لَ اسْيادْ نحْناِ عَلى إيمانكنْ بَلىِ مساعْدينْ نحْناِ لَفَرَحْكنْ، منْ لَ ف الايمانْ قايمين انْتنْ.
بَسْ هاي صَمَّمْتُ بَيني وْبَين نَفْسي، صَمَّمْتُ موُ اجي لَعنْدْكنْ كَرْةْ لخ بْحزنْ.
لَ انا حَزَّنْتوكنْ، منْ تَ يفَرّحْني غَيرْ هاكْ لَ حَزَّنْتوهُ؟
وْكَتَبْتُ لْكنْ هاي بْشانْ لا وَقْتْ لَ آجي يحَزْنوني هَوكْ لَ لازمْ هنّاِ يفَرْحوني. بَسْ لي ثقَة ف كلّتْكنْ فَرَحي فَرَحْ كلّتْكنْ واِ.
وْمنْ ذيق گْبير وْمنْ غَمْ قَلْبْ كَتَبْتُ لْكنْ هَوذْ بدْموُع كْثيرْ، موُ بْشانْ تحْزَنونْ، بَلىِ بْشانْ تعْرفون مْحَبِّة زاِيدِة أَحبْكنْ.
وْلَ كان اَحَّدْ سَبَّبْ حزنْ، موُ لي سَبَّبْ حزنْ، بَلىِ ناقص شْوَي لَكلّتْكنْ. بْشانْ لا تثقَل الكلْمِة عَلَيكنْ.
يكْفاهُ تَوبيخْ لَ جاهُ من كْثيرْ.
بَقى بالعَكس لازم تْسامْحوهُ وتْطَيبونْ قَلْبو، بْشانْ لا بْحزنْ عَظيمْ ينْبلعْ هاكْ لَوّاِ كذاِ.
بْشانْ هاي أطْلبْ منْكنْ تَ تْثَبْتونْ فِيو مْحَبّتْكنْ.
منْ لَ بْشانْ هاي كَتَبْتُ لكنْ، كَتَبْتُ لْكن بْشانْ أَعْرفْ بالتَّجْرِبِة لَ ف كلْ شي تْطيعونْ.
هاكْ لَ تْسامْحوهُ، أَنا زاِ أسامحو. أَنا زاِ ف شي لَ سامَحْتُ هاكْ لَ سامَحْتُ، بْشانْكنْ سامَحْتُ لَخاطر المَسيحْ.
بْشانْ لا يغْلبْنا الشّيِطانْ: نعْرف افْكارو.
وَقْتْ لَ جيتُ لَ طرُواسْ ببْشارة المَسيحْ وانْفَتَحْ لي باب بْواسْطة الرَّبْ،
ما كانْ في راحَة ف روُحي منْ لَ ما ارَيتُ طيطوُسْ أَخوي. وْخَلَّيتوون وْطَلَعْتُ لَمَكْدوُنْيّا.
بَسّ الامْتنانْ لَ الله لَ ف كلْ زَمانْ مَنْظَر يسَينا ف المَسيحْ، ويكشف فينا ريحة مَعرفتو ف كلْ مَكان.
منْ لَ ريحَة طَيبِة نحْناِ ف المَسيحْ لَالله فَ هَوذْ لَ يخْلَصون وْفَ هَوذْ لَ يهْلَكونْ،
لَوذْ لَنّاِ ريحةْ مَوتْ، للمَوت، وْلَوذْ لَنّاِ ريحةْ حَياةْ، للحَياة. وْمنْ يسْتَحقْ هاذْ كلّو؟
منْ لَ موُ كَما الباقي لَ يخلطون كَلام اَلله، بَلىِ بأَمانِة وْكَما من اَلله وْقدّام اَلله ف المَسيحْ نحْكي.
نبْدي منْ أَوَّلْ وجْديد نْوَرّيكنْ أَيشْ نحْناِ؟ والّا محْتازينْ نحْناِ كَما غَيرنا لَمكاِتيبْ تَوصيِة عَلَينا ينْكتْبولْكنْ، يا أنْتنْ تكْتبون تْوَصَّونْ عَلَينا؟
مَكْتوبْنا أنْتنْ واِ، مَكْتوبْ فَ قَلْبْنا وْمَعْروف وْينْقَرا منْ كلّ انْسانْ.
منْ لَ تعْرفونْ مَكْتوب المَسيحْ لَ انْخَدَمْ منّا أنْتنْ، لَ انْكَتَبْ موُ بْحبرْ، بَلىِ بْروُح اَلله الحَي، موُ ف الْواحْ حَجَرْ، بَلىِ ف الْواحْ قَلْبْ منْ لَحمْ.
موُ نحْناِ خَرْجْ نفْتكرْ شي منْ عنْدْ نَفسْنا. قوّتْنا من اَلله ياِ،
لَ سَوانا خَرْج نْكونْ خدّاِمينْ عَهْد جْديدْ، موُ بكْتاِبِة، بَلىِ بالرّوُح: الّكْتاِبِة تقْتلْ بَسّ الرّوُحْ يحْيي.
لَ خدْمة المَوت بالّكْتاِبِة انْنَقَشتْ ف الحَجَر وْصارتْ فَ مَجْد، بْشكلْ ما بَقى بَني اسْرائيل يتيِقون يطَلْعونْ ف وچْ موسى، منْ مَجْدْ وچّو، هاكْ لَ زالْ،
أشْوَنْ بَقى خدْمة الرّوُحْ موُ بالاَزيَد تْسيِرْ فَ مَجْدْ؟
لَ صارْ مَجْدْ لَخدْمة الدينونِة، أَشْقَدْ بَقى تْزيدْ خدْمة البرْ ف المَجْدْ؟
وْلا مْمَجَّدِة تطْلَعْ هاك خدْمةْ لَ تْمَجَّدتْ وَقْتْ لَ تنْحَطْ جَنْبْ هَالمَجْدْ العَظيمْ.
لَ شي لَ زالْ صارْ فَ مَجْدْ، هاكْ لَ يبْقى بالاَكْثَرْ فَ مَجْد يسيِرْ.
منْ لَ لنا هَالرَّجا، قدّام العَين نَسْلكْ.
موُ كَما موسى لَ كان يحطّ غَطا عَلى وچّو، بْشانْ لا يطَلْعونْ بَني اسْرائيلْ ف نهايِة هاذْ لَ يزولْ.
بَلىِ عمي عَقلنْ، منْ لَ دي لليَوم أَيمَتْ لَ ينْقَرا عَهد القَديم، هاك الغَطا باقي عَلَينْ واِ، وْموُ ينْكشفْ (هَالغَطا) لَ ف المَسيح يزولْ.
وْدي لليَومْ أَيمَتْ لَ ينْقَرا موسى، غَطا عَلى قَلْبنْ مَحْطوُطْ.
وْوَقْتْ لَ يرْجَع الواِحدْ منّنْ للرَّبْ ينْرفعْ منْ عَلَيو الغَطا.
الرَّبْ الرّوُحْ واِ، وْموُضَعْ لَ ينْوجدْ روُح الرَّبْ، ينْوجدْ حرّيِّة.
وْنحْناِ كلّتْنا بوجاهْ مَكْشوفِة نرى مَجْد الرَّبْ، كَما لَ يكون ف مرِة. وْلاك الصّوُرَة نتْغَيَّرْ منْ مَجدْ لَمَجْدْ م الرَّب الرّوُحْ.
منْ هاي موُ نتْراخى وْنحْناِ نخْدمْ هَالخدْمِة لَ انْرَحَمْنا وانْعَطَينا.
بَلىِ رَذَلْنا المَخازي المخْفيِّة وْموُ نَسْلك بْمكر وْموُ نْغشْ كلْمة اَلله. ف نور الحَقّ نْوَرّي نَفسْنا لَضَمايرْ كلّ النّاِسْ قدّام اَلله.
بَسْ لَ كانت بْشارتنا مخْفيِّة، عَ الهالْكينْ ياِ مخْفيِّة،
هَوكْ لَ عَمّى عَقلنْ إلهْ هَالدَّهرْ هاذْ عَلى لَ موُ يآمْنون، بْشانْ لا ينَوّرْلنْ نور بْشارةْ مَجْد المَسيحْ، لَوّاِ صوُرة اَلله.
منْ لَ موُ عَلى نَفسْنا نكْرزْ، بَلىِ عَلى يَسوُع المَسيحْ رَبْنا، بَسْ عَلى نَفسْنا عَبيدْ لكنْ لَخاطرْ يَسوُعْ.
منْ لَ الله لَ قالْ: ”خَلّي ينَوّرْ نورْ م العتْمِة،“ هوّاِ واِ لَ نَوَّر قْلوبْنا، بْشان تْنَوّر بْمَعْرِفةْ مَجْد اَلله ف وچّ المَسيحْ.
بَسْ لنا هَالكَنز لَ فينا فَ فَرايغْ فخّار، بْشان تْكون عَظامة القوِّة من اَلله موُ منّا.
ف كلْ شي نْقاسي ذيقات، وْموُ نتْذايق، نْقاسي صعوبات، وْموُ نْآيسْ،
مَطْهودين وْموُ مْخَلّايين، مَكْبوبين بَسْ نتْتَوبَلْ.
ف كلْ وَقْتْ مَوتةْ يَسوُعْ ف اجْسادْنا نحْمل، بْشانْ حَياةْ يَسوُعْ زاِ تْبَيّنْ ف اجْسادْنا.
لَ كنّا نحْناِ الطَّيبينْ نتْسَلَّمْ للمَوتْ لَخاطرْ يَسوُعْ، كذاِ حَياةْ يَسوُعْ زاِ تَ تْبَيّنْ فَ جَسَدْنا هاذْ لَ يموتْ.
السَّع المَوتْ فينا ينْشَطْ والحَياةْ فيكنْ.
بَقى نحْناِ زاِ منْ لَ لنا روُح ايمانْ واِحدْ، كَما المَكْتوبْ ”آمَنتُ، منْ هاي حَكَيتُ،“ نْآمنْ منْ هاي نحْكي.
وْنعْرف هاكْ لَ قَيَّمْ رَبْنا يَسوُعْ، نحْناِ زاِ تَ يقَيّمْنا بيدْ يَسوُعْ ويجيبْنا مَعْكنْ لَعنْدو.
منْ لَ كلْ شي لَخاطرْكنْ واِ، وَقْتْ لَ تكْثَر النّعْمِة عَلى ايد كْثيرْ ناِسْ، يكْثَر الشّكرْ لَمَجد اَلله.
منْ لَ ذيقْ هَالزَّمانْ هاذْ، مَعْ لَوّاِ كْثير زْغَيّرْ وقْلَيلْ، مَجْدْ عَظيمْ بَلا حَدْ لأَبَد الآبْدين يحَضّر لْنا.
منْ لَ موُ نطَلّعْ فَ خَيرات تنْأَرى، بَلىِ فَوكْ خَيراتْ لَ موُ تنْأَرى: خَيراتْ لَ تنْأَرى لَوَقْتْ زَمانْ ناِ، بَسْ لَ موُ تنْأَرى لَأَبَد الآبْدينْ.
منْ لَ نعْرفْ، لَ انْفَكْ بَيتْنا الاَرْضي هاذْ، بَيتْ جَسَدْنا، لنا عْمارَة من اَلله، بَيتْ موُ شغْل ايدَينْ، ف السَّما للاَبَدْ.
منْ لَ بْشانْ هاي زاِ نْئنّ وْنشْتاقْ تَ نلْبسْ بَيتْنا السَّماوي.
لَ ما انْأَرَينا حتّى بَسْ لبسنا مشَلَّحين.
منْ لَ مْقَدْ لَ نحْناِ السَّعْ فَ هَالبَيت، نْئنْ منْ ثقلو وْموُ نْريدْ نشْلَحو، بَلىِ نْريد نلْبسْ فوُق منّو، بْشانْ تغْلب الحَياةْ مَوتو.
وْلَ يحَضّرْنا لَ هَالشِّي هاذ، اَلله واِ، هاكْ لَ عَطانا روُحو رَعْبونْ.
بَقى منْ لَ نعْرف وْنقْتنع مْقَدْ لَ نحْناِ ساِكْنينْ ف الجَّسَدْ منْتقْلينْ نحْناِ منْ رَبْنا،
منْ لَ بالايمان نَسْلكْ موُ بروية العَينْ.
منْ هاي واثْقينْ نحْناِ وْنشْتاقْ تَ ننْتقلْ م الجَّسَدْ ونْسيِرْ عنْد رَبْنا.
{بْشانْ هاي زاِ} نجْهَدْ منْتقْلينْ يا ساِكنينْ تَ يرضى عَلَينا.
منْ لَ كلّتْنا مْحَضَّرينْ تَ نْقومْ قدّام عَرْش المَسيح، بْشانْ كلْ واِحدْ ياخذْ حَقّو عَلى عَمَلو وْهوّاِ ف الجَّسَدْ، خَيرْ يا شَرْ.
بَقى منْ لَ نعْرفْ خَوفْ رَبْنا، للبَشَرْ نقنع، بَسْ لَالله مَكْشوفينْ نحْناِ، وْأرْجو لافْهامْكنْ زاِ مَكْشوفينْ نحْناِ.
موُ كَرْة لخْ رجعْنا نمدَح لْكنْ ف روُحنا، بَلىِ حجِّة نعْطيكن تَ تفْتخْرونْ فينا عنْد هَوكْ لَ بالوجاه يفْتخْرون موُ بالقَلْبْ.
بَقى لَ كانْ نعْوجْ، لَالله (نعْوجْ). وْلَ ساِويينْ، لكنْ.
مْحَبّة المَسيحْ تجْبرْنا نفْتكرْ هاي، واِحدْ لَخاطرْ كلْ واِحدْ ماتْ، بَقى كلْ واِحدْ ماتْ.
وْماتْ لَخاطر الكلّ، بْشانْ هَوذْ لَ يعيشونْ، لا لَنَفسن يعيشونْ، بَلىِ لاذْ لَ ماتْ لَخاطرن وْقامْ.
وْم السَّع اَحَّدْ بالجَّسَدْ موُ نعْرف. وْلَ كانْ عَرَفْنا المَسيحْ بالجَّسَدْ، م السَّع وْلَبَعدْ موُ نعْرف المَسيحْ بالجَّسَدْ.
بَقى كلْ واِحدْ لَوّاِ ف المَسيحْ، خلْقَة جْديدِة واِ. الّعْتاقْ عَبَروا.
وْكلْ شي صار جْديد من اَلله، لَ رضي عَلَينا بْواسْطة المَسيح، وْعَطانا تَ نخْدم خدْمِة الّمْصالَحَة.
منْ لَ الله واِ هاكْ لَ ف المَسيحْ صاِلح الدّنْياِ مَعْ عَظَمتو، وْما حَسَبْ عَلَينْ خَطيّاتن، وْحطْ فينا كلْمة المْصالَحَة.
بَقى سفرا للمَسيحْ نحْناِ، كَما لَ يكون اَلله يطْلبْ منْكنْ بيدْنا. بَقى مْبَدال المَسيحْ نطْلبْ منْكنْ: صاِلحوا اَلله.
منْ لَ هاكْ لَ موُ يعْرفْ خَطيِّة، لَخاطرْكنْ خَطيِّة سَواهُ، بْشانْ نحْناِ فِيو نْسيِر برّ اَلله.
وْكَما مْعاونينْ، نطْلبْ منْكنْ لا عَ الفاضي تْروُحْ نعْمة اَلله لَ نلْتنْ.
منْ لَ قالْ: ”فَ زَمانْ مَقْبولْ جاِوَبْتوك، وْفَ يَومْ خَلاصْ عاِوَنْتوكْ.“
ف شي لا تعْطَونْ لانْسانْ سَبَبْ للعَثْوَرَة، بْشانْ لا يسيِرْ عَيبْ ف خدْمتْنا.
بَلىِ ف كلْ شي خَلّي نْوَرّي نَفسْنا خدّاِمينْ لَالله، ف ذيقاتْ فَ شَدايدْ، ف حْبوسْ،
ف جَلْداتْ بالقراِپيچْ، فَ كَلَپْچاتْ، ف فتَنْ، فَ تَعَبْ، فَ سَهَرْ، فَ صَومْ،
فَ طَهارَة، فَ مَعْرِفِة، ف طولْ بالْ، ف لطفْ ف روُح القدسْ، ف مْحَبِّة بَلا غشْ،
فَ مَجْد وْف ذلْ، فَ مَدح وْفَ ذَمْ، كَما لَ نْكونْ غشّاِشين وْنحْناِ سادْقينْ،
كَما لَ نْكونْ موُ مَعْروفين وْنحْناِ مَعْروفينْ، كَما ناِس وَقْت وْيموتون وْهاي طَيبينْ نحْناِ، كَما لَ نْكونْ نتْأَدَّب وْموُ نْموتْ،
كَما لَ نْكونْ حَزانىِ وْنحْناِ دايمْ فرْحانينْ، كَما لَ نْكونْ فَقارىِ وْنحْناِ لَكْثيرْ نغْني، كَما لَ ما لْنا شي وْكلْ شي لنا.
ثمْنا مَفْتوُحْ واِ لْكنْ يا أَهلْ كوُرنْثوُس، وْقَلْبْنا وَسيِعْ.
موُ مْذايَقين انْتنْ منّا، بَلىِ فَ عَواطفْكن مْذايَقين انْتنْ.
بَسْ كَما لاولادْ أَقول: اعْطَوني حَقْ لَ لي عَلَيكن، وْوَسْعوا لي مْحَبّتْكنْ.
لا تْسيِرونْ رفَقْ شَراكِة لَوذْ لَ موُ يآمْنونْ. أَيشْ شَراكِة في للبرْ مَع الإثمْ؟ وَاينا خلْطَة في للنّورْ مَع العتْمِة؟
واَيشْ صلْحْ في للمَسيحْ مَع الشّيِطانْ؟ واَيشْ نَصيبْ في للمومنْ مَع الموُ مومنْ؟
واَيش مْوافَقَة في بَين هَيكَل اَلله والشَّياطينْ؟ منْ لَ هَيكَل اَلله الحَيّ أنْتنْ، كَما لَ انْقالْ: ”أَسْكنْ بَيناتنْ، وَامْشي بَيناتنْ، وَاكونْ إلهنْ، ويكونونْ لي شَعْبْ.
بْشانْ هاي اطْلَعوا منْ بَيناتنْ، وانْفرْقوا منّن، يقول الرَّبّ، وْنجسْ لا تْدقّونْ وَانا تَ اقْبَلْكنْ،“
وَاسيِر لْكنْ أَبْ، وتْسيِرونْ لي بْنين وْبَنات، يقول الرَّبّ الضّابط الكلْ.“
بَقى مادامْ لنا هَالوعودْ هَوذْ يا عَزيزيني، لازم نْطَهّر نَفسْنا منْ نَجاسة الجَّسَدْ والرّوُح وْنخْدم القَداسِة فَ خَوف اَلله.
تْحَمَّلونا يا اخوتي! ما ظَلَمْنا اَحَّدْ، ما فَسَدْنا اَحَّدْ، ما غَشَّينا اَحَّدْ.
موُ بْشانْ أَحْكمْ عَلَيكنْ أَقولْ هَالشِّي، منْ لَ منْ قَبلْ قلْتُ: فَ قَلْبْنا مَحْطوُطين انْتن، بْشانْ مَعْ بَعضْنا نْموتْ يا نْعيشْ.
ثقَة گْبيرِة لي فيكنْ وكْثيرْ لي فَخرْ فيكنْ. مْعَبّا تَعْزِيِة اَنا والفَرَح يفيضْ في ف كلْ ذيقاتي.
منْ لَ منْ وَصْلتْنا لَمَكْدوُنْيّا، ما كانْ في جنْسْ راحَة لَجَسَدْنا، ف كلْ شي تْذايقنا، منْ بَرّا حْروب وْمنْ جَوّا خَوفْ.
بَلىِ أَلله هاكْ لَ يعَزّي المتْواضْعينْ، عَزّانا بْمجْوة تيطسْ.
وْموُ بَسّ بْمجوتو، بَلىِ بْهاكْ راحةْ لَ ارْتاحْ فيكنْ وبْهاي لَ خَبَّرْنا عَلى حزنْكن وْغيرتْكنْ عَلَي. وَقْتْ لَ سمعْتُ، فَرْحَة گْبيرِة صارْ لي.
هاذْ منْ لَ مَعْ لَ حَزَّنْتوكنْ بالمَكْتوبْ، موُ احسّ بْنَدمْ، مَعْ لَ ندمْتُ بْوَقْتْا، منْ لَ فَ رايي مَعْ لَ حَزَّنْكن المَكْتوبْ ساعة وَقْتْ،
فَرْحَة سَوى لي، موُ منْ لَ حزنْتنْ، بَلىِ منْ لَ جابْكنْ حزنْكنْ للتَّوبِة، منْ لَ حزنْتنْ لَخاطر اَلله بْشانْ ف شي لا تخْسَرون بْسَبَبْنا.
منْ لَ حزنْ لَوّاِ لَخاطر اَلله يسَي تَوبِة بَلا رجوعْ ويردْ للخَلاصْ. بَسْ حزْن الدّنْياِ مَوت يسَي.
منْ لَ كْوا حزنْكنْ لَخاطر اَلله طَلْعوا أَشْقَدْ سَوى فيكنْ نَشاطْ واحْتجاج وْغَضَب وْخَوف وْشَوقْ ومْحَبِّة وْغيرِة وْنَقْمِة. وْف كلْ شي وَرَّيتنْ نَفسْكنْ طاهْرين انْتنْ فَ هَالمَسَلِة.
بَقى خَلّي تْكون هاي لَ كَتَبْتُ لْكنْ موُ بْشان الغلْطانْ، وْلا بْشانْ هاكْ لَ انْغَلَطْ فَ حَقّو، بَلىِ بْشانْ ينْعرفْ قدّام اَلله نَشاطْكنْ لَخاطرْنا.
منْ هاي نتْعَزّى وْمَع تَعْزِيتْنا بالاَكْثَرْ نفْرَحْ لَفَرَحْ تيطسْ لَ ارْتاحتْ روُحو مَعكنْ كلّتْكنْ،
منْ لَ ف شي يخصْكن افْتَخَرْتُ فِيو قدّامو، ما خجلْتُ. بَلىِ كَما لَ كلْ شي حَكينا لْكنْ كانْ حَقْ، كذاِ زاِ فَخرْنا فيكنْ قدّامْ تيطسْ طَلَعْ حَقْ.
وْعَواطفو عَلَيكنْ أكْثَرْ زادوا، وْهوّاِ يتْذَكَّرْ طاعتْكنْ كلّتْكنْ، وَاشْوَن بْخَوف وْرَجْفِة اسْتَقبَلْتنو.
أَنا أَفْرَحْ منْ لَ ف كلْ شي لي ثقَة فيكنْ.
ونْعَرّفْكنْ يا اخوتي بْنعْمة اَلله لَ انْعَطَتْ ف بِيَعْ مَكْدوُنْيّا،
ف امْتحانْ ذيقن الّگْبيرْ، كثْرِة صارْ لَفَرَحن. وْعمْقْ فقْرنْ كثْرِة صار بْغنى سَخاهنْ.
طَلَبوا منّا بْتَوسّل كْثيرْ تَ يشْترْكونْ ف نعْمةْ خدْمة القَدّيسينْ.
وْموُ كَما لَ كنّا نرْجي، بَلىِ نَفْسنْ سَلَّموا أَوَّلْ شي لَرَبْنا، وْلنا زاِ بْإرادة اَلله،
وْهاذْ واِ لَ خَلّانا نطْلبْ منْ تيطسْ تَ يكَمّلْ كذاِ فيكنْ زاِ هَالنّعْمِة هاي، كَما لَ بَدا.
بَلىِ كَما لَ ف كلْ شي تْزيدونْ، ف الايمان وْف الكلْمِة وْف المَعْرِفِة وْف كلْ نَشاط وْف مْحَبّتْنا لكنْ، كذاِ فَ هَالنّعْمِة زاِ خَلّي تْزيدونْ.
موُ أمرْ أَأمركنْ، بَلىِ بْنَشاطْ رفَقكنْ، سدق مْحَبّتكنْ أجَرّبْ.
منْ لَ تعْرفونْ نعْمة رَبْنا يَسوُع المَسيحْ، هاك الغَني لَ صارْ فَقيِرْ لَخاطرْكن، بْشانْ أنْتن بْفقْرو تنْغَنَونْ.
وْشَورْ أَشيرْ عَلَيكن بْهاي لَ تنْفَعْكنْ، منْ لَ منْ عَمْنَوَّلْ بَدَيتنْ موُ بَسّ تْريدونْ، بَلىِ تْريدونْ تفْعَلونْ زاِ.
بَسّ السَّعْ كَمْلوا بالفعلْ هاكْ شي لَ رَدْتن، بْشانْ كَما لَ صار لْكنْ شَوقْ تَ تْريدونْ، كذاِ كَمْلوا بالفعلْ منْ شي لَ لكنْ.
لَ كانْ في إرادِة للعَطي، عَلى قَدْ لَعنْدو الواِحدْ ينْقبلْ من اَلله، موُ عَلى قَدْ لَ ما عنْدو.
منْ لَ موُ بْشان يسيِرْ وسعْ لَغَيركن وْلكنْ ذيقْ.
بَلىِ بالّمساواة كونوا فَ هَالزَّمانْ، تَ تْكونْ زيادتْكنْ لَنَقْصْ هَوك، بْشان زْيادةْ هَوكْ زاِ تْكونْ لَنَقصْكنْ، حتّى يسيِر مْساواة.
كَما لَوّاِ مَكْتوبْ: ”لَ كَثَّرْ أَخَذْ، ما زَادْ عَليو، وْلَ قْلَيل اَخَذْ، ما نقصو.“
بَسّ الامتْنان لَالله لَ حَطْ فَ قَلْبْ تيطسْ هَالنَّشاطْ هاذْ لَخاطرْكنْ.
منْ لَ قبلْ طَلَبْنا. وْمنْ لَ كْثيرْ كانْ مهْتَم، بْإرادتو طَلَعْ لَعنْدْكنْ.
وْبَعَثْنا مَعو أَخونا لَ مَدَحو ف خدْمة الّبْشارَة ف كلّ البِيَعْ.
وْكذاِ حتّى اخْتارتو البِيَع تَ يطْلَعْ مَعْنا فَ هَالنّعْمِة هاي لَ نخْدمْ لَمَجد اَلله، وْلَتَشْجيعْنا.
دايرينْ بالْنا لا انْسانْ يمْسكْ عَلَينا عَيبْ فَ هَالشَّغْلِة الّگْبيرِة لَ نخْدمْ،
منْ لَ مهْتَمّينْ نحْناِ بالفَضايلْ موُ قدّام اَلله بَسْ، بَلىِ قدّام النّاِسْ زاِ.
وْبَعَثْنا مَعنْ زاِ أَخونا لَ جَرَّبْناهُ دايمْ فَ شَغْلات كْثير وْصار لْنا ثقَة نَشيطْ واِ. والسَّعْ نَشيطْ أكْثَرْ واِ بالاتّكال الّگْبيرْ لَ عَلَيكنْ.
بَقى ما دامْ تيطس، شْريكي واِ ومْعاِونْ بَيناتْكن، وْما دام اخوتْنا الاخَرْ، رسلْ بِيَعْ مَجْد المَسيحْ ناِ.
دَليلْ عَلى مْحَبّتكن وْفَخرْنا فيكنْ وَرّوا فِينْ قدّامْ وچْ كلّ البِيَعْ.
وْعَلى خدْمة القَدّيسينْ، تَ اسَوي شي زْيادة (موُ تلْزَمْ) لَ كَتَبْتُ لْكنْ.
منْ لَ اعْرف اسْتعْدادْكن. وْمنْ هاي افْتَخَرْتُ فيكنْ قدّام أَهْلْ مَكْدوُنْيّا، قلْتولنْ: أَهلْ آخائيّا مسْتَعدّينْ ناِ منْ عَمنَوَّل. وْغيرتْكنْ حَمَّست كْثيرْ ناِسْ.
بَسْ بَعَثْتُ الاخْوِة لَعنْدْكنْ بْشانْ لا يروُحْ عَ الفاضي فَخرْ لَ افْتَخَرْنا فيكنْ عَلى هَالمَسَلِة، بْشانْ كَما لَ قلْتُ تْكونونْ مسْتَعدّينْ.
يمْكنْ يجي مَعي ناِسْ منْ مَكْدوُنْيّا ويرَوكنْ موُ مسْتَعدّينْ، وْنسْتحي نحْناِ – بْشان لا نْقول أنْتنْ تسْتَحَون – بْهاكْ فَخرْ لَ افْتَخَرْنا.
بْشانْ هاي اهْتَمَّيتُ تَ اطْلبْ من اخوتي تَ يجَونْ قدّامي لَعنْدْكنْ، ويحَضْرون البَرَكِة هاي لَ منْ قَبل اسْتَمَعتن، بْشان تْكون مْحَضَّرَة عَلى أَساسْ بَرِكِة، موُ عَلى أَساسْ طَمَعْ.
بَسْ هاي، لَ يزْرَعْ بالبخلْ، بالبخلْ زاِ يحْصد. وْلَ يزْرَعْ بالبَرَكِة، بالبَرَكِة زاِ يحْصدْ.
كلْ واِحدْ، كَما لَ في فَ قَلْبو خَلّي يتْبَرَّعْ، موُ بْحزنْ يا منْ مَجْبوريِّة: للمعْطي الفرْحان يحبّ اَلله.
وْيطْلَعْ بيد اَلله يزيدْكنْ كلْ نعْمِة حتّى دايمْ ف كلْ شي، شي لَ يكْفاكن يكون لْكنْ، وتْزيدونْ ف كلْ عَمَلْ صالحْ.
وْهاكْ لَ يعْطي بْذارْ للباذرْ وغْبَيزْ للاَكلْ، هوّاِ يعْطي ويكَثّر بْذارْكنْ ويعَظّم ثْمارْ برْكنْ.
بْشانْ ف كلْ شي تنْغنَون بْكلّ السَّخا، لَ بيدْنا يجيبْ شكرْ لَالله.
منْ لَ عَمَلْ هَالخدْمِة هاي موُ بَسّ يسدْ عازة القَدّيسينْ، بَلىِ يزيد زاِ بْشكر كْثيرْ لَالله.
هَالخدْمِة لَ انْفَحَصْتنْ فِيا صارتْ سَبَبْ تَ يسَبْحونْ لَالله، منْ لَ طعْتنْ عَقيدة بْشارة المَسيحْ، واشْتَرَكْتنْ مَعن بْسَخاكن، وْمَعْ كلّ انْسانْ.
وْتَ يصَلَّون بْشانْكنْ بمْحَبِّة گْبيرِة، عَلى كثْرةْ نعْمة اَلله لَ عَلَيكنْ.
الامتْنانْ لَالله عَلى نعْمتو لَ فوُق الوَصْفْ.
وَانا بولسْ أطْلبْ منْكن بْوداعة المَسيح وْتَواضعو، مَع لَ متْواضع اَنا وَقْتْ لَ اكونْ عنْدْكنْ وچ لَ وچ، بَلىِ وَقْتْ لَ اكون بْعيدْ أتّكلْ عَلَيكنْ.
بَسّ أطْلبْ منْكنْ لا منْ جيتُ أَنْجبر بْثقةْ لَ لي أتْجاسَرْ – كَما لَ افْتكرْ - عَلى ناِس يحْسبونا نَسْلك بْموجب الجَّسَدْ.
منْ لَ حتّى لَ كانْ نسْلكْ بالجَّسَدْ، موُ عَسْكَريِّة جَسَديِّة نخدم،
منْ لَ سْلاحْ عَسْكَريّتنا موُ سْلاحْ جَسَدي واِ، بَلىِ سْلاحْ قوّة اَلله وْفِيو نفْتَح قْلاع مْحَصَّنِة،
وْنهْدم افْكار وْكلْ علو يعْلى قْبالْ مَعْرفة اَلله وْنمْسكْ كلّ العْقولْ يسَرا لَطاعة المَسيحْ.
وْمسْتَعدّين نْعاقب العاصْيينْ وَقْتْ لَ تكْمَلْ طاعتْكنْ.
ف وْجاه تْطَلعون انْتنْ. لَ في أَحَّدْ واثقْ منْ روُحو للمَسيحْ واِ، خَلّي يعْرفْ، كَما لَوّاِ للمَسيحْ، كذاِ زاِ نحْناِ.
لَ شْوَي أكْثَر افْتَخَرْتُ بْسلْطَةْ لَ عَطاني رَبْنا موُ اخْجَلْ، منْ لَ لَعَمارْكن انْتنْ عَطانا (هَالسّلْطَة)، موُ لَخَرابْكنْ.
بَسّ اَطَنّش بْشانْ لا أحَّد يفْتكرْ خَوّيف اَخَوّفْكنْ فْ مكاِتيبي.
منْ لَ في ناِس يقولون: الّمكاِتيبْ ثَقيلِة وْقَويِّة، بَسْ وَقْتْ لَ يجي بْجسْمو شَخْصيّتو ضَعيفِة ياِ وْكلْمتو تافهَة.
بَلىِ هاي خَلّي يفْتكرْ هاذْ لَ كذاِ يقولْ، كَما لَ نحْناِ ف كلْمة مكاِتيبنا وْنحْناِ غايبين، كذاِ زاِ نحْناِ بالفعلْ وَقْتْ لَ نْكونْ حاضْرينْ.
منْ لَ موُ نتْجاسَر نحْسبْ يا نقيسْ نَفسْنا مَعْ هَوكْ لَ يفَخْمونْ نَفْسنْ. بَلىِ منْ لَ هنّاِ بْنَفْسن يقيسونْ نَفْسنْ، موُ يفْتهْمونْ.
بَسْ نحْناِ موُ نفْتخرْ أكْثَرْ من قْياسْنا، بَلىِ نفْتخرْ بقْياس الحَدْ لَ قَسَم لْنا أَلله تَ نوصَلْ دي لَعنْدْكنْ.
منْ لَ موُ نْمطْ نَفسْنا كَما لَ نْكونْ موُ واصْلينْ لَعنْدْكنْ. نحْناِ واصْلينْ نحْناِ لَعنْدْكنْ ببْشارة المَسيحْ.
وْموُ نفْتخرْ فوُق قْياسْنا بْتَعَبْ غَيرْ ناِسْ. بَلىِ لنا رَجا، وَقْتْ لَ يگْبَرْ إيمانْكنْ، تَ نگْبَرْ فيكنْ عَلى قَدْ حَدْنا.
ونْزيد نْبَشّرْ حتّى لأَبْعَدْ منْكنْ. موُ نفْتخرْ باعْمال انْعَمَلتْ فَ حْدودْ خدْمةْ غَيرْ ناِسْ.
بَلىِ ”هاكْ لَ يفْتخرْ، بالرَّبْ خَلّي يفْتخرْ،“
منْ لَ موُ هاكْ لَ يمْدَحْ نَفْسو، هوّاِ واِ الّمْزَكّى، بَلىِ هاكْ لَ الرَّبْ يمْدَحو.
عَلَوّا تتْحَمَّلوني شْوَي تَ احْكي بْحَماقَة، بَلىِ تتْحَمَّلوني،
منْ لَ اغارْ عَلَيكنْ غيرة اَلله، منْ لَ خَطَبْتوكنْ لرجّالْ (كَما) بنْتْ طاهْرَة تَ اقَدّمْكنْ للمَسيحْ.
بَسّ اَخافْ كَما لَ الحَيِّة ضَيَّعتْ حَوّا بْغشّا، كذاِ تنْفسد عْقولْكن وْتبْعَدْ م الاسْتقامِة والطَّهارَة لَ عنْد المَسيحْ.
قلْتُ هاذْ منْ لَ يكونْ هاكْ لَ جا لعنْدْكنْ كَرز لْكنْ عَلى يَسوُعْ غَيرْ يَسوُعْ لَ كَرَزْنا لْكنْ عَلَيو، يا أَخَذْتنْ روُحْ غَيرْ روُح لَ اخَذْتنْ، يا قبلْتن بْشارَة غَيرْ هاي لَ قبلْتن، كْوَيّس كانْ تَ تقْتنْعونْ.
منْ لَ افْتكر موُ أَنْقَص اَنا بْشي منْ رسلْ لَنّاِ كْثيرْ زاِيدينْ.
يا يمْكنْ غَلَطْ غلطْتُ فَ حَقْكن بْهاي لَ نَخَّيتُ نَفْسي بْشانْ أنْتنْ تعْلَونْ، ومْبَلاشْ كَرَزْتُ لْكن بْشارة اَلله،
وْغَيرْ بِيَعْ شَلَّحْتُ وَاخَذْتُ مَصاريفْ لَخدْمتْكنْ،
وْوَقْتْ لَ جيتُ لَعنْدْكنْ واحْتزْتُ، ما ثَقَّلتُ عَلى اَحَّدْ منْكن: الاخْوِة لَ جَوا مَعي منْ مَكْدوُنْيّا هنّاِ سدّوا عازتي. وْف كلْ شي درْتُ بالي عَلى نَفْسي وَاديرْ بالي لا أَثَقّل عَلَيكنْ.
في واِ حَقّ المَسيحْ، بَقى هَالفَخرْ لا يبْطَلْ في فَ مناطق آخائيّا.
لَيشْ موُ اثَقّلْ عَلَيكنْ؟ منْ لَ موُ احبْكنْ؟ أَلله يعْرفْ.
بَلىِ أَسَي هاي وْتَ اسَي بْشانْ أَقْطَع الحجِّة عَلى هَوكْ لَ يدَورونْ عَلى حجِّة تَ يطْلَعونْ كَمانا ف شي لَ يفْتخْرونْ فِيو.
منْ لَ هَوذْ رسلْ گذّاِبينْ ناِ، وْعمّالْ غشّاشينْ، ويوَرَّونْ نَفْسنْ كَما رسل المَسيحْ.
وْهاذْ موُ شي غَريبْ واِ: لَ كان الشّيِطان يوَرّي نَفْسو كَما مَلاكْ نورْ،
موُ شَغْلِة گْبيرِة ياِ لَ خدّاِمينو زاِ وَرَّوا نَفْسنْ كَما خدّاِمين البرْ. هَوك آِخْرتن بْموجب اعْمالنْ تَ تْكونْ.
أَرجَع اَقولْ: يمْكن اَحَّد يقولْ بَلْكي جاهل اَنا. وْلَ ما كاتْ كَذاِ، حتّى لَ جاِهل اَنا اقْبَلوني! بْشانْ اَنا زاِ شْوَي أَفْتخرْ.
شي لَ احْكي، موُ فَ رَبْنا أَحْكي، بَلىِ كَما لَ يكون بْحَماقَة فَ هَالنَّوعْ م الافْتخارْ.
مادام كْثيرْ ناِسْ يفْتخْرونْ ف الجَّسَدْ، أَنا زاِ تَ افْتخرْ،
منْ لَ مَبْسوطينْ تسْتمْعونْ لَناقْصين العَقل أنْتنْ الحَكيمينْ.
وْتسْتَسْلمونْ لاذْ لَ يسْتَعْبدْكن، وْلاذْ لَ ياكلْكن، وْلاذْ لَ ياخذْ منْكن، وْلاذْ لَ يعَلّي عَلَيكن، وْلاذْ لَ يضْربْكنْ سلّايِة عَلى وچْكنْ.
كَما لَ يكون بْذلّ اَقولْ، كَما لَ يكون ضْعافْ نحْناِ، بْنَقْصْ عَقل اَقولْ: ف كلْ شي لَ يتْجاسَر اَحَّدْ، أَنا زاِ أتْجاسَرْ.
لَ عبْرانِيينْ ناِ، أَنا زاِ. لَ اسْرائيلِيينْ ناِ، أَنا زاِ. لَ بزْراية ابْراهيمْ ناِ، أَنا زاِ.
لَ خدّاِمين المَسيحْ ناِ، بْنَقْصْ عَقل اَقولْ: أَزْيَدْ منّن اَنا. ف التَّعَبْ، أَزْيَدْ منّنْ. ف الضَّرْباتْ، أَزْيَدْ منّنْ. ف الكَلَپْچاتْ، أَزْيَدْ منّنْ. ف المَوتاتْ، كَرّات كْثيرْ.
م الياهودْ، خَمْسْ كَرّاتْ أَرْبْعين اَرْبْعينْ قرْپاچْ ناقصْ واِحد اتْقَرْپَچْتُ.
ثَثْ كَرّاتْ بالخَيزَرانات انْضَرَبْتُ. كَرَّة انْرَجَمْتُ. ثَثْ كَرّاتْ، فَ غَرَقْ سَفّينِة، نْهار وْلَيلْ ف البَحرْ بَلا سَفّينِة كنْتُ.
ف طرْقات كْثيرْ، فَ خَطَر انْهار، فَ خَطَرْ قطّاِعينْ طرْقْ، فَ خَطَرْ منْ عَشيرتي، فَ خَطَرْ م الامَمْ. فَ خَطَرْ كنْتُ ف المدنْ، فَ خَطَرْ كنْتُ ف چوُل وْبَرّيِّة، فَ خَطَرْ ف البَحرْ، فَ خَطَر منْ اخْوِة گذّاِبينْ.
فَ كَدّ وْتَعَبْ، فَ سَهَر كْثيرْ، ف جوُع وْعَطَشْ، فَ صَوم كْثيرْ، فَ زَمْهَرير وْعَري،
عدا شَغْلات كْثير. وْفَ زَحْمةْ لَ عَلَي كلْ يَومْ، واهْتمامي ف كلّ البِيَعْ.
منْ يمْرَضْ وَانا موُ امْرَضْ؟ منْ يتْعَثْوَرْ وَانا موُ احْترقْ؟
لَ كانْ لازمْ واِحدْ يفْتخرْ، ف امْراضي أَفْتخرْ.
يعْلَم اَلله أَبو رَبْنا يَسوُع المَسيحْ الّمْبارَكْ للأَبَدْ، موُ اگذبْ.
ف دمشق، گْبيرْ عَسْكَرْ آريطوُس المَلكْ كانْ يحْرسْ مَدينة اَهلْ دمشق بْشانْ يمْسكْني.
وْمنْ طاقَة، ف چَوالِةْ حَصيِر دَلَّوني م السّور، وْفلتُّ منْ ايدَيو.
الافْتخار يحقْ لي بَلىِ موُ أَفْضَلْ شي واِ. تَ آجي لَظْهورات وْكشوفاتْ رَبْنا.
أَعْرفْ رجّالْ ف المَسيحْ. منْ أَقْدَمْ أَرْبَطَعْشْ سَنِة – لَ بالجَّسَدْ والّا موُ بالجَّسَدْ، موُ اعْرف. اَلله يعْرفْ – أَعْرف انْخَطَفْ هاذْ دي لَثالثْ سَما.
وانْخَطَفْ للفَرْدَوس وْسمعْ كلاِمي موُ ممْكنْ تنْقال وْلا يحقْ لانْسان يقولا.
بْهَالانْسانْ أَفْتخر، بَسّ بْنَفْسي موُ افْتخرْ غَيرْ بالضعْفاتْ.
وْلَ ردْتُ أَفْتخر، موُ أَحْمَقْ أَكون، منْ لَ حَقّ اَقولْ. بَسّ أَتْحاشى أَفْتخر بْشانْ لا أحَّد يفَكّرْني أكْثَرْ منْ شي لَ يراني وْيسْمَعْ منّي.
وبْشانْ لا أتْگَبَّرْ منْ كثْرة الّكشوفات الإلهِيِّة انْعَطَيتُ شَوكِة لَجَسَدي، مَلاك الشّيِطانْ تَ يبْقى يكْفَخْني بْشانْ لا أتْگَبَّرْ.
عَلى هاذْ، ثَث كَرّاتْ طَلَبتُ منْ رَبّي تَ يفاِرقْني.
وْقالْ لي: تكْفاكْ نعْمتي، منْ لَ قوّتي ف الضعفْ تكْمَلْ. بَقى بْفَرح اَفْتخر بْضعْفاتي، بْشان تْحلْ عَلَي قوّة المَسيحْ.
بْشانْ هاي أَرْضى بالامْراضْ، بالذّلْ، بالذّيقاتْ، بالاضْطهاداتْ، بالّحْبوسْ لَخاطر المَسيحْ، منْ لَ وَقْتْ لَ انا مَريِضْ قَوي اَنا.
كْوا صرْتُ ناقصْ عقلْ بافْتخاري، منْ لَ انْتنْ جَبَرتنْني. كانْ لازم انْتنْ تشْهَدولي، منْ لَ ما نقصْتُ شي م الرّسلْ لَنّاِ زايدين كْثيرْ، مَعْ لَ موُ شي اَنا.
عَلامات الرّسلْ سَوَيتُ بَينْكن بْكلْ صَبرْ، وبْمعْجزات وْعَجايبْ واعْمالْ قدْرَة.
فَ أَيشْ نقصْتنْ منْ غَيرْ بِيَعْ، غَيرْ فَ هاي لَ انا ما ثَقَّلْتُ عَلَيكنْ؟ سامْحوني فَ هَالغَلَطْ فَ حَقْكنْ.
كْوا هاي ثالثْ كَرَّة مْحَضَّر اَنا تَ آجي لَعنْدْكن، وْما تَ اثَقّلْ عَلَيكنْ، منْ لَ موُ اريدْ شي منْكنْ، بَلىِ لكنْ، منْ لَ موُ الاولادْ ناِ المَلْزومينْ تَ يكْنزون كْنوزْ لابَّهاتنْ، بَلىِ الاَبَّهاتْ لاولادنْ.
بَسّ اَنا بْفَرَحْ أَصْرفْ عَلَيكنْ، حتّى نَفْسي أَعْطي لَخاطر نْفوسْكنْ، مَعْ لَ مْقَدْ لَ انا أَحبْكنْ أَزْيَد، انْتن تْحبّونى أَنْقَصْ.
وْيمْكن اَنا ما ثَقَّلْتُ عَلَيكنْ، بَسْ سَرَقْتوكنْ بالحيلِة.
لَيش بْواسْطةْ غَير انْسانْ بَعَثْتُ لْكنْ واِ طمعْتُ فيكنْ؟
طَلَبْتُ منْ تيطسْ تَ يّجي لَعنْدْكن، وْبَعَثْتُ مَعو الاخْوِة. لَيشْ ف شي طمعْ فيكنْ تيطسْ؟ موُ بْنَفس الرّوُحْ مشينا، وْنَفْس الدَّوساتْ دسْنا؟
لَيشْ بَعدْ تفْتكْرون نْحاِمي لَروُحْنا قدّامْكنْ؟ قدّام اَلله ف المَسيحْ نحْكي. وْكلْ هَوذْ لَعَماركنْ.
منْ لَ اخافْ آجي لَعنْدْكن وْموُ اراكنْ كَما لَ اريد، وْلا أنْتنْ ترَوني كَما لَ تْريدونْ؛ أَخاف اَروُح اَرى قْتاِلات وْحَسَد وْغَضَبْ وعْناتيِّة وْقال وْقيل وْقالات وْقَلابالغ وْمَنْفَخاتْ؛
أَخافْ وَقْتْ لَ آجي لَعنْدْكن يذلْني إلهي، وَانوحْ عَلى كْثيرْ خطيوا وْما تابوا م النَّجاسِة والزّنىِ والفَجارَة لَ سَوَوا.
هاي ثالثْ كَرَّة أَتْحَضَّرْ تَ آجي لَعنْدْكنْ. ”عَلى ثمْ شاِهْدَين وْثَثّ شْهود تْقومْ كلْ كلْمِة.“
منْ قَبلْ قلْتُ لْكنْ، وَارْجَعْ م السَّع اَقولْكنْ كَما لَ قلْتُ لْكنْ فَ كَرْتَين الاخَرْ لَ كنْتُ عنْدْكنْ؛ السَّعْ زاِ وَانا بْعيد اَكْتبْ لَوذْ لَ خطيوا وْباقي الاخَرْ: لَ جيتُ، كَرْة لخْ موُ اشْفقْ،
منْ لَ فَحْصْ تطْلبونْ عَ المَسيحْ لَ يحْكي في، هاكْ لَ موُ ضَعيفْ واِ فيكنْ بَلىِ قَوي فيكنْ.
صحّ انْصَلَبْ ف ضَعْفْ، بَلىِ حَي واِ بْقوّة اَلله. نحْناِ زاِ ضْعافْ مَعو، بَلىِ عايشينْ مَعو بْقوّة اَلله لَ فيكنْ.
نْفوسْكنْ افْحَصوا وْطَلْعوا لَ ف الايمان انْتن. نْفوسْكن امْتحْنوا! موُ تمَيزون المَسيحْ فيكنْ؟ وْلَ لا، مَرْفوضين انْتنْ نَتيجة الفَحْصْ.
بَسْ لي رَجا تعْرفونْ نحْناِ موُ مَرْفوضينْ نَتيجة الامْتحانْ نحْناِ.
أطْلبْ من اَلله لا يكونْ فيكنْ أَيشْ شَرْ لَ كانْ، {موُ بْشانْ} نحْناِ نبَيّن مْزَكّايينْ ف الفَحْصْ، بَلىِ بْشانْ أنْتن تْكونون تْسَون اعْمالْ صالْحَة وْنحْناِ نْكونْ كَما المَرْفوضينْ نَتيجة الفَحْصْ،
منْ لَ موُ نْتيِق نْسَي شي ضدّ الحَقْ، بَلىِ بْشانْ الحَقْ.
منْ لَ نفْرَحْ وَقْتْ لَ نحْناِ مَراضىِ وانْتنْ قْواي. وْهاي زاِ نْصَلّي نطْلبْ تَ تكْمَلونْ.
بْشانْ هاي – وَانا بْعيدْ – أَكْتبْ هَوذ، بْشانْ لا وَقْتْ لَ آجي بْقَسوِة أتْعامَل بْموجب السَّلطَة لَ عَطاني رَبّي لَعَماركنْ، موُ لَخَرابْكنْ.
م السَّعْ لَبَعدْ يا اخوتي، افْرَحوا واكْمَلوا وتْعَزَّوا واتّفاق وْأَمان يكون بَيناتْكن، وْإله الّمْحَبِّة والسَّلامْ يكونْ مَعْكنْ.
يسَلْمونْ عَلَيكنْ كلّ القَدّيسينْ.
سَلامْ رَبْنا يَسوُع المَسيحْ ومْحَبّة اَلله وْشَراكةْ روُح القدسْ مَعْ كلّتْكنْ آمّينْ.
بولسْ رَسولْ موُ م النّاِس، وْلا بانْسانْ، بَلىِ بْيَسوُع المَسيحْ والله أَبوهُ لَ قَيَّمو منْ بَين المَيتينْ،
وْمنْ كلّ الاخْوِة لَ مَعي، لبِيَعْ لَ في فَ غَلاطْيا.
نعْمِة مَعْكن وْسَلامْ من اَلله الآب وْمنْ رَبْنا يَسوُع المَسيحْ،
هاكْ لَ عَطى نَفْسو لَخاطرْ خَطيّاتْنا، بْشان ينَجّينا منْ هَالدَّهر الشَّرّير هاذ، بْموجبْ إرادة اَلله أَبونا.
لهُ المَجْدْ لأبَد الآبْدينْ آمّينْ.
أتْعَجَّب اَشْوَنْ خَفيفْ تنْقلْبونْ م المَسيحْ لَ دَعاكن بْنعْمتو لَغَير بْشارَة،
موُ مَوجودِة. بَلىِ في ناِس يشَوشوكنْ، ويريدون يغَيرون بْشارة المَسيحْ.
بَسْ حتّى لَ نحْناِ يا مَلاكْ م السَّما يبَشّركنْ غَيرْ شي لَ بَشَّرْناكنْ، مَحْرومْ خَلّي يكونْ.
كَما لَ منْ قَبلْ قلْتُ، السَّعْ زاِ أَردّ اَقولْ: لَ أحّد يبَشّركنْ غَيرْ شي لَ قبلْتنْ، مَحْرومْ خَلّي يكونْ.
أَيش السَّعْ أَقَنّع النّاِسْ والّا أَلله؟ يا أطْلبْ رضا النّاِسْ عَلَي؟ يكونْ دي للسَّعْ كان اَرَضّي النّاِسْ، عَبْدْ للمَسيحْ ما كانْ تَ اكونْ.
أَعَرّفكنْ يا اخوتي، بْشارةْ لَ بَشَّرْتُ ما كانتْ من انْسانْ،
منْ لَ انا زاِ موُ من انْسانْ قبلْتُ وتْعَلَّمْتُ هَالّبْشارَة، بَلىِ بْكَشفْ يَسوُع المَسيحْ،
منْ لَ سمعْتنْ عَلى سيرتي لَ منْ قَبلْ ف الدّيانِة الياهوديِّة، أشْوَن كْثيرْ كان اَضْطهدْ بيعة اَلله وَاخَرّبا،
ومْبَيَّنْ كنْتُ ف الدّيانِة الياهوديِّة أكْثَرْ من كْثيرْ من اولادْ جيلي لناِسْ عَشيرتي، وْغَيّورْ أكْثَرْ كنْتُ عَلى تَعْليمْ أَبَّهاتي.
بَسْ وَقْتْ لَ رادْ هاكْ لَ فَرَقْني منْ بَطنْ أمّي وْدَعاني بْنعْمتو،
تَ يكشف ابْنو بْواسْطتي، تَ ابَشّرْ فِيو للامَمْ، فَ ساعتا ما كَشَفْتُ هَالشِّي لَلَحْم وْدَم،
وْلا رحْتُ للقدْسْ لَعنْد الرّسلْ، لَ منْ قَبلي. بَلىِ رحْتُ لأرابيّا، وْكَرْةْ لخْ رجعْتُ لَدمشقْ.
وْمنْ بَعدْ ثَثّ سْنينْ رحْتُ للقدْسْ تَ ارى بطْرس، وْبتُّ عنْدو خَمسْطَعْشْ يَومْ.
بَسْ لَغَيرو م الرّسلْ ما ارَيتُ، غَيرْ لَيَعْقوب اَخو رَبْنا.
وْهَوذْ أَكْتب لْكنْ، هاي قدّام اَلله موُ اگْذبْ عَلَيكنْ.
وْمنْ بَعدْ هَوذْ، جيتُ لاراضي سوريّا وْكيليكْيا.
وْما كانْ يعْرفوني بالوچْ بِيَع الياهوديِّة لَ ف المَسيحْ.
بَلىِ هاي بَسْ كانْ يسْمَعونْ هَالخَبَرْيِّة: ”هاكْ لَ منْ قَبلْ كانْ يضْطهدْنا، كْوا السَّع يبَشّر بْهاك الإيمانْ لَ قَبلْ زَمانْ كان يخَرّب.“
وْكانْ يسَبْحون بْسَبَبي لَالله.
وْكَرْةْ لخْ منْ بَعْد اَرْبَطَعْشْ سَنِة، طَلَعْتُ للقدْسْ مَعْ بَرْنابا، وْوَدّيتُ مَعي تيطسْ.
بَسْ طَلَعْتُ بْموجبْ كَشفْ من اَلله، وْكَشَفْتولن بْشارةْ لَ اكْرزْ ف الامَمْ، وْوَرَّيتُوا لَوذْ لَ ينْحسْبونْ شي ناِ بَيني وْبَيننْ تَ يرَون بَلْكي عَ الفاضي جهدْتُ وَاجْهَدْ.
بَلىِ حتّى تيطسْ لَ كانْ مَعي وْلَوّا أمَمي ما انْجَبَرْ يتْطَّهَرْ.
وْلا لَساعةْ وَقْت تْنازَلْنا لَعبودِيّتن، بْشانْ حَقّ الّبْشارَة يثْبتْ عنْدْكنْ.
بَسْ هَوكْ لَ ينْحسْبونْ شي ناِ، منْ ناِ؟ موُ يهمْني، منْ لَ الله موُ يطَلّعْ عَلى وجاه النّاِسْ، أَقولْ: هَوذْ شي ما زادوا لي.
بَلىِ بالعَكْسْ، منْ لَ ارَوا ك تأَمَّنْتُ تَ ابَشّرْ الموُ مْطَهَّرينْ، كَما لَ تْأَمَّنْ بطْرسْ تَ يبَشّر الّمْطَهَّرينْ.
منْ لَ هاكْ لَ حَرَّك بطْرسْ تَ يكون رَسول للّمْطَهَّرين، حَرَّكْني أنا زاِ تَ اكونْ رَسولْ للامَمْ.
وْوَقْتْ لَ عَرَفوا نعْمةْ لَ انْعَطَيتُ يَعْقوب وْبطْرس وْيوحَنّا، هَوكْ لَ كانْ ينْحسْبونْ عواِميدْ، عَطَوني يَمين الشَّراكِة لي وْلَبَرْنابا، تَ نْبَشّرْ نحْناِ ف الامَم وْهنّاِ ف الّمْطَهَّرينْ،
بَسْ تَ نذْكر الفَقاراِ، وْهاي هَمَّيتُ تَ اسَيا.
بَسْ وَقْتْ لَ جا كيفا لانْطاكْيا ف وچّو لمْتوهُ، منْ لَ كانْ يتْعَثْوَرون بْسَبَبو.
منْ لَ قَبلْ لَ يجَونْ ناِسْ منْ عنْد يَعْقوبْ، مَع الامَمْ كانْ ياكلْ. بَسْ وَقْتْ لَ جَوا جَرْ روُحو عَلى خاصْرَة، منْ لَ كان يخافْ منْ هَوك الّمْطَهَّرينْ.
وانْساقوا مَعو فَ هاي باقي الياهودْ زاِ. وْكذاِ حتّى بَرْنابا انْساق لَنفاقنْ.
وْوَقْتْ لَ ارَيتُ موُ ساِوي يمْشَونْ فَ حَقّ الّبْشارَة، قلْتُ لَكيفا قدّام عَينْ كلّنْ: ”لَ كنْت انْتَ الياهودي تْعيشْ كَما الامَمْ موُ كَما الياهودْ، أشْوَنْ تجْبر الامَمْ تَ يعيشونْ كَما الياهودْ؟“
نحْناِ، لَ منْ طَبيِعتْنا ياهودْ نحْناِ منْ أَب وْجد، وْموُ م الامَمْ خاطْيينْ،
منْ لَ نعْرف موُ يتْبَرَّر الانْسانْ باعْمال النّاموسْ بَلىِ بايمانْ يَسوُع المَسيحْ، آمَنّا نحْناِ زاِ بْيَسوُع المَسيح، بْشانْ نتْبَرَّرْ بايمان المَسيحْ، موُ باعْمال النّاموسْ منْ لَ موُ يتْبَرَّرْ بَشَرْ باعْمال النّاموسْ.
بَقى نحْناِ لَ نطْلبْ تَ نتْبَرَّر بْيَسوُع المَسيحْ، لَ طَلَعْنا خاطْيينْ بَعدْ، مَعْناتا يَسوُع المَسيحْ خادم الخَطيِّة واِ. حاشا.
منْ لَ رجعْتُ أَعَمّرْ شي لَ خَرَّبتُ أَوَرّي نَفْسي كاسرْ للوَصيِّة.
منْ لَ بالنّاموسْ متُّ للنّاموس، بْشانْ أَعيشْ لَالله.
وْمَع المَسيحْ مَصْلوب اَنا، وْم السَّعْ موُ أَنا حَيّ اَنا، بَلىِ يَسوُع المَسيحْ حَي في واِ. وْهاي السَّعْ لَ حيّ اَنا بالجَّسَدْ، بايمان ابْن اَلله حَيّ اَنا، هاك لَ حَبْنا وْعَطى نَفْسو لَخاطرْنا.
أَنا موُ انْكر نعْمة اَلله. يكونْ ف النّاموسْ واِ البرْ، المَسيح مْبَلاشْ بلا فايدِة ماتْ.
يا أَهلْ غَلاطْيا! يا ناقْصينْ فهمْ! منْ حَسَدْكنْ؟ منْ صابْكن بْعَينْ حَسَد أنْتنْ لَ قدّامْ عَينَيكنْ، كَما رسَمان انْرَسَمْ يَسوُع المَسيح وْهوّاِ مَصْلوبْ؟
هاي بَسْ أَريد اَعْرفْ منْكنْ: من اعْمال النّاموسْ أَخَذْتن الرّوُحْ والّا منْ سَمَع الايمانْ؟ منْ لَ سَوَيتنْ أوامر النّاموسْ حَلْ فيكنْ روُح اَلله والّا منْ لَ آمَنْتنْ بالبْشارَة لَ سمعْتنْ؟
كذاِ غشَما أنْتنْ؟ بدَيتنْ بالرّوُحْ والسَّعْ بالجَّسَد تْكَمْلونْ؟
هَوذْ كلّنْ عَ الفاضي تْحَمَّلتنْ؟ ويمْكنْ عَ الفاضي.
بَقى هاكْ لَ عَطى فيكنْ الرّوُحْ ويعْمَل فيكنْ قوّات عَجايبيِّة، من اعْمال النّاموسْ والّا منْ سَمَع الايمانْ؟
كَما لَ ”ابْراهيمْ آمَن بْأَلله وانْحَسَبْلو برْ،“
اعْرفوا بَقى لَنّاِ م الايمانْ هنّاِ ناِ اولاد ابْراهيمْ.
منْ لَ سَلَفاً عَرَف اَلله بالايمانْ يتْبَرَّرون الامَمْ، سَلَفاً بَشّر ابْراهيمْ قالْلو ”فيكْ تَ يتْباِرَكونْ كلّ الامَمْ.“
بَقى المومنينْ يتْباِرَكونْ ف ابْراهيم المومنْ.
هَوذْ لَنّاِ منْ اعْمال النّاموسْ تَحْتْ نَعْلِة ناِ، منْ لَ مَكْتوبْ: ”مَنْعولْ كلْ منْ موُ يعْمَلْ كلّ المَكْتوبْ فَ هَالنّاموسْ هاذْ.“
وْعَلى لَ موُ يتْبَرَّر اَحَّدْ عنْد اَلله بالنّاموسْ هاي مْبَيَّنِة ياِ، منْ لَ مَكْتوبْ واِ: ”البارْ بالايمان يعيشْ.“
بَسّ النّاموسْ موُ م الايمانْ واِ. النّاموسْ يقولْ ”لَ يعْمَل بهَوذ المَكْتبوبينْ فِيو، تَ يعيش.“
(اشْتَرانا) بْشان تْكون ف الامَمْ بَرَكة ابْراهيم بْيَسوُع المَسيحْ، وبْشانْ نحْناِ نْنالْ وَعد الرّوُحْ بالايمانْ.
اخوتي، كَما لَ يسيِرْ بَين النّاِسْ أَقولْ: عَهْدْ (وَصيّة) انْسانْ لَ تْثَبَّتت انْحَطْ عَلَيا ختم، أَحَّدْ موُ يرْفضا وْلا يغَيّرْ فِيا شي.
ولابْراهيم انْوَعَد الوَعد وْلَنَسْلو. وْموُ يقولْلو: ”لَنَسْلك“ ويعْني كْثيرْ ناِسْ، بَلىِ ”لَنَسْلكْ“ يعْنيِ واِحدْ هوّاِ المَسيحْ.
وَاقولْ: عَهْد القَديمْ لَ تْثَبَّتْ من اَلله بالمَسيحْ، ناموسْ لَ صارْ منْ بَعدْ أرْبَعْمِيِّة وْثاِثينْ سَنِة موُ يتيِقْ يرْذل وْيبْطل الوَعْدْ.
يكونْ م النّاموسْ ياِ الوَراثِة، مَعْناتا موُ م الوَعْدْ ياِ. بَسّ ابْراهيمْ بالوَعْدْ عَطاهُ ياِ اَلله.
أَيشْ واِ بَقى النّاموسْ؟ بْسَبَب الانْحراف انْزادْ عَ الوَعْدْ، دي لَمَنْ يجي النَّسلْ هاكْ لَ لهُ الوَعْدْ. وانْعَطى النّاموسْ بيد مَلايكِة بْواسْطة وَسيطْ.
بَسْ وَسيطْ لَواِحدْ ما في. والله واِحدْ واِ.
بَقى النّاموسْ عَكْسْ وَعْد اَلله واِ؟ حاشا. يكونْ كانْ ك انْعَطى ناموس يتيِقْ يحْيي، كانْ حَقا تَ يكون البرْ بالنّاموسْ.
بَسّ الّكْتاِبْ حَبَسْ كلْ شي تَحْت الخَطيِّة بْشانْ بالايمان بْيَسوُع المَسيحْ ينْعَطى الوَعْدْ لَوذْ لَ يآمْنونْ.
بَسْ قَبلْ لَ يجي الايمان، النّاموسْ كانْ يحْرسْنا، مَحْبوسينْ، للايمانْ لَ كان مْحَضَّرْ تَ ينْكشفْ.
بَقى النّاموسْ مرْشدْ كانْ لنا لَعنْد المَسيح، بْشانْ م الايمانْ نتْبَرَّرْ.
بَسْ بَعدْ لَ جا الايمان، ما بَقَينا تَحْت امْرةْ مرْشدْ،
منْ لَ كلّتْكنْ اولاد اَلله انْتنْ بايمانْ يَسوُع المَسيحْ.
منْ لَ انْتنْ لَ ف المَسيح تْعَمَّذْتنْ للمَسيحْ لَبسْتنْ.
ما في لا ياهودي وْلا يوناني، لا عَبْد وْلا حرْ، لا ذَكَر وْلا إنْثىِ، منْ لَ كلّتْكنْ واِحد انْتنْ فَ يَسوُع المَسيحْ.
وْمادامْ للمَسيح انْتنْ، مَعْناتا منْ نَسْل ابْراهيم انْتنْ، وبْموجب الوَعْدْ واِرْثينْ.
وَاقول: مْقَدْ لَوّاِ الواِرثْ وَلَد زْغَيّر، موُ يفْرقْ م العَبيدْ، مَعْ لَوّاِ سَيّدْ كلّتنْ.
بَلىِ تَحْتْ ناِس مْوَصّايينْ عَلَيو وْوكلا دي لَ وَقْتْ لَ عَيَّنْ أَبوهُ.
كذاِ زاِ نحْناِ، وَقْتْ لَ كنّا اولاد زْغارْ تَحْتْ مَبادي الدّنْياِ كنّا مسْتَعْبَدينْ.
بَسْ وَقْتْ لَ كمل الزَّمانْ، بَعَث اَلله ابْنو وْصارْ منْ مَرَة وْصارْ تَحْت النّاموسْ
بْشانْ يشْتري هَوذْ لَنّاِ تَحْت النّاموسْ ونْنالْ كَنْز الّمْخَبّا للاولادْ.
وْمنْ لَ انْتن اولاد، اَلله بَعَثْ روُح ابْنو لَقْلوبْكنْ، هَالرّوُحْ لَ يدعي لَالله ويسَمّيو ”آبا“ (يعْنيِ) ”أَبونا“.
م السَّعْ لَ بَعدْ موُ عَبيد انْتنْ، بَلىِ اولاد. وْلَ اولادْ، واِرثينْ لَالله زاِ بيدْ يَسوُع المَسيحْ.
لَمَنْ ما كانْ تعْرفون اَلله، عَبَدْتنْ هَوكْ لَ بْطَبيِعتنْ موُ آلِهَة ناِ.
بَسّ السَّعْ بَعدْ لَ عَرَفْتن اَلله – والاَفضَل نْقولْ: بَعدْ لَ انعَرَفْتنْ منْ اَلله – كَرْةْ لخْ رجعْتنْ لَوك المَبادي الضَّعيفِة والفَقيِرَة وْمن جْديد تْريدون تْكونونْ تَحْتْ عبوديِّة لهنْ.
إيّاِمْ وشْهورْ واوقاتْ وسْنينْ تحْفَظونْ.
أَخافْ عَ الفاضي تعبْتُ فيكنْ.
سيِروا كَماي، منْ لَ انا زاِ صرْتُ كَماكن. اخوتي! غَلَطْ شي ما غلطْتنْ فَ حَقّي.
منْ لَ تعْرفونْ ف مَرَضْ جَسَدي بَشَّرْتوكنْ منْ قَبلْ.
أَينْ ياِ بَقى طيبتْكنْ؟ أَشْهَد لْكن: يكونْ كانْ ممْكنْ عَينَيكنْ زاِ كانْ تَ تقْلَعون وْتعْطَوني.
لَيشْ عَدو صرْتُ لْكنْ منْ لَ كَرَزْتُ لْكن الحَقْ؟
يغارونْ عَلَيكنْ موُ للّكْوَيّسْ، بَلىِ يريدونْ يمْسكوكن بْشانْ أنْتن تْغارونْ عَلَينْ.
بَسّ كْوَيّس تْغارونْ للّكْوَيّسْ، ف كلْ وَقْتْ موُ وَقْتْ لَ اكون عنْدْكنْ بَسْ.
يا اولادي لَ من جْديدْ أَحْبَلْ فِينْ دي لَمَنْ يتْصَوَّرْ فيكن المَسيحْ.
كان اَريد اَكونْ عنْدْكن السَّعْ وَاغَيّرْ صَوتي، منْ لَ مْحَيَّر اَنا فيكنْ.
قولوا لي أنْتنْ هَوذْ لَ تْريدون تْكونون تَحْت النّاموسْ: موُ تسْمَعونْ للنّاموس؟
منْ لَ مَكْتوبْ عَلى ابْراهيمْ وَلَدَينْ كانْ لهُ، واِحدْ م الجّاريِة وْواِحدْ م الحرَّة.
بَلىِ هاكْ لَ م الجّاريِة بْموجب الجَّسَدْ ولدْ، بَسْ هاكْ لَ م الحرَّة بالوَعْدْ صارْ.
وْهَوذ المَرتَينْ رَمزَينْ لَعَهْدَينْ ناِ، واِحدْ منْ جَبَلْ سينا يجيب اولادْ للعبوديِّة ترْمزْلو هاجرْ،
منْ لَ هاجرْ جَبَلْ سينا ياِ فَ أَرابِيّا، وتْطابقْ هَالقدْسْ هاي الحاضْرَة، وْتخْدمْ عبوديِّة هيِّ واولادا.
بَسّ القدْس العلْويِّة لَيّاِ أمْنا حرَّة ياِ.
منْ لَ مَكْتوب: ”افْرَحي يا عاقْرَة هاي لَ موُ تْجيبْ اولاد. افْرَحي وْهَلْهلي هاي لَ موُ تحْبَلْ، منْ لَ كثْروا اولاد المَهْجوُرَة أكْثَرْ من اولاد الّمْزَوَّجِة.“
وْنحْناِ يا اخوتي، كَما اسْحاق اولاد الوَعْدْ نحْناِ.
بَلىِ كَما لَ كانْ هاك الوَقْت المَولود بْموجب الجَّسَدْ يضْطهد المَولود بْموجب الرّوُحْ، كذاِ زاِ السَّعْ.
بَلىِ أَيش يقول الّكْتاِبْ؟ ”أَطاِلعْ لَبَرّا الجّاريِة وابنا، بْشانْ لا يورَث ابن الجّاريِة مَع ابْن الحرَّة.“
نحْناِ بَقى يا اخوتي موُ اولاد الجّاريِة نحْناِ بَلىِ اولاد الحرَّة.
قوموا بَقى ف حرّيّةْ لَ حَرَّرْنا المَسيح، وْلا تْشدّونْ فَ رَقْبتْكنْ نيرْ عبوديِّة.
هاي اَنا بولس اَقول لْكنْ: لَ تْطَهَّرْتن، المَسيحْ شي موُ ينْفَعْكنْ.
وَاشْهَدْ زاِ لكلّ انْسانْ يتْطَهَّرْ مَلْزوُمْ واِ يسَي كلّ النّاموسْ.
بطلْتنْ م المَسيحْ أنْتنْ لَ بالنّاموس تْريدونْ تتْبَرَّرونْ؛ وَقَعْتنْ م النّعْمِة.
نحْناِ بالرّوُحْ م الايمانْ ننْطرْ رَجا البرْ.
ف المَسيحْ يَسوُعْ، لا الّطْهوُرْ شي واِ وْلا بَلا طْهوُرْ، بَلىِ الايمانْ لَ يتْكَمَّلْ بالّمْحَبِّة.
كْوَيّس كانْ تعْدَونْ. منْ شَوَّشْكن بْشانْ لا تقْتنْعونْ بالحَقْ؟
قَناعتْكنْ موُ منْ هاكْ لَ دَعاكنْ ياِ.
”شقفةْ خَميرِة تْخَمّر العَجينْ كلّو.“
بَسْ عنْدي م الرَّبْ ثقة فيكنْ موُ تفْتكْرونْ غَيرْ شكلْ، وَاينا لَ يشَوّشْكنْ، هوّاِ يتْحَمَّل الحكمْ منْ لَ كان يكونْ.
يا اخوتي، أَنا يكونْ للسَّعْ عَ الّطْهوُرْ أكْرزْ، لَيشْ كانْ تَ انْطهدْ؟ لَيشْ عَثْوَرة الصَّليبْ بطْلتْ؟
عَلَوّا قَطعْ زاِ يقْطَعونْ هَوكْ لَ يشَوشوكنْ.
منْ لَ النّاموسْ كلّو بكلْمِة وحْدِة يكْمَل، بْهاي ”تَ تْحبْ قَرايبكْ كَما نَفْسكْ.“
بَسْ لَ كان تْعضّونْ واِحدْكن اللاخ وْتاكْلونْ بَعضْكنْ، ديروا بالْكنْ لا تْتمّونْ بَعضْكنْ.
وَاقولْ: بالرّوُح اسْلكوا، وْشَهْوة الجَّسَدْ أَبَدْ لا تْسَونْ.
منْ لَ الجَّسَدْ يشْتهي شي لَ يضرّ الرّوُحْ والرّوُحْ تشْتهي شي لَ يضرّ الجَّسَدْ، واثْنَيننْ ضدْ بَعْضنْ ناِ. بَقى لا شي لَ تْريدون تْسَوَونْ.
بَسْ لَ بالرّوُحْ تنْساقونْ، موُ تَحْت النّاموس انْتنْ.
منْ لَ مَعْروفينْ ناِ اعْمال الجَّسَدْ، زنىِ، نَجاسِة، فَجارَة،
عبادة اصْنامْ، سحرْ، عَداوِة، خصامْ، غيرِة، غَضَب، انْقسامات، انْشقاقاتْ،
حَسَدْ، قَتلْ، سَكَرْ، زَمر، وْكلْ لَ كَما هَوذْ. وْلَ يسَونْ هَوذْ، كَما لَ منْ قَبل قلْتُ لْكنْ، السَّعْ زاِ أَقول لْكنْ: مَلَكوت اَلله موُ يورَثونْ.
وْثَمَرْ الرّوُح: مْحَبِّة، فَرَحْ، سَلامْ، طولْ بالْ، طيبِة، عَمَلْ خَيرْ، أَمانِة،
تَواضعْ، تَحمّل. وْعَلَوذْ ناموسْ ما انْحَطْ.
وْهَوذْ لَنّاِ للمَسيحْ صَلَبوا جَسَدنْ مَعْ كلّ اوجاعو وْشَهْواتو.
بَقى خَلّي نْعيش ف الرّوُحْ، وللرّوُح نْسَلّم.
وْلا نْكون اصْحابْ عَظامِة باطْلِة، وْلا نْغثْ بَعضْنا وْلا نحْسدْ واِحدْنا اللاخْ.
اخوتي، لَ أحَّدْ منْكن تْزَحْلَقْ فَ غَلَطْ، صَلْحوهُ أنْتن الرّوُحانِيين بْروُحْ متْواضْعَة، وْديروا بالْكنْ لا أنْتنْ زاِ تتْجَرَّبونْ.
واحْملوا اثْقالْ بَعضْكنْ، منْ لَ كذاِ تْكَمْلونْ ناموس المَسيحْ.
منْ لَ انْسانْ لَ يحْسبْ روُحو شي وْهوّاِ موُ شي، نَفْسو يغشْ.
بَلىِ الانْسانْ عَمَلو خَلّي يفْحَص، وْهاك الوَقْتْ بَينو وْبَينْ نَفْسو خَلّي يكونْ فَخْرو، وْموُ بْغَيرْ ناِسْ.
منْ لَ كلّ انْسانْ حمْلو تَ يشيلْ.
لَ يسْمَع الكلْمِة، خَلّي يشاِركْ لَ يسَمّعو ف كلّ الخَيراتْ.
لا تنْغَشّون! اَلله موُ ينْغَشْ، منْ لَ شي لَ يزْرَعو الانْسانْ، هاكْ واِ لَ يحْصدو.
لَ ف الجَّسَدْ يزْرَعْ، م الجَّسَدْ يحْصدْ فَساد. وْلَ ف الرّوُحْ يزْرَعْ، م الرّوُحْ تَ يحْصدْ حَياةْ أَبَدِيِّة.
وْلَمَنْ نعْمَلْ خَيرْ، لا نتْراخى، منْ لَ تَ يّجي زَمانْ تَ نحْصد وْموُ نتْراخى.
بَقى السَّع مْقَدْ لَ في لنا وَقْتْ خَلّي نشْتغلْ ف اعْمال الخَيرْ لكلّ انْسان، وْخاصّة لَبَيت الايمانْ.
طَلْعوا أَيشْ كَتَبْتُ لْكنْ بيدي.
لَ يريدونْ يتْباهَونْ ف اللَحمْ، هَوذْ يجْبروكنْ تَ تتْطَهَّرونْ، بَسّ بْشانْ فَ صَليب المَسيحْ لا ينْطهْدونْ.
منْ لَ وْلا هنّاِ هَوذْ لَ يتَّطهَّرونْ يحْفَظون النّاموسْ بَلىِ يريدونْ تتْطَهَّرون بْشانْ يفْتخْرونْ فَ لَحمْكنْ.
بَسّ اَنا حاشا لي أَفْتخرْ غَيرْ فَ صَليبْ رَبْنا يَسوُع المَسيحْ، لَ بْواسْطتو الدّنْياِ مَصْلوبِة عنْدي وَانا مَصْلوب عنْد الدّنْياِ.
منْ لَ {فَ يَسوُع المَسيحْ} لا الّطْهوُرْ شي واِ، وْلا بَلا طْهوُرْ شي واِ، بَلىِ الخَليقَة الّجْديدِة.
وْلَ يسَلْمونْ لَهَالطَّريِقْ، سَلامْ وْرَحْمِة يكونْ عَلَين وْعَلى اسْرائيل اَلله.
نعْمةْ رَبْنا يَسوُع المَسيحْ مَعْ روُحْكنْ يا اخوتي. آمّينْ.
بولسْ رَسولْ يَسوُع المَسيح بْإرادة اَلله لَوذْ لَنّاِ ف إفِسوُس، القَدّيسينْ والمومنين بْيَسوُع المَسيحْ.
سَلامْ مَعْكن وْنعْمِة من اَلله أَبونا وْمنْ رَبْنا يَسوُع المَسيحْ.
مْبارَك اَلله أَبو رَبْنا يَسوُع المَسيحْ لَ باِرَكْنا بكلّ البَرَكات الرّوُحانيِّة ف السَّما بالمَسيحْ،
بْشكلْ لَ سَبَق واخْتارْنا فِيو قَبلْ تَأسيس الدّنْياِ، بْشان نْكونْ قَدّيسين وْبَلا لَومْ قدّامو، وْبالّمْحَبِّة سَبَق وْرَسَمْ عَلَينا عَلامِة تَ نْكونْ لهُ.
وتْبَنّانا بْيَسوُع المَسيحْ، كَما لَ حلي لإرادتو،
بْشان يتْمَجَّدْ مَجْدْ نعْمتو لَ نَعَمْ عَلَينا بْواسْطة حَبيبو،
لَ فِيو لنا فدا وبْدَمّو غفْران الخَطيّات، عَلى قَدْ غنى نعْمتو،
لَ فاضتْ فينا بْكلْ حكْمِة وبْكلْ فهمْ.
وْعَرَّفْنا بْسرْ إرادتو لَ سَبَق وْنَوى تَ يسَوي بْواسْطتو،
لَتَدْبيرْ تَمام الاوقات، بْشانْ كلْ شي من جْديدْ يتْجَدَّدْ ف المَسيحْ، كلْ شي ف السَّما وْف الاَرْضْ.
وْفِيو صرْنا مخْتارينْ، كَما لَ سَبَق وْرَسَمْ عَلَينا عَلامِة وْرادْ هاكْ لَ يسَوي كلْ شي بْموجبْ راي إرادتو،
بْشان نْكونْ – نحْناِ لَ منْ قَبلْ كانْ رَجانا ف المَسيحْ – لَتَمْجيدْ مَجْدو،
المَسيحْ لَ انْتن زاِ فِيو سمعْتنْ كلْمة الحَقْ، لَيّاِ بْشارةْ خَلاصْكن، وْفَيو آمَنْتنْ، وانْخَتَمْتن بْروُح القدس لَ كانْ مَوعودْ فِيو من اَلله.
هاك الرّوُحْ لَوّاِ رَعْبونْ ميراثْنا لفدا هَوذْ لَ يحْيَون وْلَمَجْدْ جَلالو.
منْ هاي اَنا زاِ كْوا منْ وَقْتْ لَ سمعْتُ عَلى إيمانْكن بْرَبْنا يَسوُع المَسيحْ ومْحَبّتْكنْ للقَدّيسينْ،
موُ انْقطعْ م الشّكرْ لَخاطرْكن وْمنْ ذكرْكنْ فَ صَلاواتي،
أصَلّي تَ يعْطيكنْ أَبو المَجْد اَلله رَبْنا يَسوُع المَسيحْ، روُح الحكْمِة والكَشْفْ فَ مَعْرفتو،
وتتْنَوَّر عْيون قْلوبْكنْ تَ تعْرفونْ أَيشْ واِ رَجا دَعْوتو واَيشْ واِ غنى مَجْدْ ميراثو ف القَدّيسينْ.
وَايشْ عَظيمِة عَظامة قوّتو فينا نحْناِ المومنين، كَما فعلْ قوِّةْ حَيلو،
لَ فَعَلْ ف المَسيح وْقَيَّمو منْ بَين المَيتين، وْقاِعَدو عَلى يَمينو ف السَّما،
فوُقْ كلّ الرّياساتْ والسّلطاتْ والقوّاتْ والسّيادات، وْفوُقْ كلّ اسمْ يتْسَمّى، موُ بَسْ فَ هَالدَّهر، بَلىِ ف الآِخرَة زاِ،
واسْتَعْبَدْ كلْ شي تَحْت اجْرَيو، وْعَطاهُ تَ يكونْ راسْ فوُق الكلْ للبيعَة،
لَيّاِ جسْمو، وْكَمالْ هاكْ لَ يكَمّل الكلْ بالكل. وْعَطاهُ تَ يكونْ كَمال اَلله هاكْ لَ يكَمّلْ كلّ البيعَة بْكلْ عَطيِّة.
وانْتنْ زاِ لَ مَيتينْ كنْتنْ فَ خَطيّاتْكن وْغَلْطاتْكنْ،
لَ فِيا مشيتن منْ قَبلْ، كَما عالَم هَالدّنْياِ هاي، وْكَما لَ يريدْ رَيّس سلْطَة الهَوا، وْهَالرّوُحْ لَ تنْشَط ف اولاد المَعصيِة،
فَ هَوك الاعْمال لَ نحْناِ زاِ تْقَلَّبْنا فِيا بشَهْوات جَسَدْنا، وْكنّا نْسَي إرادة جَسَدْنا وْفكرنا، وْكنّا اولاد الغَضَب بالتَّمام كَما الباقي.
أَلله الغَني بْرَحْمتو، منْ مْحَبّتو العَظيمِة لَ حَبْنا،
وْنحْناِ مَيتينْ فَ خَطيّاتْنا، حَيانا مَع المَسيحْ وبْنعْمتو خَلَّصْنا،
بْشان يبَيّنْ للدّهور الجّاِييِة غنى عَظَمةْ نعْمتو وْطيبتو لَ صارتْ عَلَينا بْيَسوُع المَسيحْ.
منْ لَ بْنعْمتو خلصْنا، بالايمان، وْهاي ما صارتْ منْكنْ، هاي عَطيّة اَلله ياِ.
موُ من اعْمال بْشانْ لا أَحَّدْ يفْتخرْ.
منْ لَ خَليقتو نحْناِ، انْخَلَقْنا بْيَسوُع المَسيحْ لاعْمال صالْحَة منْ قَبلْ حَضَّر اَلله تَ نمْشي فِيا.
منْ هاي خَلَّوا فَ بالْكنْ، أنْتنْ الامَمْ منْ قَبل ف الجَّسَدْ كنْتنْ، وْكانْ تتسَمَّون موُ مْطَهَّرينْ منْ هَوكْ لَ يتْسَمَّون مْطَهَّرينْ، هاذ طْهوُر لَوّاِ عَمَل ايدَينْ ف الجَّسَدْ.
وكنْتنْ فاك الزَّمانْ بَلا المَسيحْ واجانب بْعاد منْ تَدابير اَلله لاسْرائيلْ، وْغرْب منْ عَهْد الوَعْد، وْبَلا رَجا وْبَلا أَلله كنْتنْ ف الدّنْياِ.
بَسّ السَّع بْيَسوُع المَسيحْ، أنْتنْ لَ منْ قَبل بْعادْ غرْبْ كنْتن، بْدَمّ المَسيحْ قَرايبْ قرْبْ صرْتنْ.
منْ لَ هوّاِ واِ صلْحْنا، لَ سَوى الاثْنَينْ واِحد، وْهَدَم سْياجْ لَ كانْ قايمْ ف النّصْ،
العَداوِة بْجسَدو، وْبَطَّلْ ناموس الاَوامر بْوَصيّاتو، بْشان يخْلق الاثْنَين بْقنومو ويسيِرون انْسانْ واِحد جْديد، وْسَوى صلْحْ.
وْصاِلَح الاثْنَينْ فَ جَسَدْ واِحدْ مَع اَلله، بْصَليبو قَتَل العَداوِة.
وْجا بَشّرْ بالسَّلامْ لكن الّبْعاد الغرْبْ والقَرايب القرْبْ.
منْ لَ بْفَضْلو صار لْنا اثْنَينتْنا تَقْريب بْروُحْ واِحدْ للآبْ.
م السَّعْ لَبَعد ما بَقَيتنْ أجانب وْلا نزلا، بَلىِ اولادْ مَدينة القَدّيسينْ واولادْ بَيتْ اَلله.
انْبَنَيتنْ عَلى أَساس الرّسلْ والاَنْبِيا، وْراسْ قَرْنيّة الّعْمارَة يَسوُع المَسيحْ،
وبْفَضْلو الّعْمارَة كلّا تتْرَكَّب وْتكْبَر تْسيِرْ هَيكَل مْقَدَّسْ ف الرَّبْ.
وبْفَضلو أنْتنْ زاِ تنْبَنونْ لَسَكَن اَلله بالرّوُحْ.
بْشانْ هاي اَنا بولسْ، مَحْبوسْ يَسوُع المَسيح اَنا، لَخاطرْكن انْتنْ الامَمْ،
لَ سمعْتنْ عَلى تَدْبيرْ نعْمة اَلله لَ انْعَطى لي تَ ادَبّرْ فيكنْ.
منْ لَ بْكَشْفْ من اَلله صارْ لي علْمْ بالسّرْ، كَما لَ كَتَبْتُ لْكنْ بالمخْتَصَرْ،
مْقَدْ لَ تْتيِقونْ وَقْتْ لَ تقْرونْ تفْهَمونْ مَعْرفتي لسرّ المَسيحْ،
هاكْ سرْ لَ فَ غَير اجْيال ما انْعَرَفْ للبَشَرْ، كَما لَ انْكَشَف السَّعْ لَرسلو القَدّيسين وْنَبايتو بالرّوُحْ،
كَشَف وْبَيَّن الوَثَنيِّة تَ يسيِرونْ شَراكة ف الميراثْ، تَ يسيِرونْ منْ نَفس الجَّسَدْ، وْمَحْسوبينْ فَ وَعد اَلله بْفَضْل المَسيحْ وانْجيلو،
هاك الّبْشارَة لَ انا صرْتُ خادما بْموجبْ عَطيِّة نعْمة اَلله لَ انْعَطَتْ لي منْ فعلْ قوّتو،
لي اَنا، زْغَيّرْ كلّ القَدّيسين، انْعَطَتْ هَالنّعْمِة هاي تَ ابَشّرْ ف الامَمْ عَلى غنى المَسيحْ، لَ موُ ينْفحصْ.
وَانَوّرْ لكلّ انْسانْ تَ يّرى أَيشْ واِ تَدْبيرْ هَالسّرْ لَ كانْ مخْفي م الدّهورْ فَ الله خالق الكلْ،
بْشان بْواسْطة البيعَة تنْعرفْ حكْمة اَلله المتْليِّة فهمْ للرّياساتْ والسَّلاطينْ لَ ف السَّما،
بْموجبْ هاكْ خطّةْ لَ حَضَّرْ م الدّهور، وْسَواها بْواسْطةْ يَسوُع المَسيحْ رَبْنا،
هاكْ لَ فِيو لنا جَسارَة وْقرْبْ لَعنْد اَلله بْثقةْ إيمانْنا فِيو.
بْشانْ هاي أَسْأَل اَلله لا أتْراخى فَ ذيقاتي لَخاطرْكنْ، منْ لَ ذيقاتي هاي مَجْدْكنْ ياِ.
هاكْ لَ منّو تتْسَمّى كلّ ابوِّة ف السَّما والاَرْضْ.
وَاطْلبْ تَ يعْطيكنْ عَلى قَدْ غنى مَجْدو تَ تتْقَوَّون بْروُحو، بْشانْ ف انْسانْكن الجّواِني
يسْكن المَسيحْ بالايمان، وْف قْلوبْكنْ بالّمْحَبِّة، وْعرْقْكنْ وَاساسْكنْ ثابتْ،
بْشان تْتيِقونْ تعْرفون كْوَيّسْ مَعْ كلّ القَدّيسينْ أَيشْ واِ العلو والعمْقْ والطّولْ والعرْضْ،
وْتعْرفونْ عَظامةْ مَعْرفة مْحبّة المَسيح، وْتنْتلَون بْكلْ كَمال اَلله.
وْلاك القادر بْقوِّة أكْبَرْ م الكلّ يسَي لْنا، وَاكْثَرْ منْ شي لَ نسْأَل وْنفْتكرْ عَلى قَدْ قوّتو لَ تفْعَلْ فينا،
لهُ المَجْدْ ف بيعتو، بْيَسوُع المَسيحْ، ف كلّ الاجْيالْ لأَبَد الآبْدينْ آمّينْ.
أطْلبْ منْكنْ بَقى أَنا المَحْبوسْ فَ رَبْنا تَ تمْشَونْ كَما لَ يليقْ لَدَعْوةْ لَ انْدَعَيتنْ،
بْكلْ تَواضع وْوَداعَة وْطولْ بالْ، وتْحَمَّلوا بَعضْكنْ بمْحَبِّة.
سَوَوا جهدْكنْ تَ تحْفَظون اتّفاق الرّوُح بْرباط السَّلامْ.
بْشان تْكونون بْجَسَدْ واِحد وْروُحْ وحْدِة، كَما لَ انْدَعَيتنْ لَرَجا دَعْوتْكنْ الواِحدْ.
منْ لَ واِحدْ واِ الرَّبّ وْواِحد الايمان وْوحْدِة المَعْموذيِّة،
وْواحد اَلله أَبو الكلّ وْع الكلّ وْبالكلّ وْف كلّتْكنْ.
بَسْ كلْ واِحدْ منّا انْعَطى نعْمِة عَلى قَد قْياسْ عَطِيِّةْ لَ عَطاهُ المَسيحْ.
منْ هاي انْقالْ ف الّكْتاِبْ: ”طَلَعْ للعلو وْسَبى سَبي وْعَطى عَطيّاتْ.“
وْ”طَلَعْ“ أَيشْ ياِ غَيرْ نزلْ زاِ أَوَّلْ شي لَتَحْت الاَرْضْ؟
هاكْ لَ نزلْ هوّاِ واِ لَ طَلَعْ زاِ لَفوُقْ كلّ السَّماواتْ تَ يكَمّل الكلْ.
وْهوّاِ ”عَطى“ تَفسيرا: في لَ عَطاهنْ تَ يكونونْ رسل، وْفي لَ أَنْبِيا، وْفي لَ مْبَشرين، وْفي لَ رعاة وْفي لَ مْعَلْمين.
بْشانْ تَكْميل القَدّيسينْ لَعَمَل الخدْمِة لَتَعميرْ جَسَد المَسيحْ،
دي لَمَنْ كلّتْنا نْسيِرْ شي واِحدْ بالايمانْ، وبْمَعْرِفة ابْن اَلله، وانْسانْ واِحدْ كامل بقْياسْ قامةْ كَمال المَسيحْ،
بْشانْ لا نبْقى اولاد زْغارْ ينْهَزّون وْيتْوَدَّونْ لكلْ تَعاليمْ بَشَرْ مَغْشوشِة، هَوكْ لَ بْمكْرن يغشّون ويضَيعونْ.
بَلىِ نْكونْ سادْقينْ ف مْحَبّتْنا بْشانْ كلْ شي لنا يگْبَرْ ف المَسيحْ، لَوّاِ الرّاسْ.
وْمنّو الجَّسَدْ كلّو يتْرَكَّب وْيمْسكْ بَعضو بْكلْ مَفْصَل، بْموجب المَوهبِة لَ بقْياسْ تنْعَطى لكلْ عضو بْشانْ تَرْبية الجَّسَدْ، لَ بالّمْحَبِّة يكْمَلْ عمْرانو.
وْهاي أَقولْ وَاشْهَدْ ف الرَّبْ: م السَّعْ لا تمْشَونْ كَما باقي الامَمْ ف فكْرن الباطلْ،
عْقولنْ عتْمِة قتْمِة، وْغرْب بْعادْ منْ حَياة اَلله، منْ لَ ما فِينْ مَعْرِفِة وْمنْ عَمى قَلْبنْ،
هَوكْ لَ قَطَعوا رَجاهن وْسَلَّموا نْفوسنْ للفَجارَة وْلَعَمَلْ كلْ نَجاسِة فَ شَراهيّتنْ.
بَسّ انْتنْ موُ كذاِ تْعَلَّمْتن المَسيحْ،
لَ حَقا سمعْتنو وْفِيو تْعَلَّمْتنْ كَما لَوّاِ الحَقْ فَ يَسوُعْ،
بَلىِ تْعَلَّمْتنْ تَ تْكبّونْ منْكنْ سيرتْكن الاَوَّليِّة، سيرة انْسان العَتيِقْ لَ يفْسَدْ فَ شَهْوات الضَّلالْ،
وْتلْبسون انْسان الّجْديد لَ بالله انْخَلَقْ ف البرّ وْنَقاوة الحَقْ.
بْشانْ هاي كبّوا منْكن الگذْبْ، واحْكَوا الحَقْ كلْ واِحدْ مَعْ رَفيِقو، منْ لَ أَعْضا جَسَدْ نحْناِ واِحدْ للاخْ.
اغْضَبوا وْلا تخْطَونْ، والشَّمْسْ عَلى غَضَبْكنْ لا تْغيبْ.
وْلا تعْطَونْ فرْصَة لابْليسْ.
أَينا لَ كانْ يسْرقْ، م السَّعْ لَ بَعدْ لا يسْرقْ، بَلىِ خَلّي يتْعَبْ بيدَيو ويشْتغلْ شغْل كْوَيّس بْشان يكونْلو شي تَ يعْطي لَمحْتازْ.
كلْ كلْمِة مَكْروُهَة منْ ثمْكنْ لا تطْلَعْ، بَلىِ أَينا لَيّاِ كْوَيسِة وْتنْفَعْ للعَمار، بْشانْ تعْطي نعْمِة لَوكْ لَ يسْمَعونْ.
لا تْحَزْنونْ روُح اَلله القَدّوسْ لَ انْخَتَمْتنْ فِيو لَيوم الفدا.
كلْ مَرارَة وْسخْط وْغَضَبْ وسْياح وْكَلامْ كفرْ، خَلّي ينْشالْ منْكنْ مَع الشَّرْ كلّو.
كونوا لَطيفينْ واِحدْكنْ مَع اللاخ وْعَطوفين. وْكونوا مْسامْحينْ واِحدْكنْ للاخْ، كَما لَ الله ف المَسيحْ ساِمَحْنا.
بَقى تْشَبَّهوا بالله، كَما اولاد مَحْبوبينْ.
واسْلكوا بمْحَبِّة، كَما لَ حَبْنا المَسيحْ زاِ وْسَلَّمْ نَفْسو لَخاطرْنا قرْبان وْذَبيحَة لَالله ريحتا طيبِة.
بَسْ زنىِ وْكلْ نَجاسِة وْشَراهيِّة وْلا اسْمنْ يتْسَمّى بَيناتْكنْ، كَما لَ يليق لَقَدّيسينْ.
وْلا مْسَبّات وْلا كَلامْ حَماقَة وْلا هزو وْلا مَزحْ، هَوذْ لَ موُ يليقونْ، ومْبَدالنْ شكرْ.
هاي كونوا عارْفينْ: كلْ واِحدْ لَوّاِ زاني يا نجسْ يا شره لَوّا عابد اصْنامْ مالو ميراث فَ مَلَكوت المَسيحْ والله.
بْشانْ لا أحَّد يضَيّعكن بْكَلامْ باطلْ، منْ لَ بْسَبَبْ هَوذْ يجي غَضَب اَلله عَلى اولاد المَعْصيِة عَلى ناِسْ لَ موُ يطيعون اَلله.
بَقى أنْتنْ لا تشْترْكونْ مَعنْ.
منْ لَ منْ قَبلْ عتْمِة قتْمِة كنْتنْ، بَسّ السَّعْ نور انْتنْ فَ رَبْنا. بَقى كَما اولادْ للنّور امْشَوا.
منْ لَ ثْمار النّور ف كلْ صَلاح وْبر وْحَقْ ناِ.
مَيزوا اعْرفوا كْوَيّسْ أَيشْ واِ الّكْوَيّسْ قدّامْ رَبْنا!
وْلا تشْترْكونْ ف اعْمال العتْمِة لَ ثْمارْ ما فِيا، بَلىِ بالعَكسْ وَبْخووا.
منْ لَ شي لَ يسَونْ بالخبْيِة، مْقَزّزْ واِ حتّى ذكْرو.
منْ لَ كلْ شي يتْوَبَّخْ م النّورْ ينْكشف، وْكلْ شي مَكْشوفْ نورْ واِ.
منْ هاي انْقال: ”اصْحى يا ناِيم وقوم منْ بَين المَيتينْ، وينَوّر لك المَسيحْ.“
بَقى طَلْعوا أشْوَنْ تمْشَون بْعفِّة، موُ كَما الجّهّالْ، بَلىِ كَما الحكما،
لَ يشْتَرَونْ زَمانْ بَلاهنْ، منْ لَ شَرّيرَة ياِ الاِيّاِمْ.
منْ هاي لا تْكونونْ ناقْصينْ فهمْ، بَلىِ افْهَموا أَيشْ ياِ إرادة اَلله.
لا تسْكَرونْ بالخَمرْ لَ فِيو خَلاعَة، بَلىِ انْتَلوا بالرّوُح اعْطَوا كلْ قَلْبْكنْ لَروُح اَلله.
واحْكَوا مَعْ نَفسْكن بْمَزامير وبْتَسابيحْ، وبْتَراتيل الرّوُحْ رَتْلوا فَ قَلْبْكنْ للرَّبْ.
واشْكروا ف كلْ وَقْت بْشانْ كلّ انْسانْ باسمْ رَبْنا يَسوُع المَسيحْ لَالله الآبْ.
نسْوان! اخْضَعوا لازْواجْكنْ كَما لَ يكونْ لَرَبْنا،
منْ لَ راس المَرَة واِ الرّجّالْ، كَما لَوّاِ المَسيحْ زاِ راس البيعَة، وْهوّاِ واِ لَ يحيي الجَّسَدْ.
بَلىِ أشْوَنْ البيعَة تخْضَعْ للمَسيحْ، كذاِ زاِ النّسْوانْ لازْواجنْ ف كلْ شي.
يا رْجاِلْ! حبّوا نسْوانْكنْ كَما لَ المَسيحْ زاِ حَبْ بيعتو وْنَفْسو سَلَّمْ لَخاطرْا،
بْشان يقَدّسا ويطَهّرا كَما بْمَي حمّامْ، بالكلْمِة.
ويقَيّما لَنَفْسو بيعَة مَجيدِة ما فِيا لَطْخَة وْلا تَجْعيدِة وْلا شي منْ هَوذْ، بَلىِ تْكون مْقَدَّسِة بَلا عَيبْ.
كذاِ لازم الّرْجاِل يحبّونْ نسْواننْ، كَما لاجْسادنْ: هاذْ لَ يحبْ مَرَتو، نَفْسو يحبْ.
منْ لَ أَبَدْ ما في انْسانْ يكْرَهْ جَسَدو، بَلىِ يطَعّمو ويشَرّبو ويديرْ بالو عَلَيو، كَما المَسيحْ زاِ لَ يديرْ بالو عَلى بيعتو.
منْ لَ أَعْضا جَسَدو نحْناِ، وْمنْ لَحْمو وْعَظْمو نحْناِ.
منْ هاي ”يخَلّي الرّجّالْ أَبوهُ وامّو وْيلْحَق مَرَتو، ويسيِرون اثْنَينن جَسَدْ واِحدْ.“
هَالسّرْ هاذْ عَظيمْ واِ. وَانا أَقولْ عَ المَسيح وْعَ البيعَة.
بَسّ انْتنْ زاِ، كلْ واِحدْ منْكنْ، كذاِ لازم يحبْ مَرَتو كَما لَ يحبْ نَفْسو، والمَرَة لازم تْهابْ زَوجا.
يا اولاد! اسْمَعوا كلْمة اَبوكنْ وامْكن فَ رَبْنا، منْ لَ هاذْ برْ واِ.
وْهاي أَوَّلْ وَصيِّة بْوَعْد، ”اكرم أَبوك وامّك،
بْشان يكونْ لكْ مَليِحْ ويطولْ عمْركْ عَ الاَرْضْ.“
أَبَّهاتْ! لا تحْمقون اولادْكنْ، بَلىِ رَبَّوون بْأدَب وْتَعْليمْ رَبْنا.
عَبيدْ! طيعوا اسْيادْكنْ لَ ف الجَّسَدْ لَ فَ هَالدّنْياِ بْخَوف وْرَجْفِة وْفَ بَساطة قَلْبْ، كَما لَ للمَسيحْ.
موُ خدْمةْ عَينْ كَما لَ يكونْ لَبَشَر تْرَضَّونْ، بَلىِ كَما عَبيدْ للمَسيح يسَونْ إرادة اَلله.
واخْدموونْ منْ كلْ قَلْبْكنْ كَما لَ تْكونون تخْدمونْ رَبْنا موُ بَشَرْ،
اخْدموونْ وانْتنْ عارْفينْ أَينا لَ يسَي شي كْوَيّسْ هوّاِ يتْكافى منْ رَبْنا، عَبْد يكون والّا حرْ موُ تفْرقْ.
وانْتنْ زاِ يا اسْيادْ! كذاِ عامْلوا عَبيدْكنْ، سامْحوونْ عَلى غَلْطاتنْ، منْ لَ تعْرفونْ أنْتنْ زاِ سَيّدْكنْ ف السَّما واِ، وْكَولَكِة ما عنْدو.
م السَّعْ يا اخوتي، تْقَوَّوا فَ رَبْنا وْف شدّةْ قوّتو.
الْبسوا كلّ سْلاح اَلله بْشان تْتيِقون تْقومون قْبالْ حِيَلْ إبْليسْ.
منْ لَ حَرْبْكنْ موُ ضدْ لَحْم وْدَمْ ياِ، بَلىِ ضدْ رياسات وْضدْ سَلاطين وْضدّ الماِسْكينْ دنْية العتْمِة هاي وْضدّ الارْواح الشَّرّيرَة لَ تَحْت السَّما.
بْشانْ هاي الْبسوا كلّ سْلاح اَلله، تَ تْتيِقون تْقومونْ ف وچّ الشَّرّير. وْلَمَن تْكونونْ مسْتَعدّينْ ف كلْ شي، تَ تْقومونْ.
قوموا بَقى شدّوا وسْطكنْ بالحَقْ، والْبسوا درْع البرْ،
والْبسوا ف اجْرَيكن اسْتعداد بْشان تْروُحون تْبَشْرون ببْشارة السَّلامْ،
وْمَعْ هَوذْ خذوا لْكنْ ترْس الايمانْ، لَ فِيو تْتيِقونْ تطْفَونْ نشّابات الشَّرّير المشْتعْلِة،
وْحطّوا خوذة الخَلاصْ، وامسْكوا سَيف الرّوُحْ، لَوّاِ كلْمة اَلله.
وبْشاني اَنا زاِ تَ انْعَطى كلْمِة وَقْتْ لَ افْتَحْ ثمّي تَ ابَشّر، بْشان بْجَسارَة قدّام العَين اَكْرزْ عَلى سرّ الّبْشارَة،
سرّ الّبْشارَة لَ انا سَفيرو ف الزّناِجير، بْشان بْجَسارَة أَحْكي عَلَيو شي لَ لازم اَحْكي.
وبْشانْ تعْرفونْ زاِ شي لَعنْدي وْشي لَ اسَي، كْوا يخَبّركنْ طوُخيكوُس الاَخ العَزيزْ والخادم الاَمينْ فَ رَبْنا،
لَ بَعَثتوهُ لَعنْدْكن بْشانْ هاي تَ يخَبّرْكنْ أَيشْ في عنْدي ويعَزّي قْلوبْكنْ.
سَلامْ مَع اخوتْنا، ومْحَبِّة مَعْ إيمانْ من اَلله الآب وْمنْ رَبْنا يَسوُع المَسيحْ.
والنَّعْمِة مَعْ كلْ لَ يحبّون رَبْنا يَسوُع المَسيحْ، بَلا فَسادْ. آمّينْ.
بولس وْتيموُثاوُسْ عَبيدْ يَسوُع المَسيحْ لكلّ القَدّيسينْ ف فيليبي، مَع شْيوُخَة وْشماِمْسِة.
نعْمِة مَعْكن وْسَلامْ من اَلله أَبونا وْمنْ رَبْنا يَسوُع المَسيحْ.
أَشْكرْ إلهي عَلى ذكرْكن الدّايم،
ف كلْ دَعْواتي بْشانْكنْ، واتْضَرَّعْ وَانا فرْحانْ
بمْشارَكتْكنْ ف الّبْشارَة منْ أَوَّلْ يَوم وْدي للسَّعْ،
منْ لَ لي ثقَة، ألله هاكْ لَ بَدا يعْمَلْ فيكن اعْمالْ صالْحَة، هوّاِ تَ يكَمّلْ دي لَيَومْ يَسوُع المَسيحْ.
كذاِ يحقْ لي أَفْتكرْ فيكنْ كلّتْكنْ، منْ لَ فَ قَلْبي مَحْطوُطين انْتن. وْف زناِجيري وْف دفاعي عَلى حَقّ الّبْشارَة، شَراكتي ف النّعْمِة أنْتنْ.
أَلله يشْهَدْ لي أشْوَنْ أَحبْكنْ منْ قَلْبْ يَسوُع المَسيحْ.
وْهاي ياِ صَلاتي بْشانْكنْ: تَ تكْثَرْ بَعدْ وتْزيد مْحَبّتْكنْ بالمَعْرِفِة وبْكلْ فهمْ روُحاني،
بْشان تْمَيزون الواجبات، وتْكونونْ طاهْرينْ بَلا عَثْوَرَة ف يَومْ يَسوُع المَسيحْ.
ومْعَبّايين ثْمارْ برْ فَ يَسوُع المَسيحْ لَمَجد وْكَرامة اَلله.
وَاريدْ تعْرفونْ يا اخوتي، قَضيّتي مشْيتْ ف الّبْشارَة لَقدّامْ.
كذاِ حتّى بَيَّنتْ زناِجيرْ حَبْسي لَخاطر المَسيحْ ياِ لكلْ قَصر الحاكم وْباقي النّاِسْ.
وَاكثَر الاخْوِة لَ فَ رَبْنا، اتَّكَلوا عَلى زناِجيري، وتْجاسَروا بَلا خوفْ تَ يقولونْ كلْمة اَلله.
ناِسْ ناِسْ منْ حَسَدْ ومْخاصَمِة وْناِسْ ناِس بْإرادِة صالْحَة وْبمْحَبِّة للمَسيحْ يكْرزونْ،
منْ لَ يعْرفون بْشانْ أداِفعْ عَ الّبْشارَة مْعَيَّن اَنا.
بَسْ هَوكْ لَ بمْخاصَمِة يكْرزونْ للمَسيحْ، موُ بْنَقاوِة يكْرزونْ، بَلىِ يفْتكْرون يزيدونْ ذيقْ لَزناِجيري.
وبْهاي فرحْتُ وَافْرَحْ، منْ لَ ف كلْ فرْصَة – بْغاية والّا بْحَقْ – المَسيحْ ينْكرزْ.
منْ لَ أَعْرفْ هَوذْ لَخَلاصْ يطْلَعوا لي بْصَلاةْ طَلَبْكنْ وبْعَطيِّة روُحْ يَسوُع المَسيحْ،
عَلى موجبْ لَ أرجي وَانْطرْ ف شي ما تَ اطْلَعْ مَخْجولْ، بَلىِ بْجَسارَة، كَما فَ كلْ وَقْت، السَّعْ زاِ يتْعَظَّم المَسيحْ فَ جَسَدي، لَ بْحَياةْ يا بْمَوتْ.
منْ لَ الحَياةْ لي المَسيحْ ياِ، وْلَ تَ اموتْ، ربْحْ واِ.
بَسْ لَ فَ حَياة الجَّسَدْ هاي لي ثْمارْ، موُ اعْرفْ أَيش اَخْتارْ،
منْ لَ مَحْصوُر اَنا م الطَّرَفَينْ، رَواح اَشْتهي أَروُحْ واكونْ مَع المَسيح، وْهاي صالْحَة كْثيرْ كانْ تَ تْكونْ لي.
وْهاي أَعْرف بْثقَة، تَ اباتْ وابْقى مَعْكنْ كلّتْكنْ لَفَرَحْكن وْتَربيةْ إيمانْكنْ.
بْشانْ بَسّ آجي كَرْةْ لخْ لَعنْدْكنْ، يزيد بْسَبَبي افْتخارْكنْ لَ بْيَسوُع المَسيحْ بَسْ.
بَسْ كَما لَ يليقْ لَبْشارةْ المَسيحْ عيشوا، بْشانْ لَ جيتُ أَراكن، وْلَ بْعيدْ كنْتُ منْكنْ، أَسْمَعْ عَلَيكنْ قايمين انْتنْ بْروُحْ وحْدِة وْنَفْسْ وحْدِة وْتتْشَرَّفونْ مَعْ بَعضْكنْ ف إيمان الّبْشارَة،
وْف شي موُ خايفينْ منْ هَوكْ لَ يقومونْ ضدْنا، برْهانْ لهَلاكن وْخَلاصْكنْ.
وْهاي من اَلله انْعَطَيتنْ موُ بَسْ إيمانْ تَ تْآمْنونْ بالمَسيحْ، بَلىِ لَخاطرو زاِ انْعَطَيتنْ تَ تتْأَلَّمونْ،
وتتْحَمَّلون مْقاساة، كَما هاكْ لَ ارَيتنْ في والسَّعْ تسْمَعونْ عَلَي.
بَقى لَ كانْ في عنْدْكنْ تَعزِيِة ف المَسيحْ، لَ كانْ في عنْدْكنْ تَطْييبْ خاطرْ بمْحَبِّة، يا شَراكِة ف الرّوُحْ، يا رَحْمِة وْحنّيِّة،
كَمْلوا فَرَحي، وْكونوا براي واِحدْ ومْحَبِّة وحْدِة وْنَفسْ وحْدِة وْفكرْ واِحدْ.
وْشي بْخصامْ وبْعَظامِة فارغَة لا تْسَونْ، بَلىِ بْتَواضعْ فكرْ كلْ واِحدْ خَلّي يحْسبْ رَفيِقو أَحْسَنْ منّو،
وْلا الواِحدْ فَ نَفْسو يهْتمْ، بَلىِ كلْ واِحدْ فَ رَفيِقو زاِ.
وْفَكْروا فَ نَفسْكنْ فَ هاي: يَسوُع المَسيحْ زاِ،
هاكْ لَ وَقْتْ لَوّاِ ف شَبَه اَلله، موُ سَلْبْ حَسَبا هاي لَوّاِ كَما أَلله.
بَلىِ نَفْسو فَرَّغ، وْصورةْ عَبْدْ أَخَذ، وْصارْ ف شَبَه البَشَر، وْفَ حلّة الانْسانْ انوَجَدْ.
وتْواضَع وْطاعْ دي للمَوتْ، مَوتْ عَ الصَّليبْ.
منْ هاي زاِ اَلله عَلّاهُ كْثير وْعَطاهُ اسمْ أشْرَفْ منْ كلّ الاساِمي.
بْشانْ باسمْ يَسوُعْ كلْ ركْبِة ترْكَع، ف السَّما والاَرْض وْتَحْت الاَرْضْ،
وْكلّ لْساِن يقرْ رَبْ واِ يَسوُع المَسيحْ لَمَجد اَلله أَبوهُ.
بَقى يا عَزيزيني، كَما لَ دايمْ طعْتنْ، موُ بْحضوري بَسْ، بَلىِ السَّعْ وَانا بْعيدْ منْكن، بْخَوف وْرَجْفِة أكْثَر اشْتغْلوا شغلْ خَلاصْكنْ،
منْ لَ الله يقَوِّي فيكنْ إرادتْكنْ و(يقَوّيكنْ) تَ تفْعَلونْ شي لَ تْريدونْ.
سَوَوا كلْ شي بَلا تَشَكّي واخْتلافْ،
بْشان تْكونون وَديعينْ بَلا عَيبْ كَما اولادْ طاهرينْ لَالله يسْكنونْ مَعْ جيلْ صَعْبْ أَعْوَج، وْبَينوا بَيناتنْ كَما انْوار ف الدّنْياِ.
منْ لَ مَكانْ حَياة انْتنْ لهن، بْشانْ فَخْري فَ يَوم المَسيحْ، منْ لَ موُ عَ الفاضي عديتُ وْلا عَ الفاضي تعبْتُ.
بَلىِ حتّى لَ كانْ أَنصَبْ سَكيبْ ذَبيحَة عَلى ذَبيحة وْخدْمةْ إيمانْكنْ، أَفْرَحْ وَاهَلهلْ مَعْكنْ كلّتْكنْ.
كذاِ أنْتنْ زاِ افْرَحوا وْهَلْهلوا مَعي.
ولي رَجا فَ رَبْنا يَسوُعْ تَ ابْعَثْ لَعنْدْكنْ طيموُثاوُسْ خَفيف، بْشان اَنا زاِ يرْتاحْ بالي وَقْتْ لَ اعْرفْ عَلَيكنْ.
منْ لَ ما لي هَون اَحَّدْ غَيرو كَماي منْ كلّ القَلْبْ يعْتني فيكنْ.
منْ لَ كلّتنْ شَغْلاتْ لَ تخصْ نَفْسنْ يطْلبونْ موُ شي لَ يخصْ يَسوُع المَسيحْ.
وْهاذْ زَلَمِة مْجَرَّبْ تعْرفونْ أشْوَنْ كَما ابنْ مَعْ أَبوهُ خَدَمْ مَعي ف الّبْشارَة.
لاذْ أَريد اَبْعَثْ لَعنْدْكنْ خَفيفْ منْ أَرَيتُ أَيشْ في عنْدي.
بَسّ السَّعْ جَبَرْني الظَّرْفْ تَ ابْعَثْ لَعنْدْكنْ أبَفرديطُس الاَخ لَوّاِ مْعاون وْعَسْكَري مَعي، بَسْ لكنْ رسول وْخادمْ عازتي.
منْ لَ مشْتاق يراكنْ كلّتْكنْ كان، وْمَغْمومْ كانْ منْ لَ عَرَفْ سمعْتنْ مرضْ.
منْ لَ مرض وْقَرَّبْ عَ المَوتْ، بَلىِ أَلله رَحَمو، وْموُ بَسْ لهُ، لي زاِ، بْشانْ لا يسيِرْ لي غَمْ عَلى غَمْ.
بَقى بْهمِّة بَعَثْتُ لْكنْ واِ بْشانْ ترْجَعونْ تفْرَحون وَقْتْ لَ ترَوهُ، وْلي يسيِر شْوَيِّة أَخْذْ نَفَسْ.
بَقى اسْتَقْبلوهُ ف الرَّب بْكل فَرَح، وْلَوذْ لَنّاِ كذاِ بْكَرامِة خذوونْ.
منْ لَ بْشانْ عَمَل المَسيحْ دي للمَوتْ وَصل، وخاطَر بْنَفْسو تَ يكَمّلْ شي لَ نَقَّصْتنْ ف الخدْمِة لي.
م السَّعْ يا اخوتي افْرَحوا فَ رَبْنا، موُ اكلّ ولا أملّ وَانا أَكْتب لْكنْ هَالأمورْ نَفسا، منْ لَ تْنَبّهْكنْ تَ تْديرونْ بالْكنْ.
ديروا بالْكنْ م الّكْلاِبْ، ديروا بالْكنْ من فْعول الشَّرْ، ديروا بالْكنْ منْ جَماعةْ قَطْع اللَحمْ.
منْ لَ نحْناِ واِ الّمْطَهَّرينْ، نحْناِ لَ نعْبد اَلله بالرّوُح، وْنفْتخر بْيَسوُع المَسيح، وْموُ متّكْلينْ نحْناِ عَ اللَحمْ.
مَعْ لَ كانْ لي اتّكالْ عَ اللَحمْ زاِ: لَ كان اَحَّدْ يفْتكر اتّكالو باللَحمْ واِ، أَنا أكْثَرْ منّو؛
مْطَهَّر ابْن ثْمنْة اِيمْ، منْ جنْس اسْرائيلْ، منْ قَبيلةْ بنْيامين، عبْراني ابنْ عبْراني، وْف النّاموسْ فَرّيسي.
ف الغيرِة، مضْطهد البيعَة، وْف برّ النّاموسْ بَلا لَومْ كنْتُ.
بَسْ هَوذْ لَ مَرْبَحْ كانوا لي، خْسارَة حَسَبْتوونْ لَخاطر المَسيحْ.
واحْسبنْ زاِ كلّن خْسارَة لَخاطرْ عَظَمةْ مَعْرِفةْ يَسوُع المَسيحْ، هاكْ لَ بْشانو كلْ شي خسرْتُ، وْكَما الزّبلْ حَسَبْتُ بْشان اَرْبَح المَسيحْ،
وانْوجدْ فِيو بَلا برّي هاكْ لَ م النّاموسْ بَلىِ هاكْ لَ منْ إيمان المَسيحْ لَوّاِ برّ من اَلله،
لَ فِيو أَعْرفْ يَسوُع وْقوّة قْياِمتو وَاشْترك بْآلامو وَاتْشَبَّه بْمَوتو.
وْرَجاي تَ اتيِقْ أَصلْ للّقياِمِة منْ بَين المَيتينْ.
ما كلْنلْتُ بَعدْ يا كلْكملْتُ، بَلىِ أَعْدي وْرَجاي تَ احَصّلْ شي لَ بْشانو حَصَّلْني يَسوُع المَسيحْ.
اخوتي، أَنا عَلى نَفْسي موُ افْتكرْ حَصَّلْتُ، بَسْ شي واِحد اَعْرفْ: أنْسى شي لَ خَلْفي وْلَقدّامي أتْقَدَّمْ.
وَاعْدي صوُب النّيشان، بْشانْ آخذ الجايزِة، جايزةْ دَعْوة اَلله لَ دَعاني بْيَسوُع المَسيحْ للعلو.
بَقى لَنّاِ كامْلينْ هَالافْكارْ خَلّي يفْتكْرونْ، وْلَ كانْ تفْتكْرونْ غَيرْ شكلْ، هاي زاِ اَلله تَ يكْشف لْكنْ.
بَسْ لَهاي لَ وصلْنا، فَ طَريِقْ واِحدْ خَلّي نْكَمّل، وْباتّفاقْ واِحدْ.
اقْتَدَوا في يا اخوتي، وْطَلْعوا فَ لَ يمْشَونْ كَما قدْوةْ لَ ترَونْ فينا،
منْ لَ في كْثيرْ غَيرْ شكلْ يمْشَونْ، هَوكْ لَ كْثير اوقاتْ قلْتُ لْكنْ عَلَينْ، بَسّ السَّعْ وَانا أَبْكي أَقولْ: هَوكْ عدْوانْ ناِ لَ لَصَليب المَسيحْ.
نهايتن الهَلاكْ ياِ هَوكْ لَ إلهنْ بَطْنن وْمَجْدنْ خزْينْ، هَوذْ لَ فكْرنْ ف الاَرْضْ واِ.
بَسْ نحْناِ شغلْنا ف السَّما واِ، وْمنْ هَونَكْ ننْطر مْخَلّصْ، رَبْنا يَسوُع المَسيحْ.
لَ هوّاِ تَ يغَيّرْ جَسَدْ وَضاعتْنا تَ يسيِرْ عَلى شكلْ جَسَدْ مَجْدو، بْموجبْ قوّتو لَ فِيا الكلْ خَضَعْلو.
بَقى يا اخوتي العزيزين المَحْبوبين وْفَرْحتي واكْليلي، كذاِ قوموا فَ رَبْنا يا عَزيزيني!
منْ إوَهَديّا أطْلب وْمنْ سنْطيخي، فكرْ واِحدْ تَ يكونْلنْ فَ رَبْنا.
افْرَحوا فَ رَبْنا ف كلْ وَقْتْ وَاردّ اَقول افْرَحوا!
وْتَواضعْكنْ خَلّي ينْعرفْ عنْد كلّ انْسانْ. رَبْنا قْرَيَّبْ واِ.
لشي لا تقْلَقونْ، بَلىِ ف كلْ وَقْتْ بالصَّلاة وْبالدّعا وْبالشّكرْ، خَلّي طَلَباتْكنْ تنْعرفْ قدّام اَلله.
وْسَلام اَلله لَوّاِ أَعْظَمْ منْ كلْ فكرْ يحْفظ قْلوبْكنْ وافْكارْكنْ ف يَسوُع المَسيحْ.
م السَّعْ يا اخوتي! كلْ شي حَقّ وْشَرَف وْطَهارَة وْينْحَب وْيتْمَجَّدْ، واعْمالْ تتْمَجَّد وْتنْمدحْ، هَوذ افْتكْروا.
هَوذ التَّعاليمْ والفَضايلْ لَ تْعَلَّمتن وْقبلْتن وْسمعْتنْ وَارَيتنْ في، هَوذْ سَوَوا، وْإله السَّلامْ يكونْ مَعْكنْ.
كْثير كْثيرْ فرحْتُ فَ رَبْنا عَلى لَ بَدَيتنْ من جْديدْ تهْتَمّونْ في كَما لَ كنْتنْ زاِ مهْتَمّينْ، بَلىِ موُ فاضْيينْ كنْتنْ.
بَسْ موُ منْ لَ عازْني أَقولْ: أَنا تْعَلَّمْتُ تَ اخَلّي يكْفاني شي لَ لي.
أَعْرف اَتْواضَعْ وَاعْرفْ زاِ أَفَضّلْ، ف كلْ شي وبْكلْ شي مْدَرَّب اَنا، ف الشَّبَعْ زاِ وْف الجّوُعْ زاِ، ف الكثْرِة وْف القلِّة.
كلْ شي أَتيِق بْقوّة المَسيحْ لَ يقَوّيني.
بَسّ كْوَيّسْ سَوَيتن اشْتَرَكْتنْ ف ذيقي.
وانْتنْ زاِ تعْرفونْ يا أَهلْ فيليپي، منْ بداية الّبْشارَة، وَقْتْ لَ طَلَعْتُ منْ مَكْدوُنْيّا، وْلا وحْدِة م البِيَعْ شاِرَكتْني ف حْسابْ أَخْذ وْعَطا غَير انْتنْ بَسْ.
حتّى لتْسالونيكي كَرَّة وْكَرْتَينْ بَعَثْتنْ لي حاجتي.
موُ عَطيِّة أطْلبْ، بَلىِ أطْلب ثْمارْكنْ تَ تكْثَرْ.
كلْ شي اسْتَلَمْتُ وْزاِيدْ عَلَي ومْعَبّا أَنا، وَاخَذْتُ كلْ شي بَعَثْتنْ لي بيدْ أبَفْروُديطوُسْ ريحَة طَيبِة وْذَبيحَة مَقْبولِة ترْضي اَلله.
وْإلهي يعَبّي كلْ عازتْكن عَلى قَدْ غناهُ فَ مَجْدْ يَسوُع المَسيحْ.
وْلَالله أَبونا المَجْدْ والكَرامِة لأَبَد الآبْدينْ آمّينْ.
سَلْموا عَلى كلّ القَدّيسينْ لَ فَ يَسوُع المَسيحْ. يسَلْمونْ عَلَيكن الاخْوِة لَ مَعي.
يسَلْمونْ عَلَيكنْ كلّ القَدّيسينْ، وْخصوصي هَوذْ لَنّاِ منْ بَيتْ قَيصَرْ.
نعْمِةْ رَبْنا يَسوُع المَسيحْ مَعْ كلّتْكنْ آمّينْ.
بولسْ رَسولْ يَسوُع المَسيح بْإرادة اَلله وْتيموُثاوُس الاَخْ.
لَوذْ لَنّاِ ف كوُلوُسي الاخْوِة القَدّيسينْ والمومنين بْ يَسوُع المَسيحْ. سَلامْ مَعْكن وْنعْمِة من اَلله أَبونا.
نشْكر اَلله أَبو رَبْنا يَسوُع المَسيحْ ف كلْ وَقْتْ ونْصَلّي بْشانْكنْ،
منْ وَقْتْ لَ سمعْنا عَلى إيمانْكن بْيَسوُع المَسيحْ ومْحَبّتْكنْ لكلّ القَدّيسينْ،
عَلى الرَّجا المَحْفوظْ لكنْ ف السَّما، لَ منْ قَبلْ سمعْتنْ عَلَيو بْكلْمة الحَقْ، كلْمة الّبْشارَة،
هاي لَ انْكَرَزت لْكنْ كَما لكلّ الدّنْياِ، وْترْبى وْتعْطي ثْمارْ كَما لَ عَطَتْ فيكنْ منْ يَومْ لَ سمعْتن وْعَرَفْتنْ نعْمة اَلله بالحَقْ.
كَما لَ تْعَلَّمْتنْ منْ أبَفْراسْ رَفيِقْنا العَزيزْ، لَوّاِ خادمْ أَمينْ للمَسيحْ لَخاطرْكنْ.
وْهوّاِ عَرَّفْنا عَلى مْحَبّتْكنْ لَ بالرّوُحْ.
منْ هاي زاِ نحْناِ منْ يَومْ لَ سمعْنا، ما انْقَطَعْنا م الصَّلاة بْشانْكنْ، والطَّلَبْ تَ تتْعَبّونْ منْ مَعْرِفةْ إرادة اَلله بْكل حكْمِة وْكلْ فهمْ روُحاني.
وْتتْقَوَّون بْكلْ قوِّة بْموجبْ جَلالْ قوّتو ف كلْ صَبر وْف طولْ بالْ. وبْفَرَحْ
تشْكرون اَلله الآبْ لَ خَلّانا مسْتَحقّينْ حصّةْ ميراث القَدّيسينْ ف النّورْ.
وْنَجّانا منْ سلْطَة العتْمِة، وْجابْنا لَمَلَكوت ابْنو الحَبيبْ،
هاكْ لَ بْواسْطتو لنا الفدا وْغفْران الخَطيّاتْ.
هاكْ لَوّاِ شَبَه اَلله لَ موُ ينْأَرى وْبكرْ كلّ الخَلايقْ.
وْفِيو انْخَلَقْ كلْ شي لَ ف السَّما وْلَ ف الاَرْضْ، كلْ لَ ينْأَرى وْكلْ لَ موُ ينْأَرى، لَ كان عْروش، وْلَ سيادات، وْلَ رياسات، وْلَ سَلاطينْ، كلْ شي بيدو وْفِيو انْخَلَقْ.
وْهوّاِ واِ لَ قَبل الكل، وْفِيو يقومْ كلْ شي.
وْهوّاِ واِ راسْ جَسَد البيعَة، هوّاِ الرّاسْ والبكرْ منْ بَين المَيتين، بْشان يكون مْقَدَّمْ ف الكلْ،
منْ لَ فِيو هوّاِ رادْ كلّ الكْمالْ يسْكنْ،
وْبيدو راد يصاِلحْ كلْ شي، وْسالَم بْدَم صَليبو بيدو الاَرْضيينْ والسَّماويينْ.
وْلكنْ زاِ لَ منْ قَبلْ غرْبْ كنْتن وْعدْوان بْفكرْكن بْسَبَب اعْمالكن الشَّرّيرَة سالَمْكن السَّعْ،
بْجَسَدو لَ منْ لَحمْ وبْمَوتو بْشان يقَيّمْكنْ قدّامو قَدّيسينْ بَلا عَيبْ وَلا لَومْ،
لَ بَقَيتنْ ف إيمانْكنْ وَاساسْكنْ ثابتْ موُ تتْزَرْزَعونْ منْ رَجا الّبْشارَة، هاي لَ سمعْتن انْكَرَزتْ ف كلْ خَليقَة تَحْت السَّما، هاي لَ انا بولسْ صرْتُ خادما.
وَافْرَحْ بالوَجَعْ لَخاطرْكنْ، وَاكَمّلْ نَقْصْ شَدايد المَسيحْ فَ لَحْمي مْبَدالْ جَسَدو لَوّاِ البيعَة،
هاي لَ انا صرْتُ خادما بْموجبْ تَدْبير اَلله، لَ انْعَطى لي تَ ادَبّرْ فيكنْ وَاكَمّلْ كلْمة اَلله،
هاك السّرْ لَ كانْ مخْفي م الدّهورْ والاجْيال والسَّع انْكَشَفْ لَقَدّيسينو،
لَوذْ لَ راد اَلله يعَرّفنْ أَيشْ واِ غنى هَالسّرْ هاذْ ف الامَمْ، هَالسّرْ لَوّاِ المَسيحْ لَ فيكنْ رَجا مَجْدْنا.
هاكْ لَ عَلَيو نكْرزْ ونْعَلّمْ ونْفَهّم بْكلْ حكْمِة، تَ نْقَيّمْ كلّ انْسان وْهوّاِ كامل بْيَسوُع المَسيحْ.
وْفَ هاذْ زاِ أَنا أتْعَبْ وَاجْهَد بْعَون القوِّة لَ ك انْعَطَتْ لي.
أَريدْ تعْرفونْ أَيشْ جهْدْ أَجْهَد بْشانْكنْ وبْشانْ هَوذْ لَ ف اللاذقيِّة، وبْشان الباقي لَ ما كَ ارَوا وچّي بالجَّسَدْ،
بْشانْ تتْعَزّى قْلوبن وْيقْترْبونْ بمْحَبِّة لكلْ غنى اليَقين وْلفهمْ مَعْرِفةْ سرّ اَلله الآبْ والمَسيحْ،
هاكْ لَ فِيو مخْفيِّة كلّ كْنوز الحكْمِة والمَعْرِفِة.
أَقولْ هاي بْشانْ لا أَحَّدْ يلْعَبْ فَ عَقلْكن بْقَنّيعْ كَلامْ.
مَعْ لَ بْعيد اَنا بالجَّسَدْ، بالرّوُحْ مَعْكن اَنا، وَافْرَحْ منْ لَ ارى تَرْتيبْكن وْثَباتْ إيمانْكنْ ف المَسيحْ،
بَقى كَما لَ قبلْتنْ يَسوُع المَسيحْ رَبْنا اسْلكوا فِيو!
وانْتنْ ثابْتينْ بعْروُقْكنْ وَاساساتْ بَيتْكنْ فِيو، وْقايمينْ بايمانْ لَ تْعَلَّمْتنْ لَ فِيو يزيدْ شكرْكنْ.
ديروا بالْكنْ لا اَحَّد يسْبيكنْ للعبوديِّة بْفَلْسَفِة وبْبدْعَة فاضْيِة بْموجبْ تَعْليمْ بَشَر، بْموجبْ مَبادي الدّنْياِ، وْموُ بْموجب المَسيحْ،
لَ فِيو يسْكنْ كلْ تَمام الألوهَة، ف جَسَدو،
وْفِيو أنْتنْ زاِ تكْمَلونْ، منْ لَ هوّاِ واِ راسْ كلّ الرّياساتْ والسَّلاطينْ.
وانْدَفَنْتنْ مَعو ف المَعْموذيِّة، وبْواسْطتو قمْتنْ مَعو، منْ لَ آمَنْتن بْقوّة اَلله لَ قَيَّمو منْ بَين المَيتينْ.
وانْتنْ لَ كنْتنْ مَيتينْ فَ خَطيّاتْكن وْفَ جَسَدْكن الموُ مْطَهَّرْ، حَياكنْ مَعو وْغَفَر لْنا كلْ خَطيّاتْنا.
وْمَحا بْأوامرو صَكّ دْيونْنا لَ كانْ ضدْنا وْشالو م النّص وْبَسْمَرو ف صَليبو،
وبْعري جَسَدو فَضَح الرّياساتْ والسَّلاطين، وْخَزاهنْ قدّام العَين بْأقْنومو.
بَقى لا اَحَّدْ يزْعَجْكنْ فَ مَسايلْ أَكْل وْشرْبْ، يا بْتَقْسيم اعْياد وْراس شْهورْ وسْبوتْ.
هَوذْ لَنّاِ خَيالاتْ لأمورْ ف المسْتَقْبَلْ، بَسّ الجَّسَد المَسيحْ واِ.
وْديروا بالْكنْ لا أحَّد يريد بْتَواضعْ فكر يوَجّبْ عَلَيكنْ تسْتَعْبَدونْ لخدْمةْ مَلايكِة، منْ لَ يتْجاسَرْ يتْدَخَّلْ ف شي لَ ما ارى وْعَ الفاضي ينْتفخ بْفكرْ لَحْمو.
وْموُ يتْمَسَّكْ بالرّاسْ لَ منّو كلّ الجَّسَدْ يتْرَكَّب وْيمْسكْ بَعْضو بالمَفاصل وْبالاَعْضا وْيرْبى تَرْبا أَلله.
بَقى لَ متّنْ مَع المَسيحْ منْ مَبادي الدّنْياِ، لَيشْ كَما لَ يكونْ ف الدّنْياِ تْعيشونْ تنْحكْمون بْتَعاليمْ؟
”لا تْجس، وْلا تْذوُق، وْلا تنْدَقْ.“
وْهَوذ التَّعاليم بْشان اسْتعْمالْ شَغْلاتْ زايلِة ناِ، وْوَصيّات وْتَعاليمْ بَشَرْ ناِ،
تَعاليم تْبَيّنْ كَما لَ يكونْ فِيا كلْمةْ حكْمِة بْتَواضعْ إرادي وْخَوف اَلله وْقَسوِة عَ الجَّسَدْ، موُ بشي مْكَرَّمْ غَيرْ فَ هَوذْ لَنّاِ حاجات الجَّسَدْ.
بَقى لَ قمْتنْ مَع المَسيحْ، شي لَوّاِ فوُق اطْلبوا، موُضَعْ لَوّاِ المَسيحْ قاِعدْ عَلى يَمين اَلله.
ف شي لَوّاِ فوُق افْتكروا، موُ ف شي لَوّاِ ف الاَرْضْ،
منْ لَ متّن انْتن، وْحَياتْكنْ مخْفيِّة ياِ مَع المَسيحْ فَ الله.
وْأَيمَتْ لَ انْكَشَف المَسيحْ، لَوّاِ حَياتْنا، هاك الوَقْت انْتنْ زاِ تَ تنْكشْفونْ مَعو ف المَجْدْ.
بَقى مَوتوا أعْضاكنْ لَ ف الاَرْض، الزّنىِ، والنَّجاسِة، وافْكارْ نجْسِة، وْشَهْوِة شَرّيرَة وْشَبَقْ لَوّاِ عْبادة اصْنامْ.
منْ لَ منْ هَوذْ يجي غَضَب اَلله عَلى اولاد المَعْصِيِة.
وْفَ هَوذ انْتنْ زاِ مشيتنْ منْ قَبلْ، وَقْتْ لَ كانْ تتْقَلَّبونْ فِينْ.
بَسّ السَّعْ كبّوا منْكنْ كلْ هَوذْ، غَضَبْ، سخْطْ، شَرّانيِّة، كَلامْ كفرْ، كَلامْ نجسْ.
وْلا تگْذبونْ واِحدْ عَ اللاخْ، بَلىِ اشْلَحوا انْسان العَتيِقْ مَع كلْ طرْقاتو.
والْبسوا الّجْديدْ لَ يتْجَدَّدْ بالمَعْرِفِة عَلى شَبَهْ خالقو.
موُضَعْ لَ ما في ياهودي وْيوناني، وْلا مْطَهَّر وْموُ مْطَهَّر، وْلا سَكّيثي وْبَرْبَري، وْلا عَبْد وْحرْ، بَلىِ الكلّ وْف كلّ انْسان المَسيحْ واِ.
الْبسوا بَقى كَما مخْتارين اَلله القَدّيسينْ والمَحْبوبينْ، رَحْمِة وْشَفَقَة وْطيبِة وْتَواضعْ فكر وْوَداعَة وْطولْ بالْ.
وتْحَمَّلوا بَعضْكن، وْسامْحوا بَعضْكنْ. لَ كانْ في لاَحَّدْ شَكْوى عَلى رَفيِقو، أشْوَن المَسيحْ ساِمَحْكنْ، أنْتنْ زاِ كذاِ ساِمْحوا.
وْمَعْ هَوذْ كلّن، (الْبسوا) الّمْحَبِّة لَيّاِ رباط الكَمالْ.
وْسَلام المَسيح يدَبّر قْلوبْكنْ، لَ لهُ انْدَعَيتنْ فَ جَسَدْ واِحد، وْكونوا شاكْرينْ للمَسيحْ.
بْشانْ كلْمتو تسْكنْ فيكن بْغنى بْكلْ حكْمِة، وْعَلْموا وْأَدْبوا نْفوسْكن بْمَزامير وْتَسابيحْ وَاغاني الرّوُحْ. وبْنعْمِة رَتْلوا بقْلوبْكنْ لَالله.
وْكلْ شي لَ تْسَون، بْكَلامْ يا بْعَمَلْ، باسم رَبْنا يَسوُع المَسيح اعْمَلوا واشْكروا بْواسْطتو اَلله الآبْ.
يا رْجاِلْ، حبّوا نسْوانْكن وْلا تْكونونْ قاسْيينْ عَلَينْ.
يا اولاد، اسْمَعوا لابوكنْ وامْكنْ ف كلْ شي، منْ لَ كذاِ كْوَيّسْ واِ قدّامْ رَبْنا.
يا أَبَّهاتْ، لا تحْمقون اولادْكن، بْشانْ لا يتْذايَقونْ.
يا عَبيد، اسْمَعوا ف كلْ شي لاسْيادْكن البَشَرْ، موُ بْخدْمة العَينْ كَما هَوكْ لَ يرَضَّونْ بَشَرْ، بَلىِ بْقَلْبْ مسْتَقيمْ وبْخَوف الرَّبْ.
وْكلْ شغلْ لَ تْسَونْ، منْ كلْ قَلْبْكنْ سَوهُ، كَما لَ يكونْ لَرَبْنا موُ لَبَشَرْ.
واعْرفوا منْ رَبْنا تْنالون مْكافاة ف الميراثْ، منْ لَ للرَّبّ المَسيحْ تشْتغْلونْ.
والغلْطانْ يتْجازى بْموجبْ غَلَطْ لَ غلط، وْما في معْلشْ لَخاطر فْلانْ يا علّانْ.
يا اسْيادْ، سَوَوا مْساواة وْعَدالِة لَعَبيدْكنْ، واعْرفوا أنْتنْ زاِ لكنْ سَيّدْ ف السَّما.
ف الصَّلاة كونوا دايم، وْساهْرينْ كونوا ف الصَّلاة وْشاكْرينْ!
وْصَلَّوا زاِ بْشانْنا، تَ يفْتَح لْنا أَلله بابْ للْكلْمِة تَ نحْكي عَلى سرّ المَسيحْ لَ بْشانو مَحْبوس اَنا.
بْشان اَكْشفو وَاحْكي عَلَيو كَما لَ لازمْ.
بْحكْمِة امْشَوا مَع البرّانِيِّة، واشْتَروا زَمانْ بَلاويكنْ.
وْكلْمتْكنْ ف كلْ وَقْت بْنعْمِة، كَما لَ تْكون بْملح مْمَلَّحَة، واعْرفوا أشْوَنْ لازمْ لكلْ واِحدْ تعْطَونْ جَوابْ.
وْشي لَ في عنْدي، تَ يخَبّرْكن طوُخيكوُس الاَخ العَزيزْ والخادم الاَمين وْرَفيِقْنا ف الرَّبْ،
هاذْ لَ بَعَثْتُ لْكنْ واِ بْشانْ هاي، بْشانْ يعْرفْ أَيشْ في عنْدْكنْ ويعَزّي قْلوبْكنْ.
مَع أونيسيموُس الاَخ الاَمين والعَزيز لَوّاِ واِحدْ منْكنْ. هنّاِ تَ يخَبروكن عَلى شي لَ في عنّا.
يسَلّم عَلَيكنْ أَريسطَرخوُس المَأسوُر مَعي، وْمرْقس ابنْ عَم بَرْنابا، هاكْ لَ توَصَّيتن عَلَيو لَ جا لعنْدْكنْ تستَقبْلوهُ.
ويشوع لَ يقولولو يسطوُس، هَوذْ لَنّاِ م الّمْطَهَّرين، وْهنّاِ بَسْ عاِوَنوني فَ مَلَكوت اَلله وْهنّاِ صاروا لي تَعزِيِة.
يسَلّم عَلَيكنْ أبَفراس لَوّاِ اِحد منْكنْ، وعَبد يَسوُع المَسيحْ، دايم يكدَح لَخاطرْكن ف الصَّلاة بْشان تْكونون كامْلينْ ومكَمَّلين ف كلّ إرادة اَلله.
منْ لَ اشْهَدْلو، كْثيرْ يغار عَلَيكنْ وْعَلى هَوكْ لَ ف اللاذقيِّة وْفَ هيرابوليس.
يسَلّم عَلَيكنْ دَكتوُر لوقا العَزيز وديماس.
سَلْموا عَ الاخْوِة لَ ف اللاذقيِّة، وْعَلى نمفاس والبيعَة لَ فَ بَيتو.
بَسّ انقَرا هَالمَكْتوبْ عنْدْكنْ، خَلَّوا ف بيعة اللاذقيِّة زاِ ينْقَرا. وْهاكْ لَ انْكَتَبْ م اللاذقيِّة اقرَوهُ أنْتنْ.
قولوا لاَركيفوُس: ”ديرْ بالكْ عَلى خدْمةْ لَ قبلْتْ فَ رَبْنا بْشان تْكَمّلا.
وهاذْ سَلامْ بيدي اَنا بولس. تذَكَّروا قيودي. والنَّعْمِة مَعْكنْ آمّينْ.
بولس وْسلْوانس وْتيموُثاوُسْ لبيعَة اَهْل تْسالونيكي، لَ فَ الله الآب وْفَ رَبْنا يَسوُع المَسيحْ. نعْمِة مَعْكن وْسَلامْ.
نشْكر اَلله ف كلْ وَقْت بْشانْكنْ كلّتْكنْ، وْنذْكرْكنْ دايمْ فَ صَلاواتْنا.
وْنذْكرْ قدّام اَلله الآب اعْمال إيمانْكن وْتَعَب مْحَبّتْكنْ وْصَبرْ رَجاكنْ لَ فَ رَبْنا يَسوُع المَسيحْ.
منْ لَ نعْرفْ مخْتارين انْتنْ يا اخوتي مَحْبوبين اَلله.
وانْتنْ فينا اقْتَدَيتن وْفَ رَبْنا، منْ لَ ف ذيقْ عَظيمْ قبلْتن الكلْمِة بْفَرَحْ روُح القدسْ.
وْصرْتنْ قدْوِة لكلّ المومنينْ لَ فَ مَكْدوُنْيّا وْآخائيّا،
من لَ منْكن انْسَمَعتْ كلْمة رَبْنا، موُ بَسْ فَ مَكْدوُنْيّا وآخائيّا، بَلىِ ف كلْ موُضَعْ إيمانْكنْ فَ الله انْسَمَعْ، يعنىِ موُ محْتازين نْقولْ عَلَيكنْ شي.
منْ لَ هنّاِ يحْكَونْ أَيش دْخولْ صار لْنا لَعنْدْكنْ وَاشْوَنْ رجعْتنْ لَعنْد اَلله منْ عبادة الاصْنام بْشانْ تعْبدون اَلله الحَيّ الحَقيقي،
وانْتنْ تنْطرون ابْنو م السَّما، يَسوُعْ لَ قَيَّمْ منْ بَين المَيتينْ، لَ هوّاِ ينَجّينا م الغَضَب الجّاِييِ.
وانْتنْ تعْرفونْ يا اخوتي، دْخولْنا لَعنْدْكنْ موُ عَ الفاضي كانْ.
بَلىِ أَوَّلْ شي تْأَلَّمْنا وتْحَقَّرْنا، كَما لَ تعْرفونْ ف فيليبي، وْهاك الوَقْت بْجهْد گْبيرْ حَكينا لْكن بْجَسارَة من اَلله عَلى بْشارة المَسيحْ.
منْ لَ كَلام التَّعزِيِة لَ وَعَظْنا لْكنْ موُ منْ بدْعَة وْلا نَجاسِة وْلا مكرْ كانْ.
بَلىِ كَما ناِسْ مَفْحوصينْ من اَلله ومْأَمَّنينْ عَلى بْشارتو، كذاِ نحْكي موُ بْشان نْرَضّي بَشَرْ، بَلىِ اَلله لَ يفْحَص قْلوبْنا.
وَابَدْ ما مَلّقْنا كَلامْ، كَما لَ تعْرفون، وْلا بْغايةْ طَمَعْ، أَلله يشْهَدْ.
وْلا طَلَبْنا مَجْدْ م النّاِسْ، لا منْكن وْلا منْ غَيرْكنْ، مَعْ لَ كان نْتيِق نْكون مْكَرَّمينْ، منْ لَ رسل المَسيحْ نحْناِ.
بَلىِ كنّا بَيناتْكنْ متْواضْعين. وْكَما لَ تْحنّ الّمْرَبّيِة عَلى اولادا الّزْغارْ،
كذاِ نحْناِ زاِ نحنّ وْنشْتاقْ نعْطيكنْ موُ بَسّ بْشارة اَلله، بَلىِ نَفسْنا زاِ منْ لَ مَحْبوبينْنا انْتنْ.
منْ لَ تتْذَكَّرونْ يا اخوتْنا، كنّا نْكدّ وْنتْعَبْ باللَيل وْبنْهار بْشانْ عَلى واِحدْ منْكنْ لا نْثَقّلْ.
أنْتنْ تشْهَدونْ والله أشْوَنْ كَرَزْنا لْكن بْشارة اَلله بْطَهارَة وْبرّ، وْبَلا لَومْ كنّا عنْدْ كلّ المومنينْ.
كَما لَ تعْرفونْ، منْ واِحدْ واِحدْ منْكنْ، كَما أَبْ من اولادو، كنّا نطْلبْ، ونْعَزّي قْلوبْكن وْنشْهَد لْكنْ قدّام اَلله،
تَ تسْلكونْ كَما لَ لازمْ لَالله لَ دَعاكنْ لَمَلَكوتو وْمَجْدو.
منْ هاي نحْناِ زاِ دايمْ نشْكر اَلله، منْ لَ كلْمة اَلله لَ قبلْتنْ منّا موُ كَما كلْمةْ ناِسْ قبلْتنا، بَلىِ كَما لَيّاِ بالحَقيقَة كلْمة اَلله، وْهيِّ بالعَمَلْ تفْعَلْ فيكن انْتن المومنينْ.
أنْتنْ يا اخوتي تْشَبَّهْتنْ لَبِيَع اَلله ف الياهوديِّة، هَوذْ لَ فَ يَسوُع المَسيحْ، منْ لَ كذاِ تْحَمَّلْتنْ منْ بَني قَومْكنْ كَما لَ هنّاِ زاِ م الياهودْ.
هَوكْ لَ قَتَلوا رَبْنا يَسوُع المَسيحْ والاَنْبِيا لَ منّن، وْلنا اضْطَهَدوا، والله موُ يرَضَّونْ ويسيِرونْ ضد لكلّ النّاِسْ.
منْ لَ يمْنَعونا نحْكي مَع الامَم بْشانْ يخْلَصونْ. يمْنَعونا نحْكي بْشانْ تكْمَلْ خَطيّاتنْ ف كلْ زَمانْ. بَسْ وصلْ عَلَين الغَضَب دي للنّهايِة.
بَسْ نحْناِ يا اخوتْنا صرْنا يَتامىِ بَلاكنْ ساعة وَقْت، بْوچْنا وْموُ بْقَلْبْنا، وْبالاَكْثَرْ جهدْنا تَ نّرى وچْكنْ بمْحَبِّة عَظيمِة.
وْردْنا نجي لَعنْدْكنْ – أَنا بولسْ – كَرَّة وْكَرْتَين وْوَقَّفْ ف وچْنا الشّيِطانْ.
لَيشْ أَيشْ واِ رَجانا وْفَرَحْنا واكْليلْ فَخرْنا غَير انْتنْ قدّامْ رَبْنا يَسوُعْ ف مجْوتو؟
منْ لَ انْتنْ واِ مَجْدْنا وْفَرَحْنا.
وْمنْ لَ ما تْحَمَّلْنا، ردْنا نبْقى فَ أَثينا بْوحدْنا،
وْنبْعَث لْكنْ تيموُثاوُس اَخونا وْخادم اَلله ومْعاونْنا ف بشارة المَسيح، بْشان يثَبّتْكن وْيطْلبْ منْكنْ طَلَباتْ عَلى إيمانْكنْ،
بْشانْ لا أَحَّدْ منْكنْ ييئسْ فَ هَالذّيقاتْ هَوذْ، منْ لَ تعْرفونْ لَهاي مْعَيَّنينْ نحْناِ من اَلله.
وْوَقْتْ لَ كنّا عنْدْكنْ زاِ سَبَقْنا وْقلْنا لْكنْ تَ نتْذايَقْ بالشّكلْ لَ تعْرفونْ صارْ.
بَسّ السَّعْ، منْ وَقْتْ لَ جا لَعنّا تيموُثاوُسْ منْ عنْدْكن وْبَشَّرْنا عَلى إيمانْكن وْعَلى مْحَبّتْكن وْعَلى لَ لنا ذكرْ طَيّبْ عنْدْكنْ ف كلْ وَقْت، وْمشْتاقين انْتنْ ترَونا كَما لَ نحْناِ زاِ مشْتاقينْ نراكنْ،
منْ هاي تْعَزَّينا فيكنْ يا اخوتْنا عَلى كلْ شَدّتْنا وْذيقتْنا لَخاطرْ إيمانْكنْ.
والسَّعْ نحْناِ طَيبينْ نحْناِ لَ كنْتنْ قايمينْ ثابْتينْ فَ رَبْنا،
أَيشْ شكر نْتيِقْ نشْكر اَلله عَلى فَرَحْ لَ فرحْنا بْشانْكنْ؟
إلّا لَ قمْنا قدّام اَلله بالاَكْثَرْ نتْضَرَّع باللَيلْ وبنْهارْ تَ نّرى وچْكنْ، ونْكَمّلْ شي لَ ينْقَصْ إيمانْكنْ.
والله أَبونا وْرَبْنا يَسوُع المَسيحْ يسَهّلْ طَريِقْنا لَعنْدْكنْ،
ويكَثّرْ ويزيد مْحَبّتْكنْ لَبَعضْكن وْلكلّ انْسانْ، كَما لَ نحْناِ نْحبْكنْ،
ويثَبّت قْلوبْكنْ بَلا لَومْ ف القَداسِة قدّام اَلله أَبونا ف مجْوةْ رَبْنا يَسوُع المَسيحْ مَعْ كلْ قَدّيسينو.
بَقى اخوتي، نطْلبْ منْكن وْنتْوَسَّل لْكنْ، كَما تَعاليمْ لَ اسْتَلَمْتنْ منّا أشْوَنْ لازمْ تسْلكونْ وتْرَضَّون اَلله، أكْثَرْ زيدوا.
منْ لَ تعْرفون اَيشْ وَصيّاتْ وَصَّيناكنْ فَ رَبْنا يَسوُعْ.
منْ لَ هاي ياِ إرادة اَلله، قَداستْكن، وْتَ تْكونونْ مَفروُقينْ منْ كلْ زنىِ.
وْتَ يكونْ كلْ واِحدْ منْكنْ يعْرفْ يقْني فْراغو بْقَداسِة وبْكَرامِة،
لا فَ هَوا الشَّهوِة كَما باقي الامَمْ، هَوكْ لَ موُ يعْرفون اَلله.
وْلا يتْجاسَر اَحَّدْ يتْعَدّى يطْمَعْ عَلى أَخوهُ فَ هَالمَسَلِة، منْ لَ رَبْنا واِ الّمْعاقبْ عَلى كلْ هَوذْ، كَما لَ قلْنا لْكنْ زاِ منْ قَبلْ زَمان وْشهدْنا لْكنْ.
منْ لَ ما دَعاكن اَلله للنَّجاسِة، بَلىِ للقَداسِة.
بَقى لَ يظْلمْ موُ لانْسانْ يظْلمْ، بَلىِ لَالله، هاكْ لَ عَطى وْحَطْ فيكنْ روُحو القَدّوسْ.
وْعَلى مْحبّة الاخْوِة موُ يلْزَمْ ينْكْتب لْكنْ، منْ لَ انْتن بْنَفسْكن مْعَلَّمينْ من اَلله أنْتنْ تَ تْحبّونْ بَعضْكنْ،
منْ لَ كذاِ زاِ تْسَوَون مَعْ كلّ الاخْوِة ف كلْ مَكْدوُنْيّا. بَسّ اَطْلبْ منْكنْ يا اخوتي تَ تْزيدونْ ف مْحَبّتْكنْ.
وْديروا بالْكنْ تَ تْكونونْ هاِدْيين وْمهْتَمّينْ باشْغالْكنْ، واشْتغْلوا بايدَيكنْ كَما لَ وَصَّيناكنْ،
تَ يكونْ سلوكْكنْ محْتَرَمْ عنْد البرّانِيِّة، وْلاَحَّدْ موُ تحْتازونْ.
وَاريدْ تعْرفون اخوتي بْشانْ عَلى هَوذْ لَ ينامونْ (نَومة المَوتْ) لا تحْزَنونْ كَما باقي النّاِسْ لَ رَجا ما لنْ.
لَ كنّا نْآمنْ يَسوُعْ مات وْقامْ، كذاِ زاِ أَلله لَوذْ لَ ناموا فَ يَسوُع يجيبْ مَعو.
وْهاي نْقول لْكن بْكلْمةْ رَبْنا: نحْناِ لَ نبْقى ف مجْوةْ رَبْنا طَيبينْ، موُ نلْحَقْ هَوذْ لَ ناموا،
منْ لَ رَبْنا بْأَمرْ وبْصَوتْ رَيّس المَلايكِة وبْصَوت بوق اَلله ينْزَلْ م السَّما، والمَيتينْ لَ ف المَسيحْ تَ يقومونْ ف الاَوَّلْ.
وْهاك الوَقْتْ نحْناِ لَ نبْقى طَيبينْ تَ ننْخطفْ مَعنْ، كلّتْنا مَعْ بَعضْنا، ف الّغْيومْ ونْلاقي رَبْنا ف الهَوا، وْكذاِ ف كلْ وَقْتْ مَعْ رَبْنا نْكونْ.
بَقى عَزَّوا واِحدْكن اللاخ بْهَالكلاِمي هَوذْ.
بَسْ عَ الزَّماناتْ والعدّانات اخوتي موُ محْتازين انْتن اَكْتب لْكنْ.
منْ لَ تعْرفون انْتن بْحَقْ يَومْ رَبْنا كَما الحَرامي باللَيلْ كذاِ تَ يّجي.
وَقْتْ لَ يقولونْ: ”سَلامْ واِ وْأمانْ،“ فَ هاك الوَقْتْ، عَلى غَفْلِة، يقومْ عَلَينْ الهَلاك كَما وَجَع الولادِة عَ الحبْلىِ، وْموُ ينْجَونْ.
منْ لَ كلّتْكن اولاد النّور انْتنْ واولاد الّنْهارْ، موُ اولاد اللَيلْ والعتْمِة.
بَقى لا نْنامْ كَما الباقي، بَلىِ خَلّي نْكونْ صاحْيين وْواعْيينْ.
هَوكْ لَ ينامونْ، باللَيل ينامون، وْلَ يسْكَرونْ باللَيلْ يسْكَرونْ.
بَسْ نحْناِ اولاد الّنْهارْ، خَلّي نْكونْ صاحْيين بْعَقلْنا وْلاِبْسينْ درْع الايمانْ والّمْحَبِّة، ونْحطْ خوذةْ رَجا الخَلاصْ،
منْ لَ الله ما حَطْنا للغَضَبْ، بَلىِ بْشانْ نقْني الخَلاص بْرَبْنا يَسوُع المَسيحْ،
هاكْ لَ ماتْ لَخاطرنا، بْشانْ صاحْيين وْناِيمينْ مَعو كَما واِحد نْعيشْ.
بْشانْ هاي عَزَّوا واِحدْكن اللاخْ، وابْنَوا واِحدْكن اللاخْ، كَما لَ قايمينْ زاِ تْسَوَونْ.
وْنطْلبْ منْكنْ يا اخوتي، تَ تْكونونْ عارْفينْ لَوذْ لَ يتْعَبونْ فيكنْ ويقومون بْشانْكن فَ رَبْنا ويعَلْموكنْ،
خَلّي يكونونْ مَحْسوبينْ منْكنْ بمْحَبِّة زاِيدِة، وبْشانْ عَمَلن تْسالَمو مَعنْ.
وْنطْلبْ منْكنْ يا اخوتي، أَدْبوا الغلْطانينْ، شَجْعوا لَ قَلْبنْ ضَعيفْ، عاِونوا الّضْعاف، وْطَولوا بالْكنْ عَلى كلّ انْسانْ.
وْديروا بالْكنْ لا أحَّدْ منْكن يجاِزي بْشَرْ عَلى شَرْ، بَلىِ ف كلْ وَقْت اعْدَوا خَلْف الخَيرْ لَبَعضْكن وْلكلّ انْسانْ.
كونوا فرْحانينْ ف كلْ وَقْتْ.
وْصَلَّوا بَلا انْقطاعْ.
وْف كلْ شي كونوا شاكْرين، منْ لَ هاي ياِ إرادة اَلله بْيَسوُع المَسيحْ فيكنْ.
الرّوُحْ لا تطفَون.
لا تكبّون النّبوّات خَلْف ظَهركن.
كلْ شي افْحَصوا، وْف الّكْوَيّس تْمَسَّكْوا.
وْمنْ كلْ شي شَرّ اهْربوا.
وْإله السَّلامْ يقَدّسكن بالتَّمام، وْيحْفظ روُحكن ونَفسكن وجَسَدْكن بَلا لَوم لَمجْوة رَبْنا يَسوُع المَسيحْ.
مأَمَّن واِ هاكْ لَ دَعاكن تَ يعْمَل.
اخوتي، صَلَّوا بْشانْنا.
سَلْموا عَلى اخوتْنا كلّنْ ببَوسِة مقَدَّسِة.
واحَلّفكن بْرَبْنا تَ ينْقَرا هَالمَكْتوبْ هاذْ لكلّ الاخْوِة القَدّيسينْ.
نعْمِة رَبْنا يَسوُع المَسيحْ مَعْكنْ آمّينْ.
بولس وْسلوانوُس وْطيموُثاوُس لَبيعَةْ أَهْل تْسالونيكي لَ فَ الله أَبونا وْرَبْنا يَسوُع المَسيحْ.
نعْمِة مَعْكن وْسَلامْ من اَلله أَبونا وْمنْ رَبْنا يَسوُع المَسيحْ.
مَلْزومينْ نحْناِ نشْكر اَلله ف كلْ وَقْتْ لَخاطرْكنْ، كَما لَ لازمْ، منْ لَ كْثيرْ يگْبَرْ إيمانْكن وْتكْثَر مْحَبّتْكنْ كلْ واِحدْ للاخْ.
حتّى نحْناِ بَفسْنا نفْتخرْ فيكنْ ف كلْ بِيَع اَلله عَلى إيمانْكن وْعَلى صَبرْكنْ ف كلّ اضْطهادْ لَ عَلَيكن وْذيقْكنْ لَ تتْحَمَّلونْ.
برْهانْ لَحكْم اَلله العادلْ لَ حَكَمْ: تسْتَحقّونْ مَلَكوتو هاذْ لَ بْشانو تتْعَذَّبونْ،
وانْتنْ لَ تتْذايَقون، يرَيّحكنْ مَعْنا فَ يَومْ كَشْفْ رَبْنا يَسوُع المَسيحْ م السَّما مَعْ قوِّة مَلايكتو،
وَقْتْ لَ يعاقب بْلَهيبْ نارْ هَوكْ لَ ما عَرَفوا اَلله، وْهَوكْ لَ ما اعْتَرَفوا ببْشارة رَبْنا يَسوُع المَسيحْ.
هنّاِ ف الحكمْ يتْجازَونْ بالهَلاك الأَبَدي منْ وچْ رَبْنا وْمنْ مَجْدْ قوّتو،
وَقْتْ لَ يجي تَ يتْمَجَّدْ فَ قَدّيسينو، ويوَرّي عَجايبو ف مومنينو، منْ لَ تسْدقْ شَهادتْنا لكنْ فاك اليَومْ.
بْشانْ هاي ف كلْ وَقْت نْصَلّي بْشانْكنْ تَ يسَيكن اَلله مسْتَحقّينْ للدَّعوِة لَ دَعاكنْ، ويعَبّيكنْ كلْ إرادةْ خَيرْ واعْمال إيمان بْقوِّة.
بْشانْ يتْمَجَّدْ فيكن اسمْ رَبْنا يَسوُع المَسيحْ، وانْتنْ زاِ تتْمَجَّدونْ فِيو، بْموجب نعْمةْ إلهْنا وْرَبْنا يَسوُع المَسيحْ.
نطْلبْ منْكنْ اخوتي عَلى مجْوةْ رَبْنا يَسوُع المَسيح وْعَلى اجتماعنا عنْدو،
لا خَفيفْ تنْهَزّون بْفكرْكن وتْتوُهونْ، لا منْ كلْمِة وْلا منْ روُح وْلا منْ مَكْتوبْ كَما لَ يكونْ منّا يقول: كْوا وصلْ يَومْ رَبْنا.
لا اَحَّد يضَيّعْكن بْشكلْ م الاشْكالْ، منْ لَ موُ يجي لَ موُ يجي أَوَّلْ شي العصْيان وينْكشف انْسان الخَطيِّة ابن الهَلاكْ.
هاكْ لَوّاِ ضدْ ويعَلّي روُحو عَلى كلْ شي يتْسَمّى إله وْمَعْبودْ، حتّى فَ هَيكَل اَلله زاِ يقْعَدْ ويوَرّي روُحو كَما إلهْ،
موُ يجي لَبالْكنْ، وَقْتْ لَ كنْتُ عنْدْكنْ، قلْتُ لْكنْ عَلى هَوذْ؟
والسَّعْ تعْرفونْ أَيشْ يمْنَعْ ينْكشفْ فَ وَقْتْو.
منْ لَ سرّ الإثمْ بَدا ينْشَطْ. بَسْ لَ انْشالْ م النّصْ هاكْ لَ يمْنَع السَّعْ،
هاك الوَقْتْ تَ ينْكشف الأثيمْ، هاكْ لَ رَبْنا يَسوُعْ تَ يزيلو بْنَفْخةْ ثمّو ويبَطّلو بانْكشافْ مجْوتو.
منْ لَ مجْوةْ هاك بْفعْل الشّيِطانْ ياِ، بْكلْ قوِّة وْعَلامات وْعَجايبْ كلّا گذْبْ،
وبْكلْ غشّ الإثمْ لَ يسيِرْ ف الهالْكينْ منْ لَ ما قبْلوا مْحَبّة الحَقّ بْشانْ يخْلَصونْ.
بْشانْ هاي، تَ يبْعَثْلن اَلله فعل الغش، بْشان يسَدقون الگذْبْ،
وينْحكْمونْ كلْ هَوذْ لَ موُ يآمْنونْ بالحَقْ، بَلىِ يكَيفونْ بالإثمْ.
بَسْ نحْناِ مَلْزومينْ نشْكر اَلله ف كلْ وَقْتْ لَخاطرْكن اخوتي يا مَحْبوبينْ رَبْنا، منْ لَ اخْتارْكن اَلله م البدايِة للخَلاص بْقَداسة الرّوُح وْبايمان الحَقْ.
منْ لَ بْشانْ هَوذْ دَعاكنْ ببْشارتْنا، تَ تْسيِرونْ مَجْدْ لَرَبْنا يَسوُع المَسيحْ.
بَقى يا اخوتي! كونوا ثَبوتينْ، وتْمَسَّكْوا بالوَصِيّاتْ لَ تْعَلَّمْتنْ منّا بْكَلامْ يا بْمَكْتوبْنا.
وْرَبْنا يَسوُع المَسيح بْنَفْسو، والله أَبونا لَ حَبْنا، وْعَطانا تَعْزِيِة أَبَدِيِّة وْرَجا صالح بْنعْمتو،
يعَزّي ويثَبّت قْلوبْكنْ ف كلْ كَلام وْكلْ عَمَلْ صالحْ.
م السَّع اخوتي! صَلَّوا بْشانْنا، بْشانْ كلْمة رَبْنا تعدي وتتمَجَّد ف كلْ موُضَعْ  كَما لَيّاِ عنْدْكنْ،
وبْشانْ نتنَجّى م النّاِسْ الشَّرّيرين الرَّديين، منْ لَ موُ لَكلّ انْسانْ واِ  الايمان.
أَمينْ واِ الرَّبْ لَ تَ يحْفظكن وينَجّيكن م الشَّرّير.
واثقين نحْناِ فيكنْ فَ رَبْنا، شي لَ نوَصّيكن سَوَيتن وْتَ تسَوَون.
وْرَبْنا يهدي قْلوبْكنْ لَمْحَبّة اَلله وصَبر المَسيحْ.
ونوَصّيكن اخوتي باسم رَبْنا يَسوُع المَسيحْ، تَ تبَعدون منْ كلّ أَخ يسلك سلوك موُ  كْوَيّس، وْموُ بْموجب وَصيّات لَ استَلم منّا.
وْلا غْبَيزْ البَلاش أَكَلنا منْ عنْد اَحَّدْ منْكنْ، بَلىِ بتَعَب وجهد باللَيلْ  وبنْهار اشتَغَلنا، بْشانْ عَلى اَحَّدْ منْكنْ لا نثَقّل.
موُ منْ لَ موُ يحقّ لنا، بَلىِ بْشانْ نعْطيكن قدْوِة بنَفسنا تَ تقتَدَون فينا.
منْ لَ وَقْتْ لَ كنّا عنْدْكنْ زاِ بْهاي كنّا نوَصّيكن: لَ موُ يريد يشْتغلْ، لا ياكل  زاِ.
منْ لَ نسمَع في بَيناتْكنْ ناِسْ موُ كْوَيّس يسلكون، وشَغْلِة عَملِة موُ يسَوَون  غَير شَغلات باطْلِة.
لهن لَوذ نوَصّي ونطْلب منّنْ، فَ رَبْنا يَسوُع المَسيحْ، تَ يشْتغْلونْ بهدو وياكْلون  غْبَيزْن.
وانْتنْ يا اخوتي! لا تتراخَون فَ عَمَل الّكْوَيّس!
وَاينا لَ موُ يسْمَعْ لَكلماتنا هَوذْ لَ ف المَكْتوبْ، هاذْ فارقوهُ وْلا تتخالَطون  مَعو بْشانْ يسْتحي
وْموُ كَما عَدو تاخذوهُ، بَلىِ اوعَظوهُ كَما لأَخ.
ورَبّ السَّلامْ نَفْسو يعْطيكن السَّلامْ ف كلْ وَقْتْ ف كلْ شي. رَبْنا مَع كلّتْكنْ.
سَلامْ بخَطّ ايدي، اَنا بولس، كَتَبْتُ، لَوّاِ عَلامِة ف كلْ مكاِتيبي. كذاِ  أَكْتب.
نعْمِة رَبْنا يَسوُع المَسيحْ مَع كلّتْكنْ آمّينْ.
بولسْ رَسولْ يَسوُع المَسيح بْأَمْر اَلله مْخَلَّصْنا وْيَسوُع المَسيحْ رَجانا.
لطيموُثاوُس الابْن الحَقيقي ف الايمانْ. نعْمِة وْرَحْمِة وْسَلامْ من اَلله أَبونا وْيَسوُع المَسيحْ رَبْنا.
كانْ طَلَبْتُ منّكْ وَانا رايح لَمَكْدوُنْيّا تَ تقْعَدْ ف إفِسوُس وْتأْمرْ ناِسْ لا يعَلْمونْ تَعاليمْ غَيرْ شكلْ،
وْلا ينْساقونْ لَخَرافات وْقصَص انْسابْ مالا نهايِة تْسَي مْجادلات بْزيادِة موُ عَمارْ للمومنينْ ف إيمان اَلله.
غاية الوَصيِّة الّمْحَبِّة ياِ منْ قَلْبْ طاهر وْمنْ ضَميرْ صالح وْمنْ إيمانْ حَقْ.
وْمنْ هَوذْ طَلَعوا ضاعوا ناِس وْلحْقوا كَلامْ باطلْ،
بْهاي لَ رادوا يكونون مْعَلْمينْ للنّاموس، وْهنّاِ موُ يفْتهْمونْ أَيشْ يحْكَون وْلا شي لَ عَلَيو يجاِدْلونْ.
وْنعْرف النّاموس كْوَيّسْ واِ، لَ مشي الانْسان بْموجب النّاموسْ
وْهوّاِ يعْرف النّاموسْ موُ لَبارّين انْحَطْ بَلىِ لآثْمينْ وْعاصْيين وْجاحْدين وْخاطْيين وْفاسْقين وْموُ طاهْرين وْلَوذْ لَ يضْربونْ أمّنْ وَابوونْ والقاتْلينْ،
والزَّانْيين وْلَ ينامونْ مَعْ ذكورْ (كَماهن) وْخاطْفين اولاد الحرّينْ والگذّاِبين، وْلَ يكْذبون بْحلْفانن، وْكلْ شي عَكْس التَّعليم السّليمْ،
ف انْجيلْ مَجْد اَلله الّمْبارَك لَ تْأَمَّنْتُ عَلَيو.
وَاشْكرْ لَ قَوّاني، رَبْنا يَسوُع المَسيحْ، منْ لَ حَسَبْني أَمين وْحَطْني لَخدْمتو،
أَنا لَ منْ قَبلْ كنْتُ أَقولْ كَلامْ كفرْ وَاضْطهدْ وَاحَقّرْ، بَلىِ انْرَحَمْتُ منْ لَ بَلا مَعْرِفِة سَيتُ هَالعَمايلْ بَلا إيمانْ.
وْكثْرتْ في نعْمةْ رَبْنا والايمانْ والّمْحَبِّة بْيَسوُع المَسيحْ.
كلْمِة تسْتَحقّ القبول: المَسيحْ جا للدّنْياِ تَ يخَلّص الخاطْيينْ لَ أَوَّلن اَنا.
بَلىِ بْشانْ هاي انْرَحَمْتُ، بْشانْ يَسوُع المَسيح يوَرّي في اَنا أَوَّل الخاطْيينْ طولْ بالو، بْشان اَكونْ مَثَلْ لَوذْ لَ تَ يآمْنونْ فِيو وينالون الحَياة الأَبَديِّة.
لَمَلك الدّهورْ لَ موُ يزول وْلَ موُ ينْأَرى الإلهْ الواِحد الكَرامِة والمَجْدْ لأَبَد الآبْدينْ آمّينْ.
هَالوَصيِّة أَمانِة عنْدك يا ابْني تيموُثاوُس بْموجب النّبوّات لَ صارتْ عَلَيك منْ قَبل، تَ تخدم فِيا هَالخدْمِة العَسْكَريِّة الّكْوَيسِة
كَما هوميناووس وْليكساندَروُس هَوذْ لَ سَلَّمتوون للشّيِطان تَ يتأَدَّبون، وْلا يقولونْ كَلامْ كفرْ.
بَقى أطْلبْ منّكْ قَبلْ كلْ شي تَ تْقَدّمْ لَالله طَلَب وْصَلاة وْتَضرّع وْشكر بْشانْ كلّ النّاِسْ.
بْشان الّملوكْ واصْحاب السَّلطَة تَ نْعيشْ عمرْ هدو وْراحَة بْكلْ خَوف اَلله وْطَهارَة،
منْ لَ هاذ كْوَيّس وْمَقْبولْ قدّام اَلله مْخَلَّصْنا،
لَ يريدْ كلّ النّاِسْ يخْلَصونْ وينْدارونْ لمَعْرفة الحَقْ،
منْ لَ واِحدْ واِ اَلله وْواِحدْ واِ الوَسيطْ بَين اَلله والبَشَر، الانْسانْ يَسوُع المَسيحْ،
لَ عَطى نَفْسو فدا لَخاطرْ كلّ انْسانْ، شَهادِة جَتْ فَ وَقْتْا.
هاي الشَّهادِة لَ لها تْعَيَّنْتُ كارز وْرَسول. الحَقّ اَقول وْموُ اگْذبْ، صرْتُ مْعَلّمْ للامَمْ ف إيمان الحَقْ.
بَقى أَريد الّرْجاِل تَ يصَلَّون ف كلْ موُضَعْ، وْهنّاِ يرْفَعون ايدَينْ طاهْرينْ بَلا غَضَب وافْكارْ.
وْنَفس الشِّي النّسْوانْ ف لبْس محْتشم. بْحَيا وْعفِّة تَ يكونون مْزَيَّنينْ، موُ بْضَفاير وْذَهَب وْلولو وْحَويس كْواسْ،
بَلىِ باعْمالْ صالْحَة تْليق بْنسْوان مْقرّين بْخَوف اَلله.
المَرَة بْسكوتْ خَلّي تتْعَلَّم بْكلْ طاعَة.
موُ اسْمَحْ للمَرَة تَ تْعَلّم وْلا تَ تتْجاسَر عَ الرّجّالْ، بَلىِ تَ تْكونْ هاِديِة،
منْ لَ آدَم انْجَبَلْ ف الاَوَّل وْبَعدو حَوّا.
وْآدَمْ ما انْغَشْ، بَلىِ المَرَة انْغَشّت وْكَسَرت الوَصيِّة.
بَسْ تخْلَصْ باولادا لَ ثَبَتوا ف الايمانْ والّمْحَبِّة والقَداسِة والعفِّة.
كلْمةْ حَقْ، لَ يشْتهي الّقْسوسيِّة، عَمَل كْوَيّس يشْتهي.
بَقى لَ يسيِرْ قَس، لازم يكونْ بَلا عَيبْ، زَوجْ مَرَة وحْدِة، عَقْلو صاحي، عَفيف، مْأَدَّبْ، ومْحبْ للغرْبْ، ومْعَلّمْ،
وْموُ مْعَوَّدْ عَ الخَمر وْلا تعْدي إيدو للضَّرْبْ، بَلىِ يكونْ متْواضعْ، موُ مْحبّ قْتاِلات وْلا مْحبْ للمالْ.
ومْدَبّرْ بَيتو كْوَيّس، وْماِسك اولادو ف الطّاعَة بْكلْ طَهارَة
لَ موُ يعْرف يدَبّرْ بَيتو كْوَيّسْ، أشْوَن يتيِق يدَبّرْ بيعة اَلله؟
وْلا يكون جْديدْ ف التَّلمَذِة بْشانْ لا ينْتفخ وْيقَعْ ف حكْم الشّيِطانْ.
وْلازمْ شَهادِة زاِ كْوَيسِة يكونْلو م البرّانيِّة بْشانْ لا يقَعْ ف خزي وْفخّ الشّيِطانْ.
والشّماِمسِة زاِ كذاِ تَ يكونونْ طاهْرين، موُ يحْكَونْ شكلَين وْلا مْعَلَّمينْ عَلى شرْبْ خَمْر كْثير وْلا يحبّونْ مَكاسبْ نجْسِة.
بَلىِ يحْفظونْ سرّ الايمانْ فَ ضَميرْ طاهرْ.
وْهَوذْ لازمْ ينْفحْصونْ أَوَّلْ شي وْبَعْدا خَلّي يخْدمونْ شماِمسِة، لَ كانوا بَلا عَيبْ.
وْكذاِ زاِ النّسْوانْ لازم يكونونْ عَفيفين وْعَقْلنْ صاحي وَامينينْ ف كلْ شي، موُ يحْكَونْ عَ النّاِسْ.
والشّماِمسِة لازمْ كلْ واِحد يكونْلو مَرَة وحْدِة، ويدَبّرْ بَيتو واولادو كْوَيّسْ،
منْ لَ هَوذْ لَ خَدَموا الشّموسيِّة كْوَيّس، دَرَجِة كْوَيسِة يقْنَونْ لَنَفسن، وْبَياضْ وچ عَظيمْ ف الايمان بْيَسوُع المَسيحْ.
وْلَ بطيتُ، بْشانْ تعْرفْ أشْوَنْ لازم تْقومْ ف شغْلكْ فَ بَيت اَلله لَوّا بيعَة اَلله الحَي، عامودْ وَاساس الحَقْ.
وْبالحَقْ عَظيمْ واِ سرّ التَّقوى هاذْ لَ انْكَشَفْ بالجَّسَدْ وتْبَرَّرْ ف الرّوُح وْظَهَرْ لَمَلايكِة وانْكَرَزْ عَلَيو بَين الامَمْ وتْآمَنْ فِيو ف الدّنْياِ وانْرَفَعْ ف المَجْدْ.
بَسّ الرّوُح بْوضوح يقولْ: ف آِخرْ زَماناتْ ناِسْ تَ يفْترْقون م الايمانْ ويروُحونْ خَلْف ارْواحْ غشّاشِة وْخلْفْ تَعاليمْ شَياطينْ،
هَوذْ لَ بْنفاق يغشّون وْيحْكَونْ گذْب وْضَميرنْ مكْوي.
يمْنَعون الزَّواجْ ويحَرْمونْ أَكْلات اَلله خَلَقا للاَكلْ والشّكرْ، لَوذْ لَ يآمْنون وْيعْرفون الحَقْ،
منْ لَ كلْ شي خَلَقو اَلله كْوَيّسْ واِ، وْما في شي مَكْروُهْ لَ انْأَخذ بْشكرْ،
منْ لَ مْقَدَّسْ واِ بكلْمة اَلله وْبالصَّلاة.
لَ عَلَّمْتْ هَالشِّي لاخوتكْ، تَ تْكونْ خادمْ صالحْ لَيَسوُع المَسيحْ، وانْتَ تتْرَبّى بْكَلام الايمان وْبالعلْم الصّالحْ لَ تْعَلَّمْتْ.
منْ حَكّويات العَجايزْ لَ مالا فَكاهَة بَعّد، وْمَرّنْ نَفسكْ عَ التَّقوى.
تَمْرين الجَّسَدْ لَشْوَيّةْ وَقْتْ ينْفَعْ، بَسّ التَّقوى ف كلْ شي تنْفَع، وْلها وَعْد الحَياةْ لَ هَالزَّمان وْللجّاِيي.
حَقْ ياِ الكلْمِة وْمسْتَحقَّة تتْسَدَّقْ،
منْ لَ بْشانْ هاي نتْعَب وْنتْحَمَّلْ هزو، منْ لَ رَجانا فَ الله الحَي هوّاِ واِ مْخَلّصْ كلّ البَشَرْ، وْبالاَكْثَر المومنينْ.
بْهَوذْ عَلّم وْوَصّي!
وْلا يسْتَخفّ اَحَّد بْزغرْ عمْركْ، بَلىِ كونْ قدْوِة للمومنينْ بالكَلام وْبالّمْعامَلِة والّمْحَبِّة والايمانْ والطَّهارَة.
وْدي لَمَنْ آجي، انْشَطْ ف الّقرايِة والطَّلَبْ ف الصَّلاة والتَّعليمْ!
وْلا تْقَلّل منْ قيمة المَوهبِة لَ فيكْ، هاي لَ انْعَطَيت بْنبوِّة وْبسْيامة ايدَين الّقْسوسْ عَلَيكْ.
بْهَوذ افْتكر وْفِينْ كونْ مَشْغول، بْشانْ كلْ واِحدْ يعْرفْ لَقدّامْ ماِشي أنْتَ.
وانْتبهْ لَنَفْسك وْلَتَعْليمكْ واثْبتْ فِينْ: لَ سَيتْ هَوذْ، تَ تْخَلّصْ نَفْسك وْهَوذْ لَ يسْمَعولكْ.
عَلى شيِخْ لا ترْفَعْ صَوتْ، بَلىِ قَنّعو كَما لَ يكونْ أَب، والشَّباب كَما اخوتكْ
والعَجايز كَما لَ يكونونْ أمّهاتْ، والبَناتْ كَما خَواتك بْكلْ طَهارَة.
كَرّم الاَراملْ لَنّاِ أَراملْ بالحَقْ،
وأَرْمَلةْ لَ لها اولادْ يا اولاد اولادْ، خَلّي يتْعَلَّمونْ أَوَّلْ شي يتْسَدَّقونْ عَلى ناِسْ بَيتنْ ويكافَونْ أمّنْ وَابوونْ، منْ لَ هاذْ مَقْبولْ عنْد اَلله.
بَسْ لَيّاِ بالحَقْ أَرْمَلِة وْوَحيدِة، هاي رَجاها عَلى اَلله وْدايمْ ف الصَّلاة والطَّلَبْ من اَلله باللَيل وْبنْهارْ.
بَسْ هاي لَ تخْدمْ عيشةْ فَسادْ، مَيتِة ياِ وْهيِّ طَيبِة.
وَصّي بْهَوذ بْشان الاَرامل يكونونْ بَلا عَيبْ:
أَينا لَ موُ يعْتني ف ناِسو، وْخاصّةً اولادْ بَيت الايمانْ، هاذْ كَفَرْ بالايمانْ، وَاخْرَبْ واِ م الموُ مومنينْ.
بَقى اخْتارْ أَرْمَلِة أَينا لَيّاِ موُ أَزْغَرْ منْ ستّينْ سَنِة وْكانتْ لرجّالْ واِحدْ.
وْمَشْهودْلا عَلى اعْمال كْوَيسِة، لَ رَبَّت اولادْ، لَ ضافتْ غرْبْ، لَ خَسَّلت اجْرَينْ قَدّيسينْ، لَ رَيَّحتْ متْذايقينْ، لَ مشْيت ف كلْ عَمَلْ صالحْ.
الأَرامل الجّاِهلينْ خَلّيكْ منّنْ، منْ لَ يتْگَبَّرونْ عَ المَسيحْ ويريدونْ يتْزَوَّجونْ.
ويتْعَلَّمونْ زاِ عَ الكَسَلْ، ويدَورونْ منْ بَيتْ لَبَيت. وْموُ بَسْ عَ الكَسَلْ، بَلىِ يكَثرونْ حَكي زاِ وْينْشغْلونْ ف الاَباطيل وْيحْكَونْ شي لَ موُ يليقْ.
بَقى أَريدْ هَوذْ أَرامل الجّاِهلينْ تَ يتْزَوَّجونْ ويجبون اولادْ ويدَبْرون بْيوتن، وْلا يعْطَون العَدو حجِّة وحْدِة للَّومْ.
منْ لَ السَّعْ ناِسْ بَدَوا يتوُهونْ خَلْف الشّيِطانْ.
لَ كانْ في مومنْ يا مومنِة لهنْ أَراملْ، خَلّي يرَبَّوون وْلا يثَقْلونْ عَ البيعَة بْشان تْساِعدْ عَ التَّمامْ هَوذْ لَنّاِ أَرامل بْحَقّ وْحَقيقْ.
شْيوُخْ لَ يسْلكونْ سلوك كْوَيّسْ، يسْتَحقّون الاحْترامْ طاقْ طاقَينْ، بالاَكْثَرْ هَوذْ لَ يتْعَبونْ ف الكلْمِة والتَّعْليمْ.
منْ لَ يقول الّكْتاِبْ: لا تْشدْ ثمْ ثَورْ يدْرز الحنْطَة والفاِعلْ مسْتَحقْ إجْرتو.
عَلى شيِخْ مشْتَكى لا تقْبَلْ إلّا عَلى لْساِن اثْنَينْ يا ثَثّ شْهودْ.
هَوذْ لَ يخْطَونْ وَبّخنْ قدّامْ كلّ انْسان بْشانْ باقي النّاِس يخافونْ.
أطْلبْ منّك بْشَهادِة قدّام اَلله وْرَبْنا يَسوُع المَسيح وْمَلايكتو المخْتارينْ تَ تْسَي هَوذ الاَوامر وْلا تسْتَعْجل بْفكْركْ لَ شي، وْلا تْسَي شي بْوچّينْ.
إيدْ عَلى أحَّد بْعَجَلِة لا تْحطّ. وْلا تشْتركْ فَ خَطيّاتْ غَيرك. احْفظْ نَفْسك بْطَهارَة.
م السَّعْ لَ بَعدْ مَي لا تشْرَبْ، بَلىِ اشْرَب شْوَيِّة خَمْر بْشانْ معْدتكْ وامْراضك الدّايمِة.
في ناِسْ خَطيّاتنْ مَعْروفِة ياِ وْقدّامنْ تمْشي للمَحْكَمِة، وْفي ناِسْ خَطيّاتنْ خَلْفنْ تمْشي.
وْنَفْس الشِّي، اعْمال الصّالحَة مَعْروفِة ياِ، وْلَيّاِ كذاِ اللاخْ موُ تنْخبي.
هَوذْ لَنّاِ تَحْتْ نير العبوديِّة، خَلّي يحْسبون اسْيادنْ مسْتَحقّينْ كلّ احْترام، بْشانْ لا أحَّد يكْفرْ باسم اَلله وْتَعْليمو.
هَوذْ لَ لهن اسْيادْ مومنينْ، لا يسْتَخَفّونْ عَلى لَنّاِ أخوتنْ، بَلىِ أكْثَرْ لازمْ يخْدموونْ عَلى لَنّاِ اخْوِة وْمَحْبوبينْ هَوذْ لَ يرْتاحون بْخدْمتنْ. كذاِ عَلّمنْ واطْلبْ منّنْ.
لَ كانْ في انْسان يعَلّمْ غَيرْ تَعْليم، وْموُ يجي لكلاِمي رَبْنا يَسوُع المَسيح المَزْبوطَة وْلَتَعْليمْ خَوف اَلله،
هذا يتْگَبَّر وْهوّاِ شي موُ يعْرفْ، بَلىِ مَريِضْ بالجدالْ والنّقاشْ ف كلاِمي موُ يطْلَعْ منّنْ غَيرْ حَسَد وْقاِتيل وْكفر وْنِيِّة خَبيثِة،
وازْعاجْ ناِسْ عَقلن فاسد وْمَحْرومينْ م الحَقْ يفْتكْرونْ خَوف اَلله تجارَة. بَسّ انْتَ ابْعَدْ منْ هَوذْ،
منْ لَ تجارتْنا أَعْظَمْ ياِ، وْهيِّ تَقْوى أَلله وَقْتْ لَ نْكونْ قَنوعينْ.
منْ لَ شي ما دَخَّلْنا للدّنْياِ وْمَعْروفْ زاِ وْلا منّا نْتيِق نْطاِلعْ.
بْشانْ هاي يكْفانا م الدّنْياِ أَكْل وْلبْسْ.
بَسْ لَ يريدون الغنىِ، يقَعونْ ف تَجارب وفْخاخ وْفَ شَهْوات كْثيرْ حَمقا وْمأذِيِّة تْغَرّق النّاِسْ ف الفَسادْ والهَلاكْ.
منْ لَ أَصلْ كلّ الّشْرور مْحَبّة المالْ واِ، وْفي ناِس اشْتَهَوهُ وْضاعوا م الايمان وْدَخَّلوا نْفوسنْ فَ بَلاوي كْثيرْ.
بَسّ انْتَ يا انْسان اَلله اهْربْ منْ هَوذْ واعْدي خَلْف البرّ وْخَلْف التَّقْوى وْخَلْف الايمان وْخَلْف الّمْحَبِّة وْخَلْف التَّحمّل وْخَلْف التَّواضعْ.
وْغاِلبْ ف الّمْغالَبِة الصّالحَة، مْغالبة الايمان، وْحَصّل حَياة الأَبَديِّة لَ لها انْدَعَيتْ واعْتَرَفت اعْترافْ صالحْ قدّام شْهود كْثيرْ.
أطْلبْ منّك بْشَهادِة قدّام اَلله محْيي الكلّ وْيَسوُع المَسيحْ لَ شَهَدْ قدّامْ بنْطيّوسْ بيلاطُسْ شَهادِة كْوَيسِة،
تَ تحْفَظ الوَصيِّة بَلا عذر وْلا عَيبْ دي لَمَنْ ينْكشفْ رَبْنا يَسوُع المَسيحْ،
هاكْ لَ تَ يبَيّنو فَ وَقْتْو اَلله الّمْبارَك والقَوي بْوَحْدو، مَلك الّملوك وْرَبّ الأَرْبابْ،
هاكْ لَ هوّاِ بْوَحْدو موُ يفْنى، وْيسْكنْ ف نور انْسانْ موُ يتيِق يقَرّبْلو، وَاحَّدْ م النّاِسْ ما اراهُ وْلا يتيِق يراهُ، لهُ الكَرامِة والسَّلطَة لأَبَد الآبْدينْ آمّينْ.
وْخَلّي يعْمَلون اعْمالْ صالْحَة وْينْغَنَونْ ف اعْمال كْوَيسِة ويكونونْ مسْتَعدّينْ يعْطَونْ ويشارْكونْ،
ويأَسّسونْ لَنَفْسنْ أَساسْ صالحْ لَ شي لَ ف المسْتَقْبَلْ، تَ يحَصْلون الحَياة الحَقيقيِّة.
يا تيموُثاوُسْ، ديرْ بالكْ عَلى وَديعةْ لَ انْحَطْ عنْدكْ، واهْربْ من اشْكال الكَلام الباطل وْمن مْعارَضات العلْم الگذّابْ،
منْ لَ هَوذْ لَ يقرّون وْيقْبَلونْ فِيو، ضاعوا م الايمان. النّعْمِة مَعكْ آمّينْ.
بولسْ رَسولْ يَسوُع المَسيح بْإرادة اَلله وبْوَعْد الحَياةْ لَ فَ يَسوُع المَسيحْ.
لَتيموُثاوُس الابْن الحَبيبْ. نعْمِة وْرَحْمِة وْسَلامْ من اَلله الآب وْمنْ رَبْنا يَسوُع المَسيحْ.
أَحْمد اَلله لَ اعْبدو منْ جدّ جْدودي بْضَميرْ طاهرْ وَقْتْ لَ اذْكركْ دايم فَ صَلاواتي باللَيلْ وبنْهارْ،
وَاشْتاق أَراك وَاتْذَكَّر دْموُعكْ وَاتْعَبّا فَرَحْ
وَقْتْ لَ اتْذَكَّرْ إيمانك الحَقيقي لَ كانْ منْ قَبلْ فَ قَلْبْ أمّ أمّك لوئيسْ وامّك أونيقي وْعنْدي يَقينْ فيكْ زاِ.
منْ هاي أَذَكّركْ تَ تْشَغّلْ مَوهبة اَلله لَ فيكْ بسْيامة ايدي،
منْ لَ ما عَطانا اَلله روُح خَوفْ، بَلىِ روُحْ قوِّة ومْحَبِّة وْوَعْظْ.
بَقى لا تسْتحي فَ شَهادِةْ رَبْنا وْلا في أَنا يَسيرو، بَلىِ تْحَمَّل الّشْرورْ مَع الانْجيل بْقوّة اَلله.
هاكْ لَ خَلَّصْنا وْدَعانا دَعْوِة مْقَدَّسِة موُ بْموجب اعْمالنا بَلىِ بْموجبْ إرادتو وْنعْمتو لَ انْعَطَتْ لنا فَ يَسوُع المَسيحْ قَبلْ كلّ الزَّمانْ.
وْبَيَّنت السَّعْ وَقْتْ لَ بَيَّن مْخَلَّصْنا يَسوُع المَسيحْ لَ بَطَّل المَوت وْوَرّى الحَياة والخلودْ بالانْجيلْ،
لَ تْعَيَّنْتُ فِيو كارز وْرَسولْ ومْعَلّمْ للامَمْ.
منْ هاي زاِ أَتْحَمَّلْ هَالاتْعاب، وْموُ انْكسفْ، منْ لَ اعْرفْ ف منْ آمَنْتُ وْمقْتنع اَنا يتيِقْ يحْفظْ لي وَديعتي لاك اليَومْ.
اقْوال المَزبوطَة لَ سمعْتْ منّي، خَلّي تْكونْ لكْ دَليلْ ف الايمان والّمْحَبِّة لَ فَ يَسوُع المَسيحْ.
احْفَظ الوَديعَة الصّالحَة بْروُح القدسْ لَ سَكَنْ فينا.
أنْتَ تعْرف هاي لَ رجْعوا منّي كلّنْ هَوذْ لَ فَ آسيّا لَ منّنْ فوگلوُس وْهَرموُگيِنيسْ.
رَبْنا يعْطي رَحْمِة لَبَيتْ أَنيسيفوُروُسْ، منْ لَ كْثيرْ وَقْتْات رَيَّحْني، وْف زناِجيري ما انْكَسَفْ.
بَلىِ وَقْتْ لَ جا لَروُما بْنَشاطْ دَوَّرْ عَلَي وَاراني.
رَبْنا يعْطِيو تَ يّرى رَحْمِة عنْدْ رَبْنا فاك اليَومْ. وَاشْقَدْ خَدَمْني فَ إفسوُس، أكْثَرْ تعْرف انْتَ.
بَقى أنْتَ يا ابْني تْقَوّى ف النّعْمِة لَ فَ يَسوُع المَسيحْ.
وْهَوذْ تَعاليم لَ سمعْتْ منّي بيد شْهود كْثيرْ سَلّمنْ وَديعَة لَناِس أَمينينْ يطْلَعْ بيدن يعَلمونْ غَيرنْ زاِ.
وتْحَمَّل الّشْرور كَما عَسْكَري صالح لَيَسوُع المَسيحْ.
ما في انْسانْ يخْدمْ عَسْكَريِّة وْيتْشَرْبَكْ فَ شَغْلات الدّنْياِ بْشان يرَضّي هاذْ لَ اخْتارو عَسْكَري.
وْلَ يتْغالَبْ، موُ يتْكَلَّلْ لَ ما تْغالَب عَ القانونْ والقاِعْدِة.
فلّاحْ لَ يتْعَبْ لازمْ أَوَّلْ واِحدْ ياكلْ من ثْمارو.
افْهَم شي لَ اقولْ. رَبْنا يعْطيكْ حكْمِة ف كلْ شي.
لَ بْشانا أَحْمل شْرورْ حتّى الّقيودْ كَما فاعل شْرور، بَلىِ كلْمة اَلله موُ تتْقَيَّدْ.
بْشانْ هاي أَتْحَمَّلْ كلْ شي، بْشان المخْتارينْ، تَ يرَونْ هنّاِ زاِ خَلاصْ فَ يَسوُع المَسيحْ مَعْ مَجْدْ أَبَدي.
كلْمةْ سدْقْ: لَ متْنا مَعو، تَ نْعيشْ زاِ مَعو.
وْلَ كانْ نصْبرْ، تَ نمْلكْ زاِ مَعو. وْلَ كانْ نكْفرْ فِيو، هوّاِ زاِ تَ يكْفرْ فينا.
وْلَ ما كنّا نْآمنْ فِيو، هوّاِ ف إيمانو يبْقى، منْ لَ موُ يتيِقْ يكْفر بْنَفْسو.
ذَكّرن بْهالتَّعْليماتْ واطْلبْ منّن بْشَهادِة قدّامْ رَبْنا لا يعاِلْجونْ بَعْضن بْكلاِمي بَلا فايدِة لَخَرابْ هَوذْ لَ يسْمَعونْ.
واجْهَدْ تَ تْقَيّم نَفْسكْ بالكَمالْ قدّام اَلله شَغّيل موُ منْعارْ ف شي يكْرزْ باسْتقامِة كلْمة الحَق.
اقْوال الباطْلِة الفارْغَة لَ ما فِيا مَنْفَعَة ديرْلا ظَهْركْ، منْ لَ أكْثَر يزيدونْ عَلى كفْرنْ هَوكْ لَ ينْشغْلونْ فِيا.
وْكلْمتنْ كَما الآِكلِة رعىِ تَ تمْسك بْواسْطة كْثيرْ، واِحدْ منّنْ هوميِناوُسْ والْلاخْ فيليطوُسْ،
هَوذْ لَ ضاعوا م الحَقّ وْهنّاِ يقولونْ: ”قياِمة المَيتينْ صارت،“ وْيقلبونْ إيمانْ ناِسْ.
بَسْ أَساس اَلله حَقْ قايمْ واِ وْلهُ هَالخَتمْ هاذْ لَ مَكْتوبْ فِيو: ”ويعْرفْ الرَّبْ هَوذْ لَنّاِ لهُ، وْ”خَلّي يفرق م الاثم كلْ من يدعي اسم الرَّبْ.“
بَسْ بَيت الّگْبيرْ موُ بَسْ فَرايغْ منْ ذَهَبْ يا منْ فضّة فِيو، بَلىِ منْ خَشَب وْفخّارْ زاِ، منّنْ للكَرامِة وْمنّنْ للمَهانِة.
بَقى انْسانْ لَ يحْفظْ نَفْسو طاهرْ منْ فَرايغ المَهانِة هَوذ، يسيِر فْراغْ طاهرْ للكَرامِة خَرْج اسْتعْمالْ رَبّو، حاضرْ لَ كلْ عَمَلْ صالحْ.
منْ كلْ شَهْواتْ إيّاِم الّزغر اهْربْ واعْدي خَلْف البرْ والايمانْ والّمْحَبِّة والسَّلامْ مَعْ لَ يدْعَونْ رَبْنا بْقَلْبْ طاهرْ.
مْجادَلاتْ فاضْيِة ما منّا تَأديبْ خَلّيكْ منّا، منْ لَ تعْرفْ موُ يطْلَعْ منّا غَيرْ خصوماتْ.
وْعَبْدْ رَبْنا موُ واجبو يتْخاصَمْ، بَلىِ تَ يكونْ متْواضعْ مَعْ كلّ انْسانْ ومْعَلّم وْبالو طَويلْ،
بْشان يأَدّب بْتَواضعْ لَ يقومونْ ف وچّو بَلْكي اَلله يعْطيينْ تَوبِة وْيعْرفون الحَقْ،
وْيوعَونْ عَلى روُحن وْينْجَونْ منْ فخّة الشّيِطانْ لَ انْصادوا فِيا لإرادتو.
بَسّ اَعْرفْ هاي ف آِخر الاِيّاِمْ تَ يّجي اوقاتْ قاسْيِة.
النّاِسْ تَ يكونون مْحبّينْ لَنَفْسنْ ومْحبّينْ للمال، مْگَبَّرين، يعَلَّونْ راسن، يقولونْ كَلامْ كفرْ موُ مْطيعينْ لاَهْلنْ ناكْرينْ للنّعْمِة مْنافقينْ،
فسّاِدينْ ينْقلونْ حَكي، عَبيدْ للشَّهْوِة، متْوَحْشينْ، كارْهينْ لكلْ عَمَلْ صالحْ،
خاينينْ، عَجولينْ للشَّر، مْعَجْرَفين، مْحبّينْ للشَّهْواتْ أكْثَرْ من مْحَبّة اَلله.
لهنْ حلّةْ خَوف اَلله بَسّ بْعادْ منْ قوّتو. أَينا لَنّاِ كذاِ ادْفَعنْ لَبْعيدْ منّكْ،
منْ لَ منّنْ ناِ هَوذْ لَ يخْلدونْ بَين الّبيوت وْيسْبَونْ نسْوانْ مَطْمومينْ ف الخَطيّات وْمنْساقينْ لَشَهْوات اشْكال الْوانْ.
هَالنّسْوانْ لَ ف كلْ وَقْتْ يتْعَلَّمون، وْموُ يتيِقون يجَونْ لَمَعْرفة الحَقْ أَبَداً.
وْكَما لَ قاموا يانيس وْيانْبريسْ ف وچْ موسى، هَوذْ زاِ كذاِ يقومونْ ف وچّ الحَقْ. ناِسْ فكْرنْ فاسد وْمَرْذولينْ م الايمانْ.
بَلىِ ما تَ يجَونْ لَقدّامنْ، منْ لَ مَعْروفِة ياِ حَماقتنْ عنْد كلّ انْسانْ، كَما لَ انْعَرَفتْ حَماقةْ هَوكْ.
بَسّ انْتَ جيتْ خَلْفْ تَعْليمي وْخَلْفْ سيرتي، خَلْفْ إرادتي وايماني، خَلْفْ طولْ بالي ومْحَبّتي وْصَبْري،
وخَلْف اضْطهادْ لَ عَلَي وْخَلْف اوجاعي، وْتعْرف اَيش تْحَمَّلْتُ فَ انْطاكْيا وايقانون وْلوسطْرا، أَيش اضْطهاد تْحَمَّلْتُ، وْمنْ كلّنْ نَجّاني رَبّي.
بَسّ النّاِسْ الشَّرّيرينْ لَ يضَيعونْ غَيرنْ تَ يزيدونْ عَلى شَرّنْ وَقْتْ لَ يضيِعونْ ويضَيعونْ.
بَسّ انْتَ اثْبتْ عَلى شي لَ تْعَلَّمْتْ وتْيَقَّنْتْ منّو، منْ لَ تعْرفْ منْ من تْعَلَّمْتْ.
وْمنْ لَ منْ زغْرك تْعَلَّمْت اسْفار الّمْقَدَّسِة لَ تْتيِقْ تعْطيكْ حكْمِة للخَلاصْ بالايمان بْيَسوُع المَسيحْ.
كلّ كتاِبْ بالرّوُحْ مَكْتوبْ نافعْ واِ للتَّعليم وْلَوَخْز الضَّميرْ والتَّأديبْ والتَّربيِة.
بْشان يكون انْسانْ لَوّاِ لَالله كامل، وْحاضرْ لكلْ عَمَلْ صالحْ.
أطْلبْ منّك بْشَهادِة قدّام اَلله وْرَبْنا يَسوُع المَسيحْ لَ تَ يحاِكم الطَّيبين والمَيتينْ وَقْتْ لَ تَ يظْهَرْ مَلَكوتو.
اكْرز الكلْمِة، قوم بْنَشاطْ، بمْناسَبِة وْبَلا مْناسَبِة، خَزْبل وْاوعَظ، بْكلْ طولْ بال وْعلْمْ،
منْ لَ جاِييِ زَمانْ لَتَعْليم الصَّحْ موُ يسْتمْعونْ، بَلىِ بْموجبْ شَهْواتن يكَثرولن مْعَلْمينْ كَما لَ يشْتهي سَمَعنْ.
وْم الحَقّ يرَجْعونْ أَذانن، وْللخرافات يمَيلونْ.
بَسّ انْتَ اصْحى ف كلْ شي، وتْحَمَّل الّشْرورْ واشْتغل شغل الّمبَشّر وْتَمّمْ خدْمتكْ،
منْ لَ هاي اَنا أَنصَب، وزَمان لَ تَ انفَك فِيو وصل.
مغالَبِة كْوَيسِة غاِلَبتُ، عديتُ لآِخر الطَّريِقْ وايماني حَفَظتُ.
وْم السَّعْ مَحفوُظ لي اكْليل البر لَ تَ يكافيني رَبّي فاك اليَومْ، هاكْ لَوّاِ حاكم بار، وْموُ لي بْوَحْدي، بَلىِ ولكل لَ حَبّوا ظْهورْو.
هم تَ تّجي لَعنْدي خَفيفْ.
منْ لَ خَلّاني ديما وحَب هَالدّنْياِ هاي وْراحْ لتسالونيكي، كريسپوُس لَغَلاطْيا، طيطوُس لَدَلماطي.
لوقا بَسْ مَعي. خذ جيب مرقس مَعك، منْ لَ يناسبني للخدمِة.
طوُخيكوُس بَعَثتوهُ لإفِسوُس.
چنطة الّكْتاِبات لَ خَلَّيتُ ف طرُواس عنْد كَرفوُس، منْ تجي جيبا، والّكْتاِبات وخاصّةً لافوفات المَجَلّات.
ألكسَندر السّايغ شرور كْثيرْ وَرّاني. رَبْنا يحاِسبو بْموجب اعْمالو.
وانْتَ زاِ دير بالك منّو، منْ لَ كْثيرْ هايج واِ عَلى كَلامنا.
ف دفاعي الاَوَّل ف المَحكَمِة ما كانْ في أحَّدْ مَعي. كلّنْ خَلَّوني. دَعاي: لا تنْحسب عَلَينْ هاي.
بَسْ رَبّي قامْ مَعي وقَوّاني تَ تتم عَلى ايدي الّكرازِة، وْيسْمَعونْ الامَمْ كلّن، وتنَجَّيتُ منْ ثمّ الاَسَد.
وْتَ ينَجّيني رَبّي منْ كلْ عَمَل شَرّير، وْتَ يخَلّصني فَ مَلَكوتو السَّماوي لهُ المَجْدْ لَابَد الآبْدينْ آمّينْ.
سَلّم عَلى بْريسْكيلا وْأكيلا وْبَيتْ أوُنيسيفوُروُس.
أَراسطوُس بَقى ف كوُروُنثوُس، وطروُفيموُس خَلَّيتوهُ مَريِضْ فَ ميليطوُس.
هم تَ تّجي قَبل الشّتاِ. يسَلّم عَلَيك أبوُلوُس وفوُديس ولينوُس وكلَوديّا والاخْوِة كلّن.
رَبْنا يَسوُع المَسيحْ مَع روُحك. النّعْمِة مَعك آمّينْ.
بولسْ عَبْد اَلله وْرَسولْ يَسوُع المَسيحْ بايمانْ مخْتارين اَلله وْمَعْرفة الحَقْ لَ فَ خَوف اَلله،
عَلى رَجا حَياة الأَبَديِّة لَ وَعَد اَلله السّادقْ قَبلْ زَمانات الدّنْياِ.
لَطيطس الابن الحَقْ ف الايمان المشْترَكْ. نعْمِة وْسَلامْ من اَلله الآب وْمنْ رَبْنا يَسوُع المَسيحْ مْخَلَّصْنا.
بْشانْ هاي خَلَّيتوكْ ف كْريتْ، تَ تْرَتّبْ شي لَ يلْزَم وْتحط شْيوُخَة ف كلْ بَلَدْ كَما لَ وَصَّيتوكْ.
أَينا لَوّا بَلا لَوم وْزَوجْ مَرَة وحْدِة وْعنْدو اولادْ مومنينْ موُ يزَفْرون لْسانن بْكَلامْ موُ كْوَيّس وْموُ بَلا طاعَة عاصْيينْ.
الشّيِخْ لازم يكون بَلا لَومْ كَما وَكيلْ عَلى بَيت اَلله وْلا يمْشي عَلى رايو هوّاِ وْلا يكون اَحْمَقْ غَضوب وْلا مْعَلَّمْ عَ الخَمر وْلا تعْدي إيدو للضَّرب وْلا يكون مْحبْ للرّبح النّجسْ.
بَلىِ خَلّي يكون مْحبْ للغرْب، مْحبْ لاعْمال الخَيرْ ويكونْ عَفيف وْبار وْطاهر وْيضْبطْ نَفْسو م الشَّهْواتْ.
مهْتَم بْتَعْليمْ كلْمة الايمانْ تَ يتيِق يعَزّي بْتَعْليمو الصَّحْ ويوَبّخْ ل يعْوجونْ منْ طَريِق الصَّحْ.
منْ لَ في كْثيرْ موُ مْطيعين، وْكَلامنْ باطلْ، ويضَيعون عْقول النّاِسْ، خاصّةً هَوكْ لَنّاِ من اَهْل الّطْهوُرْ.
هَوذْ لَ لازمْ يقْفلونْ ثمّن يخَرْبون بْيوت كْثيرْ ويعَلْمونْ شي لَ موُ يليق بْشان ارْباحْ نجْسِة.
واِحدْ منّنْ، نَبيينْ قالْ: ”ناِس كْريتْ گذّاِبينْ ناِ دايمْ، حَيواناتْ شَرّيرَة وبْطونْ بطّالِة.“
وْهاي شَهادةْ حَقْ ياِ. بَقى بْقساوِة وَبّخنْ تَ يكونونْ مَزْبوطينْ ف الايمانْ،
وْلا يقَعونْ خَلْف خَرافات الياهود وْأوامر النّاِسْ لَ يكْرَهون الحَقْ.
منْ لَ كلْ شي طاهرْ واِ للطّاهْرينْ، بَسّ النّجسين الموُ مومنينْ ما لن شي طاهرْ، بَلىِ فكْرن وْضَميرنْ نجسْ واِ.
يقرّونْ ويقولونْ يعْرفون اَلله، بَسْ باعْمالنْ يكْفرونْ فِيو، مَكْروُهينْ بَلا طاعَة، ما عنْدنْ عَمَلْ صالحْ.
بَسّ انْتَ احْكي شي لَ يليقْ بالتَّعْليم الصَّحْ.
وْعَلّم الّشْيوُخَة تَ يكونونْ صاحْيينْ ف افْكارنْ عَفيفينْ طاهْرين وْصَحْ ف الايمانْ والّمْحَبِّة والصَّبرْ.
والشّيِخاتْ نَفس الشِّي بْشكل يليق بْخَوف اَلله موُ يحْكَونْ عَ النّاِسْ بالعاطلْ، موُ مْعَلَّمينْ عَلى شرْبْ خَمر كْثيرْ، ويعَلْمونْ عَ الاعْمال الصّالحَة،
ويعَلْمون البَنات الجّاِهْلينْ تَ يحبّون ازْواجنْ واولادنْ،
ويكونونْ عَفيفينْ طاهْرينْ ويديرونْ بالن كْوَيّسْ عَلى بْيوتن ويطيعون ازْواجن بْشانْ لا أحّدْ يحْكي كَلامْ كفرْ عَلى كلْمة اَلله.
وْنَفس الشِّي الشَّباب اطْلبْ منّنْ تَ يكونونْ عَفيفينْ.
وْف كلْ شي قدْوِة وَرّي نَفْسكْ ف كلْ عَمَلْ صالح، وْف التَّعْليم خَلّي يكونْ لكْ كَلامْ صَحْ،
طاهرْ موُ فاسدْ، وَاحّدْ موُ يسْتَخفْ فِيو بْشان اَينا لَ يقومْ ضدْنا يخْزى وَقْتْ لَ موُ يرى شي قَبيح تَ يقولْ عَلَينا.
العَبيدْ خَلّي يطيعون اسْيادنْ ويكونون مْلاحْ موُ عاصْيينْ سرّاِقينْ.
بَلىِ خَلّي يوَرَّونْ أَمانْتن الصّالْحَة ف كلْ شي بْشانْ ف كلْ شي يزَينونْ تَعْليم اَلله مْخَلَّصْنا.
منْ لَ بَيَّنتْ نعْمة اَلله لَ تْخَلّص الكلْ لكلّ النّاِسْ.
وتْعَلّمْنا تَ نكْفرْ ف الفَجارَة وْشَهْوات الدّنْياِ ونْعيشْ فَ هَالدّنْياِ بْعفِّة وْبر وْخَوف اَلله
وْنحْناِ ننْطر الرَّجا الّمْبارَكْ وظْهورْ مَجْد اَلله العَظيمْ ومْخَلّصْنا يَسوُعْ المَسيحْ،
لَ عَطى نَفْسو مْبَدالنا بْشانْ يفْدينا منْ كلْ إثمْ ويطَهّرْنا لَنَفْسو شَعْب جْديدْ غَيّورْ ف اعْمالْ صالْحَة.
هَوذ اَقول وْهَوذ اَطْلبْ، وَبّخْ ف كلْ أمرْ، أَحّدْ لا يسْتَخفْ فيكْ.
وذَكّرن تَ يسْمَعونْ ويخضَعون للرُّوَسا والسَّلاطين ويكونونْ مسْتَعدّين لكل عَمَل صالح.
منْ لَ نحْناِ زاِ منْ قَبل بَلا عَقل كنّا، وبَلا طاعَة، وضايعين كنّا، ومستَعبَدين لَشَهْوات اشكال اَلوان، وبشَر وْحَسَد كنّا نْعيش، مَكْروُهينْ وكارهين لَبَعضْنا.
بَسْ وَقْتْ لَ بَيَّنت طيبة ورَحمة اَلله مْخَلَّصْنا،
موُ باعْمال بر عملنا بَلىِ برَحْمتو، خَلَّصْنا بحمّام ولادِة منْ أَوَّل وجديد وبتَجديد روُح القدس،
لَ صَبّو عَلَينا بسَخا بْواسْطة يَسوُع المَسيحْ مْخَلَّصْنا،
لَ بْنعْمتو نتْبَرَّر ونسيِر واِرثين برَجا حَياة الاَبَديِّة.
الكلْمِة سادقَة، وبهَوذ أَريدك تثَبّتن تَ يهتَمّون يعْمَلون اعْمال صالْحَة هَوذْ لَ آمَنوا فَ الله، هَوذْ ناِ الشَّغلات الصّالحَة والنّافعَة للنّاِس.
بَسْ م التَّعقيبات الغَبيِّة وْمنْ قصَص العَشاير وْمنْ مجادَلات وقتاِلات علَما النّاموسْ بَعّد، منْ لَ ما منّا مَنْفَعَة وفاضيِة ياِ.
والهَرطوقي بَعدْ لَ توعَظو كَرَّة وكَرتَين بَعّد منّو.
وْخَلّي يكون ف علمك لَوّاِ كذاِ أَعوَج واِ، ويخْطي وْهوّاِ يجيب حكم عَلى نَفْسو.
بَسّ أَبْعَث لك اَرطيما يا طوُخيكوُس سَي جهدك تَ تّجي لَعنْدي لَنيقوبوليس، منْ لَ هَونَكْ حَطَّيتُ فَ بالي تَ اشَتّي.
زينا عالَم النّاموس وْأَبلّوُس سَي جهدك تَ توَدّعن تزَوّدن كْوَيّس لا ينقَصن شي.
وْخَلّي زاِ هَوذْ لَنّاِ لنا يتعَلَّمون يعْمَلون اعْمال صالْحَة ف الأمور الضّروريّة بْشانْ لا يكونونْ بَلا ثَمَر.
يسَلمون عَلَيك هَوذْ لَنّاِ مَعي كلّن. سَلّم عَلى كلْ هَوذْ لَ يحبّونا ف الايمان. نعْمِة مَعْكنْ كلّتْكنْ آمّينْ.
بولس يَسير يَسوُع المَسيحْ والاَخ طيموُثاوُس لَفليمون الحَبيبْ والعامل مَعْنا.
وْلَ آفيا حَبيبتنا ولاَركيفوُس العامل مَعْنا وللبيعَة لَ فَ بَيتكْ.
نعْمِة مَعْكنْ وْسَلامْ من اَلله أَبونا وْمنْ رَبْنا يَسوُع المَسيحْ.
أَشْكر إلهي ف كلْ وَقْتْ وَاذْكرك فَ صَلاواتي
منْ وَقْتْ لَ سمعْتُ عَلى إيمانك والّمحبِّة لَ لك لرَبْنا يَسوُع المَسيحْ ولَكلّ القَدّيسينْ،
تَ يكون لَشركة إيمانك ثَمَرْ بالاعْمال وبْمَعْرِفة كلّ الخَيرات لَ لْكنْ فَ يَسوُع المَسيحْ.
منْ لَ لنا فَرَح كْثير وْتَعْزيِة: بمْحَبّتك ارْتاحت قْلوب القَدّيسينْ.
بْشانْ هاي كْثيرْ لي ثقَة ف المَسيحْ تَ أَأْمرك بشي لَ لازم. لهذا لي وَفرةُ ثِقة في المَسيحْ أن آمرك بما يجب،
بَسّ بْشان الّمْحَبِّة طَلَب أطْلبْ منّك اَنا بولس الشّايب كَما لَ تعْرف والسَّعْ يَسير يَسوُع المَسيحْ،
أطْلبْ منّك عَلى ابْني لَ ولدتوهُ ف قيودي، أونيسيموُس،
هاذْ لَ فَ وَقْتْ ما كانْ لك منّو مَنْفَعَة، بَسّ السَّعْ لي زاِ ولك زاِ كْثيرْ ينفَع، وْبَعَثتولك واِ.
وانْتَ كَما لَ يكون ابْني اقبَلو.
كانْ أَريد أَمسكو عنْدي تَ يخْدمْني مْبَدالك ف قيود الانْجيل،
بَسْ بَلا رايك ما ردْتُ أَسَي شي بْشانْ لا غَصباً يكون خَيرك بَلىِ بإرادتك.
ويمْكنْ بْشانْ هاي فاِرَق ساعة وَقْتْ، بْشانْ للاَبَد تاخذو،
موُ عَبْد م السَّع ولَبَعد بَلىِ أَحْسَنْ منْ عَبد، أَخ عَزيز لي، أَشْقَدْ بَقى لك بالجَّسَدْ وْفَ رَبْنا؟
وْلَ كانْ كلخَسَّرك شي يا مَدْيون، هاي عَلَي احسبا.
اَنا بولس كَتَبْتُ بايدي: اَنا أَوَفّي، بْشانْ لا أَقولْ لك: حتّى بنَفسك مَدْيون أنْتَ لي
أَيوَه أَخوي! خَلّي أَرتاح فيك ف الرَّبْ، رَيّح قَلْبي ف المَسيحْ.
منْ لَ لي ثقَة تسْمَعْ لي، كَتَبْتُ لك. وَاعْرفْ أكْثَرْ منْ شي لَ اقول تسَي.
وْراساً حَضّر لي موُضَعْ تَ انَزّل فِيو، منْ لَ لي رَجا بصَلاواتْكنْ تَ انْعَطى لكن.
يسَلّم عَلَيك أيبافرا المسبي مَعي فَ يَسوُع المَسيحْ،
وْمرْقس وَاريسطَرخوُس وديما ولوقا مساعديني.
نعْمِة رَبْنا يَسوُع المَسيحْ مَع روُحكن يا اخوتي آمّينْ.
بْكلّ الانْواعْ وبْكلّ الاشْكالْ حَكى أَلله مَعْ أَبَّهاتْنا بالاَنْبِيا م القَديمْ.
وبْهَوذْ آِخر الاِيّاِمْ حَكى مَعْنا بابْنو لَ عَيَّنو واِرثْ لَ كلْ شي وبْواسْطتو عَمَل الدّنْياِ.
لَوّاِ بَريقْ مَجْدو وْصوُرةْ جَوهَرو وْضابط الكلّ بْقوِّة كلْمتو، وْهوّاِ بْنَفْسو عَمَلْ تَطْهيرْ لَخَطِيّاتْنا وْقعدْ عَلى يَمين العَظَمِة ف السَّماوات العاِلْيِة.
وْكلْ هَالشِّي فاق المَلايكِة، فاقن مْقَدْ لَوّاِ اسْمو لَ ورثو أَفْضَلْ من اسْمنْ.
لَمنْ م المَلايكِة كَرَّة شي قالْ: ”أنْتَ ابْني اَنا اليَومْ ولدتوك.“ وْ”أَنا أَكونْلو أَب وْهوّاِ يكونْ لي ابنْ“؟
وْكَرْةْ لخْ وَقْتْ لَ يدَخّل البكرْ للدّنْياِ يقول: ”خَلّي يسْجدولو كلْ مَلايكة اَلله.“
بَسْ عَلى مَلايكتو كذاِ قالْ: ”سَوى مَلايكتو ريح وْخدّاِمينو نارْ تلْهَبْ.“
وْعَ الابن قالْ: ”كرْسيّكْ يا اَلله لأَبَد الآبْدينْ، صَولَجانْ مسْتَقيمْ صَولَجانْ ملْككْ.
حَبَّيت البر وْكَرَهْت الإثمْ، منْ هاي مَشَحك اَلله إلهكْ مَشْحةْ فَرَحْ أكْثَرْ منْ رفَقكْ.“
وْ”أنْتَ م البدايِة حَطَّيتْ أَساسات الاَرْضْ، والسَّماواتْ عَمَل ايدَيكْ ناِ.
هنّاِ يزولونْ وانْتَ قايم انْتَ. وْكلّنْ كَما الحَويسْ يبْلَونْ.
وْكَما الّزْبون تْلفّنْ، هنّاِ يتْبَدَّلونْ وانْتَ كَما لَ انْتَ وسْنينكْ موُ تخْلَصْ.“
وْلَمنْ م المَلايكِة قال: ”اقْعَدْ عَلى يَميني دي لَمَن اَحطْ عدْوانكْ دَوّاسِة تَحْت اجْرَيكْ“؟
موُ كْوا كلّن ارْواحْ للخدْمِة ناِ؟ مَبْعوثينْ لخدْمةْ هَوذْ لَ تَ يورَثون الخَلاصْ؟
بْشانْ هاي لازمْ أكْثَر نْكونْ مهْتَمّين بْشي لَ سمعْنا بْشانْ لا نقَعْ.
لَ كلْمةْ لَ انْقالت بْواسْطةْ مَلايكِة ثَبَتت، وْكلْ واِحدْ سمعا وْطَنَّشْ عَلَيا تْجازى بالعَدلْ،
أشْوَنْ بَقى تَ نهْربْ نحْناِ ل اسْتَخَفّينا بْهَوذ الكلاِمي لَنّاِ خَلاصْنا؟ هَوذْ لَ م البدايِة م الرَّبّ انْقالوا، وْمنْ هَوكْ لَ سمْعوا منّو ثَبَتوا فينا،
والله يشْهَدْلن بْعَلامات وْعَجايبْ وْقوّات مْشَكَّلِة وبْمواهبْ لَ قَسَّم وْعَطى روُح القدس بْموجبْ إرادتو.
منْ لَ موُ تَحْتْ سلْطة المَلايكِة حَطّ الدّنْياِ الجاِيِة لَ عَلَيا نحْكي.
بَلىِ كَما لَ يشْهَدْ الّكْتاِبْ ويقولْ: ”مَن واِ الرّجّالْ لَ ذَكَرْتو وابْن الانْسانْ لَ زرْتو؟
نَخَّيتو شْوَي م المَلايكِة، بْمَجْد وْكَرامِة كَلّلْتْ راسو وْسَلَّطْتو عَلى عَمَل ايدَيكْ.
هاكْ لَوّاِ أَنخى شْوَي م المَلايكِة نرى يَسوُعْ واِ بْسَبَب اوجاعْ مَوتو. وبْمَجْد وْكَرامِة تْكَلَّلْ، منْ لَ بْنعْمة اَلله مْبَدال كلّ انْسانْ ذاق المَوتْ.
منْ لَ هاكْ لَ الكل ف ايدو والكلّ بْشانو، واولاد كْثيرْ دَخَّلْ لَمَجْدو، كانْ لازم يكَمّلْ بالاوجاعْ رَيّسْ خَلاصنْ.
هاكْ لَ قَدَّس وْهَوكْ لَ تْقَدَّسوا منْ واِحدْ ناِ كلّن، بْشانْ هاي ما اسْتَحى يسَمّيين اخوتو،
وَقْتْ لَ قالْ: ”أَبَشّرْ باسْمكْ اخوتي وْجوّات البيعَة أَمَجّدكْ.“
وْ”أَنا أَكونْ متّكلْ عَلَيو.“ وْ”هاي اَنا واولاد لَ عَطاني اَلله“
بَقى منْ لَ اشتَرَكْوا الاولاد ف اللَحم والدَّم، هوّاِ زاِ نَفس الشِّي اشتَرَك فيين، بْشان بْمَوتو يبَطّلْ هاك الماِسكْ سلْطَة المَوتْ لَوّا الشّيِطانْ،
ويفكْ هَوكْ لَ بْسَبَبْ خَوف المَوت كلْ حَياتنْ كانوا تَحْت العبوديِّة.
منْ لَ موُ عَ المَلايكِة كان مُسَلَّطْ، بَلىِ عَلى نسل ابْراهيمْ.
بْشانْ هاي كانْ لازم ف كلْ شي يشْبَه اخوتو تَ يكونْ رَحوم وْرَيّسْ كَهَنَة أَمينْ فَ أمور اَلله وْيجيب غفْران اَلله عَلى خَطيّات الشَّعْبْ.
منْ لَ بْهاي لَ هوّاِ تْوَجَّعْ وتْجَرَّب، يتيِق يعينْ هَوذْ لَ يتْجَرَّبونْ.
منْ هَونْ يا اخوتي القَدّيسينْ لَ انْدَعَيتنْ دَعْوِة م السَّما طَلْعوا لَرَسول وْرَيّس احْبارْ ديانتْنا يَسوُع المَسيحْ،
الأَمينْ لَهاذْ لَ سَواهُ وَكيلْ كَما موسى عَلى كلْ بَيتو،
منْ لَ مَجْدو يزيدْ عَلى مَجْدْ موسى مْقَد زْيادة كَرامة مْعَمّر البَيتْ عَلى كَرامة البَيت المَعْموُرْ.
منْ لَ كلْ بَيت انْسان يعَمّرو، بَسْ لَ يعَمّر الكلّ اَلله واِ.
وْموسى كَما الخادم تْوَكَّلْ عَلى بَيت اَلله بْشانْ يشْهَد بْأمورْ لَ كانْ تَ تنْقال بْواسْطتو.
بَسّ المَسيحْ كَما ابنْ عَلى بَيتو لَوّاِ نحْناِ لَ تْمَسَّكْنا للآِخر بْبَياض الوچْ والفَخرْ لَ لنا ف الرَّجا فِيو.
منْ لَ يقولْ روُح القدس: ”اليَومْ لَ سمعْتنْ صَوتو،
لا تقَسَّون قْلوبْكنْ تَ تغْضبوهُ كَما هَوكْ لَ جابوا غَضَبو يَوم التَّجرِبِة ف البَرّيِّة.
وَقْتْ لَ جَرَّبوني أَبَّهاتْكن وْفَحَصوا أَرَوا اعْمالي أَرْبْعينْ سَنِة.
منْ هاي مَلّيتُ منْ هاك النَّسل، وْقلْتُ: ’شَعْبْ ضايعْ قَلْبو، وْما عَرَفوا طرْقي،‘
حتّى حَلَفتُ فَ غَضَبي: ’ما تَ يدْخلون راحتي.‘“
بَقى ديروا بالْكنْ يا اخوتي لا يكون ف انْسانْ منْكنْ قَلْب شَرّير موُ مومن، وتنفرقون من اَلله الحَي.
بَلىِ اطْلبوا منْ نَفسكن كلّ الاِيّاِم دي لليَوم ل يتْسَمّى ”اليَومْ“، بْشانْ لا يتْقَسّى انْسانْ منْكنْ ف غشّ الخَطيِّة.
منْ لَ انْخَلَطْنا مَع المَسيحْ، لَ ثَبَتْنا م البدايِة للنّهايِة فَ عَهد الحَقْ هاذْ.
كَما لَ انْقالْ: ”اليَومْ لَ سمعْتنْ صَوتو لا تْقَسَّون قْلوبْكنْ تَ تغْضبوهُ.“
لَيشْ منْ ناِ هَوكْ لَ سمْعوا وْخَلَّوهُ يغضَب؟ موُ هَوك كلّنْ لَ طَلَعوا منْ مَصرْ عَلى ايد موسى؟
وْمنْ ناِ هَوكْ لَ مَلْ منّنْ أَرْبْعينْ سَنِة غَيرْ هَوكْ لَ خطْيوا وْوَقَعتْ عظْماِننْ ف البَرّيِّة؟
وْعَلى منْ حَلَفْ موُ يدْخلونْ راحتو غَير عَلَوكْ لَ ما طاعوا؟
وْنرى ما تاقوا يدْخلون منْ لَ ما آمَنوا.
منْ لَ نحْناِ زاِ تْبَشَّرْنا كَما هَوكْ، بَلىِ ما نفْعتنْ هَوك كلْمةْ لَ سمْعوا، منْ لَ ما كانْ مَعا إيمانْ ف قْلوبْ هَوكْ لَ سمْعوا.
بَسْ نحْناِ لَ آمَنّا ندْخل للرّاحَة. أشْوَنْ قالْ: ”حَلَفتُ فَ غَضَبي ما تَ يدْخلون راحتي“، وْهاي اعْمال اَلله منْ بداية الدّنْياِ صاروا؟
كَما لَ قال اَلله عَ السَّبْتْ: ”اسْتَراح اَلله فَ يَوم السّابع منْ اعْمالو كلّا.“
وهَونْ كَرْةْ لخ يقولْ: ”ما تَ يدْخلونْ راحتي.“
بَقى منْ لَ كانْ في فرْصَة لَناِسْ تَ يدْخلْولا، وْهَوك الاَوَّليِّة ما دَخَلوا منْ لَ ما طاعوا.
كَرْةْ لخْ يعَيّنْ يَومْ غَيرو منْ بَعدْ زَمانْ طَويلْ – كَما لَوّاِ مَكْتوبْ فوُقْ – قالْ داهود: ”اليَومْ لَ سمعْتنْ صَوتو لا تْقَسَّون قْلوبْكنْ.“
يكونْ يشوع ابنْ نون كانْ كرَّيَّحنْ، ما كانْ تَ يقولْ بَعْدا عَلى يَومْ غَيرو
بَقى التَّسبيتْ قايمْ واِ لَشَعْب اَلله.
أَينا لَ دَخَلْ لَراحتو، اسْتَراحْ من اعْمالو كَما لَ الله زاِ اسْتَراحْ من اعْمالو.
بَقى خَلّي نجْهَدْ تَ ندْخلْ لاك الرّاحَة بْشانْ لا نقَعْ كَما هَوكْ لَ ما طاعوا.
منْ لَ حَيِّة ياِ كلْمة اَلله وْكلْ شي تفْعَل، وْحادِّة أَكْثَرْ منْ سَيفْ لَ لهُ حَدَّين، وْتدْخلْ دي لَمَفرق النَّفس والرّوُحْ والمَفاصلْ والمخْ والعظْماِن، وْتحْكمْ عَلى افْكار وْنيّات القَلْبْ.
وْما في خَليقَة مْخَبّايِة منْ قدّامو، بَلىِ كلْ شي عاري وْمَكشوفْ قدّامْ عَينَينْ هاذْ لَ لهُ نعْطي جَوابْ.
بَقى مادامْ لنا رَيّس احْبارْ عَظيمْ، يَسوُع المَسيح ابْن اَلله لَ طَلَعْ للسَّما، خَلّي نتْمَسَّك بْديانتو،
منْ لَ ما لْنا رَيّس احْبارْ موُ يتيِق يحسْ فَ وَجَعْنا، بَلىِ مْجَرَّبْ ف كلْ شي كَمانا ما عَدا الخَطيِّة.
بَقى خَلّي نْقَرّب بْجَسارَة لَعَرْشْ نعْمتو تَ ناخذْ رَحْمِة وْنرى نعْمِة للعَونْ فَ وَقْتْ الشّدِّة.
منْ لَ كلْ رَيّس احْبارْ م البَشَر يسيِر، بْشان البَشَر يقومْ ف اشْغال اَلله، تَ يقَرّبْ قرْبان وْذَبايح بْشان الخَطيّاتْ.
ويتيِق ينَخّي نَفْسو ويحسْ مَع الجّاِهلينْ والضّايعينْ، منْ لَ هوّاِ زاِ لاِبسْ ضعْفْ واِ.
وْمنْ هاي مَلْزومْ واِ كَما لَ يقَرّبْ قرْبان بْشان الشَّعْبْ، كذاِ نَفس الشِّي بْشانْ نَفْسو. منْ هاي واجبو يقَدّمْ قرْبان بْشانْ نَفْسو كَما لَ يقَدّم بْشان الشَّعْبْ.
وَاحَّدْ موُ ياخذْ لَنَفْسو هَالشَّرَفْ، بَلىِ أَينا لَ يدْعِيو اَلله كَما لَ دَعا هارونْ.
المَسيحْ زاِ كذاِ موُ هوّاِ عَلّى نَفْسو تَ يكون رَيّس احْبار، بَلىِ هاكْ لَ قالْلو: ”ابْني أنْتَ أَنا اليَومْ ولدْتوكْ.“
كَما لَ قالْ فَ غَيرْ موُضَعْ: ”أنْتَ حَبرْ للأَبَدْ عَلى شكلْ مَلْكيِصادقْ.“
وْوَقْتْ لَ كانْ لاِبسْ جَسَدْ، طَلَبْ وتْضَرّعْ بسْياحْ قَوي ودْموُعْ قَرَّبْ طَلَبْ لاكْ لَ يتيِق يخَلّصو م المَوتْ وانْسَمَعْلو لَخاطرْ تَقواهُ،
وْمَعْ لَوّا ابنْ، منْ خَوف وْأَلمْ لَ تْحَمَّل تْعَلَّم الطّاعَة.
وْكذاِ كمل وْصارْ لكلْ لَ يطيعوهُ سَبَبْ خَلاصْ أَبَدي.
وتْسَمّى من اَلله رَيّس احْبارْ عَلى شكلْ مَلكيِصادقْ.
وْعَلى هاذْ، عَلى مَلكيِصادق، كَلام كْثيرْ لنا تَ نْقول، وْتَفْسيرو صَعْبْ، منْ لَ ضْعاف انْتنْ ف الفهمْ.
مْعَلْمينْ كانْ لازم تْسيِرونْ، منْ لَ لكنْ زَمانْ تتْعَلَّمونْ. بَسّ السَّعْ زاِ يعوزْكنْ تتْعَلَّمون الاَساسي منْ مَبادي كَلام اَلله، وْبَقى يعوزْكنْ حَليبْ موُ أَكلْ مَزْبوطْ.
منْ لَ كلّ انْسان يعيشْ عَ الحَليبْ، ما عنْدو خبْرَة ف كلْمة البرْ، منْ لَ طفلْ واِ.
بَسْ أَكْل المَزْبوطْ للكامْلينْ واِ هَوذْ لَ تْمَرّنوا حَواسن وْبَقى يفَرْقونْ بَين الخَيرْ والشَّرْ.
وْلتَعْليم المَعْموذيِّة وْلسْيامة الإيد وْللّقْياِمِة منْ بَين المَيتين وْحكم الأَبَدْ؟!
لَ سَمَح الرَّبْ تَ نْسَي هاذْ.
بَلىِ موُ يتيِقونْ هَوكْ لَ فَ وَقْتْ نزْلوا للمَعْموذيِّة وْذاقوا عَطيّة السَّما وْنالوا روُح القدس،
وْذاقوا كلْمة اَلله الصّالحَة وْقوّة الدَّهر الجّاِييِ،
وْيخْطَونْ كَرْة لخْ، موُ يتيِقون يتوبونْ من جْديد، وْمن جْديدْ يصْلبون ابْن اَلله ويهينوهُ.
منْ لَ ارْضْ لَ شرْبتْ مَطَرْ لَ نزل عَلَيا وَقْتْات كْثير وْطاِلَعتْ حَشيشْ ينْفَعْ لَوكْ لَ بْشاننْ تنْفلحْ، تقْبَلْ بَرَكِة من اَلله.
بَسْ لَ طاِلَعتْ قرْطب وْحَسَكْ تنْكره وْموُ بْعيدِة ياِ م النَّعْلِة، بَلىِ آِخْرتا الحَريقْ واِ.
بَسْ نعْرفْ عَلَيكنْ يا اخوتي أمورْ أَحْسَنْ وقْرَيبِة للخَلاصْ، مَعْ لَ كذاِ نحْكي.
منْ لَ الله موُ ظالمْ واِ تَ ينْسى اعْمالْكنْ ومْحَبّتْكنْ لَ وَرَّيتنْ باسْمو بْهاي لَ خَدَمْتن القَدّيسينْ وللسَّعْ تخْدمونْ.
ونطْلب منْ كلْ واِحدْ منْكنْ تَ يوَرّي نَفس هَالنَّشاطْ لَ تَتْميمْ رَجاكنْ دي للنّهايِة.
وْلا تتْكاسَلونْ، بَلىِ اقْتَدوا فَوكْ لَ بالايمانْ وْطول البالْ ورْثوا الوَعدْ.
منْ لَ الله وَقْتْ لَ وَعَد ابْراهيمْ حَلَف بْنَفْسو منْ لَ ما في أَعْظَمْ منّو تَ يحْلفْ فِيو.
وْقالْلو: ”مْبارَكِة تَ اباِركك وْكَثّيرْ تَ اكَثّرك.“
وْكذاِ طَوَّلْ بالو وْنال الوَعْدْ.
النّاِسْ يحْلفون بْأَعْظَمْ منّنْ. وْكلْ خلاف يسيِرْ بَيناتنْ بالحلْفانْ ينْتهي نهايِة ثابْتِة.
منْ هاي راد اَلله أكْثَرْ بكْثيرْ تَ يوَرّي لَواِرثين الوَعدْ أشْوَنْ وَعْدو موُ يتغَيّرْ قامْ رَبَطو بْحلْفانْ،
بْشان بْهَالثنْتَينْ لَ موُ يتْغَيَّرونْ، لَ موُ يتيِق اَلله يرْجَعْ منّن، يكون لْنا عَزا عَظيمْ نحْناِ لَ التَجينالو، ونتْمَسَّكْ بالرَّجا لَ وَعدْنا فِيو،
هاك الرَّجا لَ صار لْنا كَما مرْساة السَّفّينِة يمْسكْ نَفسْنا بْشانْ لا تتْزَرْزَع، وْيدْخلْ لَجَوّا منْ ستر البابْ،
موُضَعْ لَ منْ قَبلْ دَخَلْ يَسوُع المَسيحْ لَخاطرْنا وْصارْ حَبرْ عَلى شكلْ مَلكيِصادقْ.
وْمَلْكيِصادقْ هاذْ مَلكْ شاليمْ واِ حَبْر اَلله العاِلي، وْهوّاِ اسْتَقْبَل ابْراهيمْ وَقْتْ لَ رجعْ م الحَرْبْ عَ الّملوك وْباِرَكو.
وْلهُ فَرَق ابْراهيمْ عشرْ منْ كلْ شي لَ كانْ مَعو. وْمَعْنات اسْمو ”مَلك البر“، وْمَلكْ شاليمْ يعْنيِ: ”مَلك السَّلامْ“.
هاذْ لَ لا أَبوهُ وْلا أمّو انْكَتَبوا ف الانْساب، وْلا بداية اِيّاِمو وْلا نهايةْ حَياتو، بَلىِ كَما ابْن اَلله حَبْريّتو باقيِة للاَبَدْ.
طَلْعوا بَقى أَشْقَدْ عَظيمْ واِ هاذْ لَ لهُ عَطى ابْراهيمْ راس الاَبَّهات عْشور الباكوراتْ.
هَوذْ لَنّاِ منْ اولادْ لاوي لَ نالوا الحَبْرِيِّة، كانْ لهنْ وَصيِّة م النّاموسْ تَ ياخْذونْ عشور م الشَّعْبْ، هنّاِ من اخوتنْ، مَع لَ هنّاِ زاِ منْ ظَهْر ابْراهيمْ طَلَعوا.
بَسْ هاذْ الموُ مَكْتوبْ ف انْسابنْ، أَخَذْ عشورْ من ابْراهيم وْباِرَكْ لاكْ لَ نال الوَعْدْ،
وْما في جدالْ، هاكْ لَوّاِ أنْقَصْ يتْباِرَكْ منْ هاكْ لَوّاِ أَفْضَلْ منّو،
وْهَونْ ناِس يموتونْ ياخْذونْ عشورْ، بَسْ هَونَكْ هاكْ لَ يشْهَدْلو الّكْتاِبْ حَي واِ،
وْكَما انْسان يقولْ: بيد ابْراهيمْ حتّى لاوي لَ كانْ ياخذْ عشور، انْأخَذْ منّو عشورْ،
منْ لَ فَ ظَهْر اَبوهُ كانْ بَعدْ وَقْتْ لَ الْتَقى مَلْكيِصادقْ.
بَلىِ كَما لَ صارْ تَغْييرْ ف الحَبْرِيِّة، كذاِ زاِ صارْ تَغْييرْ ف النّاموسْ
منْ لَ هاكْ لَ انْقالْوا عَلَيو هَوذْ، منْ غَيرْ قَبيلِة ولدْ: أَحَّدْ منّا أَبَدْ ما خَدَمْ ف المَذْبَحْ.
منْ لَ مْبَيَّنِة ياِ منْ قَبيلةْ ياهوذا طَلَعْ رَبْنا، منْ قَبيلِة ما قالْ عَلَيا موسى شي عَ الحَبْرِيِّة.
ومَعْروفِة ياِ زاِ أكْثَر بْهاي لَ قالْ: عَلى شكلْ مَلْكيِصادق يقومْ غَيرْ حَبرْ.
هاكْ لَ موُ بْناموسْ فَرايضْ جَسَديِّة يسيِرْ حَبرْ، بَلىِ بْقوِّة حَياةْ موُ تْزولْ.
منْ لَ يشْهَدْلو: ”أنْتَ حَبرْ للاَبَدْ عَلى شكلْ مَلْكيِصادقْ.“
تَغْييرْ لَ صارْ للوَصيِّة الاَوَّليِّة، صارْ منْ ضَعْفا وْمنْ لَ ما كانْ لها مَنْفَعَة.
منْ لَ شي ما كَمَّل النّاموسْ. بَسْ دَخَلْ رَجا أَفضَل منّو فِيو نتْقَرَّبْ لَالله،
وْثَبَّتو لنا بْحلْفانْ.
منْ لَ هَوكْ بَلا حلْفانْ صاروا احْبارْ، بَسْ هاذ بْحلْفان، بْموجبْ لَ قالْلو اَلله ف داهودْ: ”حَلَفْ الرَّب وْموُ يرْجَعْ منْ حلْفانو: أنْتَ حَبرْ للأَبَدْ عَلى شكلْ مَلكيِصادق.“
كلْ هاذْ أَفضَلْ واِ العَهْدْ لَ صارْ فِيو الضّامنْ يَسوُعْ.
وْهَوكْ صاروا احْبار كْثيرْ منْ لَ كان يموتون وْما كانْ ينْترْكونْ تَ يبْقَونْ.
بَسْ هاذْ منْ لَ قايمْ واِ للأَبَدْ، موُ تْزولْ حَبْريّتو.
ويتيِقْ يحْيي للأَبَدْ لَوك لَ يتْقَرَّبون بيدو لَالله، منْ لَ حَي واِ فَ كلْ وَقْتْ ويصَلّي صَلاوات بْشاننْ.
منْ لَ كَما هَالحَبرْ زاِ كانْ يلْزَمْنا، طاهرْ ما فِيو شي رَدي وْلا عَيبْ، منْ لَ مَفْروُقْ م الخَطيّاتْ واِ وْمَرْفوُعْ فوُق السَّما
وْما عَلَيو واجبْ كلْ يَومْ تَ يقَرّبْ ذَبيحَة أَوَّلْ شي بْشانْ خَطيّاتو وْبَعْدا بْشان الشَّعْبْ، منْ لَ هاي سَواها كَرَّة وحْدِة وَقْتْ لَ قَرَّبْ نَفْسو.
منْ لَ النّاموس يقَيّم احْبارْ ناِس ضْعافْ، بَسْ كلْمة الحلْفانْ لَ صارتْ بَعد النّاموس ابنْ كاملْ للأَبَدْ.
جَوهَرْ كلّ الكَلامْ، لنا رَيّس احْبارْ هاكْ لَ قعدْ عَلى يَمينْ عَرْش العَظَمِة ف السَّماواتْ.
وْصار خادمْ لَبَيت القدسْ والخَيمِة الحَقيقيِّة لَ نَصَبا اَلله موُ انْسانْ.
منْ لَ كلْ رَيّس احْبار يقوم يقَدّمْ قَرابين وْذبَايحْ، منْ هاي كانْ لازمْ هاذْ زاِ يكونْلو شي قرْبانْ تَ يقَدّمْ.
ويكونْ ف الاَرْضْ كان، وْلا حتّى حَبرْ كانْ تَ يكونْ، منْ لَ مَوجودينْ كانوا الاحْبار لَ كان يقَرْبونْ قَرابين بْموجب النّاموسْ
هَوكْ لَ يخْدمونْ شَبَه وْخَيالْ هَوذ الأمورْ لَ ف السَّما بْموجبْ لَ انْقالْ لَموسى وَقْتْ لَ كان يسَي الخَيمِة: ”طَلّع وْسَي كلْ شي عَلى شَبَهْ هاكْ لَ تْوَرَّيتْ ف الجَّبَلْ.“
بَسّ السَّعْ خدْمِة أَفْضَلْ نالْ يَسوُع المَسيحْ كَما لَوّاِ أَفْضَل العَهْدْ لَ صارْ فِيو وَسيط، وبْوعودْ أَفْضَلْ منْ وعودْ هاك العَهْد انْعَطى عَهْدو:
يكونْ عَهْد الاَوَّلْ بَلا لَومْ كانْ، ما كانْ تَ يكونْ في موُضَعْ لَهَالثّاِني هاذْ.
منْ لَ يلومنْ ويقولْ: ”هاي اِيّاِم جاِييِ يقول الرَّبْ. وَاكَمّلْ مَعْ بَيت اسْرائيل وْمَعْ بَيتْ ياهوذا عَهْد جْديدْ،
موُ كَما هاكْ عَهْدْ لَ عَطَيتُ أَبَّهاتنْ يَومْ لَ مسكْتُ ف ايدَيين وْطاِلَعْتوون منْ مَصرْ. منْ لَ هنّاِ ما ثَبَتوا فَ عَهْدى، أَنا زاِ ما بَقْ اَطَلّعْ عَلَين يقول الرَّبْ.
منْ لَ هاذْ واِ عَهْدْ لَ تَ اعْطي لَبَيت اسْرائيلْ بَعدْ هَوك الاِيّاِم يقول الرَّبْ: تَ ارْبطْ ناموسي ف عْقولنْ وَاكْتبو عَلى قْلوبنْ، وَاكونْلن اَنا إله وْهنّاِ يكونونْ لي شَعْبْ.
وَاحَّدْ ما تَ يعَلّم ابنْ بَلَدو وْلا أَخوهُ ويقولْلو: ’اعْرف الرَّبْ،‘ منْ لَ كلّنْ تَ يعْرفوني من زْغَيّرنْ لَ گْبيرنْ.
وَاطَهّرنْ منْ آثامن، وْخَطيّاتنْ كَرْة لخْ موُ اذْكرْلنْ ياِ.“
ف العَهْد الاَوَّلْ كانْ في فَرايض الخدْمِة وْبَيت القدس الدّنْيَوي،
منْ لَ كانْ في ف الخَيمِة الاَوَّلانيِّة البرّانيِّة لَ انْعَمَلتْ مَنارَة وْطاولِة وغْبَيزْ التَّقدمِة، وْكانْ تتْسَمّى بَيت القدْسْ.
بَسْ خَيمة الجّوّاِنيّة لَ جَوّا منْ سترْ ثاِني بابْ كانْ تتْسَمّى قدْس الاقْداس،
وْكانْ فِيا المَبْخَرَة الذَّهَبيِّة وْسَندوُق العَهْد الّمْلَبَّسْ كلّو بالذَّهَب، وْكانْ فِيو ابْريق المَنّ الذَّهَبْي وْعَصايةْ هارون لَ وَرَّقت وْلَوحَين العَهْدْ.
وْفوُقْ منّو كَروبيم المَجْدْ لَ يفَيلونْ عَلى غَطا السَّندوُقْ. بَسْ موُ هاذْ واِ الوَقْتْ تَ نحْكي عَلى وحْدِة بْوحْدِة منْ هَوذْ أشْوَنْ كانوا مْرَتَّبينْ.
وْلَخَيمة البرّانيِّة ف كلْ وَقْتْ كانْ يدْخلون الاحْبارْ ويكَمْلونْ خدْمتنْ،
بَسْ لَخَيمةْ لَ جوّاتْ منّا كَرَّة وحْدِة ف السَّنِة بْوَحْدو كانْ يدْخلْ رَيّس الاحْبار بْدَمّ القرْبانْ لَ كان يقَدّمْ لَخاطرْ نَفْسو وْلَخاطرْ جَهالات الشَّعْبْ.
بْهاي روُح القدسْ كان يعَرّفْنا بَعدْ ما ظَهَرْ طَريِق القَدّيسينْ، طول ما خَيمة الاَوَّلانيِّة قايمِة،
وْكانتْ هاي رَمْزْ لاك الزَّمانْ لَ كانْ يتْقَدَّمونْ فِيو قَرابين وْذَبايحْ موُ تْتيِق تْكَمّلْ ضَميرْ هاكْ لَ كان يقَدّما،
بَلىِ بْأَكْل وْشرْبْ بَس، وْمَعْموذيّات اشْكال الْوانْ لَيّاِ فَرايضْ جَسَديِّة انْحَطّتْ دي لَ وَقْت الاصْلاحْ.
بَسّ المَسيحْ لَ جا صارْ رَيّس احْبارْ خَيراتْ لَ سَوى، وْدَخَلْ لَ خَيمِة عَظيمِة مْكَمَّلِة موُ شغْل ايدَين، وْموُ منْ هَالمَخْلوقاتْ هَوذْ.
وْما دَخَل بْدَمّ تْيوسْ وعْجولْ، بَلىِ بْدَمّو هوّاِ دَخَلْ كَرَّة وحْدِة لَبَيت المَقْدسْ وَارى فدا أَبَدي.
بَقى لَ كانْ دَمّ تْيوسْ وعْجولْ ورْمادةْ عجْلِة ينْرَشْ عَلى لَ يتْنَجَّسونْ ويقَدّسن يطَّهرْ جَسَدنْ،
أَشْقَدْ بَقى أكْثَرْ دَمّ المَسيحْ لَ بْروُحْ أَزَلي قَدَّمْ نَفْسو بَلا لَومْ لَالله يطَهّرْ ضَميرْنا من اعْمالْ مَيتِة تَ نخْدم اَلله الحَي؟
منْ هاي هوّاِ صارْ وَسيطْ عَهْد جْديدْ، منْ لَ بْمَوتو صارْ فدا لَوذْ لَ عَصَوا عَهد الاَوَّل، بْشانْ هَوذْ لَ انْدَعوا للميراث الاَبَدي ياخْذون الوَعْدْ.
منْ لَ أَينْ لَ في عَهْدْ عَلى مَوتْ هاكْ لَ سَواهُ يدلْ.
منْ لَ عَ المَيّتْ بَسْ يتْحَقَّقْ {العَهْدْ،} منْ لَ مالو مَفعول مْقَدْ لَوّاِ هاكْ لَ سَواهُ طَيّبْ.
منْ هاي العَهد الاَوَّلْ زاِ ما تْحَقَّقْ بَلا دَمْ.
منْ لَ موسى وَقْتْ لَ وَصّى الشَّعْبْ كلْ وَصيّات النّاموسْ أَخَذْ دَمْ عجْلِة وْمَي ف صوفْ قرْمزي وْزوفا وْرَشْ عَ الاسْفار وْعَ الشَّعْبْ كلّو.
وْقالْلنْ: ”هاذْ دَمّ العَهْدْ لَ تْوَصَّيتنْ فِيو من اَلله واِ.“
وْعَ الخَيمِة زاِ وْعَلى كلْ فَرايغ الخدْمِة رَشْ منْ هَالدَّمْ.
منْ لَ كلْ شي تَقريباً بالدَّمْ يتْطَهَّرْ ف النّاموس وْبَلا سَفكْ دَمْ ما في مَغْفرَة.
بَقى ضروري هَوذْ لَنّاِ شَبَه السَّماويّات يتْطَهَّرون بْهَوذ الذَّبايحْ. بَسّ السَّماويّات بالذّات بْذَبايحْ أَفْضَلْ منَوكْ.
منْ لَ ما دَخَل المَسيحْ لَبَيتْ مَقْدَسْ شغْل ايدَينْ شَبَهْ للحَقيقي، بَلىِ للسَّما دَخَلْ السَّعْ تَ يظْهَرْ قدّامْ وچّ اَلله لَخاطرْنا.
وْلا بْشان يقَدّمْ نَفْسو ذَبيحَة كَرّات كْثيرْ كَما لَ كان يسَي رَيّس الاحْبار ويدْخلْ كلْ سَنِة لَبَيت المَقْدس بْدَمْ موُ دَمّو.
وإلّا كانْ تَ يكونْ مَلْزومْ يتْعَذَّبْ كَرّات كْثيرْ منْ أَوَّل الدّنْياِ. بَسّ السَّعْ ف آِخر الدَّهرْ كَرَّة وحْدِة قَدَّم نَفْسو ذَبيحَة بْشان يبَطّل الخَطيِّة.
وْكَما لَ تْعَيَّنْ للنّاِسْ تَ يموتون وْبَعدْ مَوتن الّمْحاكَمِة،
كذاِ المَسيحْ زاِ كَرَّة وحْدِة تْقَدَّمْ ذَبيحَة وْبقْنومو ذَبَحْ خَطيّات كْثيرْ ناِسْ، تَ يظْهَرْ ثاِني كَرَّة بَلا خَطيّاتْ لَخَلاصْ هَوذْ لَ ينْطروهُ.
منْ لَ النّاموسْ خَيالْ فِيو للخَيرات الجّاِييِة موُ جَوهرا، منْ هاي مَعْ لَ ف كلْ سَنِة هَالذَّبايحْ بالذّاتْ كانْ دايمْ يتْقَدَّمونْ، أَبَدْ ما تاقوا يكَمْلونْ هَوكْ لَ كان يقَدْموونْ.
بَلىِ بالذَّبايحْ يذْكرونْ خَطيّاتنْ كلْ سَنِة.
منْ لَ موُ يتيِقْ دَمْ ثوراِنْ وتْيوس يطَهّرْ منْ خَطيّاتْ.
منْ هاي قالْ وْهوّاِ يدْخلْ للدّنْياِ: ”بْذَبايحْ وبْقَرابينْ ما رضيتْ. بَسْ جَسَدْ لَبَّسْتْني،
ذبَايحْ تنْحرقْ كامْلِة بْشان الخَطيّاتْ ما طَلَبْتْ،
هاك الوَقْتْ قلْتُ: هاي اَنا جاِييِ. فَ راس الّكْتاِبات مَكْتوبْ عَلَي تَ اسَي رضاك يا اَلله.“
منْ فوُق قالْ: ”ذَبايح وْقَرابين وْذَبايحْ تنْحرقْ كامْلِة بْشانْ الخَطيّاتْ ما رضيتْ.“ هَوكْ لَ كانْ يتْقَدَّمونْ ف النّاموسْ.
وْبَعْدا قالْ: ”هاي جاِييِ اَنا تَ اسَي رضاكْ يا اَلله.“ بْهاي بَطَّل الاَوَّلانيِّة تَ يأَسّس الثّانْيِة.
بْرضاهُ هاذ تْقَدَّسْنا، بْقرْبانْ جَسَدْ يَسوُع المَسيحْ كَرَّة وحْدِة.
منْ لَ كلْ رَيّس احْبار كان يقوم وْيخْدمْ كلْ يَومْ، نَفس الذَّبايحْ كان يقَدّمْ، هَوكْ لَ أَبَدْ ما كان يتيِقون يطَهْرونْ م الخَطِيّاتْ.
بَسْ هاذْ ذَبيحَة وحْدِة قَدَّم بْشان الخَطيّات، وْقعدْ عَلى يَمين اَلله للاَبَدْ.
وينْطر م السَّعْ دي لَمَنْ ينْحَطّونْ عدْوانو دَوّاسِة تَحْت اجْرَيو.
منْ لَ بْقرْبانْ واِحدْ كَمَّلْ هَوذْ لَ يتْقَدَّسونْ فِيو للأَبَدْ.
وْيشْهَد لْنا زاِ روُح القدسْ لَ قالْ:
”هاذْ واِ عَهْدْ لَ تَ اعْطيينْ منْ بَعدْ هَوك الاِيّاِم يقول الرَّبْ. تَ اعَلّقْ ناموسي ف عْقولن وَاكْتبو عَلى قْلوبن،
وْإثْمن وْخَطيّاتنْ موُ اذْكرْلنْ.“
وْوَقْتْ لَ في مَغفرَة للخَطيّات موُ يلْزَمْ قرْبانْ للخَطِيّاتْ.
بَقى في لنا يا اخوتي ثقَة بْدخولْ بَيت القدْس بْدَمْ يَسوُعْ،
وبْدخولْ طَريِق الحَياةْ لَ جَدَّد لْنا السَّع بْستر البابْ لَوّاِ جَسَدو.
وْفي لْنا حَبرْ عَظيمْ عَلى بَيت اَلله ف السَّما.
خَلّي نْقَرّبْ بَقى بْقَلْبْ مخْلص وْباتّكال الايمانْ، وقْلوبْنا مَرْشوشِة ومْطَهَّرَة منْ ضَميرْ شَرّير، وْجَسَدْنا مْخَسَّل بْمَي طاهرْ.
وْخَلّي نتْمَسَّكْ بالرَّجا لَ نْقرْ فِيو وْلا ننْحرفْ، منْ لَ أَمينْ واِ هاذْ لَ وَعَدْنا.
وْخَلّي نْطَلّعْ عَلى بَعضْنا بْتَحريك الّمْحَبِّة والاعْمال الصّالحَة.
وْلا نْعيفْ جَمعْنا كَما لَ في لناِسْ ناِسْ عادِة، بَلىِ اطْلبوا واِحدْ م اللاخْ، خاصّةً مادامْ ترَونْ هاك اليَومْ قَرَّب.
منْ لَ أَينا لَ يخْطي بْإرادتو بَعدْ لَ قبلْ مَعْرفة الحَقْ، ما في بَعْدا ذَبيحَة تتْقَدَّم بْشان الخَطيّاتْ.
بَلىِ مْحَضَّرْ حكم يخَوّف وْغيرةْ نارْ تاكل العدْوانْ.
لَ كانْ أَينا لَ خاِلَفْ ناموسْ موسى، عَلى ثمّ اثْنَين وْثَثّ شْهودْ بَلا رَحْمِة يموتْ،
أَشْقَدْ بَقى بالاَكْثَرْ تفْتكْرونْ تَ ينالْ عقوبِة أَينا لَ داس ابْن اَلله، وْحَسَبْ دَم عَهْدو كَما دَمْ كلّ انْسانْ، هَالدَّم لَ فِيو تْقَدَّس، وْحَقَّرْ روُح النّعْمِة؟
منْ لَ نعْرفْ هاكْ لَ قالْ: ”لي الانْتقام وَانا أَجاِزي“ وْ”تَ يحاكم الرَّبْ شَعْبو“.
خَوف گْبيرْ واِ الوقوعْ ف ايدَين اَلله الحَي.
بْعار وْشدِّة. وْصرْتنْ مَناظرْ فرْجِة، وْشاِرَكْتنْ زاِ ناِسْ لَ تْحَمَّلوا هَالمصايبْ.
وتْوَجَّعْتنْ عَ المَحْبوسينْ، وبْفَرَح تْحَمَّلْتنْ نَهب امْوالْكنْ، منْ لَ تعْرفونْ في لْكنْ ف السَّما ملْكْ أَفضَل وْموُ يزولْ.
بَقى لا تْضَيعون الثّقَة لَ لكنْ، منْ لَ مْحَضَّرْلا أَجْر گْبيرْ.
منْ لَ صَبرْ يلْزَمْكنْ تَ تْسَونْ رضا اَلله وْتاخْذون الوَعْدْ.
منْ لَ ”وَقْتْ قْلَيلْ وكْثير شْوَي في تَ يّجي هاك الجّاِييِ وْموُ يبْطا.
البارْ منْ إيماني يعيش، وْلَ يئس موُ ترضى عَلَيو نَفْسي.“
بَسْ نحْناِ موُ م اليأسْ لَ يوَدّي للهَلاك نحْناِ، بَلىِ م الايمان لَ فِيو نرْبَحْ نَفسْنا.
والايمانْ قَناعَة بْأمورْ لَنّاِ ف الرَّجا كَما لَ يكونْ صاروا بالفعلْ، والايمان ظْهورْ أمورْ لَ موُ تنْأَرى.
وبْهالايمانْ صارْ شَهادِة للّشْيوُخَة.
منْ لَ بالايمانْ نفهَم الاكْوان تْكَوَّنت بْكلْمة اَلله وْهَوذْ لَ ينْأَرَون انْوَجَدوا منْ هَوذْ لَ موُ ينْأَرَونْ.
بالايمانْ هابيلْ قَدَّمْ لَالله ذَبيحَة أَفْضَلْ بكْثيرْ منْ ذَبيحةْ قايين، بْشانا صارْلو شَهادِة بارْ واِ، وْشهدْ لَقرْبانو اَلله، وبْشانو بْشانْ هَالقرْبانْ حتّى وْهوّاِ مَيّتْ يحْكي.
بالايمان انْنَقَلْ أَخْنوخ وْمَوتْ ما ذاقْ. ”ما انْأَرى منْ لَ نَقَلو اَلله،“ منْ لَ قَبلْ لَ ينْنقل انْشَهَدْلو: نالْ رضا اَلله.
بَسْ بلا إيمانْ موُ يتيِق انْسانْ يرْضي اَلله، منْ لَ لازمْ هاذْ لَ يتْقَرَّبْ لَالله يآمنْ مَوجودْ واِ ومْكافي واِ لَوذْ لَ يطْلبوهُ.
بالايمانْ نوحْ وَقْتْ لَ انْحَكى مَعو عَلَوذْ لَ ما كانْ ينْأَرَونْ بَعدْ، خاف وْسَوالو سَفّينِة لَخَلاص اولادْ بَيتو، هَالسَّفّينِة لَ فِيا جابْ حكمْ عَ الدّنْياِ، وْصارْ واِرثْ للبرْ بالايمانْ.
بالايمان ابْراهيمْ وَقْتْ لَ انْدَعى، طاعْ قَبلْ تَ يطْلَعْ لاكْ موُضَعْ لَ كانْ ت ياخذو وَراثِة، وْطَلَع وْهوّاِ موُ يعْرفْ لاَينْ رايحْ.
بالايمان اتْغَرَّبْ فاك اَرْضْ لَ انْوَعَدْ فِيا كَما لَ يكونْ فَ ارْض غَريبِة، وْف خِيَمْ قعدْ مَع اسْحاق وْيَعْقوب المشْترْكينْ ف وراثتو للوَعْدْ.
منْ لَ كانْ ينْطرْ مَدينِة لها أَساس مْهَنْدسا وْصانعا أَلله.
بالايمانْ سارَة زاِ لَ كانتْ عاقْرَة نالتْ قوِّة تَ تحْبَل بْذريِّة، وْموُ فَ وَقْتْ عمْرا ولدتْ، عَلى لَ يَقَّنتْ سادقْ واِ هاكْ لَ وَعَدا.
منْ هاي منْ واِحدْ بطلْ بالشَّيبْ ولد كْثيرْ كَما نْجوم السَّما، وْكَما رَملْ لَ عَلى شاطي البَحرْ لَ مالو عَدَدْ.
بالايمانْ ماتوا هَوكْ كلّن وْما نالوا وَعْدنْ، بَلىِ من بْعيد اَرَوهُ وْفرْحوا فِيو، وْقَرّوا غرْبْ ناِ وْمتْغَرْبينْ ف الاَرْضْ.
منْ لَ هَوذْ لَ يقولونْ هَالكَلامْ، يوَرَّون مَدينتنْ يطْلبونْ.
ويكونْ لاكْ مَدينِة لَ طَلَعوا منّا كانْ يطْلبونْ، كانْ عنْدنْ وَقْتْ تَ يرْجَعون يروُحولا.
بَسّ السَّعْ مَعْروفْ لَمَدينِة أَفْضَلْ منّا كانْ يشْتَهَونْ، لاك لَيّاِ ف السَّما. منْ هاي ما اسْتَحى أَلله يتْسَمّى إلهنْ، منْ لَ حَضَّرْلنْ مَدينِة.
بالايمانْ قَدَّم ابْراهيمْ لاسْحاقْ فَ تَجْرِبتو، وْلَوَحيدو طاِلَعْ للمَذْبَحْ، هاكْ لَ كانْ نال بْموجب الوَعْدْ.
منْ لَ انْقالْلو: ”باسْحاقْ يتْسَمّى لكْ نَسلْ.“
وْكان افْتَكَرْ فَ قَلْبو وْقال: اَلله حتّى م المَيتين يقَيّم. بْشانْ هاي انْعَطى ابْنو لهُ بْرَمْزْ.
بالايمان بْشي كانْ مْحَضَّرْ تَ يسيِرْ باِرَك اسْحاقْ لَيَعْقوب وْعيسو.
بالايمانْ يَعْقوب، وْهوّاِ يموتْ، باِرَكْ كلْ واِحدْ من اولادْ يوسف وْسَجَدْ عَلى راسْ عكّازتو.
بالايمانْ يوسف، وْهوّاِ يموتْ، ذَكَرْ خروجْ بَني اسْرائيل وْوَصّى عَلى عظْماِنو.
بالايمانْ موسى وَقْتْ لَ صارْ رجّال كَفَر بْهاي لَ ينْقالْلو ابنْ بنْتْ فَرْعَونْ
واخْتارْ تَ يكونْ ف الذّيقْ مَعْ شَعْب اَلله، وْلا لَشْوَيّةْ وَقْتْ يتْلَذَّذْ ف الخَطيِّة.
وافْتَكَرْ غنىِ عار المَسيحْ أَفْضَلْ بكْثيرْ واِ منْ خَزينةْ مَصرْ، منْ لَ كان يطَلّعْ لَدَفع الأَجرْ.
بالايمانْ خَلّى مَصر وْما خافْ منْ غَضَب المَلك. وْصَبَرْ كَما واِحدْ كانْ يرى اَلله لَ موُ ينْأَرى.
بالايمانْ سَوى الفصْح وْرَشْ دَم بْشانْ لا يقَرّبْ عَلَينْ هاكْ لَ كانْ يفْني الاولاد البكرْ.
بالايمانْ قَطَعوا بَحرْ سوف كَما لَ يكونْ عَلى أَرْضْ ناِشفِة، وْفِيو انْبَلَعوا المَصاروِة وَقْتْ لَ تْجاسَروا عَلَيو.
بالايمانْ حيطان اَريحا وَقَعوا، منْ لَ انْبَرَمْ حَولنْ سَبعة اِيمْ.
بالايمان راحاب الزّانيِة ما هلْكتْ مَعْ هَوكْ لَ ما طاعوا، منْ لَ اسْتَقْبَلت الجَّواسيس بْسَلامْ.
أَيشْ غَيرْ شي أَقولْ؟ منْ لَ شْوَيّةْ وَقْتْ عنْدي تَ احْكي عَلى جَدْعون وْعَلى باراق وْعَلى شَمْشون وْعَلى نفْتاح وْعَلى داهود وْعَلى صَموئيل وْعَلى باقي الاَنْبِيا،
لَ بالايمانْ غَلَبوا المَماِلك وْخَدَموا البرّ وْنالوا وعود وْسَدّوا ثمّ اسودْ،
وْطَفَوا قوّة النّارْ، وْتنَجَّوا منْ ثمّ السَّيفْ وتْقَوَّوا م الامْراض، وْصاروا جبّارينْ ف الحَرْب وْكَبْكَبوا جْيوش العدْوانْ،
وْعَطَوا لَنسْوان اولادن منْ قياِمة المَيتين. وْغَيرنْ بالعَذاباتْ ماتوا وْما نَطَروا تَ ينْجَون بْشان يكونْلن قْياِمِة مْفَضَّلِة.
وْغَيرنْ للهزو دَخَلوا، وْغَيرنْ للكَلَپچات والّحبوس تْسَلَّموا.
غَيرن انْرَجَموا، غَيرن انْنَشَروا، غَيرنْ ف ثمّ السَّيف ماتوا، غَيرنْ داروا لاِبْسين جْلودْ خَواِريف وْمعْزاِيات، ومحْتازين ومْذايَقينْ ومْعَذَّبينْ.
ناِسْ ما كانْ تسْتَحقّن الدّنْياِ، وْصاروا كَما التّايهينْ ف الصَّحرا والّجْباِلْ والمَغايرْ وكْهوف الاَرْضْ.
وْهَوذْ كلّنْ لَ صارْلنْ شَهادِة بايماننْ ما نالوا الوَعْدْ،
منْ لَ الله طَلَّعْ لَ مَنْفَعتْنا لا يكْمَلونْ بَلانا.
منْ هاي نحْناِ زاِ لَ لنا كلْ هَوذ الّشْهودْ، لَ كَما الّغيوم يحَوطونا، خَلّي نْكبْ منّا كلّ الاثْقال حتّى الخَطيِّة لَ دايمْ مسْتَعدِّة ياِ لنا، وبْتَحَمّلْ خَلّي نعْدي هَالّمْغالَبِة لَ تْعَيَّنت لْنا،
وْخَلّي نْطَلّعْ فَ يَسوُعْ لَ هوّاِ صارْ بادي ومْكَمّلْ لايمانْنا، لَ بْشان الفَرَحْ لَ كانْ لهُ تْحَمَّل الصَّليبْ، واسْتَخَفْ بالعار، وْعَلى يَمينْ عَرْش اَلله قعدْ.
رَوا بَقى أَشْقَد تْحَمَّلْ م الخاطْيينْ هَوكْ لَ هنّاِ صاروا عَدو روُحن، بْشانْ لا ترْتَخَونْ وتْخَوّر نْفوسْكنْ.
ما وصلْتنْ بَعدْ دي للدَّمْ ف الّمْغالَبِة ضدّ الخَطيِّة.
وْنسيتنْ تَعْليمْ هاذْ لَ كَما لاولاد يقولْكن: ابْني لا تحْتقرْ تَأديب الرَّب وْلا تْخَوّرْ نَفْسكْ أَيمَتْ لَ تْوَبَّخْتْ منّو.
لَ يحبّو الرَّب يأَدّبو وْيجْلد الاولادْ لَ يرْضى عَلَينْ.
تْحَمَّلوا بَقى التَّأديبْ، منْ لَ الله يدير بالو عَلَيكنْ كَما لَ يكونْ عَلى اولادْ. لَيشْ أَينا ابنْ موُ يأَدّبو أَبوهُ؟
وْلَ بَلا تَأديب انْتنْ، هاكْ لَ فِيو يتأَدَّبْ كلّ انْسانْ، مَعْناتا غرْب انْتنْ موُ اولادْ.
وْلَ أَبَّهاتْنا بالجَّسَدْ كان يأَدْبونا وْكنّا نسْتحي منّنْ، أَشْقَدْ بَقى لازم نْطيعْ أَبو الارْواحْ ونْعيشْ؟
منْ لَ هَوكْ لَ شْوَيِّة وَقْتْ كَما لَ كانْ يعْجَبنْ كان يأَدْبونا، بَسّ اَلله لَمَنْفَعتْنا بْشانْ نشْتركْ فَ قداستو.
بَسْ كلْ تَأديبْ موُ ينْحسبْ فَ وَقْتْو للفَرَحْ بَلىِ للحزنْ. بَسْ ف الآخرْ يعْطي ثْمارْ سَلام وْبرْ لَوكْ لَ تْأَدَّبو فِيو.
بْشانْ هاي ثَبْتوا ايدَيكن المَشْلولِة وْركَبْكنْ لَ ترْجفْ،
اعْدَوا خَلْف السَّلامْ مَع كلّ انْسان، وْخَلْف القَداسِة لَ بَلاها انْسانْ لَ رَبْنا موُ يرى.
وْديروا بالْكنْ لا أحَّدْ بيناتْكنْ ينْوجدْ مَحْرومْ منْ نعْمة اَلله وْلا عرْق المَرارات يطاِلعْ شاق وْيأذيكن، وْيتْنَجَّسونْ فِيو كْثيرْ ناِسْ.
وْلا ينْوجدْ بَينْكن أحَّدْ زاني وْمتْراخي كَما عيسو لَ باَكْلِة وحْدِة باع بْكوريّتو.
منْ لَ تعْرفونْ بَعْدا رجعْ راد يورث البَرَكِة وْما انْقَبَلْ، منْ لَ موُضَعْ للتَّوبِة ما ارى، مَع لَ بْدموُعْ طَلَبا.
منْ لَ ما تْقَدَّمْتنْ لَنارْ تلْهَب وْتنْدَق وْلا لعتْمِة وْضَباب وْزَوبَعَة،
وْلا لَصَوتْ بوق وْلا لَصَوتْ كَلاِمي هَوكْ لَ سمْعوهُ ما قبْلوا ينْحَكى مَعن أكْثَرْ.
منْ لَ ما كان يتيِقونْ يتْحَمَّلونْ شي لَ انْأَمَرْ وانْقالْلنْ: ”حَيوانْ زاِ لَ قَرَّبْ للجَّبَلْ لازمْ ينْرجمْ.“
وْكذاِ كانْ يخَوّف المَنظر، حتّى موسى قالْ: ”خايف اَنا وَارْجفْ.“
بَسّ انْتنْ قَرَّبْتنْ لَجَبَلْ صَهْيون وْلَمَدينة اَلله الحَي، لأورشَليمْ لَ ف السَّما وْللَمّاتْ عَشْراتْ ألوف المَلايكِة،
ولَبيعة الابْكار المَكْتوبينْ ف السَّما والله حاكم الكلّ، وْلارْواح الابْرارْ لَ كمْلوا،
وْلَيَسوُعْ وَسيطْ عَهْد الّجْديد، وْلَرَشْ دَمّو لَ يحْكي أَحْسَنْ منْ دَمْ هابيلْ.
بَقى بالْكنْ وايّاكنْ موُ تقْبَلونْ هاذْ لَ احْكي مَعْكنْ: لَ هَوكْ ما نجْيوا، هَوكْ لَ ما قبْلوا هاكْ لَ حَكى مَعنْ ف الاَرْضْ، أشْوَنْ بَقى نحْناِ، لَ ما قبلْنا هاذْ لَ حَكى مَعْنا م السَّما؟
هاذْ لَ صَوتو زَرْزَع الاَرْضْ {منْ قَبلْ.} بَسّ السَّعْ وَعَد وْقالْ: ”بَعدْ كَرَّة وحْدِة تَ ازَنْزلْ موُ بَسّ الاَرْضْ بَلىِ السَّما زاِ.“
هاي لَ قالْ: ”كَرَّة وحْدِة“ تْدلْ عَلى تَغْييرْ هَوكْ لَ يتْزَرْزَعونْ منْ لَ مَصْنوعينْ ناِ، بْشانْ يبْقَونْ هَوكْ لَ موُ يتْزَرْزَعونْ.
بَقى منْ لَ نلْنا مَلَكوتْ موُ يتْزَرْزَعْ، خَلّي نمْسك النّعْمِة لَ فِيا نخْدم وْنرْضي اَلله بْحشْمِة وْخَوفْ،
منْ لَ إلهْنا نارْ تاكلْ واِ.
مْحَبّة الاخْوِة خَلّي تْدومْ فيكنْ،
ومْحَبّة الغرْبْ لا تنْسَونْ، منْ لَ بْهاي الّمْحَبِّة ناِس اسْتَحقّوا، وْهنّاِ ما لنْ خَبَر، اسْتَحَقّوا يسْتَقْبلونْ مَلايكِة
تْذَكَّروا المَحْبوسينْ كَما لَ يكونْ مَعنْ مَحْبوسين انْتن. تْذَكَّروا الّمْذايَقين كَما لَ يكونْ أنْتنْ زاِ باللَحمْ والدَّمْ.
مْكَرَّمْ واِ الزَّواجْ لأَعْلى دَرَجِة وْفراِش المَرَة والرّجّالْ طاهرْ واِ. بَسّ الفاجْرينْ والزَّانْيينْ يحْكمْ عَلَين اَلله.
لا يكونْ فكرْكن مْحبْ للمالْ، بَلىِ يكْفاكنْ شي لَ في عنْدْكن: الرَّبْ واِ لَ قالْ: ”موُ اعيفك وْموُ ارْخي فيك ايدَينْ.“
ونْتيِق نْقول بْثقَة: ”رَبّي مْعيني موُ اخافْ. أَيش يتيِق يسَي في انْسانْ؟“
تذَكَّروا مدَبرينكن لَ حَكَوا مَعْكنْ كلْمة اَلله. افْتكروا فَ خاتمة سيرتن الصّالحَة، واقتَدَوا بايمانن.
يَسوُع المَسيحْ مباِرحَة واليَومْ هوّاِ واِ ودي للّابَد.
لَتَعاليم غَريبِة مختلفِة لا تنقادون: كْوَيّس نثَبّت قلوبنا بالنّعْمِة وْموُ باَكلات، منْ لَ ما انتَفَعوا منّا هَوذْ لَ مشيوا بْموجبا.
لنا مَذْبَح موُ مَسْموُحْ الاَكل منّو لَوك لَ يخْدمون ف الخَيمِة.
منْ لَ هَوذ الحَيوانات لَ كانْ رَيّس الاحْبار يدَخّل دَمّن لَبَيتْ المَقدَس بْشان الخَطيّات، لَحمنْ كانْ يحْترقْ بَرّات الّمخَيَّم.
منْ هاي يَسوُعْ زاِ بْشان يقَدّس شَعْبو بْدَمّو بَرّات المَدينِة تْأَلَّم.
بَقى نحْناِ زاِ خَلّي نطلَع لَعنْدو لَبَرّات الّمخَيَّم حاِمْلين عارو.
وبيدو خَلّي نرفَع ذَبايح الحَمد ف كلْ وَقْتْ لَالله، ثمار كلْ لسان يعْترفْ باسْمو.
وْلا تنسَون اعْمال الرَّحْمِة ومشارَكة الفَقاراِ، منْ لَ بهَوذ الذَّبايح الانْسانْ يرَضّي اَلله.
مدَبرينكن اخضَعولن واسمَعولن، منْ لَ يسهَرون عَلى نْفوسْكنْ كَما لَ يكون هنّاِ تَ يعْطَون حسابكن. بْشان بْفَرَح يسَون هَالشغل هاذْ موُ بآهات، منْ لَ موُ أَحْسَنْ واِ لكن.
صَلَّوا بْشاننا منْ لَ واثقين نحْناِ ضَمير صالح لنا، منْ لَ سلوكنا كْوَيّس واِ ف كلْ شي.
وَاكْثَرْ شي أطْلبْ منْكنْ تَ تْسَونْ هاي بْشان خَفيفْ أَنرد لكن.
وْإله السَّلامْ لَ رَفَع منْ بَين المَيتينْ راعي الغَنَم العَظيمْ فَ دَم عَهد أَبَدي، لَوّاِ يَسوُع المَسيحْ رَبْنا،
هوّاِ يكَمّلكن ف كلْ عَمَل صالح تَ تْسَونْ رضاهُ. وْهوّاِ يسَي فينا الصّالح قدّامو بيد يَسوُع المَسيحْ لهُ المَجْدْ لَابَد الآبْدينْ آمّينْ.
وَاطلب منْكنْ يا اخوتي تَ تطَولون بالْكنْ عَلى كلْمة التَّعزِيِة، منْ لَ بالمختَصَر كَتَبْتُ لكن.
وْخَلّي يكون ف علمكن أَخونا تيموُثاوُس تحَرَّر، وْلَ كانْ تَ يّجي خَفيفْ، مَعو تَ اراكن.
سَلْموا عَلى كلّ مدَبرينكن، وْكلّ القَدّيسينْ. يسَلمون عَلَيكنْ كلْ هَوذْ لَنّاِ ف إيطاليا.
النّعْمِة مَعْكنْ كلّتْكنْ آمّينْ.
يَعْقوبْ عَبْد اَلله وْرَبْنا يَسوُع المَسيحْ للاثْناعشْ قَبيلِة المَزْروُعينْ ف الامَمْ. سَلامْ.
خَلّي يكون لْكنْ كلْ فَرَحْ يا اخوتي وَقْتْ لَ تدْخلونْ فَ تَجارب كْثير اشْكال الْوانْ.
منْ لَ تعْرفون امْتحانْ إيمانْكنْ يعْطيكنْ صَبرْ.
وللصَبرْ خَلّي يكونْ عَمَلْ كاملْ تَ تْكونونْ كامْلينْ تامّينْ ف شي موُ ناقْصينْ.
لَ كانْ في انْسانْ منْكنْ ناقصْ حكْمِة، خَلّي يطْلبْ من اَلله هاكْ لَ يعْطي الكل بْسَخا وْموُ يخَجّل، وْتَ تنْعَطاهُ.
بَسْ خَلّي يطْلبْ بايمان، وْهوّاِ موُ يشكْ، منْ لَ يشكْ يشْبَه امْواج البَحرْ لَ يخَضّا الهَوا.
لا يفْتكرْ هاك الانْسانْ تَ ينال شي م الرَّبْ،
هاذْ لَوّاِ مْقَسَّم بْفكْرو ومْقَلْقَلْ ف كلْ طرْقاتو.
خَلّي الاَخ المتْواضعْ يرْفَعْ راسو بْعلوتْ مَقامو عنْد اَلله،
بَسّ الغَني خَلّي يرْفَعْ راسو بْتَواضعو، منْ لَ كَما زَهرة الحَشيشْ تَ يزولْ.
منْ لَ زَرَقت الشَّمْس بْحَرارتا وْنَشَّفت الحَشيش وْزَهْرتو وَقَعت وْكَواسْ مَنْظَرو زال. الغَني زاِ كذاِ يذْبَلْ ف طرْقاتو.
هَنيّةْ رجّالْ لَ يتْحَمَّل التَّجرِبِة، منْ لَ وَقْتْ لَ ينْفحص ينال اكْليل الحَياةْ لَ وَعَدْ فِيو اَلله لَوكْ لَ يحبّوهُ.
انْسانْ لا يقولْ وَقْتْ لَ يتْجَرَّبْ ”من اَلله أَتْجَرَّبْ“، منْ لَ أَلله موُ مْجَرّبْ بالّشْرور واِ، وْهوّاِ لانْسانْ موُ يجَرّبْ.
بَلىِ واِحدْ واِحدْ منْ شَهْوتو يتْجَرَّب وْينْغَش وْينْجَرْ.
وهَالشَّهْوِة تحْبَل وْتولَدْ خَطيِّة، والخَطيِّة بَسْ تكْمَل تْجيبْ مَوتْ.
لا تْضيِعون اخوتي المَحْبوُبينْ!
كلْ عَطيِّة صالْحَة وْكامْلِة منْ فوُقْ تنْزَلْ منْ عنْدْ أَبو النّورانِيّينْ، هاكْ لَ ما عنْدو تَبْديل وْلا فَيلْ تَغْييرْ.
هوّاِ راد وْولدْنا بْكلْمة الحَقْ تَ نْكونْ أَوَّل ثَمَرْ خَلايقو.
منْ لَ غَضَب الانْسانْ موُ يسَي برّ اَلله.
منْ هاي بَعْدوا منْكنْ كلْ نَجاسِة وْكثْرةْ شَرْ، وبْتَواضع اقْبَلوا الكلْمِة المَغْروزِة فَ طَبيِعتْنا، منْ لَ تْتيِق تْخَلّص نْفوسْكنْ.
كونوا عامْلينْ بالكلْمِة موُ سامْعينْ بَسّ، وْلا تْغشّون نْفوسْكنْ.
لَ كانْ في انْسانْ سامعْ للْكلْمِة بَسْ موُ عاملْ فِيا، هاذْ يشْبَهْ لاكْ لَ ارى وچّو ف مْراِيِة.
منْ لَ ارى نَفْسو وْمشي وْ{راساً} نسي أشْوَنْ كانْ.
بَسْ كلْ واِحدْ يتْمَعَّنْ فَ ناموس الحرّيِّة الكامل وْيثْبتْ فِيو، موُ شَخْصْ سامعْ سَمَعْ ينْتَسى واِ، بَلىِ عامل اعْمال، وْهاذ مْطَوَّبْ تَ يكون بْعَمَلو.
وْلَ كانْ في انْسانْ يفْتكرْ يخْدم اَلله وْهوّاِ موُ يمْسك لْساِنو، بَلىِ يغشْ قَلْبو، خدْمةْ هاذْ فاضْيِة ياِ.
الخدْمِة الطّاهْرَة الّمْقَدَّسِة قدّام اَلله الآبْ هاي ياِ: تَ ينْعبرْ عَ اليَتاميِ والاَراملْ ف ذيقاتن وْيحْفظْ واِحدْ نَفْسو م الدّنْياِ بَلا فَسادْ.
اخوتي لا بْكَولَكِة تْكونونْ ماِسْكينْ إيمانْ مَجْدْ رَبْنا يَسوُع المَسيحْ
لَ دَخَلْ لَمَجْمَعْكن انْسانْ خواِتمو ذَهَبْ يا حَويسو كْواس، وْدَخَلْ فَقيِر بْحَويسْ وسْخينْ،
وتطَلعون فاك اللاِبس حَويس كْواس وتْقولولو: ”أنْتَ هَونْ اقعَد كْوَيّسْ“، والفَقيِر تْقولولو: ”أنْتَ قومْ هَونَكْ“ يا ”اقْعَدْ هَونْ قدّامْ دَوسة اجْرَينا“،
موُ كْوا شَكَّيتنْ ف نَفسْكن وْصرْتنْ حكّام افْكارْ شَرّيرَة؟
اسْمَعوا اخوتي المَحْبوبينْ! موُ لَفَقارة الدّنْياِ الاَغْنِيا ف الايمان اخْتار اَلله تَ يكونونْ واِرثينْ ف المَلَكوتْ لَ وَعَد فِيو هَوكْ لَ يحبّوهُ؟
بَسّ انْتن احْتَقَرتن الفَقيِرْ. موُ كْوا الاَغْنِيا يتْگَبَّرونْ عَلَيكن، وْهنّاِ يجرّوكنْ للمَحاكمْ.
موُ هنّاِ يقولونْ كَلامْ كفرْ عَ الاسم الصّالحْ لَ تْسَمّى عَلَيكنْ؟
وْلَ كانْ تْكَمْلونْ ناموس اَلله بْموجبْ هاذْ المَكْتوبْ: ”لازم تْحبْ قَرايبكْ كَما نَفسك“ كْوَيّس تْسَونْ.
بَسْ لَ كان تْكَولكونْ، خَطيِّة تْسَون وْمنْلامين انْتنْ م النّاموسْ، تنْحسبونْ كَسَرتن النّاموسْ.
منْ لَ أَينا لَ يحْفظْ كلّ النّاموسْ وْف وحْدِة يزلْ، لكلّ النّاموسْ يكونْ مَدْيونْ.
منْ لَ هاكْ لَ قالْ: ”لا تزْني“، هوّاِ قالْ: ”لا تقْتلْ“. بَقى لَ ما كانْ تزْني، بَليِ تقْتلْ، صرْتْ كاسرْ للنّاموسْ.
كذاِ احْكَوا وْكذاِ افْعَلوا، كَما ناِس بْناموس البرْ تَ يتْحاكَمونْ.
منْ لَ بَلا رَحْمِة واِ الحكمْ عَلى لَ موُ يسَي رَحْمِة. وانْتنْ بالرَّحْمِة تعْلَونْ فوُق الحكمْ.
أَيش الفايدِة اخوتي لَ قال انْسانْ لي إيمان، بَسّ اعْمالْ مالو. يتيِق ايمانو يخَلّصو؟
وْلَ أَخْ يا أخْت يكونونْ عَراياِ وْناقْصينْ قوتْ يَومنْ،
ويقولْلن انْسانْ منْكنْ: روُحوا بْسَلام ادْفَوا واشْبَعوا، وْموُ تعْطوونْ عَوزة الجَّسَدْ، أَيشْ الفايدِة؟
كذاِ زاِ إيمانْ لَ بَلا اعْمال مَيّتْ واِ بْوَحْدو.
بَسْ واِحد يقولْ: ”أنْتَ لكْ إيمانْ وَانا لي اعْمال“. وَرّيني إيمانكْ بَلا اعْمال وَانا أَوَرّيكْ إيماني من اعْمالي.
أنْتَ تْآمنْ واِحدْ واِ اَلله، مَليِح تْسَي! الشَّياطينْ زاِ يآمْنونْ ويرْتعْدونْ.
تْريدْ تعْرفْ، يا انْسانْ بطّال، الايمانْ بَلا اعْمالْ مَيّت واِ؟
لَيشْ أَبونا ابْراهيمْ موُ م الاعْمال تْبَرَّرْ وَقْتْ لَ طاِلَع ابْنو اسْحاقْ عَ المَذْبَحْ.
وتَمّ الّكْتاِبْ لَ قالْ: ”آمَن ابْراهيم اَلله وانْحَسَبْلو بر،“ وْسَديق اَلله تْسَمّى.
ترى م الاعْمالْ يتْبَرَّر الانْسانْ، موُ م الايمانْ بَسْ.
وكذاِ زاِ راحاب الزّانيِة، موُ م الاعْمال تْبَرَّرتْ، وَقْتْ لَ اسْتَقبَلت الجَّواسيس وْمنْ غَيرْ طَريِقْ طاِلَعتنْ؟
أشْوَن الجَّسَدْ بَلا روُح مَيّتْ واِ، كذاِ زاِ الايمانْ بَلا اعْمالْ مَيّتْ واِ.
لا مْعَلْمين كْثير يكون فيكنْ يا اخوتي، بَلىِ اعْرفوا حكمْ أَقْوى يحقْ عَلَينا.
منْ لَ زَلّات كْثير نْزلْ كلّتْنا. لَ موُ يزلْ ف كلْمِة، هاذْ رجّالْ كاملْ واِ يتيِقْ يضْبطْ كلْ جَسَدو زاِ.
كْوا نْحطّ الرَّشْمِة ف ثمّ الدَّوابْ تَ يمْشَونْ عَلى كيِفْنا ونْديرْ جسْمنْ كلّو.
وسَفّينات القَويِّة زاِ وَقْتْ لَ هَوا زعج يسوُقنْ، فَ تَخْتايِة زْغَيرِة ينْدارونْ لَ موُضَعْ لَ يريدْ هاكْ لَ يسوُقنْ.
وكذاِ زاِ الّلْساِنْ، عضو زْغَيّرْ واِ وْيتْگَبَّرْ. نَفس الشِّي شْوَيِّةْ نارْ تحْرقْ غابات كْثيرْ.
الّلْساِنْ نارْ واِ. وْدنْية الخَطيِّة كَما الغابِة ياِ. والّلْساِنْ لَ فَ أَعْضانا ينَجّسْ كلْ جَسَدْنا وْيحْرق انْسابْ قَبايلنا لَ تعْدي كَما الدّواِليب. وْهوّاِ يحْترقْ بالنّارْ.
كلْ طَبايع الحَيوانات والّطْيوُر، وْدَبايب المَي والاَرْضْ يخْضَعونْ لَطَبيِعة الانْسانْ.
بَسّ الّلْساِن انْسانْ ما تاقْ يضْبطو. شَرْ واِ هاذْ لَ موُ يذلْ، متْلي سَمّ المَوتْ.
منْ لَ فِيو نْباِرك الرَّبْ والآب، وْفِيو ننْعَل النّاِسْ لَ عَلى صورة اَلله ناِ مَعْمولينْ.
ومنّو م الثّمْ تطْلَع النَّعْلاتْ والبَرَكاتْ. موُ يسيِرْ يا اخوتي هَوذْ كذاِ ينْعمْلونْ.
لَيشْ ممْكنْ منْ نبعْ واِحدْ يطْلَعْ مَي حلو وْمَي مرْ؟
يا سجَرةْ تين تْتيِق تْسَي زَيتونْ، يا سجَرةْ عنبْ تينْ؟ كذاِ زاِ مَيّاِت الماِلْحَة موُ تْسيِرْ حلْوِة.
أَينا لَوّاِ منْكنْ حَكيمْ ومْأَدَّبْ، خَلّي يوَرّي اعْمالو بسلوك كْوَيّس، بْحكْمِة وْتَواضعْ.
بَسْ لَ حَسَدْ مرْ كانْ فيكنْ يا قْتاِلْ ف قْلوبْكنْ، لا تتْگَبَّرونْ عَ الحَقّ وْتگْذبونْ.
منْ لَ هَالحكْمِة موُ منْ فوُقْ نزْلتْ، بَلىِ أَرْضيِّة ياِ من افْكار النَّفس وْم الشَّياطينْ.
منْ لَ اينْ لَ في حَسَدْ وقْتاِلْ، هَونَكْ في قَلابالغْ زاِ وْكلْ شي خَرابْ.
بَسْ حكْمِةْ لَيّاِ منْ فوُقْ طاهْرَة ياِ وْمتْليِّة سَلام وْمتْواضْعَة ومْطيعَة وْمتْليِّة رَحْمِة وثْمارْ صالْحَة، وْبَلا شقاق وْنفاقْ.
بَسّ ثْمار البرْ بالاَمانْ تنْزرعْ لَوذْ لَ يسَونْ سَلامْ.
من اَينْ فيكن حْروبْ وقْتاِلاتْ؟ موُ منْ شَهْواتْ لَ تْحاِربْ فَ أَعْضا جَسَدْكنْ؟
تشْتَهَون، وْما لْكن. وْتقْتلون وْتحْسدون، وْموُ يطْلَعْ بيدْكنْ شي. تتْقاتَلونْ وحْروب تْسَون، وْما لْكنْ، منْ لَ موُ تطْلبونْ.
تطْلبون، وْموُ تاخْذونْ، منْ لَ رَدي تطْلبونْ تَ تْشَبْعونْ شَهْواتْكنْ.
يا زانْيينْ! موُ تعْرفون مْحَبّة الدّنْياِ عَداوة اَلله ياِ. بَقى لَ يريد يسيِر مْحبْ لَهَالدّنْياِ هاي، عَدو يسيِرْ لَالله.
يا عَ الفاضي تفْتكْرون الّكْتاِب يقولْ: ”بالغيرِة تشْتهي روُحْ لَ تسْكنْ فينا“؟
بَسْ نعْمِة گْبيرِة عَطانا رَبْنا. بْشانْ هاي قال: ”اَلله ينَخّي المتْگَبْرين، وْللمتْواضْعينْ يعْطي نعْمِة.“
اخْضَعوا بَقى لَالله. وْقوموا ف وچّ الشّيِطانْ تَ يهْربْ منْكنْ.
تْواضَعوا وْنوحْوا. خَلّي ذحكْكن يسيِر نوح، وْفَرَحكنْ غَمْ.
تْواضَعوا قدّام الرَّب، وْتَ يعَلّيكنْ.
لا تحْكَونْ عَلى بَعضْكنْ يا اخوتي، منْ لَ هاكْ لَ يحْكي عَلى أَخوهُ يا يحاكم اَخوهُ، يحْكي عَ الناموسْ ويحاِكم النّاموسْ. وْلَ كنْت تْحاكم النّاموسْ ما صرْتْ عامل النّاموسْ بَلىِ حاكمو.
منْ لَ واِحدْ واِ لَ حَطّ النّاموسْ والحاكمْ لَ هوّاِ يتيِق يخَلّص وْيهْلَكْ، بَسّ انْتَ منْ أنْتَ لَ تْحاِكمْ قَرايبكْ؟
أَيش نْقولْ عَلَوذْ لَ يقولونْ: اليَومْ يا غَداِ رايحينْ نحْناِ للمَدينِة الفلانيِّة وْنبْقى هَونَكْ سَنِة وحْدِة ونْتاجر وْنرْبَحْ.
وْموُ يعْرفونْ أَيش يسيِرْ غَداِ. لَيشْ أَيشْ ياِ حَياتْنا غَيرْ بَوخَة تْبَيّنْ لَشْوَيّة وَقْتْ وتْروُحْ وتْزوُلْ.
مْبَدالْ لَ يقولونْ: لَ راد اَلله وْعشْنا تَ نْسَي هاذْ يا هاكْ.
{بَسّ السَّعْ} يفْتخْرون بْكبْرِياهنْ. كلْ فَخرْ كَما هاذْ شَرْ واِ.
بَقى أَينا لَ يعْرف يسَي خَير وْموُ يسَيو، خَطيِّة يسيِرْ عَلَيو.
يا غَناياِ وَلْولوا وابْكَوا عَلى بَلاوي الجّايِة عَلَيكنْ.
منْ لَ غناكنْ فَسَد وْنتن وْحَويسكنْ أَكَلا العثْ.
وذَهَبْكن وْفضّتكنْ زَنْجَروا، وْزنْجارنْ تَ يسيِرْ شَهادِة ضدْكن، وْهوّاِ تَ ياكلْ لَحمْكنْ. نارْ جَمَعْتنْ لكنْ للاِيّاِم الآِخْرانِيِّة.
هاي حَقْ لَ اكَلْتنو عَ العمّالْ لَ حَصَدوا أَرْضْكنْ يزْعَقْ، وْزَعْقة الحصّاِدين لاَذانْ رَبّ الصَّبؤوتْ دَخَلتْ.
كَيَّفتنْ ف الاَرْض وْبطرْتن وْرَبَّيتن اجْسادْكنْ كَما لَ يكونْ لَيَوم الذَّبحْ.
حَكَمْتنْ عَ البارّ وْقَتَلْتنو وْما قامْ ضدْكنْ.
بَقى أنْتنْ يا اخوتي طَولوا بالْكنْ دي لَمَنْ يجي الرَّبْ. كَما صاحب الزَّرْعْ لَ ينْطر الّثمار الغالْيِة، ثْمارْ أَرْضو ويطَوّلْ بالو عَلَينْ دي لَمَنْ يسْتلمْ أَوَّلْ مَطْرَة وْآِخرْ مَطْرَة،
كذاِ أنْتنْ زاِ طَولوا بالْكن وْثَبْتوا قْلوبْكنْ منْ لَ قرَّبتْ مجْوةْ رَبْنا.
لا تتْأَفْأَفونْ واِحدْ عَ اللاخْ يا اخوتي بْشانْ لا ينْحكمْ عَلَيكنْ، منْ لَ هاي القاضي عَ البابْ قايمْ.
مَثَلْ خذولْكن الاَنْبِيا يا اخوتي بْشانْ تتْحَمَّلونْ شَدايدْكنْ، هَوك الاَنْبِيا لَ حَكَوا باسْم الرَّبْ.
منْ لَ كْوا نعْطي الطّوبى لَوكْ لَ صَبَروا. سمعْتنْ فَ صَبْر اَيّوبْ وَارَيتنْ أَيشْ آِخرَة سَوالو الرَّبْ، منْ لَ رَحومْ واِ الرَّب وْحَنونْ.
بَسْ قَبلْ كلْ شي يا اخوتي لا تحْلفونْ لا بالسَّما وْلا بالاَرْض، وْلا بْغَيرْ حلْفانْ، بَلىِ خَلّي كلْمتْكن تْكونْ نَعمْ نَعم وْلا لا بْشانْ لا تقَعونْ تَحْتْ حكمْ.
وْلَ كانْ أحَّدْ منْكنْ ف شدِّة خَلّي يصَلّي وْلَ كانْ فرْحانْ خَلّي يرَنّمْ.
وْلَ كانْ مَريِضْ، خَلّي يبْعَثْ خَلْف شْيوُخة البيعَة ويصَلَّونْ عَلَيو وْيمْشَحوهُ مَشْحةْ زَيتْ باسْم الرَّبْ.
وصَلاة الايمانْ تشْفي المَريِض وْرَبْنا يشْفِيو وْلَ كانْ كسَّوى خَطِيّاتْ تنْغفرْلو.
بَقى اعْترْفوا لَبَعضْكن بْجَهالاتْكن، وْصَلَّوا واِحد بْشان اللاخْ تَ تنْشَفَونْ، منْ لَ عَظيمِة ياِ قوّة الصَّلاة لَ يصَلّيا البارْ.
إِيليّا زاِ انْسان يحسْ كَمانا كانْ. وْصَلّى لا ينْزَلْ مَطَرْ عَ الاَرْض، وْما نزلْ ثَثّ سْنين وْسةّ اشرْ.
ورَدْ صَلّى والسَّما عَطَتْ مَطرْ والاَرْضْ عَطَتْ ثَمَرْ.
اخوتي! لَ أحَّدْ منْكنْ ضاعْ منْ طَريِق الحَقْ، وْرَدّو أحَّدْ منْكنْ منْ ضَيَعانو،
خَلّي يعْرفْ هاكْ لَ يرد خاطي منْ ضَيَعانو م الطَّريِقْ، يخَلّصْ نَفْسو م المَوت وْيسْترْ خَطيّاتو الّكْثيرْ.
هَوذ المخْتارين بْمَعْرفة اَلله الآبْ منْ قَبل بْقَداسة الرّوُحْ تَ يكونونْ لَطاعة وْرَشْ دَمْ يَسوُع المَسيحْ. تْزيدونْ نعْمِة وْسَلامْ.
مبارَك الإلهْ أَبو رَبْنا يَسوُع المَسيحْ هاكْ لَ بْحَنانو العَظيمْ ولدْنا من جْديد بْقياِمةْ رَبْنا يَسوُع المَسيحْ لَرَجا الحَياةْ،
ولوَراثةْ شي لَ موُ يفْسَد وْموُ يتْنَجَّس وْموُ يذْبَلْ، هاكْ لَوّاِ مْحَضّرلْكنْ ف السَّماواتْ.
وانْتنْ مَحْفوُظين بْقوّة اَلله وْبالايمانْ للخَلاص الّمْحَضَّرْ تَ يبَيّنْ ف آِخر الزَّماناتْ،
لَ فِيا تَ تفْرَحونْ للاَبَدْ. وْلَ كنْتنْ فَ هَالزَّمانْ تتْذايَقون شْوَي فَ تَجارب اشْكال الْوانْ تجي عَلَيكنْ،
بشان امْتحان ايمانْكنْ، لَوّاِ أَغْلى م الذَّهَب الخالص الّمْصَفّى بالنّارْ، يطْلَعْ للمَجْدْ والكَرامِة والعزْ ف ظْهورْ يَسوُع المَسيحْ،
هاكْ لَ ما ارَيتنو وتْحبّوهُ وْبايمانكنْ فِيو تفْرَحونْ فَرَحْ عَظيمْ موُ ينْوصفْ بالكَلامْ،
بشان تْنالون مْكافاةْ إيمانْكنْ خَلاص نْفوسْكنْ،
هاكْ خَلاصْ لَ عَقَّبوا عَلَيو الاَنْبِيا وَقْتْ لَ تْنَبّوا عَ النّعْمِة لَ كانْ تَ تنْعَطى لكن.
وفَحَصوا فَ أَينا زَمان يوَرّي وْيشْهَدْ روُح المَسيح السّاِكنْ فِينْ تَ تْكونْ آلام المَسيح وْمَجْدو بَعْدا.
وانْكَشَفْلنْ كلْ شي لَ كانْ يفْحَصونْ، منْ لَ موُ لَنَفْسنْ كانْ يطْلبونْ، بَلىِ لنا كانْ يتْنَبَّون، بْهَوذ الحَقايقْ لَ السَّعْ انْكَشَفت لْكنْ، حَقايق لَ بَشَّرْناكنْ فِيا بْروُح القدسْ لَ انْبَعَثْ م السَّما، هَالحَقايقْ لَ يشْتَهَونْ حتّى المَلايكِة ينَخَّون يطَلْعونْ فِيا.
بَقى اضْبطوا افْكارْكنْ، واصْحَوا عَ التَّمام، وْكونوا عَلى الرَّجا بالفَرَحْ لَ تَ يكون لْكنْ ف ظْهورْ رَبْنا يَسوُع المَسيحْ،
كَما اولاد مْطيعين، وْلا تشْترْكونْ ف شَهْوات العَتيِقَة لَ كانْ تشْتَهَونْ بَلا مَعْرِفِة.
بَلىِ كونوا قَدّيسينْ ف كلْ سيرتْكنْ، كَما لَوّاِ قَدّوسْ هاكْ لَ دَعاكنْ.
منْ لَ مَكْتوبْ: ”كونوا قَدّيسينْ كَما لَ انا زاِ قَدّوس اَنا.“
وْلَ كان تْسَمَّونْ آبْ هاكْ لَ ما عنْدو أحَّدْ أَحْسَنْ منْ أحَّدْ، ويحاِكمْ كلّ انْسان بْموجب اعْمالو، بْخَوف اسْلكْوا فَ زَمانْ غرْبتْكنْ هاذْ،
واعرفوا موُ بْفضَّة تبْلى وْلا بْذَهَب انْفَدَيتنْ من اعْمال الباطْلِة لَ اسْتَلَمْتنا منْ أَبَّهاتْكنْ،
بَلىِ بدَمْ غال، دَمْ خاروفْ عَيبْ يا لَطْخَة ما فِيو، وْهوّاِ المَسيحْ.
هاكْ لَ منْ قَبل تْعَيَّنْ لَهاي، منْ قَبلْ تَأسيس الدّنْياِ. وانكَشَفْ ف آِخر الزَّماناتْ لَخاطرْكن،
أنْتنْ لَ بيدو آمَنْتنْ بالله لَ قَيَّمو منْ بَين المَيتين، وْعَطاهُ مَجْد، بْشان ايمانْكن وْرَجاكن يكونْ فَ الله،
ونْفوسْكن تْسيِر مْقَدَّسِة فَ طاعة الحَقْ، وتْكونْ متْليِّة مْحَبِّة بَلا نفاق بْشانْ منْ قَلْبْ طاهر وْكامل تْكونون مْحبّينْ لَبَعضْكنْ.
كَما ناِسْ ولدْتنْ من جْديد، موُ منْ بزرْ يبْلى، بَلىِ منْ لَ موُ يبْلى، بْكلْمة اَلله الحَيِّة لَ تْقومْ للاَبَدْ.
منْ لَ ”كلْ بَشَرْ كَما الحَشيشْ واِ، وْكلْ كَواسو كَما زَهْر الحَقلْ. ينْشَف الحَشيش وْيذْبَل الزَّهرْ،
وكلْمةْ إلهْنا قايمِة للاَبَدْ“. وْهاي ياِ الكلْمِة لَ تْبَشَّرْتنْ فِيا.
بَقى كبّوا كلْ شَرّانيِّة وْكلْ غش وْنفاق وْحَسَد وْحَكي عَ النّاِسْ،
وْكونوا كَما اولاد زْغارْ واشْتَهَوا الكلْمِة كَما لَ تْكونْ حَليبْ نَظيفْ روُحاني بْشانْ فِيا ترْبَونْ للخَلاصْ،
لَ ذقْتنْ وَارَيتنْ طَيّبْ واِ الرَّبْ،
لَ لهُ تتْقَرَّبونْ، لَوّاِ الحَجَر الحَي لَ احْتَقَروهُ النّاِسْ، بَسْ مخْتار مْكَرَّمْ واِ عنْد اَلله.
وانْتنْ كَما احْجارْ حَيّة انْبَنَوا وْكونوا هَياكلْ روُحانيِّة وْكَهَنَة قَدّيسينْ يرْفَعونْ ذَبايحْ روُحانيِّة مَقبولِة قدّام اَلله بيدْ يَسوُع المَسيحْ.
بَقى لكنْ أنْتن المومنين انْعَطتْ هَالكَرامِة. بَسْ لَوك الموُ طايعينْ، {”حَجَرْ لَ نَجَقوهُ المعْمارچيِّة هُوّاِ صارْ لَراس القرْنِيِّة.“}
حَجَرْ عَثَرَة، كافْ شَك. وْيتْعَثْوَرون بْهاي لَ موُ يطيعون الكلْمِة، منْ لَهاي تْعَيَّنوا.
بَسّ انْتنْ نَسلْ مخْتارْ يخْدم المَلَكوتْ خدْمِة كَهْنوتيِّة، شَعْب مْقَدَّسْ، جَماعَة مْنَجّايِة بْشان تْبَشرون بْعَظايمْ هاكْ لَ دَعاكنْ م العتْمِة لَنورو الفاضلْ.
لَ منْ قَبلْ ما كنْتنْ مَحْسوبينْ شَعْبْ، بَسّ السَّعْ شَعْب اَلله، وْلا كنْتنْ مَرْحومينْ، بَسّ السَّعْ فاضتْ عَلَيكن الرَّحْمِة.
يا مَحْبوبيني أطْلبْ منْكنْ كَما ضْيوف وْكَما غرْب، انْقطْعوا منْ كلْ شَهْوات الجَّسَدْ لَ تْحارب النَّفسْ.
وْخَلّي يكونْ سلوكْكن كْوَيّس قدّام النّاِس بْشان هَوكْ لَ يحْكَونْ عَلَيكنْ بالشَّرّ يرَون اعْمالكن الّكْوَيسِة ويسَبْحون لَالله ف يَوم الامْتحانْ.
كونوا خاضْعينْ لَكلّ النّاِسْ لَخاطر اَلله، للّملوكْ، منْ لَ لهنْ سلْطَة،
وللحكّامْ منْ لَ منّو ناِ مَبْعوثينْ لمْجازاةْ فاعْلين الشَّر، وْتَعْظيمْ فاعْلين الخَيرْ.
منْ لَ كذاِ ياِ إرادة اَلله: تَ تقْفلونْ باعْمالكن الّكْوَيسِة ثمّ الاَغبيا لَ موُ يعْرفون اَلله.
كَما ناِس احْرار، وْموُ كَما ناِسْ سَوَوا حرّيّتنْ غَطا لَشَرّنْ، بَلىِ كَما عَبيد اَلله،
لكلّ انْسان احْترْموا، لاخوتْكنْ حبّوا، وْمن اَلله خافوا وْللّملوك احْترْموا.
والعَبيدْ بَينكن، اخْضَعوا لاسْيادْكن بْخَوفْ، موُ بَسْ للصّالْحينْ والمتْواضْعينْ، بَلىِ للقاسْيين الصَّعْبينْ زاِ،
منْ لَ في نعْمِة عنْد اَلله لَوكْ لَ بْشانْ ضَمير كْوَيّسْ يتْحَمَّلونْ ذيقاتْ لَ تجي عَلَينْ بالظلْمْ.
هَوكْ لَ بْشانْ حَماقاتنْ يتْحَمَّلون الذّيقاتْ أَيشْ حَمْدْ تَ يكونْلنْ. بَلىِ وَقْتْ لَ تْسَون كْوَيّسْ ويذايقوكن وْتتْحَمَّلونْ، هاك الوَقْتْ يگْبَرْ حَمْدْكنْ عنْد اَلله.
منْ لَ لَهاي انْدَعَيتن، المَسيحْ زاِ ماتْ لَخاطرنا وْخَلّى لنا قدْوِة بْشانْ نمْشي خَلْفو.
”هاكْ لَ ما سَوى خَطيِّة وْلا انْوَجَدْ غشْ ف ثمّو.“
هاكْ لَ كانْ يتْحَقَّر وْموُ يحَقّر، وْيتْأَلَّم وْموُ يهَدّدْ، بَلىِ كان يسَلّمْ حكْمو لحاكم العَدلْ.
وْحَمَلْ خَطيّاتْنا كلّن وْطاِلَعنْ فَ جَسَدو للصَّليب، بْشانْ مَيتينْ للخَطيِّة بْبرّو نْعيشْ. بجْروُحاتو انْشَفَيتنْ.
منْ لَ ضايعينْ كنْتنْ كَما الخواِريفْ، وتْرَجَّعتن السَّعْ لعنْدْ راعي وْحارس نْفوسْكنْ.
وكذاِ أنْتنْ زاِ النّسْوان اخْضَعوا لازْواجْكنْ هَوذْ لَ موُ يطيعون الكلْمِة. بْسلوكْكن الّكْوَيّسْ ترْبَحوونْ،
وَقْتْ لَ يرَون بْخَوف وْعفِّة تسْلكونْ.
ولا تتْزَيَّنون بْزينِة برّانيِّة: بْضَفايرْ شَعرْكنْ وسْياغاتْ ذَهَبْ يا حَويس ثْقالْ.
بَلىِ تْزَيَّنوا بانْسان القَلْب المخْفي، بالرّوُح المتْواضعْ لَ موُ يفْسَدْ، زينِة مْعَظَّمِة عنْد اَلله.
منْ لَ كذاِ زاِ م القَديم النّسْوان القَدّيسينْ لَ كانْ يرْجَون اَلله، مْزَيَّنِة كانت نْفوسن وْخاضْعينْ كانوا لازْواجنْ.
كَما لَ سارَة خاضْعَة كانتْ لابْراهيمْ وتْسَمّيو ”سَيّدي،“ هاكْ لَ تْسيِرولا بَناتْ باعْمالْ صالْحَة موُ خايفينْ منْ خَوفْ.
وانْتنْ كذاِ يا رْجاِل اسْكنوا مَع نسْوانكن بْمَعْرِفِة وْكَما لَ يكونونْ فَرايغْ ضَعيفِة تْعامَلوا مَعنْ باحْترامْ، منْ لَ هنّاِ زاِ مَعْكنْ يورَثونْ عَطيّة الحَياة الأَبَدِيِّة بْشانْ لا تثْقَلونْ فَ صَلاواتْكنْ.
ف الختام كونوا كلْكنْ ف اتّفاق، تْحسّونْ فَ وَجَعْ بَعضْكن، مْحبّينْ لَبَعضْكنْ، حَنونين وْمتْواضْعينْ.
وبْشَر قْبالْ شَرْ لا تْجاِزَون انْسان، وْلا بْمَخّير قْبالْ مَخّيرْ، بَلىِ قْبالْ هَوذْ باِرْكوا، منْ لَ هاي انْدَعَيتن بْشانْ تورَثونْ بَرَكِة.
بَقى ”لَ يريد الحَياةْ، ويحبْ يرى اِيّاِمْ صالْحَة، خَلّي يحْفظ لْساِنو م الشَّر، وْشفاِترو منْ كَلام الغشْ.
منْ لَ عَينَين الرَّبْ عَ البارّينْ، وَاذانو بْشانْ تسْمَعْلنْ، بَسْ وچّ الرَّبْ ضدّ الشَّرّيرينْ.“
ومَنْ واِ لَ يسَي فيكنْ شَرْ لَ صرْتنْ غَيّورين لاعْمال الخَيرْ.
بَسْ حتّى لَ تْأَلَّمْتنْ لَخاطر البرْ طوباكن. وْلا تْخافونْ منْ هَوكْ لَ يخَوفوكن وْلا تنْهبْطونْ،
بَلىِ قَدْسوا ف قْلوبْكن الرَّبّ المَسيح. وْكونوا مسْتَعدّين تْردّونْ جَوابْ عَلى كلْ منْ يطْلبْ منْكنْ كلْمِة عَلى رَجا إيمانْكنْ.
بَلىِ بْتَواضع وْخَوف، وانْتنْ لكنْ ضَميرْ صالح بْشانْ هَوكْ لَ يحْكَونْ عَلَيكنْ كَما لَ يكون عَلى شَرّيرين، يسْتَحَونْ فَ هاي لَ يحْكَونْ بالباطلْ عَلى سيرتْكن الصّالْحَة ف المَسيحْ.
أَحْسَن لْكنْ تتْحَمَّلون شْرورْ وانْتن تْسَون اعْمالْ صالْحَة، لَ كانتْ هاي إرادة اَلله، موُ وانْتنْ تْسَون شْرورْ.
منْ لَ المَسيحْ زاِ ماتْ كَرَّة وحْدِة لَخاطرْ خَطيّاتْنا، البارْ لَخاطر الخاطْيينْ تَ يقَرّبكنْ لَالله. وْماتْ بالجَّسَد وْعاشْ بالرّوُحْ.
وكَرَزْ لَنْفوسْ هَوكْ لَ كانوا مَحْجوزينْ ف دنْية المَيتينْ.
هَوذْ لَ منْ قَبلْ ما كانْ طاعوا ف اِيّاِم نوحْ، وَقْتْ لَ أَمَرْ طولْ بال اَلله تَ يسيِرْ سَفّينِة، عَلى رَجا تَوبتن. وثْمنْة انْفسْ بَسْ دَخَلولا وبْواسْطة المَي خلْصوا.
وانْتنْ زاِ عَلاك الشّكل تخْلَصونْ بالمَعْموذِيِّة، موُ وَقْتْ لَ تْخَسْلونْ جَسَدْكنْ م الوَسَخ، بَلىِ وَقْتْ لَ تْقرّونْ بالله بْضَميرْ طاهر وْبقْياِمةْ يَسوُع المَسيحْ.
هاكْ لَ علي للسَّما وْعَلى يَمين اَلله واِ. وْخَضَعولو المَلايكِة والسَّلاطينْ والقوّاتْ.
بَقى لَ تْأَلَّم المَسيحْ لَخاطرْكنْ بالجَّسَدْ، أنْتنْ زاِ تْسَلَّحوا بْهَالفكرْ: كلْ واِحد يموت بْجَسَدو بَطَّلْ منْ كلّ الخَطيّاتْ.
بْشانْ م السَّعْ لَ بَعدْ لا لَشَهْوات النّاِس نْعيشْ زَمانْ لَوّاِ ف الجَّسَدْ، بَلىِ لإرادة اَلله.
منْ لَ يكْفى زَمانْ لَ راحْ لَ خَدَمْتنْ فِيو إرادة الوَثَنيين ف الفَجارَة والسَّكَرْ والخَلاعَة والزَّمرْ وعْبادة الشَّياطينْ.
وْهاي السَّعْ يتْعَجَّبون وْيحْكَونْ عَلَيكنْ بالشَّرْ، منْ لَ موُ تنْجرْفونْ مَعنْ فاكْ خَلاعةْ قَبلْ.
هَوك تَ يعْطَون حْسابْ لَالله هاكْ لَ تَ يحاِكم المَيتينْ والطَّيبينْ.
بْشانْ هاي تْبَشَّروا المَيتينْ زاِ بْشانْ يتْحاكَمونْ كَما النّاِسْ بالجَّسَدْ ويعيشونْ بالله بالرّوُحْ.
قرَّبتْ آِخْرةْ كلْ شي. بَقى تْعَفَّفوا واصْحَوا للصَّلاة.
وقَبل كلْ شي مْحَبِّة قَويِّة لَبَعضْكنْ خَلّي يكون لْكن: الّمْحَبِّة تْغَطّي كثْرة الخَطيّاتْ.
كونوا مْضيفينْ لَ بَعضْكنْ بَلا لَ تتْأَفْأَفونْ.
وْكلّ انْسانْ منْكنْ فَ مَوهبةْ لَ نال من اَلله خَلّي يخْدمْ رفَقو، كَما وكَلا صالْحينْ لَ نعْمة اَلله الّمْنوَّعَة.
كلْ منْ يحْكي، كَما كلْمة اَلله خَلّي يحْكي. وْكلْ منْ يخْدمْ، كَما لَ يكون منْ قوِّة لَ عَطاهُ اَلله، بْشانْ ف كلْ شي لَ تْسَونْ يتْمَجَّد اَلله بيدْ يَسوُع المَسيحْ، هاكْ لَ لهُ المَجْدْ والكَرامِة لاَبَد الآبْدينْ آمّينْ.
يا مَحْبوبينْ لا تتْعَجَّبونْ فَ تَجاربْ لَ تجي عَلَيكنْ، كَما لَ تْكونْ شي غَريب يصيبْكن: بْشان امْتحانْكنْ تجي هَالتَّجاربْ.
بَلىِ افْرَحوا بْهاي لَ مشْترْكين انْتنْ فَ آلام المَسيح، بْشانْ كذاِ ف ظْهورْ مَجْدو زاِ تفْرَحون وْتسْعَدونْ.
وْلَ تْعَيَّبْ عَلَيكنْ لَخاطر اسْم المَسيحْ طوباكنْ، منْ لَ روُح اَلله الّمْمَجَّد يحلْ عَلَيكنْ.
بَسْ لا انْسانْ منْكنْ يتْأَلَّمْ، منْ لَوّاِ قاتلْ يا حَرامي يا فاعلْ شَرْ.
بَسْ لَ تْأَلَّم منْ لَوّاِ مَسيحي، خَلّي لا يسْتحي، بَلىِ بْهَالاسمْ نَفْسو خَلّي يسَبّح اَلله.
منْ لَ الوَقْتْ واِ تَ يبْدي الحكمْ منْ بَيت اَلله. بَسْ لَ منّا يبْدي الحكمْ، أَيشْ ياِ آِخْرةْ لَ موُ يطيعون بْشارة اَلله؟
وْ”لَ كان البارْ بالزّوُرْ يخْلَصْ، لَ موُ يخاف اَلله والخاطي أَينْ ينْوجدْ؟“
أطْلبْ م الّشْيوُخَة فيكنْ أَنا الشّيِخْ رَفيِقْكن، وْشاِهدْ آلام المَسيح، وشْريكْ مَجْدو لَ تَ يظْهَرْ،
ارْعَوا رَعيّة اَلله الّمْسَلَّمِة لكنْ، واعْتَنوا عنايِة روُحانيِّة، موُ بالمَجْبوريِّة بَلىِ بالإرادِة، موُ بْمَنافعْ قَبيحَة، بَلىِ منْ كلْ قَلْبْكنْ.
موُ كَما اسْيادْ رَعيِّة، بَلىِ كَما قدْوِة كْوَيسِة لهنْ.
بْشانْ وَقْتْ لَ يظْهَر گْبير الرّعْواِن، تْنالونْ منّو اكْليل المَجْدْ لَ موُ يذْبَلْ.
وانْتن الشَّباب اخْضَعوا للّشْيوُخَة. وتْلَبَّسوا بْقُوِّة بْتَواضع القَلْبْ لَبَعضْكنْ، منْ لَ ”الله ضدّ الّمْگَبَّرينْ واِ، والمتْواضْعينْ يعْطيينْ نعْمِة.“
تْواضَعوا بَقى تَحْت ايد اَلله الشَّديدِة، منْ لَ هيِّ تَ ترْفَعْكنْ فَ وَقْتْ لَ لازمْ.
وهَمْكنْ كلّو حطّوهُ عَلى اَلله، منْ لَ هوّاِ يهْتَمْ فيكنْ.
اصْحَوا وانْتبْهوا، منْ لَ عَدوكن الشّيِطانْ كَما الاَسَدْ يزْأَرْ ويدَوّر يريدْ تَ يبْلَعْ أحَّدْ شي.
قوموا بَقى ف وچّو وانْتنْ ثابْتينْ ف الايمانْ، واعْرفوا عَلى اخوتْكنْ زاِ لَ ف الدّنْياِ تجي هَالآلامْ نَفْسا.
وإله النّعْمِة، هاكْ لَ دَعانا لمَجْدو الاَبَدي بْواسْطةْ يَسوُع المَسيحْ، هاكْ واِ لَ عَطانا، وَقْتْ لَ نتْحَمَّل شْوَيِّة ذيقات، بْشانْ نتْقَوّى وْنتْثَبَّتْ ونْقوم بْواسْطتو للاَبَدْ.
لَ لهُ المَجْدْ والسَّلطَة والكَرامِة لأَبَد الآبْدينْ آمّينْ.
هَالكلْمات الّقْلَيلْ فَ رايي، كَتَبْتُ لْكنْ بيدْ سلْوانوُس الأَخ المومنْ، أَترَجّى وَاشْهَدْ هاي ياِ نعْمة اَلله الحَقيقيّة، هاي لَ انْتن قايمينْ فِيا.
تْسَلَّمْ عَلَيكنْ بيعةْ بابل المخْتارَة وْمرْقس ابْني.
سَلْموا واِحدْ عَلى واِحد وْبوسوا بَعضْكنْ بَوسِة مْقَدَّسِة. سَلامْ مَعْ كلْكنْ لَ انْتنْ ف المَسيحْ. آمّينْ.
شَمْعونْ بطْرسْ عَبْد وْرَسول يَسوُع المَسيحْ، لَوذْ لَ نالوا مَعْنا إيمان مْساِوي في الغَلاوِة، بْبرْ رَبْنا ومْخَلّصْنا يَسوُع المَسيحْ.
تنْزادونْ نعْمِة وْسَلام، بْمَعْرِفةْ يَسوُع المَسيحْ رَبْنا،
هاذْ لَ عَطانا كلْ هَوذْ لَنّاِ منْ قوّة اَلله ويوَصْلونْ للحَياة وْخَوف اَلله، بْواسْطة مَعْرِفةْ هاكْ لَ دَعانا فَ مَجْدو والفَضيلِة،
وبْهَالمَجْدْ والفَضيلِة وعودْ عَظيمِة وْثَمينِة عَطاكن، بْشان بْواسْطتن تْسيِرونْ شرَكا الطَّبيِعَة الإلهِيِّة، وَقْتْ لَ تهْربونْ منْ فَساد الشَّهوات لَ ف الدّنْياِ.
وبْكلْ هَم وْجهدْ، زيدوا عَلى إيمانْكنْ فَضيلِة، وْعَ الفَضيلِة علْمْ.
وْعَ العلْمْ عفِّة وْعَ العفِّة تَحَمّل، وْعَ التَّحَمّلْ خَوف اَلله.
وعَلى خَوف اَلله مْوَدِّة أَخَويِّة، وْعَ الّموَدِّة الأخَويِّة مْحَبِّة لكلّ النّاِسْ.
لَ انْوَجَدوا هَوذْ فيكن وْزادوا، موُ بطّالين وْلا بَلا ثَمَر تْكونونْ فَ مَعْرفةْ رَبْنا يَسوُع المَسيحْ.
منْ لَ هاكْ لَ ما في عنْدو هَوذ الفَضايل أعْمي واِ موُ يرى، وْنسي تَطْهيرْ خَطيّاتو لَ منْ قَبلْ.
بَقى بالاَكْثَرْ يا اخوتي اهْتَمّوا تَ تْثَبْتونْ دَعْوتْكنْ واخْتِيارْكنْ باعْمالْ صالْحَة. منْ لَ وَقْتْ لَ تْسَونْ هَوذْ موُ تْزلّونْ أَبَداً.
منْ لَ كذاِ بْغنى تنْعَطَونْ تَ تدْخلون المَلَكوت الاَبَدي، مَلَكوتْ رَبْنا ومْخَلّصْنا يَسوُع المَسيحْ.
منْ هاي موُ كلّ وْملْ منْ تَذْكيرْكنْ دايم بْهَوذْ، مَعْ لَ عارْفين انْتنْ ومْأَسَّسين انْتنْ عَلى هَالحَقْ هاذْ.
وَافْتكرْ عَدلْ واِ تَ اصَحّيكنْ وَاذَكّرْكن، مْقَدْ لَ انا فَ هَالجَّسَدْ.
وَانا أَعْرفْ جَسَدي رايحْ واِ خَفيفْ، كَما لَ رَبْنا زاِ يَسوُع المَسيحْ عَرَّفْني.
وَاهْتَمْ زاِ دايمْ تَ تْسَونْ ذكرْ لَهَوذْ بَعد طْلوُعي زاِ، طْلوُعي م الدّنْياِ.
منْ لَ اخَذْ من اَلله الآبْ كَرامِة وْمَجْدْ، وَقْتْ لَ جاهُ صَوتْ م المَجْد الفايق العَظَمِة يقولْ: ”هذا واِ ابْني الحَبيبْ لَ فرحْتُ فِيو“.
وْنحْناِ لَ هَالصَّوت هاذْ سمعْنا يجيو م السَّما، وْنحْناِ مَعو ف الجَّبَل الّمْقَدَّسْ.
ولنا زاِ كلْمة النّبوِّة الصَّحْ، هاي لَ تْسَون كْوَيّسْ لَ طَلَّعْتنْ عَلَيا كَما عَلى سْراج يضَوّي ف موُضَعْ عتمْ، دي لَمَن يضَوّي الّنْهار وْتزْرق الشَّمْسْ ف قْلوبْكنْ.
وانْتنْ تعْرفونْ أَوَّلْ شي، كْتاِبْ نبوِّة يبْطَلْ ما في.
منْ لَ بْإرادة انْسانْ ما جَتْ نبوِّة أَبَداً، بَلىِ منْساقين بْروُح القدسْ حَكَوا القَدّيسينْ ناِس اَلله.
بَسْ أَنْبِيا گذّاِبينْ زاِ كانْ في ف الشَّعْبْ، كَما لَ فيكنْ زاِ تَ يكون مْعَلْمين گذّاِبين يدَخْلونْ تَعاليمْ هَلاكْ عَوجا، وْبالسَّيّدْ لَ اشْتَراهنْ يكْفرون، وْخَفيف يجيبونْ عَلى نَفْسنْ هَلاكْ.
وكْثيرْ تَ يروُحونْ خَلْفْ نَجاستنْ، هَوذْ لَ منْ وچّنْ طَريِق الحَقْ ينْحَكى عَلَيو كَلامْ شَرْ.
وبْطَمَعْ وبْكَلام مْفَبْرَك يتاجْرونْ فيكنْ هَوذْ لَ الحكمْ عَلَينْ م القَديمْ موُ يبْطَل وْهَلاكنْ موُ ينْعَسْ.
لَ الله عَلى مَلايكِة ما شَفَقْ، بَلىِ ف زناِجير العتْمِة كَبّنْ لَ تَحْت، وْسَلَّمنْ تَ ينْحفْظونْ لحكْم العَذابْ،
وْعَ الدّنْياِ القَديمِة ما شَفَقْ، بَلىِ حَفَظْ نوحْ، ثامنْ شَخْصْ تَ يكونْ كارزْ للبرْ، وَقْتْ لَ جاب الطّوُفانْ عَلى دنْيةْ لَ ما عنْدن خَوف اَلله.
وحَرَقْ سادوم وْعامورَة، وْحَكَمْ عَلَينْ تَ ينْقلْبون، وْسَواهنْ عبْرَة لَوذْ لَ موُ يخافون اَلله، هَوذْ لَ تَ يجَونْ بَعْدنْ.
ولَلوط البارْ لَ كانْ ينْغَمْ منْ سلوكنْ في النَّجاسِة، هَوكْ لَ بَلا ناموسْ كانوا، نَجّى.
منْ لَ بالنَّظَر وْبالسَّمَعْ، وَقْتْ لَ كانْ البارْ عايشْ بَيناتنْ، يَومْ بَعدْ يَومْ كان يعَذّبْ نَفْسو البارَّة باعْمالنْ لَ تكْسر النّاموسْ.
يعْرفْ الرَّبّ ينَجّي م الذّيقْ لَ يخافوهُ، بَسّ الآثْمينْ يحْفظنْ لَيوم الحكْم مْعَذَّبينْ.
وبالاَكْثَرْ هَوكْ لَ يروُحونْ خَلْف الجَّسَدْ ف شَهْوات النَّجاسِة، وْعَ السّيادِة يقَوَّونْ وچّنْ، جَسورين مْكَبَّرينْ، م الجَلالِة موُ يرْجفونْ وَقْتْ لَ يقولونْ كَلامْ كفرْ.
والمَلايكِة اصْحاب القوِّة والقدْرَة لَنّاِ أَعْظَمْ منّنْ موُ يجيبون عَلَينْ م الرَّبْ حكمْ بالكفرْ.
بَسْ هَوذْ كَما حَيوانات الخَرْسا صاروا بْطَبيِعتنْ للرمْحْ والهَلاكْ، وَقْتْ لَ يحْكَونْ كَلامْ كفرْ عَلى شي لَ موُ يعْرفون، بْفَسادنْ ينْفسْدونْ.
وَقْتْ لَ يصيبنْ أذى جَزا لاثم، وْيحْسبون الكَيفْ لذّةْ لَ تْكون بنْهار قدّام اَلله وْعَين الشَّمْسْ، متْليّينْ وَسَخات وعْيوبْ، وَقْتْ لَ يتْلَذَّذونْ فَ وَلايمنْ يتْنَعَّمونْ،
لهنْ عَينَينْ متْليّينْ زنىِ وْخَطيّاتْ موُ تخْلَصْ، غشّاِشين، نْفوسْ موُ ثابْتِة، وْقَلْب مْعَلَّمْ عَ الطَّمَعْ لهن، اولاد النَّعْلِة،
وَقْتْ لَ خَلَّوا طَريِق المسْتَقيمْ، عَوَجوا وْراحوا فَ طَريِقْ بَلْعام ابنْ باعورْ، هاكْ لَ إجْرة الإثمْ حَبْ.
بَسْ نالْ تَوبيخْ كَسْرو للنّاموس. حْمارَة مالا لْساِنْ تَ تحْكي، حَكَت بْصَوت انْسان وْوَقَّفت جْنون النَّبي.
هَوذ عْيونْ مَي بَلا مَي، غْيوم يوَدّيا العَجاجْ، هَوذْ عتْمِة قتْمِة مَحْجوزْلنْ.
منْ لَ وَقْتْ لَ يحْكَونْ قَرْقَعات الباطل، يغرّون بْشَهْوات الجَّسَد النّجْسِة هَوكْ لَ شْوَي يهْربونْ منْ هَوكْ لَ ف سلوك الباطل يمْشَونْ.
ويوعدوونْ بالحرّيِّة وْهنّاِ عَبيد الفَسادْ ناِ، منْ لَ هاكْ شي لَ ينْغلبْ منّو الانْسانْ لهُ يسيِرْ عَبْدْ.
بَقى لَ كانْ بَعدْ لَ هَرَبوا منْ نَجاسات الدّنْياِ بْمَعْرِفة رَبْنا ومْخَلّصْنا يَسوُع المَسيح، بْهَوذ النَّجاساتْ نَفْسا يتْشَرْبَكون وْكَرْةْ لخْ ينْغلْبونْ، صارتْ آِخْرتنْ أَشَرْ م البدايِة.
منْ لَ كانْ أَحْسَنْلنْ لا يعْرفونْ طَريِق البر منْ رَجْعتنْ م الوَصيِّة الّمْقَدَّسِة بَعدْ لَ اسْتَلَموا.
بَسْ صارْ فِينْ مَثَلْ صادقْ: ”كَلْبْ رجعْ لَ راِجيعو، خَنْزيرِة مْخَسَّلِة تتْمَرْدَخْ ف الّچَّپَلْ والنَّتَنْ.
هاي السَّعْ يا عَزيزيني ثاِني مَكْتوبْ أَكْتب لْكنْ، هَوذ الكلْماتْ لَ فِيا أصَحّي بالتَّذكيرْ فكرْكن الصّافي.
بْشانْ تتْذَكَّرونْ كلْماتْ لَ منْ قَبل انْقالتْ م الاَنْبِيا القَدّيسين، وْوَصيّةْ رَبْنا ومْخَلّصْنا لَ وصْلت لْنا بيد الرّسلْ،
ويقولون: اَينْ واِ وَعْدْ مجْوتو؟ هاي منْ وَقْتْ لَ ناموا أَبَّهاتْنا نَومة المَوتْ، كلْ شي كذاِ واِ باقي منْ بداية الخَليقَة.
منْ لَ قَصداً رايحَة ياِ منْ بالنْ هاي: السَّماواتْ م القَديمْ كانوا والاَرْضْ م المَي، وبْواسْطة المَي قامت بْكلْمة اَلله.
هَوذْ لَ بيدنْ دنْيةْ هاك الوَقْتْ طافْ عَلَيا المَي وْهلْكتْ.
بَسْ سَماوات السَّعْ والاَرْض بْكلْمتو ناِ مَخْزونينْ مَحْفوُظينْ للنّارْ، لَيَوم الحكم وْهَلاكْ لَ ما عنْدنْ خَوف اَلله.
بَسْ هاي الوحْدِة هاي يا عَزيزيني لا تْروُحْ منْ بالْكنْ هاي المَكْتوبِة: ”يَومْ واِحدْ عنْد الرَّبْ كَما أَلْفْ سَنِة واَلْفْ سَنِة كَما يَومْ واِحدْ“.
موُ يبْطا الرَّبْ فَ وَعْدو كَما لَ يفْتكْرونْ ناِسْ بَطَيانْ يبْطا، بَلىِ يطَوّلْ بالو لَخاطرْكنْ، منْ لَ موُ يريد يهْلَكْ ناِسْ، بَلىِ كلّ انْسانْ يجي للتَّوبِة.
بَسْ جاِييِ يَوم الرَّبْ كَما الحَرامي، هاكْ لَ فِيو عَلى غَفْلِة تْزول السَّماواتْ، والعَناصرْ تنْحَل وْهيِّ تحْترقْ والاَرْضْ واعْمالْ لَ فِيا موُ يبْقالا وجودْ.
بَقى لَ هَوذْ كلّنْ ينْحَلّونْ، كَما أَينا ناِسْ لازم تْكونون، بْسلوك مْقَدَّس وْخَوف اَلله،
وانْتنْ تنْطرون وْتشْتاقون لَمجْوةْ يَوم اَلله، هاكْ لَ فِيو السَّماواتْ تنْفحصْ بالنّار وْتنْحَلْ، والعناصرْ تحْترقْ وتْذوبْ.
بَسْ سَماوات جْديدِة وَارْض جْديدِة بْموجبْ وَعْدو ننْطرْ، هَوذْ لَ فينْ يسْكن البرْ.
بْشانْ هاي يا عَزيزيني، وانْتنْ تنْطرونْ هَوذ، اهْتَمّوا تَ تنْوجْدونْ لهُ بَلا وَسَخْ وَلا عَيب بْسَلامْ.
وطولْ بال الرَّبْ خَلاص احْسبوهُ، كَما لَ أَخونا الحبيب بولسْ زاِ بْموجب الحكْمِة لَ انْعَطتْ لهُ كَتَب لْكنْ،
كَما لَ حَكى زاِ ف كلْ مكاِتيبو عَلى هَوذْ لَ فِينْ شَغْلاتْ صَعْبِة عَ الفهمْ، هَوذْ لَ ما عنْدنْ مَعْرِفِة والموُ ثابْتين يعَوجونْ تَفْسيرنْ كَما لَ يعَوجونْ كَلام الاسْفارْ لَهَلاكنْ.
بَقى أنْتنْ يا عَزيزيني مادامْ م السَّعْ تعْرفونْ، ديروا بالْكنْ عَلى روُحْكنْ لا تْروُحونْ خَلْفْ ضَلالْ هَوذْ لَ بَلا ناموس وْتقَعونْ منْ ثَباتْكنْ.
بَسّ انْمَوا ف نعْمِة وْفَ مَعْرِفةْ رَبْنا ومْخَلّصْنا يَسوُع المَسيحْ والله الآبْ لَ لهُ التَّسْبحَة السَّع وْف كلْ زَمان وْلَيَوم الاَبَدْ آمّينْ.
نْبَشّركنْ ب هاكْ لَ كانْ م البدايِة، هاكْ لَ سمعْنا وَارَيناهُ بْعَينَينا، أَرَيناهُ وْجَسَّيناهُ بيدَينا، هاكْ لَوّاِ كلْمة الحَياةْ.
والحَياة بَيَّنت وْنشْهَد وْنكْرز لْكنْ عَلى حَياة الاَبَدْ لَ كانتْ عنْد الآب وْبَيَّنت لْنا.
وْشي لَ ارَينا وْسمعْنا، لكنْ زاِ نْخَبّرْ عَلَيو، بْشان يكون لْكنْ شرْكِة مَعْنا، وْنحْناِ شرْكتْنا مَع الآب وْمَع ابْنو يَسوُع المَسيحْ ياِ.
ونكْتب لْكنْ هَوذ بْشانْ فَرَحْنا فيكن يكون مْتَمَّمْ.
وْهاي ياِ البْشارَة لَ سمعْناها منّو ونْبَشّركنْ فِيا: اَلله نورْ واِ وْعتْمِة ما فِيو أَبَداً.
وْلَ كنّا نْقولْ لنا شرْكِة مَعو وْنمْشي ف العتْمِة، گذّاِبينْ نحْناِ وْموُ ف الحَقْ نَسْلكْ.
بَسْ لَ ف النّورْ مشينا، كَما لَ هوّاِ ف النّورْ، لنا شرْكِة مَعْ بَعضْنا وْدَمْ يَسوُع ابْنو يطَهّرْنا منْ كلْ خَطيّاتْنا.
وْلَ كنّا نْقولْ: ”ما لْنا خَطيِّة،“ نْغشْ روُحْنا، والحَقْ موُ فينا واِ.
بَسْ لَ اعْتَرَفْنا بْخَطيّاتْنا، أَمينْ واِ وْبارْ يغْفر لْنا خَطيّاتْنا، ويطَهّرْنا منْ كلْ إثمْنا.
وْلَ كنّا نْقول: ”ما كلْخطَينا“، نْسَيو گذّاب وْكلْمتو موُ عنّا ياِ.
اولادي، أَكْتب لْكنْ هَوذ بْشانْ لا تخْطَون. وْلَ خطي أحَّدْ، لنا شَفيعْ عنْد الآبْ، يَسوُع المَسيح البارْ.
منْ لَ هوّاِ واِ ذَبيحة الغفْرانْ لَخاطرْ خَطيّاتْنا، وْموُ لَخاطرْ خَطيّاتْنا بَسْ، بَلىِ لَخاطرْ كلّ الدّنْياِ زاِ.
وبْهاي يبَيّن لْنا كلْعَرَفْناهُ، لَ كنّا نحْفظْ وَصيّاتو.
لَ يقولْ: ”عَرَفتوهُ“ وْوَصيّاتو موُ يحْفظْ، گذّابْ واِ والحَقْ موُ فِيو واِ.
هاكْ لَ يقولْ: ”فِيو اَنا“، لازمْ كَما سلوكو يسْلكْ.
عَزيزيني، موُ وَصيِّة جْديدِة أَكْتب لْكن، بَلىِ وَصيّة عَتيِقَة، هاكْ لَ كانتْ عنْدْكنْ م البدايِة. وَصيّة العَتيِقَة كلْمِة لَ سمعْتنْ ياِ.
ووَصيِّة جْديدِة أَكْتب لكنْ، هاكْ لَيّاِ حَقيقيِّة فِيو وفيكنْ، منْ لَ العتْمِة عَبَرتْ والنّور الحَقيقي بَدا ينْأَرى.
بَقى لَ يقولْ ف النّورْ واِ وْيكْرَهْ أَخوهُ، ف العتْمِة واِ دي للسَّعْ.
هاكْ لَ يحبّ اَخوهُ، ف النّورْ يبْقى وْعَثْوَرَة ما فِيو.
بَسْ هاكْ لَ يكْرَهْ أَخوهُ، ف العتْمِة واِ وْف العتْمِة يمْشي، وْموُ يعْرفْ لاَين يروُح، منْ لَ عَمَّتْ عَينَيو العتْمِة.
أَكْتب لْكنْ يا اولادْ، منْ لَ انْغَفَرت لكْن خَطيّاتْكنْ لَخاطر اسْمو
أَكْتب لْكنْ يا أَبَّهاتْ، منْ لَ عَرَفْتنْ هاكْ لَوّاِ م البدايِة. أَكْتب لْكنْ يا غلْمانْ، منْ لَ غَلَبتن الشَّرّيرْ. كَتَبْتُ لْكنْ يا صبْيانْ، منْ لَ عَرَفْتنْ الآب.
كَتَبْتُ لْكنْ يا أَبَّهاتْ، منْ لَ عَرَفْتنْ هاك لَ م البدايِة. كَتَبْتُ لْكنْ يا غلْمانْ، منْ لَ قْواي أنْتن وْكلْمة اَلله ساِكْنِة فيكنْ ياِ وْغَلَبْتن الشَّرّيرْ.
لا تْحبّون الدّنْياِ وْلا شي لَ ف الدّنْياِ. لَ يحبّ الدّنْياِ، ما فِيو مْحَبّة اَلله.
منْ لَ كلْ شي لَ في ف الدّنْياِ شَهْوة الجَّسَد وْشَهْوة العَينَين وْفَخْفَخة الدّنْياِ، هَوذْ لَ موُ م الآبْ ناِ، بَلىِ م الدّنْياِ.
والدّنْياِ تعْبرْ هيِّ وْشَهْوتا، بَسْ لَ يسَي إرادة اَلله يبْقى للاَبَدْ.
يا اولادي، آِخر الزَّمانْ واِ. وْكَما لَ سمعْتنْ جاِييِ واِ مَسيح الدّجّال، هاي السَّعْ صاروا مسحا دجّاِلين كْثيرْ. وْمنْ هاي نعْرف آِخر الزَّمانْ واِ.
منّا طَلَعوا بَلىِ موُ منّا كانوا. يكون منّا كانوا، عنّا كانْ تَ يبْقَونْ. بَلىِ طَلَعوا منّا بْشانْ ينْعرفْ موُ منّا كانوا.
وانْتن لْكنْ مَشْحَة م القَدّوْس وتْمَيزونْ كلّ انْسانْ.
ما كَتَبْتُ لْكنْ منْ لَ موُ تعْرفونْ الحَقْ، بَلىِ منْ لَ تعْرفوهُ وْكلْ گذبْ موُ م الحَقّ واِ.
من واِ الدّجّالْ غَيرْ هاكْ لَ يكْفر يقول يَسوُعْ موُ المَسيحْ واِ؟ وهاذْ واِ مَسيح الدّجّالْ. هاكْ لَ يكْفرْ بالآبْ، يكْفرْ بالابنْ زاِ.
وْهاكْ لَ يكْفرْ بالابنْ، بالآبْ زاِ موُ يآمنْ. لَ يعْترفْ بالابنْ، بالآبْ زاِ يعْترفْ.
وانْتنْ شي لَ سمعْتنْ منْ قَبلْ خَلّي يثْبتْ عنْدْكنْ. لَ ثَبَتْ عنْدْكنْ شي لَ سمعْتنْ منْ قَبلْ، أنْتنْ زاِ تَ تثْبتونْ ف الآبْ والابنْ.
وهاذْ واِ وَعدْ لَ وَعَدْنا، حَياةْ أَبَدِيِّة.
هَوذْ كَتَبْتُ لْكنْ عَلَوذْ لَ يغشّوكنْ.
وانْتنْ زاِ لَ ثَبَتتْ عنْدْكن المشْحَة لَ نلْتنْ منّو، موُ محْتازين انْتن يعَلّمْكن انْسانْ. بَلىِ كَما لَ تْعَلّمكن المَشْحَة لَيّاِ من اَلله عَلى كلْ شي. وْصادْقَة ياِ وْما فِيا گذْب. وْكَما لَ عَلَّمكن، اثْبتوا فِيو.
والسَّعْ يا اولادي اثْبتوا فِيو، بْشانْ وَقْتْ لَ يظْهَرْ لا نسْتحي منّو، بَلىِ يكون لْنا بَياضْ وچ وَقْتْ لَ تَ يّجي.
لَ عَرَفْتنْ بارْ واِ، اعْرفوا زاِ كلْ واِحد يسَي برْ منّو واِ.
وطَلْعوا أَشْقَد گْبيرِة ياِ مْحَبّة الآبْ لنا حتّى سَمّانا وْسَوانا اولاد. منْ هاي الدّنْياِ موُ تعْرفْنا، منْ لَ لهُ زاِ موُ تعْرفْ.
عَزيزيني، السَّع اولاد اَلله نحْناِ، وْما بَيَّنْ بَعدْ أَيشْ تَ نْسيِرْ. بَسْ نعْرف وَقْتْ لَ يظْهَرْ تَ نْسيِرْ كَماهُ وْنراهُ كَما لَوّاِ.
وْكلْ واِحدْ عنْدو هَالرَّجا هاذْ، يطَهّرْ نَفْسو، كَما لَ هوّاِ طاهرْ
لَ يسَي خَطيِّة، مْخالَفِة للنّاموس يسَي، منْ لَ الخَطيِّة كلّا مْخالَفِة ناموسيِّة ياِ.
وْتعْرفونْ هاك ظَهَرْ تَ ياخذْ خَطيّاتْنا، وْخَطيِّة فِيو ما في.
اولادي، انْسانْ لا تْخَلَّون يغشْكنْ. هاكْ لَ يسَي برْ بارْ واِ، كَما لَوّاِ المَسيحْ بارْ.
وْهاكْ لَ يسَي خَطيِّة م الشّيِطانْ واِ، منْ لَ م البدايِة الشّيِطانْ خاطي واِ. وْمنْ هاي ظَهَر ابْن اَلله، ظَهَر بْشانْ يهْدم اعْمال الشّيِطانْ.
كلْ منْ ولدْ من اَلله خَطيِّة موُ يسَي، منْ لَ بزْرو فِيو واِ. وْموُ يتيِقْ يخْطي، منْ لَ من اَلله ولدْ.
بْهاي ينْفرْقون اولاد اَلله من اولاد الشّيِطانْ. كلْ واِحدْ موُ يسَي بر وْموُ يحبّ اَخوهُ، موُ من اَلله واِ.
منْ لَ هاي ياِ الوَصيِّة لَ سمعْتنْ منْ قَبلْ، تَ تْحبّونْ بَعضْكنْ.
موُ كَما قايينْ لَ كانْ م الشَّرّير وْقَتَل اَخوهُ. وْلَيشْ قَتَلو غَيرْ منْ لَ شَرّيرَة كانت اعْمالو واعْمال اَخوهُ بارَّة؟
ولا تتْعَجَّبونْ يا اخوتي لَ كانْ تكْرَهكن الدّنْياِ،
نحْناِ نعْرف انْتَقَلنا م المَوتْ للحَياة بْهاي لَ نْحبّ اخوتْنا. هاكْ لَ موُ يحبّ أَخوهُ ف المَوتْ يثْبتْ.
منْ لَ كلْ واِحدْ يكْرَهْ أَخوهُ قاتل انْسانْ واِ. وْتعْرفونْ كلْ قاتل انْسانْ موُ ممْكنْ تثْبتْ فِيو الحَياة الاَبَديِّة.
بْهاي نعْرف مْحَبّتو لنا، بْهاي لَ هوّاِ عَطي نَفْسو لَخاطرْنا. وْنحْناِ زاِ واجبْ عَلَينا نعْطي نْفوسْنا لَخاطر اخوتْنا.
وَاينا لَ لهُ امْلاك الدّنْياِ وْيرى أَخوهُ محْتاز وْيقْفلْ بابْ رَحْمتو ف وچّو، أشْوَنْ فِيو مْحَبّة اَلله؟
اولادي! لا نْحبْ بَعضْنا بالكَلام وْبالّلْساِنْ، بَلىِ بالاعْمال وْبالحَقْ.
وبْهاي نعْرفْ م الحَقْ نحْناِ. وْقَبلْ لَ يجي هوّاِ، نْرَضّي قَلْبْنا.
وْلَ كانْ قَلْبْنا يتْهمْنا، أَشْقَدْ بَقى أَلله، لَوّاِ أَعْظَمْ منْ قَلْبْنا وْيعْرفْ كلْ شي؟
عَزيزيني، لَ كانْ قَلْبْنا موُ يتْهمْنا، وچْنا بَيضا تْكونْ قدّام اَلله.
وَايشْ لَ نطْلب، نْنالْ منّو، منْ لَ نحْفظْ وَصيّاتو وْنعْمَل اعْمال كْوَيسِة قدّامو.
وْهاي ياِ وَصيّتو تَ نْآمنْ باسْم ابْنو يَسوُع المَسيحْ، ونْحبْ بَعضْنا كَما لَ وَصّانا.
وَاينا لَ يحْفظْ وَصيّاتو، ينْحفظْ فِيو، وْهوّاِ يحلْ فِيو. وبْهاي نفْهَم يحلْ فينا، منْ روُحو لَ عَطانا.
عَزيزيني، لا تْسَدقونْ كلّ الارْواحْ، بَلىِ مَيزوا الارْواحْ لَ من اَلله ياِ والّا لا، منْ لَ كْثيرْ أَنْبِيا دجّاِلينْ طَلَعوا ف الدّنْياِ.
بْهاي تنْعرفْ روُح اَلله. كلْ روُح تْقرْ يَسوُع المَسيحْ جا بالجَّسَدْ من اَلله ياِ.
وْكلْ روُحْ موُ تْقرْ يَسوُع المَسيحْ جا بالجَّسَدْ موُ من اَلله ياِ، بَلىِ م المَسيح الدّجّال ياِ، هاكْ لَ سمعْتنْ تَ يّجي، والسَّعْ ف الدّنْياِ واِ منْ وَقْتْ.
بَسّ انْتنْ من اَلله أنْتنْ يا اولاد، وْهَزَمْتننْ، منْ لَ أَعْظَمْ واِ هاذْ لَ فيكنْ منْ هاكْ لَ ف الدّنْياِ.
وْهَوذ م الدّنْياِ ناِ. منْ هاي م الدّنْياِ يحْكَونْ والدّنْياِ تسْمَعْلنْ.
بَسْ نحْناِ من اَلله نحْناِ. وْهاكْ لَ يعْرف اَلله، يسْمَع لْنا. وْهاكْ لَ موُ من اَلله واِ، موُ يسْمَع لْنا. بْهاي نعْرفْ روُح الحَقّ وْروُح الضَّلالْ.
عَزيزيني، خَلّي نْحبْ بَعضْنا، منْ لَ من اَلله ياِ الّمْحَبِّة. وْكلْ من يحبْ من اَلله واِ مَولود، وْيعْرف اَلله.
منْ لَ الله مْحَبِّة واِ، وْكلْ واِحدْ موُ يحبْ موُ يعْرف اَلله.
بْهاي انعَرفت مْحَبّة اَلله لنا، بْهاي لَ بَعَث ابْنو الوَحيدْ للدّنْياِ بْشان نْعيش بْواسْطتو.
بْهاي ياِ الّمْحَبِّة، موُ بمْحَبّتْنا لله، بَلىِ بْهاي لَ هوّاِ حَبْنا وْبَعَث ابْنو ذَبيحةْ غفْرانْ لَخاطرْ خَطيّاتْنا.
عَزيزيني، لَ كذاِ اَلله حَبْنا، نحْناِ زاِ لازم نْحبْ بَعضْنا.
وبْهاي نعْرفْ فِيو نثْبت وْهوّاِ يثْبتْ فينا، منْ روُحو عَطانا.
ونحْناِ أَرَينا وْنشْهَد، الآبْ بَعَث ابْنو مْخَلّصْ للدّنْياِ.
كلْ واِحد يقرّ بْيَسوُع ابْن اَلله واِ، أَلله يثْبتْ فِيو وْهوّاِ فَ الله.
ونحْناِ نْآمنْ وْنعْرف مْحَبِّةْ لَ يحبْنا أَلله، منْ لَ أَلله مْحَبِّة واِ، وْكلْ واِحدْ يثْبتْ ف الّمْحَبِّة فَ الله يثْبتْ.
وبْهاي تكْمَل مْحَبّتو مَعْنا، تَ يكون لْنا بَياضْ وچْ فَ يوم الّمْحاكَمِة، منْ لَ كَما لَ كانْ هوّاِ، نحْناِ زاِ كذاِ نحْناِ ف الدّنْياِ.
خَوفْ ف الّمْحَبِّة ما في. بَلىِ الّمْحَبِّة لَبَرّا تْكبّ الخَوفْ، منْ لَ الخَوف ف الخَطَرْ واِ. هاكْ لَ يخافْ موُ مْكَمَّلْ واِ ف الّمْحَبِّة.
بَقى نحْناِ لازم نْحبّ اَلله، منْ لَ هوّاِ أَوَّلْ شي حَبْنا.
لَ قالْ أحَّدْ: أَحبّ اَلله وْهوّاِ يكْرَهْ أَخوهُ، گذّابْ واِ: هاكْ لَ موُ يحبّ اَخوهُ لَ ينْأَرى، أشْوَن يتيِق يحبّ اَلله لَ موُ ينْأَرى.
وْهاي وَصيِّة اسْتَلَمْنا منّو: كلْ واِحد يحب اَلله، لاخوهُ زاِ لازم يحبْ.
كلْ من يآمنْ يَسوُعْ واِ المَسيحْ، من اَلله واِ مَولود. وْكلْ من يحب الوالدْ، للمَولودْ منّو زاِ يحبْ.
وبْهاي نعْرف مْحبّينْ نحْناِ لاولاد اَلله، وَقْتْ لَ نْحب اَلله ونْسَي وَصيّاتو.
منْ لَ هاي ياِ الّمْحَبِّة لَالله، تَ نحْفظْ وَصيّاتو، وْوَصيّاتو موُ ثَقيلِة ياِ.
منْ لَ كلْ مَولودْ من اَلله، يغْلب الدّنْياِ. وهاذْ واِ النَّصرْ لَ غَلَب الدّنْياِ: إيمانْنا.
من واِ لَ يغْلب الدّنْياِ غَيرْ هاكْ لَ يآمنْ يَسوُع ابْن اَلله واِ؟
هاذْ واِ لَ جا بْواسْطة المَي والدَّمْ، يَسوُع المَسيحْ. موُ بالمَي بَسْ، بَلىِ بالمَي والدَّمْ.
والرّوُحْ يشْهَد الرّوُح الحَقْ واِ.
وثاثِة يشْهَدونْ: الرّوُحْ والمَي والدَّم وْثاثتن بْواحدْ ناِ.
لَ شَهادة النّاِسْ نقْبَلْ، أَشْقَدْ بَقى شَهادة اَلله لَيّاِ أَعْظَمْ؟ وْهاي ياِ شَهادة اَلله لَ شَهَدْ عَلى ابْنو.
كلْ من يآمن بابْن اَلله، لهُ هَالشَّهادِة فَ نَفْسو. وْكلْ واِحدْ موُ يسَدّق اَلله يسَي اَلله گذّاِبْ، منْ لَ موُ يسَدّق شَهادِة لَ شَهَد اَلله لابْنو.
وْهاي ياِ الشَّهادِة، حَياةْ أَبَدِيِّة عَطانا اَلله وْهَالحَياةْ ف ابْنو ياِ.
كلْ واِحدْ متْمَسَّكْ بالابنْ، متْمَسَّك بالحَياة واِ زاِ. وْكلْ واِحدْ موُ متْمَسَّك بابْن اَلله، مالو حَياةْ.
هَوذْ كَتَبْتُ لْكنْ تَ تعْرفونْ حَياة أَبَدِيِّة في لْكن، انْتنْ لَ آمَنْتنْ باسْم ابْن اَلله.
وهَالثّقَة لنا فِيو: كلْ شي لَ نطْلبْ منّو مْوافقْ إرادتو يسْمَع لْنا.
وْلَ كنّا مقْتنْعينْ يسْمَع لْنا ف كلْ شي لَ نطْلبْ منّو، واثْقينْ نحْناِ سَلَفاً نلْنا طَلَبْنا لَ طَلَبْنا منّو.
لَ انْسانْ أَرى أَخوهُ يخْطي خَطيِّة موُ ينْحكمْ بالمَوتْ عَلَيا، خَلّي يصَلّي يطْلبْلو وْينْعَطى حَياةْ. لَوذْ لَ موُ للمَوتْ يخْطَونْ، منْ لَ في خَطيِّةْ مَوتْ. موُ عَلاذْ أَقولْ خَلّي واِحدْ يطْلبْ.
منْ لَ كلّ إثمْ خَطيِّة واِ. وْفي خَطيِّة موُ خَطيِّةْ مَوتْ.
وْنعْرفْ كلْ واِحدْ مَولودْ من اَلله موُ يخْطي: المَولودْ من اَلله يحْفظ نَفْسو، والشَّرّيرْ موُ يقَرّبْ عَلَيو.
نحْناِ نعْرف من اَلله نحْناِ، والدّنْياِ كلّا ف الشَّرّيرْ ك انْحَطّتْ.
وْنعْرف ابْن اَلله جا، وْعَطانا فهمْ تَ نعْرف الحَقيقي ونْكونْ ف الحَقيقي، ف ابْنو يَسوُع المَسيحْ. هاذْ واِ الإلهْ الحَقيقي وْحَياة الأَبَدْ.
الشّيِخْ للمخْتارَة من اَلله كيريّا وْلاولادا لَ احبّن بْحَق، وْموُ اَنا بَسْ، بَلىِ كلْ لَ يعْرفون الحَقْ.
لَخاطر الحَقّ الثّابتْ فينا وْمَعْنا واِ للأَبَدْ.
يكونْ مَعْكنْ نعْمِة ورَحْمِة وْسَلامْ من اَلله الآب، وْمنْ رَبْنا يَسوُع المَسيح ابْن الآبْ بالحَقْ والّمْحَبِّة.
فرحْتُ كْثيرْ لَ ارَيتُ منْ اولادْكِ يمْشَونْ ف الحَق، بْموجبْ وَصيِّةْ لَ اخَذْنا م الآبْ.
والسَّعْ أَرْجوكِ كيريّا، موُ وَصيِّة جْديدِة أَكْتب لْكِ، بَلىِ هاكْ لَ كانتْ لنا م البدايِة، تَ نْحب بَعضْنا.
وْهاي ياِ الّمْحَبِّة، تَ نمْشي بْموجبْ وَصيّاتو. هَالوَصيِّة كَما لَ سمعْتنْ ياِ م البدايِة، فِيا امْشَوا.
منْ لَ كْثير مْضلّينْ طَلَعوا ف الدّنْياِ، هَوذْ لَ موُ يقرّونْ يَسوُع المَسيحْ جا بالجَّسَدْ. هاذْ واِ الّمْضلْ والمَسيح الگذّابْ.
ديروا بالْكنْ عَلى حالْكنْ. لا تْضَيعونْ شي لَ اشْتَغَلْتنْ لهُ، بَلىِ أَجرْ كاملْ خَلَّوا ينْدفع لْكنْ.
كلْ واِحدْ يعْبر يروُح وْموُ يثْبتْ فَ تَعْليم المَسيحْ، أَلله موُ فِيو واِ. وْهاكْ لَ يثْبتْ فَ تَعْليمو، هاذْ الآبْ والابن اثْنَينْ لهُ.
لَ انْسانْ جا لَعنْدْكن، وْما جابْ هَالتَّعليمْ، لا تسْتَقْبلوهُ فَ بَيتْ، وافْرَحْ لا تْقولولو.
منْ لَ هاكْ لَ يقولْلو ”افْرَحْ“، يشْتركْ ف اعْمالو الشَّرّيرَة.
ف الوَقْتْ لَ لي كْثيرْ أمور تَ اكْتب لْكنْ، ما ردْتُ بالوَرَق والحبرْ، بَلىِ لي أمَل آجي لعنْدْكن، وْثمْ لَثمْ نحْكي بْشانْ فَرْحتْنا تْكونْ كامْلِة.
يسَلمونْ عَلَيكِ اولاد اختْكِ المخْتارَة. آمّينْ.
الشّيِخْ لَگايوسْ عَزيزي، لَ احبّو بْحَقْ.
عَزيزْنا! ف كلْ شي أَصَلّي بْشانكْ تَ تنْجَحْ وتْكون مْعافى، كَما لَ تنْجَحْ نَفْسكْ.
منْ لَ فرحْتُ كْثيرْ تَ يّجي اخْوِة وْيشْهَدونْ لَحَقّانِيّتكْ، كَما لَ انْتَ بْحَقْ تسْلكْ.
وفَرْحَة أَگْبَرْ منْ هاي ما لي، تَ اسْمَع اولادي ف الحَقْ يسْلكونْ.
عَزيزْنا، بْإيمانْ تشْتغلْ شي لَ تْسَي للاخْوِة، وْخاصّة غرْبْ ناِ،
لَ شهْدوا لمْحَبّتكْ قدّامْ كلّ البيعَة، لَوك كْوَيّس تْسَي تَ تْزَوّدنْ وَقْتْ لَ تْوَدّعنْ، كَما لَ يليقْ عنْد اَلله،
منْ لَ لَخاطر اسْمو طَلَعوا، وْما اخَذوا شي م الامَمْ.
بَقى نحْناِ واجبْنا نسْتَقْبلْ كَما هَوذ، بْشان نْسيِر مْساعدينْ للحَقْ.
كان اَريد اَكْتبْ للبيعَة، بَلىِ هاكْ لَ يريد يسيِرْ أَوَّلنْ، ديوطرافاسْ، موُ يسْتَقْبلْنا.
بْشانْ هاي لَ جيتُ تَ اذْكر اعْمالو لَ سَوى، منْ لَ بْكلْماتْ عاطلِة يذمْنا. وْموُ يكفاهُ هَوذْ، لا هوّاِ يسْتَقْبل الاخْوِة وْلَ يريدونْ يسْتَقْبلوونْ يمْنَعنْ ويطاِلعنْ زاِ م البيعَة.
عَزيزْنا، لا تتْشَبَّه بْشي لَوّاِ شَرْ بَلىِ بْشي لَوّاِ خَيرْ. هاكْ لَ يسَي خَيرْ من اَلله واِ. وْهاكْ لَ يسَي شَرْ ما ارى أَلله.
لَديميترْيوسْ في شَهادِة منْ كلّ انْسان، وْم البيعَة وْم الحَقْ نَفْسو. وْنحْناِ زاِ نشْهَد، وْتعْرفْ شَهادتْنا سادْقَة ياِ.
أمور كْثيرْ في لي تَ اكْتبْ لكْ، بَلىِ موُ اريدْ بالحَبرْ والقَلَمْ أَكْتبْ لكْ.
بَسْ لي رَجا خَفيفْ تَ اراك، وْثمْ لَثمْ نحْكي.
السَّلام يكونْ مَعك. يسَلمونْ عَلَيك الّمْحبّينْ. سَلّم عَ الّمْحبّينْ كلْ واِحدْ باسْمو.
يَهوذا عَبْدْ يَسوُع المَسيحْ، أَخو يَعْقوبْ، للامَمْ لَ سَمّاهن اَلله الآبْ مَحْبوبينْ وبْيَسوُع المَسيحْ مَحْفوُظين.
عَزيزيني، وَانا أَسَي كلْ جهْدي تَ اكْتب لْكنْ عَلى خَلاصْنا المشْتَرَكْ، مَجْبور اَنا تَ اكْتب لْكنْ وَانا أَتْرَجّاكنْ تَ تْسَون مْحارَبِة لَخاطر الايمانْ لَ كَرَّة وحْدِة تْسَلَّمْ للقَدّيسينْ.
منْ لَ ناِسْ قَنَوا مَدْخَلْ، هَوذْ لَ منْ قَبل انْكَتَبوا بْهَالحكمْ عَلَينْ، ناِسْ بَلا تَقْوى، يقْلبونْ نعْمةْ إلهْنا لَنَجاسِة. وبْهاكْ لَوّاِ بْوَحْدو السَّيّد اَلله، وبْرَبْنا يَسوُع المَسيحْ يكْفرونْ.
بَقى أَريد أَذَكّرْكنْ، مَعْ لَ تعْرفونْ كلّ الأمور، أَلله مَعْ لَ كَرَّة خَلَّص الشَّعْبْ منْ مَصرْ، ثاِني كَرَّة هَوكْ لَ ما آمَنوا تَوبَلنْ.
والمَلايكِة لَ ما حَفَظوا رياستنْ، بَلىِ خَلَّوا ماواهن لحكم اليَوم العَظيمْ بحْباِل موُ مَعْروفِة تَحْت العتْمِة حَفَظنْ.
كَما سادوم وْعامورَة وْمدنْ لَ حَولنْ لَ عَلى شكلْ هَوذ المَلايكِة زَنوا وْراحوا خَلْفْ غَيرْ جَسَدْ، مَحْطوُطينْ مَسْطَرَة لَنار الاَبَد بْعقابْ لَ اسْتَحَقّوا،
عَلى نَفْس الشّكلْ زاِ هَوذْ لَ ف المَنامْ يتْشَهْوَنونْ، للجَّسَد ينَجْسون والسّيادِة موُ يقْبَلون، وْعَ الجَّلالِة كَلامْ كفر يقولونْ.
بَسْ ميخاييلْ رَيّس المَلايكِة، وَقْتْ لَ مَعْ إبْليسْ كانْ ياخذ وْيعْطي لَخاطرْ جَسَدْ موسى، ما تْجاسَر يجيبْ عَلَيو حكم بْكلْمِة صَعْبِة، بَلىِ قال: ”الرَّبْ يزْعَقْ فيكْ صَوتْ“.
بَسْ هَوذْ فَ شَغْلاتْ لَ موُ يعْرفونْ، كَلامْ كفرن يقولونْ. بَلىِ فَ شَغْلاتْ لَ بالغَريزِة يعْرفونْ كَما حَيواناتْ لَ بَلا عَقلْ، فَ هَوذْ ينْفسْدونْ.
وَيلنْ منْ لَ فَ طَريِقْ قاييِنْ راحوا، وْخَلْفْ ضَلالةْ بَلْعامْ عَ الإجْرَة كَيَّفوا، وْف عصْيانْ قورَح تْتَوبَلو.
هَوذْ ناِ لَ فَ وَلايمنْ، وَقْتْ لَ يتْنَجَّسون يكَيفونْ، بَلا خَوف يرَعَّون نْفوسن. غْيومْ بَلا مَطَر يسوُقا الهَوا، سجَرْ خَلصْ ثَمَرا، وْبَلا ثَمَرْ ياِ، ماتتْ ثاِني كَرَّة وْطَلَعتْ من عْروُقا.
امْواجْ بَحرْ هايجِة بْرَغْوتن يوَرَّونْ عَيبن. نْجوم تْضَيّع، عتْمِة قتْمِة للأَبَدْ مَحْفوظْ لها.
وتْنَبّا زاِ عَلَوذْ أَخْنوخْ لَوّا سابعْ واِحدْ منْ آدَمْ، قالْ: ”جاِييِ الرَّبْ بَينْ ألوفْ ألوفْ قَدّيسينْو،
تَ يحاكم الكلّ وْيخْزي كلّ الّنْفوسْ عَلى كلّ اعْمال القبيحَة لَ عَمَلوا وْعَلى كلّ الكلْمات القاسْيِة لَ قالوا الخاطْيينْ لَ بَلا تَقْوى“.
هَوذْ ناِ لَ يتْأَفْأَفونْ ويرَونْ غَلَطْ ف كلْ شي، وْخَلْفْ شَهْواتنْ يمْشَون، وْثمّنْ يحْكي كَلام گْبيرْ، ويعَظْمونْ ناِس الّمْبَيَّنينْ لَخاطرْ مَصْلَحَة.
بَسّ انْتنْ يا عَزيزيني! خَلَّوا فَ بالْكنْ كلْماتْ لَ منْ قَبلْ قالوا رسلْ رَبْنا يَسوُع المَسيحْ.
منْ لَ كان يقولولْكنْ: ”ف آِخر الزَّماناتْ تَ ينْوجدْ هَوكْ لَ يتْمَهزَونْ وبْموجبْ شَهْواتنْ يسْلكونْ بَلا تَقْوى.“
هَوذْ ناِ لَ يفَرْقونْ، نَفْسانِيينْ، روُحْ مالنْ.
بَسّ انْتنْ يا عَزيزيني! بْإيمانْكن الّمْقَدَّس انْبَنَوا من جْديد بْروُح القدسْ وانْتن تْصَلَّونْ.
ونْفوسْنا ف مْحَبّة اَلله خَلّي نحْفظا، وْنحْناِ ننْطرْ حَنانْ رَبْنا يَسوُع المَسيحْ، لَحَياتْنا الاَبَديِّة.
ومنَّنْ من النّارْ جرّوا.
بَسْ لَ ندْموا تْحَنَّنوا عَلَين بْخَوفْ، وانْتنْ كارْهينْ حتّى قَميسْ لَ يتْنَجَّسْ منْ جَسَدْ.
ولاك القادرْ يحْفظْكنْ بَلا عَثْوَرَة وَلا نَجَسْ ويوَقّفْكنْ بَلا عَيبْ،
أَلله بْوَحْدو مْخَلّصْنا بْواسْطة يَسوُع المَسيحْ رَبْنا، قدّامْ جَلالتو بْفَرَح، المَجْدْ والسَّلطَة والكَرامِة والعَظَمِة السَّع وْكلّ الزَّماناتْ آمّينْ.
رويا يَسوُع المَسيحْ لَ عَطاهُ اَلله تَ يخَبّر عَبيدو عَلى حَوادثْ تَ تْسيِرْ خَفيفْ وَقْتْ لَ بَعَثْ مَلاكو لَ عَبْدو يوحَنّا.
هاذْ لَ يشْهَدْ لَ كلْمة اَلله وْشَهادةْ يَسوُع المَسيح وْكلْ شي لَ ارى.
أَلله يباِركْ لَ يقْرا وْهَوكْ لَ يسْمَعونْ ويخَلَّونْ فَ بالنْ كَلام المَكْتوبْ فَ هَالنّبوِّة، منْ لَ قَرَّب الوَقْتْ.
منْ يوحَنّا لَ سَبعْ بِيَعْ آسيّا، نعْمِة وْسَلامْ منْ هاكْ لَوّاِ مَوجودْ، لَ كانْ دايمْ مَوجود وْلَ تَ يّجي، وْم السَّبع ارْواحْ لَ قدّامْ عَرْشو،
ومنْ يَسوُع المَسيح الشّاِهد الاَمين بكْر المَيتين، وْرَيّس ملوك الدّنْياِ، هاذْ لَ يحَبْنا ويفكْنا منْ خَطيّاتْنا بْدَمّو.
وسَوانا مَمْلَكِة كَهْنوتِيِّة لَالله أَبوهُ، لهُ المَجْدْ والسَّلطَة لأَبَد الآبْدينْ آمّينْ.
”أَنا واِ الأَلْفْ والياِ“ يقول الرَّبّ الإلهْ، لَوّاِ مَوجودْ، لَ كانْ دايمْ مَوجود وْلَ تَ يّجي، صاحب السَّلطَة عَلى كلْ شي.
أَنا أَخوكنْ يوحَنّا رَفيِقكنْ ف الذّيقْ والصَّبرْ فَ يَسوُع المَسيحْ. كنْتُ فَ جَزيرةْ بطْمس بْشانْ كلْمة اَلله وْشَهادةْ يَسوُع المَسيحْ.
كنْتُ ف الرّوُحْ فَ يَوم الاحَّد، وْجاني منْ خَلْفي صَوتْ عاِلي كَما صَوت الپوُرَزانْ،
وْقالْ: ”شي لَ ترى اكْتبو وابْعَثو للسَّبعْ بِيَع فَ إفِسوُس وْإزْمير وْبَرْغاموس وْثِياطيرا وْسَرْديس وْفيلادلفيا وْاللاذقيِّة.“
انْدرْتُ تَ اعْرفْ صَوتْ منْ واِ هاذْ لَ يحْكي مَعي، وانْدرْتُ وَارَيتُ سَبعْ مَناراتْ منْ ذَهَبْ.
وْف النّصْ بَين المَناراتْ كَما شَبَه ابْن انْسانْ لاِبس زْبونْ طَويل، وْعنْدْ سدْرو مَشْدودْ ف وسْطْ منْ ذَهَبْ.
وراسو وْشَعْرو اَبْيَضْ كَما الصّوف وْكَما السَّلج، وْعَينَيو كَما لَهْبة النّار.
واجْرَيو كَما نْحاس الصّافي الّمْحَمّى ف آتون النّار، وْصَوتو كَما صَوتْ فَيضان المَي.
ومَعو ف ايدو اليَمينْ سَبْع نْجوم، وْمنْ ثمّو يطْلَعْ سَيفْ حادْ لهُ حَدَّين، وْمَنْظَرو كَما الشَّمْسْ ف عزْ قوّتا.
وَقْتْ لَ ارَيتوهُ وَقَعْتُ عنْد اجْرَيو كَما المَيّتْ. قامْ حَطّ ايدو اليَمينْ عَليّ وْقالْ: ”لا تْخاف، أنا واِ الاَوَّل والآِخرْ،
والحَي لَ مات، وْهاي اَنا حَي لأَبَد الآبْدين. وْف ايدي مفاِتيح المَوتْ والهاويِة.
اكْتبْ بَقى شي لَ ارَيتْ، شي لَوّاِ مَوجودْ بالحاضر، وْشي لَ تَ يسيِرْ بَعْدا.
سرّ السَّبْع نْجومْ لَ ف ايدي اليَمينْ والسَّبعْ مَنارات: السَّبْع نْجومْ مَلايكِة السَّبعْ بِيَعْ ناِ، وْسَبعْ مَنارات الذَّهَب السَّبعْ بِيَعْ ناِ.
”واكْتبْ لَمَلاكْ بيعَة إفِسوُسْ: هاذْ لَ ف ايدو السَّبْع نْجوم لَ يمْشي بَين السَّبعْ مَنارات منْ ذَهَب يقولْ لكْ:
أَنا أَعْرف اعْمالك وْتَعَبك وْصَبْركْ. وَاعْرفْ موُ تتْحَمَّل الشَّرّيرين. وْفَحَصْتْ هَوذْ لَ يقولونْ عَلى روُحنْ رسلْ وَارَيتنْ گذّاِبينْ موُ رسلْ.
ولكْ صَبرْ وتْحَمَّلتْ لَخاطر اسْمي وْما تعبْتْ.
بَسْ لي عَلَيكْ شي. مْحَبّتكْ لَ كانتْ ف الاَوَّلْ خَلَّيتا.
بَقى جيبْ لَبالكْ من اَينْ وَقَعْت وْتوبْ وارْجَعْ لاعْمالكْ كَما الاَوَّلْ. والّا تَ آجي أزَرْزعْ مَنارتكْ لَ ما تبْتْ.
بَسْ في لكْ هاي. تكْرَه اعْمال النّيقولاويِّة لَ أَكْرَهْ.
لَ لهُ أَذانْ خَلّي يسْمَعْ أَيش يقول الرّوُحْ للبِيَعْ: أَينا لَ يغْلبْ تَ اعْطِيو تَ ياكلْ منْ سجَرة الحَياةْ لَيّاِ فَ فَرْدَوس اَلله.
”واكْتبْ لَمَلاكْ بيعَة زْمورْنا: كذاِ يقولْ لكْ هاذْ لَوّاِ الاَوَّل والآِخرْ، هاكْ لَ كانْ مَيّت وْعاشْ:
أَعْرف اعْمالك وْذيقك وْفقْركْ، بَسّ انْتَ غَني أنْتَ. وَاعْرفْ كفرْ هَوكْ لَ يقولونْ عَلى روُحنْ ياهودْ، بَسْ مَجْمَع الشّيِطانْ ناِ موُ ياهودْ.
بْشي لا تْخاف منْ عَذاباتْ لَ تَ تتْعَذَّبْ. هاي إبْليسْ تَ يكبْ ناِسْ منْكنْ ف الحَبْس بْشانْ تتْجَرَّبونْ. تَ يكون لْكنْ ذيقْ عَشْة اِيمْ. كونْ أَمينْ دي للمَوت بْشانْ أَعْطيك اكْليل الحَياةْ.
لَ لهُ أَذانْ خَلّي يسْمَعْ أَيش يقول الرّوُحْ للبِيَعْ: أَينا لَ يغْلبْ موُ يصيبو أَذى منْ ثاِني مَوتْ.
”واكْتبْ لَمَلاكْ بيعةْ برْغامسْ: كذاِ يقولْ لكْ صاحب السَّيف الحادْ لَ لهُ حَدَّينْ:
أَعْرف اعْمالكْ وَاعْرف اَين تْعيشْ، موُضَعْ كرْسي الشّيِطانْ، وَاعْرفْ بَقَيت أَمينْ لاسْمي وْما طَلَعتْ من ايمانكْ في، حتّى ف اِيّاِمْ لَ انْقَتَل شاِهدي الاَمينْ {أنْتيباسْ} عنْدْكنْ، موُضَعْ لَ كلْقعد الشّيِطانْ.
بَسْ في لي عَلَيك شْوَيِّةْ عَتَبْ. في عنْدكْ ناِسْ يمْشَونْ ف طَريِقْ بَلْعامْ هاكْ لَ عَلّمْ بالاقْ تَ يعَثْورْ بَني اسْرائيلْ بالاَكلْ منْ ذبَايح الاصْنام والزّنىِ.
بَقى أنْتَ زاِ في عنْدكْ منْ هَوكْ لَ يمْشَونْ فَ طَريِق النّيقولاويِّة.
بَقى توبْ والّا خَفيفْ تَ آجي واحاِربن بْسَيفْ لَ في ف ثمّي.
”واكْتبْ لَمَلاكْ بيعة ثَياطيرا: يقولْ لك ابْن اَلله، هاكْ لَ عَينَيو كَما لَهبة النّارْ واجْرَيو كَما نْحاس الصّافي:
أَنا أَعْرف اعْمالكْ ومْحَبّتك وايمانك وْخدْمتك وْصَبْركْ. وَاعْرف اعْمالك ف الآخرْ زادت كْثيرْ عَلى اعْمالك الاَوَّليِّة.
بَسْ عَتَبي عَلَيكْ هاي لَ خَلَّيتْ هَالمَرَة لَ عنْدكْ، إيزابيلْ، هاي لَ تْقول عَلى روُحا: نَبيِّة وتْضَيّعْ عَبيدي منْ طَريِق الحَقْ وتْعَلّمنْ تَ يزْنَون وْياكْلونْ منْ ذبَايح الاصْنامْ.
عَطَيتووا زَمانْ تَ تْتوبْ بَسْ ما تنَدَّمت وْتابتْ منْ زناها.
هاي اَنا تَ اكبّا عَلى فَرْشتا، وْهَوكْ لَ يزْنَونْ مَعا تَ آجيبْ عَلَينْ بَلاوي وْمَصايبْ لَ ما تابوا.
وْتَ اقْتل اولادا قَتْلِة مَفْجوُعَة، وْتَ تعْرف البِيَعْ كلّا أَنا واِ هاذْ لَ يفْحَص الافْكارْ والّقْلوبْ ويجاِزي يا يكافي كلْ واِحدْ منْكن بْموجب اعْمالو.
بَسّ انْتنْ باقي أَهلْ ثَياطيرا، أنْتنْ لَ ما تْعَلَّمْتنْ هاي لَ يقولولا ”اسْرار الشّيِطان العَميِقَة“ موُ احَمّلْكنْ حمْل جْديدْ.
بَقى شي لَ في عنْدْكن تْمَسَّكوا فِيو دي لَمَنْ آجي.
أَينا لَ يغْلب وْيحْفظ اعْمالي دي للنّهايِة تَ اعْطِيو سلْطَة عَ الامَمْ،
تَ يحْكمن بْخَيزَرانِة منْ حَديد، وْكَما الّجْرارْ والّكْوازْ تَ ينْكسْرونْ، كَما لَ انا زاِ أَخَذْتُ منْ أَبوي.
وْتَ اعْطِيو نجْمة الصّبْحْ.
أَينا لَ لهُ أَذانْ خَلّي يسْمَعْ أَيش يقول الرّوُحْ للبِيَعْ.
”واكْتبْ لَمَلاكْ بيعَة سَرْديسْ: هاذْ لَ لهُ سَبْع ارْواح اَلله والسَّبْع نْجوم يقولْ لكْ: أَنا أَعْرف اعْمالكْ وَاعْرفْ لك اسمْ حَي انْتَ، بَسْ مَيّت انْتَ.
بَقى اصْحى عَلى روُحك واحفظْ شي لَ بَقى، قَبلْ لَ يموتْ، منْ لَ ما ارَيتُ اعْمالكْ سَليمِة فَ عَين اَلله.
بَقى جيب لَبالكْ أشْوَنْ أَخَذْتْ وْسمعْتْ واحفظ وْتوبْ. لَ ما صحيتْ عَلى روُحكْ، كَما الحَرامي تَ آجي عَلَيك وْموُ تعْرفْ فَ أَينا ساعَة تَ آجي عَلَيكْ.
بَسْ في لي فَ سَرْديسْ كَم اسمْ ما نَجَّسوا حَويسنْ. هَوكْ يمْشَونْ مَعي فَ حَويسْ بيضْ، منْ لَ يسْتَحقّونْ.
أَينا لَ يغْلبْ تَ يتْلَبَّسْ حَويسْ بيض وْموُ امْحي اسْمو من كْتاِب الحَياة، وْتَ اعْترفْ باسْمو قدّام اَبوي وْمَلايكتو.
لَ لهُ أَذانْ خَلّي يسْمَعْ أَيش يقول الرّوُحْ للبِيَعْ.
”واكْتبْ لَمَلاكْ بيعَةْ فيلادلْفيا: القَدّوس الحَقْ لَ ف ايدو مفْتاحْ داهودْ، هاكْ لَ يفْتَحْ وَاحَّدْ موُ يقْفل، وْيقْفلْ وَاحَّدْ موُ يفْتَح يقولْ لكْ:
أَنا أَعْرف اعْمالكْ. هاي فَتَحْتُ قدّامكْ باب اَحَّدْ موُ يتيِقْ يقْفلو. منْ لَ لك شْوَيِّة حَيل وْحَفَظْتْ كَلامي، وْما نَكَرت اسْمي،
هاي اَنا تَ اخَلّي مَجْمَع الشّيِطانْ هَوك الگذّاِبين لَ يقولونْ عَلى روُحنْ ياهودْ تَ اخَلّي يجَون وْيرْكَعونْ قدّام اجْرَيك وْيعْرفون اَنا حَبَّيتوكْ.
عَلى هاي لَ حَفَظْتْ كَلامي وْصَبَرْتْ، تَ احْفَظكْ منْ ساعَة التَّجرِبِة الجّاِييِ عَ الدّنْياِ كلّا بْشانْ يتْجَرَّبون ناِس الاَرْضْ.
جاِييِ أَنا خَفيفْ. بَقى تْمَسَّكْ ف شي لَ عنْدك بْشان اَحَّدْ لا ياخذ اكْليلكْ.
أَينا لَ يغْلبْ تَ اسَيو عامودْ فَ هَيكَل الله وْكذاِ موُ يطْلَعْ بَرّاتو أَبَداً. وْتَ اكْتبْ عَلَيا إسْم إلهي واسمْ أورَشَليم الّجْديدِة النّاِزلِة م السَّما منْ عنْدْ إلهي واسْمي الّجْديدْ.
لَ لهُ أَذانْ خَلّي يسْمَعْ أَيش يقول الرّوُحْ للبِيَعْ.
”واكْتبْ لَمَلاكْ بيعة اللاذقيِّة: الآمّين الشّاِهد الأَمين الحَقْ أَساسْ خَليقة اَلله يقولْ لكْ:
اَنا أَعْرف اعْمالك، وَاعْرفْ لا حار انْتَ وْلا باِردْ. كانْ لازم تْكونْ يا باِردْ يا حارْ.
فاِتر انْتَ، لا حار وْلا باِردْ، تَ اردّكْ منْ ثمّي.
هاذْ منْ لَ تْقولْ: زَنْگين اَنا، كزَّنْگنْتُ وْما بَق يعوزْني شي أَبَد. وْموُ تعْرفْ ضَعيف وْتَعيس وْفَقيِرْ وَاعْمي ومْشَلَّح انْتَ.
لَ احبّو أَوَبّخو وَأَدّبو. بَقى كونْ حار وْتوبْ.
هاي اَنا واقفْ عَ البابْ أَدقْ. أَينا لَ يسْمَعْ صَوتي وْيفْتَح البابْ أَدْخلْ لَعنْدو وَاتْعَشّى مَعو وْهوّاِ مَعي.
أَينا لَ يغْلبْ تَ اقاِعدو مَعي عَلى عَرْشي، كَما لَ انا غَلَبْتُ وْقعدْتُ مَعْ أَبوي عَلى عَرْشو.
لَ لهُ أَذانْ خَلّي يسْمَعْ أَيش يقول الرّوُحْ للبِيَعْ.“
بَعْدا طَلَّعْتُ والّا بابْ مَفْتوُحْ ف السَّما، وْنَفْسْ صَوتْ لَ سمعْتُ منْ قَبلْ كَما صَوت الپوُرَزانْ حَكى مَعي وْقال: اطْلَعْ لَهَونْ تَ اوَرّيك أَيشْ تَ يسيِرْ بَعْدا.
وراساً صرْتُ ف الرّوُحْ، والّا عَرْشْ ف السَّما، وْعَ العَرْشْ واِحدْ قاِعدْ،
وهَالقاِعدْ كَما مَنْظَر اليَشَب وْياقوت الاَحْمَر. وْحَول العَرْشْ قَوس وْقَدَحْ يلْمَعْ كَما الزّمرّدْ.
ودايرْ مَدار العَرْشْ أَرْبَع وْعشْرينْ عَرْشْ قاِعدْ عَلَينْ أَرْبَع وْعشرين خْتيّارْ لاِبْسينْ حَويسْ بيض وْعَلى روسنْ أَكاِليلْ منْ ذَهَبْ.
وم العَرْشْ كانْ يطْلَعْ لَمْع وْبَرْق وْقراِقيع، وْقدّامو كانْ في سَبْع انْوارْ مَشْعولِة، هاي كانتْ سَبْع ارْواح اَلله.
وْقدّام العَرْشْ بَحرْ جامْ كَما الّكْريسْتال. وْف نصّ العَرْش وْحَولو وْقدّامو أَرْبَعْ حواِوين متْليِّة عْيون منْ قدّام وْمنْ خَلْفْ.
أَوَّلْ حَيوانْ يشْبَه السَّبعْ، ثاِني حَيوانْ يشْبَه العجلْ، ثالثْ واِحدْ لهُ وچْ كَما وچّ الانْسان، وْرابعْ حَيوانْ كَما النّسرْ وَقْتْ لَ يطيِرْ.
ولكلْ واِحدْ منْ هَالاَرْبَع حواِوينْ كانْ في سَبْع جْناحات. وْكلّنْ كانوا متْليين عْيونْ منْ جَوّا وْمنْ بَرّا. وْلَيلْ ونْهار كان يقولون وْموُ يوَقْفونْ: قَدّوسْ، قَدّوسْ، قَدّوس الرَّبّ الإله القادرْ عَلى كلْ شي، هاذْ لَ كان وْلَوّاِ وْلَ تَ يّجي.
ومْقَدْ لَ كانْ هَالحواِوين يسَبْحون وْيحْمدون القاِعدْ عَ العَرْش الحَي لأَبَد الآبْدينْ،
الاَرْبَع وْعشْرين خْتيّارْ كانْ يرْكَعونْ قدّام القاِعدْ عَ العَرْش وْيسْجدونْ للحَي لأَبَد الآبْدينْ، ويحَلْقونْ أَكاِليلنْ قدّام عَرْشو وْهنّاِ يسيِحونْ:
”مسْتَحقّ انْتَ يا رَبْنا وْإلهْنا يا قَدّوسْ، مسْتَحقّ انْتَ المَجْدْ والحَمْدْ والقدْرَة: أنْتَ خالق الكل، بْإرادتك كانتْ الكايناتْ وانْخَلَقْت الخَلايقْ.“
وَارَيتُ عَلى يَمين القاِعدْ عَ العَرْش كْتاِبْ عَلى شكلْ لَفّة مَكْتوبْ عَلَيا م الوچّين منْ جَوّا وْمنْ بَرّا. وْهَالّكْتاِبْ كانْ مَخْتوُم بسَبعْ خَواتمْ.
وَارَيتُ مَلاكْ قَوي يسيِح بْعلوتْ صَوتو: ”منْ واِ لَ يسْتَحقْ يفْتَح الّكْتاِبْ ويحلّ اخْتامو؟“
بَسْ ما طَلَعْ أحَّدْ ف السَّما وْلا ف الاَرْضْ وْلا تَحْت الاَرْض يتيِقْ يفْتَح الّكْتاِب ويحلّ اخْتامو ويراهُ.
وكْثيرْ بكيتُ منْ لَ ما انْوَجَدْ أحَّدْ مسْتَحقْ يفْتَح الّكْتاِبْ ويحلّ اخْتامو.
قامْ واحدْ منْ هَوك الّخْتِيّاريِّة قالْ لي: ”لا تبْكي! كْوا هاك الاَسَدْ لَ منْ عَشيرةْ ياهوذا أصلْ داهودْ غَلَب، وْتَ يفْتَح الّكْتاِبْ واخْتامو.“
طَلَّعْتُ أَرَيتُ ف النّصْ بَيناتْ هَوك الّخْتِيّاريِّة خاروفْ قايمْ كَما لَ يكونْ مَذبوُحْ. كانْ لهُ سَبْع قْرون وْسَبْع عْيونْ هيِّ سَبْع ارْواح اَلله لَ انْبَعَثتْ للاَرْضْ.
وْجا وَاخَذ الّكْتاِبْ من ايدْ هاك القاِعدْ عَ العَرْشْ.
وَقْتْ لَ اخَذ الّكْتاِبْ هَوك الاَرْبَعْ حَيواناتْ والاَرْبَع وْعشْرين خْتِيّارْ وَقَعوا قدّام الخاروف وْسَجَدوا وْكلْ واِحدْ منّنْ كانْ حاِملْ طَنْبوُرَة وْزَبورْ منْ ذَهَبْ متْلي رَوايحْ بَخّورْ هيِّ صَلاوات القَدّيسينْ.
وكان يرَتْلونْ تَرْتيلِة جْديدِة ويقولونْ ”مسْتَحقّ انْتَ تاخذ الّكْتاِب وْتحلّ اخْتامو، منْ لَ انْذَبَحْتْ واشْتَرَيتْنا لَالله بْدَمّكْ منْ كلْ عَشيرِة ولْساِن وْشَعْب وْأمِّة.
وسَوَيتنْ مَمْلَكِة وْكَهَنَة لإلهْنا وْتَ يمْلَكونْ عَ الاَرْضْ.
وطَلَّعْتُ وْسمعْتُ اصْواتْ مَلايكِة كْثيرْ ملْتَمّينْ حَول العَرْشْ والحَيواناتْ والّخْتِيّاريِّة، كانوا طَلْقاتْ طَلْقاتْ عَشْراتْ ألوف عَشْراتْ ألوف وْألوف الوفْ.
وكان يقولون بْصَوتْ عاِلي: ”مسْتَحقْ واِ الخاروفْ لَ انْذَبَحْ مسْتَحقْ ياخذ القوِّة والغنيِ والحكْمِة والقدْرَة والكَرامِة والتَّسْبِحَة والبَرَكِة.“
وْسمعْتُ كلّ الخَليقَة ف السَّما والاَرْض وْتَحْت الاَرْض وْف البَحر وْكلْ شي لَ فِ الكَون يقول: للقاِعدْ عَ العَرْش وْللخاروف البَرَكِة والكَرامِة والتَّسْبِحَة والسَّلْطَة لأبَد الآبْدينْ.“
والاَرْبَعْ حَيواناتْ قالوا: ”آمّين.“ وْهَوك الّخْتِيّاريِّة وَقَعوا عَلى وچّن وْسَجَدوا.
طَلَّعْتُ وَارَيتُ حْصان اَبْيَضْ عَلَيو واِحدْ ف ايدو قَوس وْنشّاب، وانْعَطى اكْليل. وْطَلَعْ غالب وْيغْلب وْتَ يغْلبْ.
وْوَقْتْ لَ فَتَحْ ثاني ختمْ سمعْتُ ثاني حَيوان يقولْ: ”تَعا“.
وطَلَع حْصان اَحْمَر عَلَيو واِحد انْعَطى تَ ياخذ السَّلامْ م الاَرْض بْشان النّاِسْ يذْبَحون بَعْضنْ، وانْعَطى سَيف گْبيرْ.
وْوَقْتْ لَ فَتَحْ ثالثْ ختمْ سمعْتُ ثالثْ حَيوان يقولْ: ”تَعا“. والّا حْصان اسْود وْلَ عَلَيو ف ايدو ميزاِنْ.
وْسمعْتُ صَوتْ منْ بَين الحَيواناتْ أَرْبَعتن يقولْ: ”كَيلْ حنْطَة بْدينارْ، ثَثّ اكْيال شْعيِر بْدينارْ. زَيت الزَّيتونْ والخَمرْ لا تْضرّنْ.“
وْوَقْتْ لَ فَتَحْ رابعْ ختمْ سمعْتُ الحَيوان يقولْ: ”تَعا.“
طَلَّعْتُ والّا حْصان اَخْضَر وْلَ عَلَيو اسْمو المَوتْ والهاويِة تتْبَعو. وانْعَطى سلْطَة عَلى ربعْ ناِس الدّنْياِ، ناِسْ منّنْ تَ ينْقتْلونْ بالسَّيف، وْناِسْ تَ يموتونْ م الجّوُع، وْناِس بالمَوت، وْناِس بْوحوش الاَرْضْ.
وْوَقْتْ لَ فَتَح خامس ختم أَرَيتُ نفوس هَوكْ لَ انْقَتَلوا لَخاطرْ كلْمة اَلله ولَخاطرْ شَهادةْ يَسوُعْ لَ كانتْ لهنْ.
وزَعَقوا بْصَوتْ عاِلي كْثير وْقالوا: ”لَ أَيمَتْ يا رَب، يا قَدّوسْ، يا عادلْ موُ تْحاكم وْتنْتقمْ لَدَمْنا منْ ناِس الاَرْضْ؟“
وانْعَطى لكلْ واحد منّنْ حَويسْ بيضْ وانْطَلَبْ منّنْ تَ يرْتاحون وْيصْبرون شْوَيّةْ لخْ دي لَمَنْ يكْتمْلونْ قَرايبينن واخوتنْ لَ تَ ينْقتْلونْ كَماهنْ.
وَارَيتُ وَقْتْ لَ فَتَحْ سادسْ ختمْ زَنْزَلِة عَظيمِة، والشَّمْس اسْوَدّتْ كَما خَلَق الشَّعر، والقَمَرْ كلّو احْمَرّ وْصارْ كَما الدَّمْ.
ونْجوم السَّما هَرّت عَ الاَرْضْ كَما سجَرة التّينْ لَ يهرْ تينا الفجْ وَقْتْ لَ يقومْ هَوا وْقلعانْ.
والسَّما انْفَرَقتْ كَما كْتاِبْ لَ يلتَفْ عَلى بَعْضو، وْكلّ الّجْباِلْ والجزر تْزَرْزَعوا منْ موُضَعنْ.
ملوك الاَرْضْ والّگباريِّة وْرُوَسا الألوف، الزّناگينْ والّقْواي، العَبيدْ واسْياد العَبيدْ، كلّن تْخَبَّوا ف الّمْغاِير وْبَينْ حجاِير الّجْباِلْ.
وقالوا للّجباِل والحجاِير: ”وقَعوا عَلَينا وْخَبَّونا منْ وچّ القاِعدْ عَ العَرْش وْمنْ غَضَب الخاروفْ.
منْ لَ جا يَومْ غَضَبن العَظيم وْمنْ واِ لَ يتيِق يقومْ.“
بَعْدا أَرَيتُ أَرْبَعْ مَلايكِة قايمينْ عَلى ارْبَع قَراني الدّنْياِ، كلْ واِحدْ منّنْ ماِسكْ هَوا لَ يهبْ منْ قَرنيّةْ لَوّاِ قايمْ عَلَيا، وْموُ يخَلَّون الهَوا تَ يهبْ عَ الاَرْض وْلا عَ البَحر وْلا عَلى سجَرَة.
وَارَيتُ مَلاكْ لخْ طاِلعْ م الشَّرق وْمَعو خاتم اَلله الحَي. وْساح بْصَوتْ عاِلي كْثيرْ عَ الاَرْبَع مَلايكِة لَ انْعَطَوا سلْطَة تَ يضرّون الاَرْضْ والبَحرْ، قالْ:
لا تْضرّون الاَرْض وْلا البَحر وْلا السجَرْ دي لَمَنْ نخْتمْ عَبيدْ إلهْنا عَلى جْبيِننْ.
بَعْدا سمعْتُ عَدَد لَ انْخَتَموا أَرْبَعْ وَارْبْعينْ أَلْفْ واِ، منْ كلْ قَبايلْ بَني اسْرائيلْ:
اثْناعشْ أَلْفْ منْ قَبيلة ياهوذا، واثْناعشْ أَلْفْ منْ قَبيلةْ رَأوبينْ، واثْناعشْ أَلْفْ منْ قَبيلةْ جادْ،
واثْناعشْ أَلْفْ منْ قَبيلةْ أَشيرْ، واثْناعشْ أَلْفْ منْ قَبيلةْ نَفْتالي، واثْناعشْ أَلْفْ منْ قَبيلة مْنَسّى،
واثْناعشْ أَلْفْ منْ قَبيلةْ شَمْعونْ، واثْناعشْ أَلْفْ منْ قَبيلةْ لاوي، واثْناعشْ أَلْفْ منْ قَبيلةْ يَسّاكرْ،
واثْناعشْ أَلْفْ منْ قَبيلةْ زَبوُلوُنْ، واثْناعشْ أَلْفْ منْ قَبيلةْ يوسفْ، واثْناعشْ أَلْفْ منْ قَبيلةْ بنْيامينْ.
بَعْدا طَلَّعْتُ، والّا لَمّة ناِس گْبيرِة لا ينْعَدّون وْلا ينْحَصَونْ، منْ كلْ جنْس وْكلْ أَمِّة وْقَبيلِة ولْساِنْ. كانوا قايمينْ قدّام العَرْشْ والخاروفْ لاِبْسينْ حَويسْ بيض وْف ايدَينْ شيقانْ سجَرْ تَمرْ.
وكان يسيِحون بْصَوتْ عاِلي ويقولون: الخَلاصْ منْ عنْد إلهْنا القاِعدْ عَ العَرْش وْمنْ عنْد الخاروفْ.
وْكلّ المَلايكِة القايمينْ حَول العَرْشْ والّخْتِيّاريِّة والاَرْبَعْ حَيواناتْ وَقَعوا عَلى وچّن وْسَجَدوا لَالله.
وقالوا: آمّين! البَرَكِة والمَجْدْ والحكْمِة والشّكرْ والكَرامِة والقوِّة والقدْرَة لإلهْنا لأَبَد الآبْدينْ آمّينْ.
واِحدْ م الّخْتِيّاريِّة قالْ لي: هَوك اللاِبْسينْ حَويسْ بيضْ منْ ناِ وْمن اَينْ كجَّوا؟
منْ هاي قدّامْ عَرْش اَلله ناِ يخْدموهُ لَيلْ ونْهار فَ هَيكَلو. والقاِعدْ عَ العَرْش يفَيّلْ عَلَينْ.
ما بَق يجوُعون وْلا يعْطَشونْ، لا شَمْسْ تقَعْ عَلَين وْلا حَرْ.
منْ لَ تَ يرَعّيين الخاروفْ لَ ف وسْط العَرْش ويوَدّيينْ للْحَياة وْلَعْيونْ مَي الحَياةْ، والله تَ يمْسَحْ كلْ دَمعَة منْ عَينَينْ.“
وْوَقْتْ لَ فَتَحْ سابعْ ختمْ صار سْكوتْ ف السَّما حَوالي نصْ ساعَة.
وَارَيتُ هَوك السَّبعْ مَلايكِة القايمينْ قدّام اَلله، وانْعَطَوا سَبعْ پوُرَزاناتْ.
وْجا غَيرْ مَلاك وْقامْ عنْد المَذْبَحْ. كانْ مَعو مَبْخَرَة منْ ذَهَبْ، وانْعَطى بَخّور كْثيرْ تَ يقَدّمو مَعْ صَلاوات القَدّيسينْ عَلى مَذْبَح الذَّهَبْ لَ قدّام العَرْشْ.
وطَلَع البَخّورْ قدّام اَلله من ايد المَلاكْ مَعْ صَلاوات القَدّيسينْ.
بَعْدا أَخَذْ المَلاكْ المَبْخَرَة وْعَبّاها منْ نار المَذْبَح وْحَلَّقا عَ الاَرْض وْصارْ لَمْع وْبَرْق وْقراِقيعْ وتْزَنْزَلت الاَرْضْ.
والسَّبعْ مَلايكِة هَوكْ لَ مَعنْ پوُرَزاناتْ حَضَّروا حالنْ تَ ينْفخونْ ف الپوُرَزاناتْ.
وَقْتْ لَ نَفَخْ أَوَّلْ مَلاكْ صارْ حمْصَرَة وْنارْ مَخْلوُطينْ بالدَّمْ وانْكَبّوا عَ الاَرْضْ، واحْتَرَقْ ثلْث الاَرْضْ وْثلْث السّجَر وْكلْ حَشيش اَخْضَرْ.
ووَقْتْ لَ نَفَخْ ثاِني مَلاكْ وَقَعْ ف البَحرْ شي كَما جَبَل گْبيرْ يشْتعلْ بالنّار، وْصارْ ثلْث البَحرْ دَمْ.
وثلْثْ حَيوانات البَحرْ ماتوا، وْثلْثْ السَّفّيناتْ خرْبوا.
وْوَقْتْ لَ نَفَخْ ثالثْ مَلاكْ وَقَعْ م السَّما عَلى ثلْث الّنْهوُرَة وعْيون المَي نجْمِة تلْهَبْ كَما شعْلةْ نارْ.
نجْمةْ لَ وَقَعتْ كان اسْما مَرارَة. وْثلْث المَيّاِتْ صارتْ مَرارَة. وكْثيرْ ناِس تْمَرْمَروا وْماتوا منْ مَيّاِتْ لَ تْمَرْمَرتْ.
ووَقْتْ لَ نَفَخْ رابعْ مَلاكْ ثلْث الشَّمْس انْضَرَب وْثلْث القَمَر وْثلْث الّنْجومْ، ثلْثْ ضَوّيِتن انْطَفا. كذاِ انْطَفا ثلْثْ نور الّنْهار وْثلْثْ نور اللَيلْ.
وَارَيتُ نسر يطيِرْ ف السَّما وْسمعْتوهُ يزْعَق بْصَوتْ عاِلي كْثيرْ ويقولْ: يا وَيلْ ناِس الاَرْضْ يا وَيلنْ منْ شي لَ بَقى من اصْوات الپوُرَزاناتْ لَ تَ ينْفخْ فِيا الثَّثْ مَلايكِة لَ بَقَوا.
وْوَقْتْ لَ نَفَخْ خامسْ مَلاكْ أَرَيتُ نجْمِة تقَعْ م السَّما للاَرْضْ. وانْعَطَتْ مفْتاحْ جب الهوِّة.
بَعْدا، فَتَحت النّجمِة غَطا جب الهوِّة وْطَلَعْ مناك الجّبْ دخّانْ كَما دخّانْ لَ يطْلَعْ منْ آتونْ مَسْجوُر غَطّى الشَّمْس وْصارت الدّنْياِ عتْمِة قتْمِة.
وم الدّخّانْ طَلَعْ عَ الاَرْضْ جَراد انْعَطى قوِّة كَما قوّة العقاِربْ ف الاَرْضْ.
وجاهنْ أَمر يقولْ: لا تْضرّونْ حَشيش الاَرْض وْلا خَضار وْلا سجَرَة، بَسْ هَوك النّاِس لَ ما في ختْم اَلله عَلى جْبيِننْ.
وْما انْعَطَوا سلْطَة تَ يمَوتون النّاِسْ، بليِ تَ يعَذبوونْ خَمْسة اشرْ زَمانْ كَما عَذابْ هاكْ لَ يلْدَغو عَقْرَبْ.
فَوك الاِيّاِم النّاِسْ تَ يطْلبون المَوت وْموُ يرَوهُ، تَ يشْتَهَون يموتونْ والمَوتْ يهْربْ منّنْ.
هَوك الجَّرادْ كَما خَيلْ لَ تتْحَضَّرْ للحَرْبْ كانوا. كانْ في عَلى راسنْ كَما أَكاِليلْ منْ ذَهَب وْوچّن كَما وچّ الانْسانْ.
وكانْ لهنْ شَعرْ كَما شَعْر النّسْوانْ واضْراسْ كَما اضْراس الّسْباعْ.
وكانْ لهن دْروُعْ كَما دروُعْ منْ حَديد، وْصَوت جْناحاتنْ كَما صَوتْ عَرَبيّاتْ موُ تنْعَد يجرّا خَيلْ تعْدي عَدي للحَرْبْ.
وكانْ لهن اذْنابْ كَما زنّابات العقاِربْ فِيا إبَرْ تلْدَغْ، وَاينا لَ ينْلدغْ يتْعَذَّبْ خَمْسة اشرْ زَمانْ.
مَلاكْ هَالجَّرادْ كانْ مَلاكْ جبّ الهوِّة، واسمْ هَالمَلاكْ بلْساِن العبْراني ”أَبَدّونْ“، واسْمو باليوناني ”أَبولّيونْ“.
راحْ أَوَّلْ وَيل وْبَعْدو يجي وَيلينْ.
وَقْتْ لَ نَفَخ سادس مَلاك سمعْتُ صَوت منْ أَرْبَع قْرون مَذْبَح الذَّهَبْ لَ قدّام اَلله.
وانفَكّوا هَوك الاَرْبَع مَلايكِة لَ كانوا محَضَّرين للسّاعَة واليَومْ والشَّهر والسَّنِة بْشانْ يقْتلون ثلث البَشَر.
الخيّالِة ميتَين مَليوُن كانوا. سمعْتُ عَدَدن.
أَرَيتُ الخَيل ف الرّويا والرّاِكبين عَ الخَيل كانوا لاِبْسينْ دروُعَة حَمرا كَما النّار وزَرقا كَما الياقوت وصَفرا كَما الكَبريد. روس الخَيل كَما روس الّسباع كانوا. وْكانْ يطْلَع منْ ثمّن نار ودخّان وكَبريد.
وبهَالثّاثِة، بالنّارْ والدّخّان والكَبريد لَ كانْ يطْلَع منْ ثمّن انقَتَل ثلث البَشَر.
قوّة الخَيل كانتْ ف الثّم والذَّنَب. الاذناب كَما الحَيّاتْ كانْ لها روس تعض.
وْباقي النّاِس لَ ما انقَتَلوا بهَالضَّربات، ما تابوا وْلا بَسَّسوا منْ عبادة الشَّياطينْ واصْنام الذَّهَبْ والفضَّة والّنحاس والخَشَب والحَجَر هاي لَ موُ تسْمَعْ وْلا تقشَع وْلا تدْخل وْلا تطْلَع.
وْما تابوا وبَسَّسوا منْ قَتلن وسحرن وزناهن وفَجارتن وحَراميّتن.
بَعْدا أَرَيتُ غَيرْ مَلاكْ. كانْ مَلاكْ جبّارْ لاِبسْ غَيمِة وْحَولْ راسو قَوس وْقَدَحْ، وچّو كَما الشَّمْسْ واجْرَيو كَما عامودَينْ منْ نارْ.
كانْ حاِملْ ف ايدو كْتاِبْ عَلى شكلْ لَفِّة زْغَيرِة مَفْتوُحَة. وْحَطّ اجْرو اليَمينْ ف البَحرْ واجْرو اليَسارْ عَ الاَرْضْ.
بَعْدا زَعَق بْصَوتْ عاِلي كَما صَوت السَّبع. وْوَقَتْ لَ زَعَقْ سَبعْ قراِقيعْ بَقى يحْكَونْ.
وَقْتْ لَ حَكَوا هَوك السَّبعْ قراِقيعْ كنْتُ حاضرْ تَ اكْتب. وْسمعْتُ صَوتْ م السَّما يقول لي: اخْتمْ عَلى شي لَ قالوا السَّبعْ قراِقيعْ، لا تكْتبو.
هاك الوَقْتْ مَلاكْ لَ ارَيتوهُ قايمْ عَ البَحر وْعَ الاَرْضْ رَفَع ايدو اليَمينْ للسَّما،
وْحَلَفْ يَمينْ بالحَي لأَبَد الآبْدينْ خالق السَّما وْما فِيا والاَرْضْ وْما عَلَيا والبَحر وْما فِيو، وْقالْ: ما بَقى في وَقْتْ،
بَسْ ف اِيّاِم صَوتْ سابعْ مَلاك، وَقْتْ لَ تَ ينْفخْ تَ يتمْ سرّ اَلله، كَما لَ خَبَّرْ عَبيدو الاَنْبِيا.
بَعْدا، هاكْ صَوتْ لَ سمعْتُ م السَّما رجعْ حَكى مَعي وْقالْ: ”روُحْ خذْ هاك كْتاِب الّزْغَيّر المَفْتوُحْ لَ ف ايد المَلاكْ القايمْ عَ البَحرْ والاَرْضْ.“
ورحْتُ لَعنْد المَلاكْ وْقلْتولو تَ يعْطيني كْتاِب الّزْغَيّرْ. قالْ لي: ”خذْ كلو. تَ يمَرْمرْلكْ بَطْنكْ، بَسْ ف ثمّكْ تَ يكونْ حلو كَما العَسَلْ.“
وَاخَذْتُ كْتاِب الّزْغَيّرْ من ايد المَلاكْ وَاكَلْتوهُ وْكانْ ف ثمّي حلو كَما العَسَلْ. بَسْ أَوَّلْ لَ بَلَعْتوهُ مَرْمَرتْ بَطْني.
وْقالْ لي: مَفْروضْ عَلَيكْ تتْنَبّا عَلى كْثيرْ شعوبْ وامَم وْلْساِنات وْملوكْ.
بَعْدا انْعَطَيتُ قَصَبايِة كَما العَصايِة وْقامْ المَلاكْ وْقالْ: ”قومْ قيسْ هَيكَل اَلله والمَذْبَح وْهَوك السّاجْدينْ فِيو.
بَسْ دار البرّاني عيفو لا تْقيسو، منْ لَ انْعَطتْ للوَثَنيِّة لَ تَ يجَونْ ويدوسون المَدينِة الّمْقَدَّسِة اثْنَينْ وَارْبْعينْ شَهرْ زَمانْ.
وتَ اعْطي شاِهدَيني تَ يتْنَبَّونْ أَلْف وْميتَين وْستّينْ يَومْ زَمان، وْهنّاِ لاِبْسين حَويسْ شَعرْ.“
هَالشّاِهدَينْ سجَرْتَينْ زَيتون وْلَمْپْتَين مْضَوّايينْ قدّامْ رَبّ الاَرْضْ ناِ.
وَاينا لَ يجَرّبْ يأذيينْ تَ تطْلَعْ نارْ منْ ثمّن وْتاكلْ عدْواننْ. بَقى أَينا لَ تَ يجَرّبْ يأذيينْ كذاِ لازمْ ينْقتلْ.
ولهنْ سلْطَة يقْفلون السَّما وْموُ يخَلّونْ يجي مَطَرْ فَوك الاِيّاِم. وْلهنْ سلْطَة يقْلبون المَي دَمْ، ويجيبونْ عَ الاَرْضْ بَلاوي وْضَرْباتْ أَيمَتْ لَ رادوا.
وْبَسْ يشْهَدونْ ويخَلْصونْ، وَحشْ لَ يطْلَعْ م الهوِّة يحاِربن وْيغْلبنْ.
وجثْتَيننْ ف سوُق العَريِضْ، سوُق المَدَينِة الّگْبيرِة اسْما بالرّوُحانِيِّة سادوم وْمصرْ، موُضَعْ لَ انْصَلَبْ سَيّدنْ.
وْناِسْ منْ كلْ ملّة وْقَبيلِة ولْساِن وْأمِّة تَ يرَونْ جثْتَيننْ ثَةّ اِيم وْنصّ، وْموُ يخَلَّونْ أحَّدْ تَ يحطّنْ فَ قَبرْ.
وْناِس العايشينْ عَ الاَرْضْ تَ يشْمتونْ فِين وْيحْتفْلون وْيبْعَثونْ لَبَعْضنْ هَدايا، منْ لَ علِّة وْدَرْدْ كانْ كصّاروا هَالنَبيَينْ لناِس الاَرْضْ.
وْبَعدْ ثَةّ اِيم وْنصْ دَخَلْ فِينْ نَفَسْ حَياةْ من اَلله وْقاموا عَلى اجْرن. وْهَوكْ لَ ارَوا وَقَعْ عَلَينْ خَوفْ عَظيمْ.
وْفاك الدَّقيِقَة صارْ زَنْزَلِة قَويِّة هَدّتْ عشْر المَدينِة، وْقَتَلتْ سَبعْة اَلافْ شَخْصْ. باقي النّاِسْ خافوا خَوفْ عَظيم وْمَجَّدوا إله السَّما.
ثاِني وَيل راح وْثالثْ وَيلْ مسْتَعْجلْ.
ووَقْتْ لَ نَفَخْ سابعْ مَلاكْ، طَلَع اصْواتْ عاِليِة وْقراِقيع تحْكي وتْقول: ”صار الملْكْ عَ الدّنْياِ لَرَبْنا وْمَسيحو، وْتَ يمْلكْ لأَبَد الآبْدينْ.“
وْهَوك الاَرْبَع وْعشْرين خْتيّارْ لَ قدّام اَلله القاِعْدينْ عَلى عْروشنْ وَقَعوا عَلى وچّن وْسَجَدوا لَالله،
وقالوا: ”الحَمْدْ لَالله الرَّبّ الضّابط الكلْ، لَوّاِ مَوجود وْلَ كانْ مَوجودْ، نحْمدكْ عَلى لَ اخَذْتْ قوّتك العَظيمة وْمَلَكْتْ.
والامَمْ غضْبوا وْجا غَضَبك وْوَقْت مْحاكَمة المَيتين ومْكافاةْ عَبيدك الاَنْبِيا والقَدّيسين وْخايفين اسْمك زْغارْ وگْبارْ، وَقْتْ خَرابْ كلْ هَوكْ لَ خَرَّبوا الاَرْضْ.“
وانْفَتَحْ هَيكَل اَلله ف السَّما وْبَيَّنْ تابوتْ عَهْدو فَ هَيكَلو وْصارْ لَمْع وْبَرْق وْقراِقيع وْزَنْزَلِة وْنزلْ حمْصَرَة بْحَبّات گْبارْ.
وبَيَّنْ ف السَّما عَلامِة عَظيمِة: مَرَة لاِبْسِة الشَّمْسْ، والقَمَرْ تَحْت اجْرَيا، وْعَلى راسا اكْليلْ منْ اثْناعشْ نجْمِة
كانتْ حبليِ وْساحتْ صَوتْ منْ كثرْ وَجَعا: كانْ كجَّتْ ساعةْ ولادتا.
وبَيَّنْ ف السَّما عَلامةْ لخْ: تَنّين گْبير كْثيرْ أَحْمَرْ كَما النّارْ لهُ سَبعْ روس وْعَشْر قْرون وْعَلى سَبعْ روسو سَبعْ تيجانْ.
ذَنَبو جَرْ ثلْث نْجوم السَّما وحَلَّقا عَ الاَرْض. التَّنّينْ كانْ قايمْ قدّام المَرَة لَ كانْ تتْحَضَّرْ تَ تولدْ. كانْ ينْطرْ أَوَّلْ لَ تولَدْ تَ ياكل الوَلَدْ.
وولدت المَرَة وْجابتْ وَلَدْ تَ يكونْ راعي لكلّ الامَم بْعَصايِة منْ حَديدْ. والوَلَد انْسَحَبْ لَعنْد اَلله وْعَرْشو.
والمَرَة هَرَبتْ للبَرّيِّة لَموُضَعْ حَضَّرْلا واِ اَلله، وْهَونَكْ تَ تْعيشْ تَحْت اِعانتو أَلْف وْميتَين وْستّينْ يَومْ زَمانْ.
وقامْ حَرْبْ ف السَّما، مارْ ميخاييل وْمَلايكتو حاِرَبوا التَّنّين، وْحاِرَبن التَّنّين وْمَلايكتو
بَسْ لا تاقوا عَلَين وْلا بَقالنْ موُضَعْ لَ كانْ لهنْ ف السَّما.
هاكْ تَنّين الّگْبير انْكَبْ. هاكْ حَيّة العَتيِقَة الّمْأَلَّفِة. هاكْ لَ يقولولو: ”رامي الشَّر“ يا ”الشّيِطانْ“. هاكْ لَ يغشّ الدّنْياِ كلّا انْكَب عَ الاَرْضْ. هوّاِ وْمَلايكتو مَعو انْكَبّو.
وْسمعْتُ صَوتْ عاِلي ف السَّما يقول: ”السَّعْ صارْ الخَلاصْ والقوِّة والملْكْ لإلهْنا والسَّلطَة لَمَسيحو، منْ لَ انْكَبْ هاك المشْتكي عَلى اخوتْنا، هاكْ لَ كانْ يشْتكي عَلَينْ لَيلْ ونْهارْ قدّام اِلهنا.
وهنّاِ غَلَبوهُ بْدَمّ الخاروفْ وبْكلْمةْ شَهادتن، وْمنْ لَ ما حَبّوا نَفْسنْ دي للمَوتْ.
افْرَحي يا سَماوات وْيا أَهل السَّماواتْ. يا وَيلْكِ يا أَرْض وْيا بَحرْ. رامي الشَّرْ نزلْ لَعنْدْكن مْعَبّا غَضَبْ، يعْرفْ ما بَقالو غَير شْوَيِّة وَقْتْ.“
وَقْتْ لَ ارى التَّنّينْ روُحو انْكَبْ للاَرْضْ بَدا يضْطهد المَرَة هاكْ لَ جابت الوَلَدْ.
وانْعَطَت المَرَة جنْحينْ هاك النّسر الّگْبيرْ لَخاطر تْطيِرْ لَموُضَعا ف البَرّيِّة، وْهَونَكْ تَ تْعيشْ تَحْت اِعانة اَلله زَمان وْزَمانات وْنصْ زَمانْ.
وبَخّت الحَيِّة منْ ثمّا مَي كَما النَّهر خَلْف المَرَة بْشان يوَدّيا مَي النَّهرْ.
بَسّ الاَرْضْ عاِوَنت المَرَة وْفَتَحتْ ثمّا وْبَلَعت النَّهرْ لَ بَخّ التَّنّينْ منْ ثمّو.
وغضب التَّنّينْ عَ المَرَة، قامْ راحْ تَ يحاِربْ نَسْلا، هَوكْ لَ يحْفظونْ وَصيّات اَلله وْلهنْ شَهادةْ يَسوُع المَسيحْ.
وقمْتُ عَلى رَمْل البَحرْ وَارَيتُ وَحشْ طَلَعْ م البَحر وْقامْ عَلى رَمل البَحرْ. كانْ لهُ عَشْر قْرون وْسَبعْ روس وْعَلى قْرونو سَبعْ أَكاِليل وْعَلى روسو اسمْ كفرْ.
هَالوَحْشْ كانْ يشْبَه النَّمرْ، واجْرَيو كَما اجْرَين الدّب وْثمّو كَما ثمّ السَّبعْ. عَطاهُ التَّنّينْ قوّتو وْعَرْشو وْسلْطَة عَظيمِة.
واِحدْ منْ روسو كَما لَ يكون مَضْروبْ ضَرْبةْ مَوتْ، بَسّ انْشَفى مناك الضَّرْبِة، وْناِس الدّنْياِ خَلْفو يرَون العَجَبْ فِيو.
وسَجَدوا للتَّنّنْ منْ لَ عَطى سلْطَة للوَحْش وْسَجَدوا للوَحْش وْقالوا: ”منْ واِ كَما الوَحْشْ؟ ومنْ واِ لَ يتيِق يحاِربو.“
وانْعَطى ثمْ يحْكي كَلام گْبير وْيكْفرْ كفر. انْعَطى قوِّة لاثْنَينْ وَارْبْعينْ شَهرْ زَمانْ.
وانْعَطى سلْطَة عَلى كلْ قَبيلِة وْملِّة ولْساِن وْأمِّة، وانْعَطى تَ يحاِرب القَدّيسين وْيغْلبنْ،
وْتَ يسْجدْلو اَهل الاَرْضْ هَوكْ لَ منْ أَوَّل الخَليقَة ما انْكَتَبت اساِميينْ ف كْتاِبْ حَياة الخاروفْ لَ انْذَبَحْ.
لَ لهُ أَذانْ خَلّي يسْمَعْ.
لَ يوَدّي سَوقيّاتْ، ف السَّوقيّاتْ تَ يروُحْ. لَ يقْتلْ بالسَّيفْ، بالسَّيفْ تَ ينْقتلْ. هَونْ واِ صَبرْ وايمان القَدّيسينْ.
وَارَيتُ وَحْشْ لخْ يطْلَعْ م الاَرْضْ لهُ قرْنَينْ كَما قْرون الخاروفْ. بَسْ كانْ يحْكي كَما التَّنّينْ.
وكلْ سلْطَةْ أَوَّلْ وَحْشْ قدّامو كانتْ. وْكانْ يجبر الاَرْض وْناِسْ لَ فِيا تَ يسْجدونْ لَ أَوَّلْ وَحْشْ هاكْ لَ كانْ ك انْضَرَبْ ضَرْبةْ مَوتْ وانْشَفى.
وكان يسَي عَجايب گْبيرِة. كان ينَزّلْ نارْ م السَّما عَ الاَرْضْ قدّام عَينَين النّاِسْ،
ويضَيّع اَهل الاَرْضْ بهَالعَجايبْ لَ كانْ ك انْعَطى تَ يسَيا قدّام الوَحْشْ، ويقولْ لاَهل الاَرْضْ تَ يسَونْ تمْثالْ للوَحْشْ لَ انْضَرَبْ ضَرْبةْ مَوتْ بالسَّيف وْعاشْ.
وانْعَطى تَ يعْطي روُحْ لَتمْثالْ هاك الوَحْش بْشانْ يحْكي هَالَتمْثال وْتَ يقْتلْ كلْ هَوكْ لَ موُ يسْجدونْ لَ هَالتّمْثالْ.
وتَ يجْبرْ كلّ النّاِس زْغارْ وگْبارْ، زناِگين وْفَقاريِ، اسْياد وْعَبيدْ تَ ينْختْمونْ عَلى ايد اليَمينْ يا عَ الّجْبيِنْ.
بْشانْ أحَّدْ لا يتيِق يبيِع وْيشْتري غَير المَخْتومْ باسْم الوَحْشْ يا بْرَقْمو.
هَونْ ياِ الحكْمِة، لَعنْدو فهمْ خَلّي يحْسبْ رَقم الوَحْشْ، منْ لَ رَقم انْسانْ واِ، رَقمو ستّميِّة وْستِّة وْستّينْ.
وطَلَّعْتُ والّا الخاروفْ قايمْ عَلى جَبَلْ صَهْيون وْمَعو ميِّة وَارْبَع وَارْبْعينْ مَخْتومينْ عَلى جْبيِننْ باسْم الخاروفْ واسْم اَبوهُ.
وْسمعْتُ صَوتْ كَما صَوتْ مَيّاِت كْثير وْكَما صَوتْ قراِقيعْ قَويِّة. وْصَوتْ لَ سمعْتُ كانْ كَما صَوتْ لَ يدقّونْ عَلى طَنْبوُراتْ
ويرَتْلونْ تَرْتيلِة جْديدِة قدّام العَرْش وْقدّام هَوك الاَرْبَعْ حَيواناتْ والّخْتِيّاريِّة. وَاحَّدْ ما كان يتيِقْ يتْعَلَّم التَّرتيلِة غَيرْ هَوك الميِّة وَارْبَعْ وَارْبْعينْ أَلْف لَ انْشَرَوا م الاَرْضْ.
وْهَوكْ هَوذْ لَ ما تْنَجَّسوا مَع النّسْوانْ ناِ، بَتولينْ ناِ يمْشَونْ خَلْف الخاروف اَين لَ يروُح. اشْتَراهنْ يَسوُعْ منْ بَين النّاِسْ تَ يكونونْ أَوَّلْ قَطْفِة لَالله والخاروفْ.
ثمّنْ ما طَلَعْ منّو كلْمةْ گذبْ، ما فِينْ جنْس العَيبْ.
وَارَيتُ مَلاكْ لخ يطيِرْ ف السَّما وْف ثمّو بْشارَة أَبَدِيِّة تَ يبَشّرْ فِيا للدّنْياِ كلّا، لكلْ أَمِّة وْقَبيلِة ولْساِن وْملِّة.
وْساح بْصَوتْ عاِلي وْقال: ”اعْبدوا اَلله وْسَبْحوهُ، وَقْت الّحْسابْ جا. اسْجدوا لَخالق السَّما والاَرْضْ والبَحرْ وعْيون المَي.“
وْجا بَعْدو مَلاكْ غَيرو وْساحْ: ”وَقَعتْ، وَقَعتْ بابل العَظيمِة! هاي لَ سَقَتْ كلّ الامَمْ خَمْر الغَضَبْ عَلى فَجارتا وْزناها.“
وْجا بَعْدو ثالثْ مَلاك وْساح بْصَوتْ عاِلي: ”أَينا لَ يسْجدْ للوَحْش وْتمْثالو وْينْختمْ باسْمو عَلى جْبيِنو يا عَلى ايدو
تَ يشْرَبْ منْ خَمرْ غَضَب اَلله المَصْبوبْ صافي ف قَدَحْ غَضَبو، وْتَ يتْعَذَّبْ بالنّارْ والكَبْريد قدّام المَلايكِة والقَدّيسين وْقدّام العَرْشْ.
”وتَ يطْلَعْ دخّانْ عذابنْ لأَبَد الآبْدينْ. ما لنْ راحَة لا باللَيل وْلا بنْهارْ هَوكْ لَ يسْجدونْ للوَحْشْ يا لَتمْثالو.“
هَونْ صَبر القَدّيسينْ لَ يحْفظونْ وَصيّات اَلله وايمانن بْيَسوُعْ.
وْسمعْتُ صَوتْ م السَّما يقول: ”اكْتبْ: هَنيّة المَيتينْ لَ يموتونْ ف الرَّبْ منْ هَالسّاعَة، منْ لَ تَ يرْتاحونْ من اتْعابنْ واعْمالنْ تَ تتْبَعنْ.“
وطَلَّعْتُ والّا غَيمِة بَيضا وْعَ الغَيمِة واِحدْ قاِعدْ يشْبَه ابْن انْسانْ عَلى راسو اكْليلْ منْ ذَهَب، وْف ايدو مَنْجَلْ حادْ.
وطَلَعْ غَيرْ مَلاكْ م الهَيكَل وْهوّاِ يسيِح بْصَوتْ عاِلي صوُبْ هاك القاِعدْ عَ الغَيمِة: ”ابْعَثْ مَنْجَلكْ واحْصد، الاَرْض اسْتَوَتْ.“
وحَلَّقْ مَنْجَلو عَ الاَرْضْ وانْحَصَدت الاَرْضْ.
وطَلَعْ مَلاكْ لخْ م الهَيكَلْ هاكْ لَ ف السَّما، وْهاذْ زاِ كانْ مَعو مَنْجَلْ حادْ.
وحَلَّق المَلاكْ مَنْجَلو عَ الاَرْض وْقَطَفْ غَرْز الاَرْض وْحَلَّقْ فَ مَعْصَرةْ غَضَب اَلله العَظيمْ.
وانْداست المَعْصَرَة بَرّات البَلَد وْطَلَعْ دَمْ م المَعْصَرَة دي لَ رَسَن الخَيل وْدي لَ ثاثَميةْ كيلومترْ.
وَارَيتُ ف السَّما عَلامة لخْ، عَلامِة عَظيمِة عَجيبِة: سَبعْ مَلايكِة مَعنْ آِخرْ سَبعْ ضَرْباتْ، آِخرْ ضَرْباتْ غَضَب اَلله.
أَرَيتُ كَما بَحرْ جامْ مَخْلوُطْ بالنّارْ. وَارَيتُ هَوكْ لَ غَلَبوا الوَحْشْ وْتمْثالو واسمْ رَقْمو قايمينْ جَنْبْ بَحْر الجام وْمَعنْ طَنْبوُراتْ من اَلله.
كان يسَبْحونْ ويرَتْلونْ تَرْتيلةْ موسى عَبْد اَلله وْتَرْتيلة الخاروفْ ويقولونْ: ”عَجيبِة وْفوُق الوَصف اعْمالكْ يا رَبْ يا إلهْنا القادرْ عَلى كلْ شي. حَقّ وْعَدلْ طرْقكْ يا مَلَك الكَونْ.
منْ موُ يهابكْ ويسَبّح اسْمكْ. أنْتَ بْوَحْدكْ طاهر وْعادلْ. كلّ الامَمْ تَ تسْجدْ قدّامكْ. فَرايضك انْعَرَفتْ.“
بَعْدا طَلَّعْتُ والّا أَرى هَيكَلْ خَيمة الشَّهادِة لَ ف السَّما ينْفتحْ.
وطَلَعوا هَوك السَّبعْ مَلايكِة لَ مَعن السَّبعْ ضَرْباتْ م الهَيكَلْ لاِبْسينْ كتّانْ نَظيفْ طاهر، وْمَشْدودينْ عنْد السّدرْ باوساطْ منْ ذَهَبْ.
واِحدْ منْ هَوك الاَرْبَع حَيواناتْ عَطى للسَّبعْ مَلايكِة اقْداحْ منْ ذَهَبْ متْليِّة منْ غَضَب اَلله الحَي لأَبَد الآبْدينْ.
وانْتَلا الهَيكَلْ بَخّورْ منْ مَجْد اَلله وْمنْ قوّتو. وْما كان يتيِقْ أحَّدْ يدْخلْ للهَيكَلْ لَ موُ تخْلَصْ سَبعْ ضَرْبات السَّبعْ مَلايكِة.
وْسمعْتُ صَوتْ عاِلي كْثيرْ م الهَيكَل يقولْ لَوك السَّبعْ مَلايكِة: ”روُحوا صبّوا سَبْع اقْداحْ غَضَب اَلله عَ الاَرْضْ.“
وراحْ الاَوَّل وْصَبْ قَدَحو عَ الاَرْض. وْهاك الوَقْتْ كلْ هَوكْ لَ كانوا مَخْتومين بْخاتم الوَحْش، وْهَوكْ لَ سَجَدوا لَ تمْثالو انْضَرَبوا بجْروُح وقْروُح مْوَجَّعَة مْأَلَّمِة.
وصَبْ ثاِني مَلاكْ قَدَحو ف البَحر، وْصار البَحرْ دَمْ كَما دَمّ المَيّت، وْكلْ شي ف البَحرْ فِيو نَفَسْ حَياةْ ماتْ.
ثالثْ مَلاكْ صَب قَدَحو ف الّنْهوُرَة وعْيون المَي وْصارتْ دَمْ.
وْسمعْتُ مَلاك المَيّاِت يقولْ: ”أنْتَ لَ انْتَ مَوجود وْكنْتْ مَوجودْ يا قَدّوسْ عادل انْتَ ف حكْمكْ هاذْ:
هنّاِ سَفَكْوا دَمْ نَبايتك وْقَدّيسينكْ وانْتَ عَطَيتنْ دَمْ تَ يشْرَبونْ، منْ لَ يسْتَحقّونْ.“
وْسمعْتُ المَذْبَح يقولْ: ”نَعمْ يا رَبْ، يا إلهْنا، حَقّ وْعَدلْ حكْمكْ.“
والرّابعْ صَبْ قَدَحو عَ الشَّمْسْ، وانْعَطَتْ تَ تْسَلّط عَ النّاِسْ سَلهَبةْ نارْ.
واحْتَرَقوا النّاِس فَ سَلهَبة النّارْ هاك. وْبَقى ينْعَلون اسم الإلهْ لَ لهُ سلْطَة يجيبْ عَلَينْ كذاِ ضَرْبات، وْما تْنَدَّموا وْعَطَوهُ مَجْدْ.
والخامسْ صَبْ قَدَحو عَلى عَرْش الوَحْش، وْصارتْ مَمْلَكتو عتْمِة قتْمِة. وْبَقى يگزّونْ عَلى لْساِننْ م الوَجَعْ.
وتْنَعَّلوا عَلى إله السَّما من اوجاعن وقْروُحاتن، وْما تْنَدَّموا وْبَسَّسوا منْ عَمايلنْ.
والسّادسْ صَبْ قَدَحوا عَلاكْ نَهر الّگْبيرْ، نَهْر الفرات، وْنشْفتْ ميّاِتو بْشانْ يتْحَضَّرْ طَريِقْ ملوك الشَّرقْ.
وَارَيتُ يطْلَعْ منْ ثمّ التَّنّين وْثمّ الوَحْش وْثم نَبي الگذّاِبْ ثَثّ ارْواح نجْسِة تشْبَه العقاِريقْ.
وْهَوذ ارْواحْ شيِطانْيِّة ناِ يسَون عَلامات، يروُحونْ لَعنْدْ ملوك الدّنْياِ كلّا تَ يلمّوونْ لَحَرْبْ هاك اليَوم العَظيمْ، يَوم اَلله القادرْ عَلى كلْ شي.
”وْهاي جاِييِ اَنا كَما الحَرامي. هَنيّةْ هاك الصّاحي لَ يتْقَيَّدْ عَلى حَويسو، بْشانْ لا يمْشي مْشَلَّحْ ويرَونْ عَيبو.“
وجَمَّعوونْ فاك موُضَعْ لَ يقولولو بلْساِن العبْراني ”هَرمَجِدونْ“.
والسّابعْ صَبْ قَدَحو عَ الهَوا، وْطَلَعْ صَوتْ م العَرْشْ لَ ف الهَيكَل يقولْ: ”صارتْ.“
وْصار لَمْع وْبَرْق وْقراِقيع واصْوات، وْصارْ زَنْزَلِة گْبيرِة كَما شي لَ ما صارْ منْ يَومْ لَ انْوَجَدوا البَشَرْ عَلى وچّ الاَرْضْ، كذاِ زَنْزَلِة گْبيرِة.
والمَدينِة، هاك الّگْبيرِة، تْشَقَّفتْ ثَثْ شقَف. وْمَدينة الامَمْ وَقَعت. وْبابلْ، هاك الّگْبيرِة، انْذَكَرتْ قدّام اَلله تَ تشْرَبْ كاسْ خَمرْ غَضَبو.
وحمْصَرَة گْبيرِة، كلْ حَبِّة قنْطارْ نزلْ م السَّما عَ النّاِسْ. منْ ضَرْبة الحمْصَرَة النّاِسْ بَقى يقولونْ كَلامْ كفرْ عَلى اَلله، منْ كثرْ لَ كانتْ ضَرْبة الحمْصَرَة گْبيرِة.
وْجا واِحدْ منَوك السَّبعْ مَلايكِة لَ مَعنْ سَبع اقْداح وْقالْ لي: ”تَعانْ تَ اوَرّيكْ أشْوَنْ تَ تنْحكم وْتتْجازى هاك الفاجْرَة القاِعْدِة عَلى كْثيرْ مَيّاِتْ.
هاكْ لَ مَعا زَنوا ملوك الاَرْض وْمنْ خَمرْ زناها سكْروا ناِس الاَرْضْ.“
ووَدّاني للبَرّيِّة بالرّوُحْ، وَارَيتُ مَرَة قاِعْدِة عَلى وَحْش اَحْمَرْ متْلي اساِمي كفرْ، لهُ سَبعْ روس وْعَشْر قْرونْ
هَالمَرَة كاتْ لاِبسِة حَويس ارْجوانيِّة وْقرْمزيِّة، ومْزَيَّنِة ومْزَقلَقَة بْذَهَب وْجَواهرْ غالِّة وْلولو اشْكال الْوانْ. وْكانْ ف ايدا قَدَحْ متْلي نَجاسات وْنَتاناتْ زنىِ وْفَجارَة للاَرْضْ.
وعَلى جْبيِنا بَينْ عَينَيا كانْ مَكْتوبْ هَالكَتيبِة: ”سر: بابل العَظيمِة أمّ الفاجْرين وْكلْ نَجاسات الاَرْضْ“.
وَارَيتُ المَرَة سكْرانِة منْ دَمّ القَدّيسين وْدَمّ الشّاِهْدينْ لَ يَسوُعْ. وَقْتْ لَ ارَيتووا أَرَيتُ العَجَبْ.
هاك المَلاكْ قالْ لي: ”لَيش تْعَجَّبت؟ اَنا تَ اقولْ لكْ سرّ المَرَة وْهاكْ وَحْشْ لَ كلْحَمَلا، هاكْ لَ لهُ هَوذ السَّبعْ روس وْهَوك السَّبْع قْرون.
وَحْشْ لَ ارَيتْ كانْ، والسَّعْ موُ مَوجودْ واِ، بَسْ تَ يطْلَعْ م الهوِّة ويزولْ. هَوك العايشين عَ الاَرْضْ لَ ما ك انْكَتَبت اساِميينْ ف كْتاِب الحَياةْ منْ بدايةْ تَأْسيس الكَونْ تَ يتْعَجَّبونْ وَقْتْ لَ تَ يرَونْ وَحْشْ لَ كان، وْلَ مَوّاِ مَوجود، وْيتْحَضَّرْ تَ يّجي.
هَونْ واِ عَقل لَ فِيو حكْمِة. هَوك السَّبعْ روسْ سَبْع جْباِل ناِ، موُضَعْ لَ كلْقعْدت المَرَة،
وسَبعْ ملوكْ ناِ. خَمْسة وَقَعوا، وْواِحدْ مَوجودْ واِ، والْلاخْ بَعدْ تَ يّجي، وْبَس يجي قْلَيل يحقْلو يبْقى.
وهاكْ وَحْشْ لَ كان، وْلَ مَوّاِ مَوجودْ ثامنْ واِ، وْم السَّبْعَة واِ، وْللزَّوالْ واِ.
وْهَوذْ عَشْر قْرون لَ ارَيتْ عَشرْ ملوكْ ناِ، وْما كَ اخَذوا ملْكْ بَعدْ. بَسْ وَقْتْ لَ تَ ياخْذونْ سلْطَة ملْكْ ويسيِرونْ ملوكْ، ساعَة وحْدِة تَ يمْلكونْ مَعْ هاك الوَحْشْ.
هَوكْ شي واِحد يريدون، وْقوّتن وْسَلْطتنْ تَ يعْطَوا للوَحْشْ.
هَوكْ مَع الخاروفْ تَ يتْحارَبونْ، والخاروفْ تَ يغْلبنْ ويتيِقْ عَلَينْ، منْ لَوّاِ سَيّد الاسْياد وْمَلك الملوك، وْهَوذْ لَ مَعو المدعِيينْ والمخْتارينْ والاَمينينْ.“
وْقالْ لي: هَوذْ مَيّاِتْ لَ ارَيتْ، موُضَعْ لَ كلْقعدتْ هاك الفاجْرَة، ملَل وْناِس وْعالَم وامَم وْلْساِناتْ ناِ.
وعَشْر قْرون لَ ارَيت، وْهاك الوَحْشْ تَ يحْتقْرون هاك الفاجْرَة ويخَلَّوا خرْبِة خَرابِة وْمشَلَّحَة، تَ ياكْلونْ لَحْما، وْهيِّ تَ يحْرقووا بالنّارْ.
أَلله حَطْ فَ فكرنْ تَ يسَونْ إرادتو بْراي واِحد، وْيعْطَونْ ملْكنْ للوَحْشْ دي لَمَنْ يتْحَقَّقْ كَلام اَلله.
والمَرَة لَ ارَيتْ، هاكْ مَدينة الّگْبيرِة لَ تمْلكْ عَلى ملوك الاَرْضْ ياِ.“
بَعْدا، أَرَيتُ مَلاكْ لخْ ناِزلْ م السَّما وْلهُ سلْطَة عَظيمِة، والاَرْضْ نَوَّرتْ منْ مَجْدو،
وْساح بْصَوتْ قَوي وْقالْ: ”وَقَعتْ، وَقَعتْ بابلْ. صارت مْغارة ارْواحْ شَرّيرَة. صارتْ مَلْجا لكلْ روُحْ نجْسِة، مَلْجا لكلْ وَحْشْ نجسْ قَبيحْ.
منْ لَ منْ خَمر الغَضَب الجّاِييِ عَلى زناها شرْبوا كلّ الامَمْ. ملوك الاَرْضْ مَعا زَنَوا. تجّار الاَرْضْ منْ بَطَرا زَنگَنوا.“
وْسمعْتُ صَوتْ لخْ م السَّما يقول: ”اطْلَعوا منّا يا شَعْبي بْشانْ لا تشْترْكونْ فَ خَطيّاتا، وتنْضرْبون مَعا ضَرْبات الجّايِة عَلَيا.
خَطيّاتا تْكَوَّمت وْوصْلتْ دي للسَّما، والله ذَكَر شْرورا.
كَما لَ كاِفَتْكنْ كاِفووا. كَما لَ عاِمَلتْكنْ ردّولا الطّاقْ طاقينْ. فَ قَدَح لَ خَلَطت لْكن اخْلطولا الطّاقْ طاقينْ.
مْقَدْ لَ نَفَختْ روُحا وْطَيَّبتْ كيفا، هَلقَد اعْطَوا وَجَع وْقَحَرْ. منْ لَ تْقول فَ قَلْبا: ’مَلِكِة أَنا وْقاِعْدِة عَلى عَرْشي، موُ أَرْمَلِة اَنا. حزنْ عَيني موُ ترى.‘
بْشان هاي، فَ يَومْ واِحدْ تَ يجَونْ عَلَيا ضَرْباتا: مَوت وْقَحَر وْجوُع وْلوُع، وْتَ تنْحرقْ بالنّارْ. قَوي واِ اَلله لَ يحْكمْ عَلَيا.
تَ يبْكَونْ ويوَلْولونْ وينوُحونْ عَلَيا ملوك الاَرْضْ، هَوكْ لَ زَنَوا وْبطْروا مَعا، وَقْتْ لَ تَ يرَونْ دخّانْ حَريقا.
تَ يقومونْ من بْعيدْ، منْ خَوفنْ منْ وَيلْ لَيّاِ فِيو، ويقولونْ: ’وَيلْ وَيلْ لكِ يا مَدينةْ بابلْ، أنْتِ العَظيمِة، أنْتِ الجّبّارَة، فَ ساعَة وحْدِة جا الحكمْ عَلَيكِ.‘
ما بَقَتْ مَوجودِة احْمال الذَّهَبْ والفضَّة وْجَواهر الغالِّة وْحَبّات اللولو والكتّانْ وقْماش الارْجواني والحَريِر وقْماش القرْمزي وْعود الطّيب وْزينات العاجْ والخَشَبيّاتْ والّنْحاسْ والحَديدْ والّرخامْ.
وقرفِة وبْهارْ وعْطور وْمَيرون وْبَخّورْ وسْمَيد وْحنْطَة وْدَواب وْغَنَمْ وحْصونِة وْعَرَبيّاتْ واجْساد وارْواحْ بَشَرْ.
ثَمَرْ لَ كانْ تشْتهي نَفسْكِ راحْ منْكِ. كلْ هاك العَظامِة والفَخامِة ضاعتْ منْ بَين ايدَيكِ، وْما بَق يرَووا هَوك التجّارْ.
هَوكْ لَ زَنگَنوا منْ وَراها، منْ خَوفن منْ وَيل لَيّاِ فِيو، قاموا من بْعيد يبْكَون وْيلْطمونْ عَلَيا،
ويقولونْ: ’يا وَيلْ يا وَيلْ لكِ، أنْتِ المَدينِة العَظيمِة اللاِبسِة حَويسْ كتّانْ وبَدلات ارْجوانيِّة وْقرْمزيِّة، أنْتِ الّمْزَيَّنِة بالذَّهَب وْجَواهر الغالِّة وْحَبّات اللولو. فَ ساعَة وحْدِة كلْ هاك الثَّرْوِة خربِة خَرابِة صارتْ!‘
قبْطانْ كلْ سَفّينِة وْكلّ الملاِحين وْكلْ هَوكْ لَ يشْتغْلونْ ف البَحرْ،
قاموا من بْعيدْ يتْفَرَّجونْ عَلى دخّانْ حَريقا ويقولون: ’اَينْ في مَدينِة تشْبَهْ هَالمَدينِة العَظيمِة.‘
وكَبّوا تْرابْ عَلى روسن وْبَدَوا يزْعَقون وْيبْكَونْ ويوَلْولونْ: ’وَيلْ! وَيلْ! لكِ أنْتِ يا مَدينِة عَظيمِة منْ زَنْگَنتا زَنْگَنوا كلْ هَوذْ لَ عنْدنْ سَفّيناتْ ف البَحر، وْفَ ساعَة وحْدِة خربتْ.
اشْمَتوا فِيا يا سَماوات وْيا مَلايكِة. اشْمَتوا فِيا يا رسلْ وَانبِيا، منْ لَ الله أَخَذْ حَيفْكنْ منّا.‘“
وشَقَلْ واِحدْ مَلاكْ كافْ كَما حَجَرة رَحى گْبيرِة، وكَبّو ف البَحر وْقالْ: كذاِ ”بْحَيل وْقوِّة تَ تنْكَبْ بابلْ هاك المَدينِة العَظيمِة وْموُ ترْجَعْ تطْلَعْ لَ وچّ الدّنْياِ.
صَوت عشّاق يدقّونْ ف الطَنْبوُراتْ، ومْغَنْچيِّة وْنفّاِخينْ پوُرَزاناتْ ما بَقْ ينْسمعْ فيكِ كَرْةْ لخ. وْصاحبْ صَنعَة وْكارْ ما بَقالو شغلْ فيكِ. صَوتْ رَحى ما بَقْ ينْسمعْ فيكِ.
ضَو سْراجْ ما بَق يضَوّي عَلَيكِ. صَوتْ خَتَن وْعَروس ما بَقْ ينْسمعْ فيكِ. منْ لَ كانوا تجّاركِ گْباريّة الاَرْضْ، وبْسحرْكِ انْغَشّوا كلّ الامَمْ.
فِيا سَرى دَمّ الاَنْبِيا والقَدّيسينْ، وْدَم كلْ هَوكْ لَ انْذَبَحوا عَ الاَرْضْ.“
بَعْدا، سمعْتُ صَوتْ أَمّةْ ناِس گْبيرِة يرَتْلونْ ف السَّما ويقولونْ: ”هاليلوُيا. الخَلاصْ والقوِّة والمَجْدْ والكَرامِة لإلهْنا.
حَقّانيِّة وْعادلِة كلّ احْكامو. حَكَمْ عَلاك فاجْرة الّگْبيرِة لَ فَسَدت اخْلاق اَهل الاَرْض بْفَجارتا، وَاخَذْ حَيفْ عَبيدو لَ قَتَلتن وْسَفَكتْ دَمّنْ.“
وْكَرْةْ لخْ قالوا: ”هاليلوُيا. وْدخّانا كانْ يطْلَعْ لَ أَبَدْ الآبْدينْ.“
ووَقَعوا الاَرْبَع وْعشْرين خْتيّارْ والاَرْبَعْ حَيواناتْ عَ الاَرْض، وْسَجَدوا لَالله القاِعدْ عَ العَرْش وْهنّاِ يقولونْ: ”آمّينْ هاليلوُيا.“
وْطَلَعْ صَوتْ م العَرْش يقول: ”سَبْحوا لإلهْنا يا عَبيدو كلّتْكنْ، وانْتنْ لَ تْخافوهُ زغار وگْبارْ.“
وْسمعْتُ صَوتْ أَمّةْ ناِس گْبيرِة كَما صَوتْ مَيّاِت كْثير وْقراِقيعْ قَويِّة يقولونْ: ”هاليِلوُيا. مَلَك الرَّبّ الإلهْ ضابط الكلْ.
نفْرَحْ ونْهَلهلْ ونْسَبّحْ للرَّبْ. عَرْس الخاروفْ جا، والعَروس تْجَهَّزتْ.
وانْعَطَتْ تَ تلْبسْ كتّانْ فاخرْ طاهرْ، هَالكتّان اعْمال القَدّيسينْ واِ.“
وْقالْ لي: ”اكْتبْ: ’هَنيّتنْ هَوك المدْعِيّينْ لَعرْس الخاروف.‘“ وْقالْ لي: ”هَالكلاِمي لَ اقولْ لكْ حَقّ وْسدقْ ناِ، كلاِمي اَلله ناِ.“
ووَقَعتُ قدّام اجْرَيو تَ اسْجدْلو، قامْ قالْ لي: ”لا، بالكْ وايّاك، كَماي كَماك، وْكَما أخوتكْ لَ يشْهَدونْ لَيَسوُعْ، لَالله اسْجدْ، منْ لَ شَهادِةْ يَسوُعْ ياِ روُح النّبوِّة.“
وْطَلَّعْتُ انْفَتَحت السَّما، والّا حْصان اَبْيَضْ، والقاِعدْ عَلَيو يتْسَمّى أَمين وْسادقْ، وبْعَدلْ يحْكمْ ويحاِربْ.
عَينَيو كَما لَهْبةْ نار، وْعَلى راسو تيجان كْثيرْ. لهُ اساِمي مَكْتوبِة واسمْ مَكْتوبْ أحَّدْ موُ يعْرفو غَيرو.
وكانْ لاِبس زْبونْ مَنْقوُعْ ف الدَّم، واسْمو ”كلْمة اَلله.“
وعَسْكَرْ لَ ف السَّما راِكْبينْ عَلى حْصونِة بيضْ يمْشَونْ خَلْفو، لاِبْسينْ كتّانْ طاهر اَبْيَضْ.
وكانْ طاِلعْ منْ ثمّو سَيفْ حادْ لهُ حَدَّين بْشانْ يضْربْ فِيو الامَم وْيحكمن بْعَصايِة منْ حَديدْ، ويدوسْ مَعْصَرةْ غَضَب اَلله ضابط الكلْ.
وكانْ مَكْتوبْ عَلى زْبونو وْعَلى جَنْبو اساِمي مَكْتوبِة: ”مَلك الملوك وْرَب الارْبابْ.“
تَ تاكْلونْ لَحْمةْ ملوك وْلَحْمةْ رُوَسا ألوف وْلَحْمة قْواي جبّاِرينْ، لَحْمةْ خَيل وْخيّالتا مَعا، وْلَحْمة الكلّ، اسْياد وْعَبيد، زْغارْ وگْبارْ.“
وَارَيتُ هاك الوَحْش وْملوك الاَرْضْ وجْيوشنْ ملْتَمّينْ للحَرْبْ، تَ يحاِربونْ هاك الرّاِكبْ عَ الّحْصانْ وجْيوشو.
ووَقَعوا يسَرا هاك الوَحْش وْنَبي الگذّاِبْ لَ مَعو، هاكْ لَ كان يسَي قدّامو عَلاماتْ عَجايب وْغَرايبْ ويجرْ خَلْف الباطلْ كلْ هَوذْ لَ قبْلوا ينْختْمون بْخاتم الوَحْش، وْهَوذْ لَ سَجَدوا لَتمثالو. وْكذاِ طَيبين انْكَبّوا اثْنَينتنْ فَ بَحْرة النّارْ لَ شَعيلا كَبْريدْ.
والبَقيِّة انْقَتَلوا بْسَيف الرّاِكبْ عَ الّحْصانْ، هاكْ سَيف الطّاِلعْ منْ ثمّو، وْكلّ الّطْيوُرْ شبْعوا منْ لَحْمتنْ.
وَارَيتُ مَلاكْ ينْزَلْ م السَّما وْمَعو مفْتاح الهوِّة وْحاِملْ ف ايدو زَنْجير گْبيرْ.
ومسك التَنّينْ، هاك حَيّة الاَوَّليِّة، رامي الشَّر والشّيِطانْ، هاكْ لَ غشْ ضَيَّعْ كلّ الدّنْياِ، وْزَنْجَرو أَلْفْ سَنِة.
وكَبّو ف الهوِّة قَفَلْ عَلَيو وْخَتَم القفل، بْشانْ لا بَقى يغشّ يضَيَّعْ كلّ الامَمْ، دي لَمنْ هَالأَلْفْ سَنِة تخْلَص وْتنْتَم. وْبَعْدا، تَ يتْفَلَّت شْوَيِّةْ وَقْتْ.
وَارَيتُ عْروش وْقعْدوا عَلَيا وانْعَطَوا تَ يحْكمونْ، وارْواحْ هَوذْ لَ انْقَطَعتْ روسنْ لَخاطرْ شَهادةْ يَسوُع، وْلَخاطرْ كلْمة اَلله. وْهَوكْ ناِسْ لَ ما سَجَدوا للوَحْش وْلا لَتمْثالو، وْما قبْلوا ينْختْمون بْخاتمو عَلى جْبيِنن وْلا عَلى ايدن. وْطابوا وْمَلَكوا مَعْ مَسيحنْ هَالاَلفْ سَنِة.
وْباقي المَيتينْ ما طابوا. موُ يطيبونْ لَ موُ تخْلَص وْتنْتَمْ هَالاَلفْ سَنِة. هاي ياِ أَوَّل قْياِمِة.
هَنيّتو، طوباوي وْقَدّيسْ واِ لَ لهُ نَصيبْ فَ أَوَّل قْياِمِة. عَلى هَوكْ لَ لهنْ نَصيبْ، ثاِني مَوتْ مالو سلْطَة، بَليِ كَهَنَة اَلله وْمَسيحو ناِ، وْيمْلكونْ مَعو هَالاَلفْ سَنِة.
وأَيمَتْ لَ خلْصتْ هَالاَلفْ سَنِة، تَ يتْفَلَّت الشّيِطانْ منْ حَبْسو.
ويطْلَعْ تَ يغشّ يضَيّع الامَمْ فَ ارْبَعْ قَراني الاَرْضْ، جوج وْماجوج، ويلمّنْ للحَرْبْ، هَوذْ لَ عَدَدنْ كَما رَمل البَحرْ.
وطَلَعوا عَلى وسْع الاَرْض، وْحاِوَطوا موُضَع القَدّيسين وْمَدينة المَحْبوبِة. وْنزلْ نارْ من اَلله م السَّما وْأَكَلتنْ.
والشَّرّيرْ لَ غَشّنْ ضَيَّعن انْكَبْ فَ بَحْرة النّارْ والكَبْريدْ، موُضَعْ لَ كانْ ك انْكَبّ الوَحْش وْنَبي الگذّاب، وْتَ يتْعَذَّبون نْهار وْلَيلْ لأَبَد الآبْدينْ.
وَارَيتُ عَرْش گْبير اَبْيَضْ والقاِعدْ عَلَيو، هاكْ لَ منْ وچّو هَرَبت الاَرْضْ والسَّما، وْموُضَعْ ما انْوَجَدْلنْ.
وَارَيتُ المَيتين، گْبارْ وزْغارْ، قايمينْ قدّام العَرْشْ. وانْفَتَحت كْتاِباتْ. وكْتاِبْ لخ انْفَتَحْ، هاكْ لَوّاِ كْتاِب الحَياةْ. وانْحَكَمْ عَ المَيتينْ منْ هَوك الكلاِمي المَكْتوبينْ ف الّكْتاِبات بْموجب اعْمالنْ.
والبَحرْ طاِلَعْ عَطى مَيتينْ لَ فِيو، والمَوتْ والهاوْيِة عَطَوا مَيتينْ لَ فِينْ. وانْحَكَم عَلى كلْ واِحدْ منّن بْموجب اعْمالو.
والمَوتْ والهاويِة انْكَبّوا فاكْ بَحْرة النّارْ، هاذْ واِ المَوت الثّاني.
وَاينا لَ ما كانْ مَكْتوبْ ف كْتاِب الحَياة انْكَبْ فاك بَحْرة النّارْ.
وَارَيتُ سَما جْديدِة وَارْض جْديدِة. سَما الاَوَّليِّة وَارْض الاَوَّليِّة راحوا. والبَحرْ ما بَقالو وجودْ.
وَارَيتُ القدْسْ، هاك مَدينة الّمْقَدَّسِة ناِزْلِة م السَّما منْ عنْد اَلله، مْجَهَّزِة ومْزَيَّنِة كَما عَروسْ لَخَتَنا.
وْسمعْتُ صَوتْ عاِلي م السَّما يقولْ: ”هاي بَيت اَلله مَع البَشَر. وْيسْكنْ مَعنْ، هنّاِ تَ يكونونْ شَعْبو، والله تَ يكونْ مَعنْ ويكونْ إلهنْ.
وتنْمسحْ كلّ دْموُعْ عَينَينْ. والمَوتْ موُ يبْقى بَعد، وْلا حزن وْلا وَلْوَلِة. وَلا جنْسْ وَجَعْ يبْقى بَعدْ، منْ لَ عَبَرتْ هَالأمور الاَوَّليِّة.“
وْقال القاِعدْ عَ العَرْشْ: ”هاي اَنا أَسَوي كلْ شي جْديد.“ وْقال: ”اكْتبْ، منْ لَ هاي كلاِمي أَمانِة وْحَقْ ياِ.“
وْقالْ لي: ”صارتْ. أَنا واِ الاَلفْ والياِ، البدايِة والنّهايِة. هاك العطْشان اَنا تَ اعْطِيو مَي عَين الحَياة مْبَلاشْ.
هاكْ لَ يغْلبْ تَ يورَثْ هَوذْ كلّنْ، وَانا اكونْلو اَلله وْهوّاِ تَ يكون ابْني.
بَسّ الخَوّيفينْ والموُ أَمينين، النّجْسينْ والدّنْسين، القاتْلينْ والزّانْيين، السّحاِرين وْعبّاِدين الاصْنام، وْكلّ الدّجاِلين الگذّاِبينْ نَصيبنْ فاك البَحْرَة المَسْجوُرَة بالنّارْ والكَبْريدْ، هاي لَيّاِ المَوت الثّاني.“
وْجا واِحدْ منْ هَوذ السَّبعْ مَلايكِة، هَوكْ لَ مَعنْ سَبع اقْداحْ متْليِّة آِخرْ سَبعْ ضَرْبات وْحَكى مَعي وْقالْ لي: ”تَعا تَ اوَرّيك العَروسْ، مَرْةْ هاك الخاروفْ.“
ووَدّاني بالرّوُح وْطاِلَعْني عَلى جَبَل گْبير وْعاِلي، وْرَوّاني مَدينة الّمْقَدَّسِة، القدْس، وْهيّ تنْزَلْ م السَّما منْ عنْد اَلله،
كانْ حَولا حايط گْبير وْعاِلي فِيو اثْناعشْ باب وْعَ الابْواب اثْناعشْ مَلاكْ مَكْتوبْ عَلَين اساِمي اثْناعش اسْباطْ بَني اسْرائيلْ،
ثَثّ ابْواب م الشَّرق، وْثَثّ ابْواب م الشّمال، وْثَثّ ابْوابْ م القبْلي، وْثَثّ ابْوابْ م الغَرْبْ.
ولَحايط المَدينِة اثْناعشْ أَساسْ مَكْتوبْ عَلَين اساِمي تَلاميذْ الخاروف الاثْناعشْ.
وهاكْ لَ كانْ يحْكي مَعي كانْ مَعو عَصاية قْياسْ تَ يقيسْ فِيا المَدينِة وابْوابا وْحايطا.
والمَدينِة مْرَبَّعَة ياِ طولا مْقَدْ عرْضا. وْقاس المَدينِة بالعَصايِة عَلى اثْناعش اسْطاديوُنْ أَبو اثْناعشْ أَلْفْ، طول وْعرْض وْعلو مْقَدْ بَعْضنْ.
وقاسْ حايطا ميِّة وَارْبَعْ وَارْبْعين ذْراع انْسانْ، لَوّاِ ذْراع المَلاكْ.
الحايط مْعَمّرْ منْ حَجَر اليَشَب الغالْ، والمَدينِة منْ ذَهَبْ صافي كَما جام الصّافي.
وَاساساتْ حايط المَدينِة مْزَيَّنِة بالجَّواهرْ. أَوَّلْ أَساسْ يَشَبْ والثّاني لازَوَردْ والثّالثْ حَجَرْ يَمانْ والرّابعْ زمرّدْ.
والخامسْ يَشَبْ غامقْ والسّادسْ ياقوت اَحْمَرْ والسّابعْ زَبَرْجَدْ والثّامنْ جَزَعْ والتّاسعْ ياقوت اَصْفَرْ والعاشرْ ياقوت اَخْضَرْ والاحْداعشْ ياقوت اَصْفَر عَلى حَمارْ والاثْناعشْ جَمَشتْ.
والاثْناعشْ باب اثْناعشْ حَبّةْ لولو ناِ، كلْ بابْ حَبّةْ لولو، وْطَريِق المَدينِة الوَسيِعْ ذَهَب صافي كَما الجّامْ.
وهَيكَلْ ف المَدينِة ما ارَيتُ. الرَّبْ ضابط الكلْ والخاروفْ هَيكَلا ناِ.
وهَالمَدينِة موُ تحْتازْ، لا للشَّمس وْلا للقَمَرْ تَ يضَوَّونْ عَلَيا: مْضَوّايِة بْمَجْد اَلله ياِ. وسْروجتا الخاروفْ واِ.
والامَمْ لَ خلْصوا وْملوك الاَرْضْ، ف ضَوّيِتا يمْشَونْ، ويجيبونْ مَجْدنْ لها. كَرامة الامَمْ فِيا تْكونْ.
وابْوابا موُ ينْقفْلون بنْهار، وْلَيلْ ما في هَونَكْ.
ويجيبونْ لمَجْد وْكَرامة الامَمْ لَ فِيا.
كلْ شي وسخْ موُ يدْخلْلا، لا واِحد يسَي عَمَلْ نجس، وْلا واِحدْ يگْذبْ. موُ يدْخلْلا غَير المَكْتوبينْ ف كْتاِب الخاروف، كْتاِب الحَياةْ.
ورَوّاني نَهرْ مَي حَي صافي كَما الجّامْ، ينْبَعْ منْ عَرْش اَلله والخاروفْ.
وف نصْ طَريِق المَدينِة الوَسيِعْ منْ هَون وْمنْ هَونَكْ عَ النَّهرْ سجَرة الحَياة تثْمر اثْناعشْ شكلْ ثَمَرْ، كلْ شَهرْ تثْمرْ شكل. وْوَرَق السَجَرَة دَوا وْشفا للامَمْ واِ.
ونَعْلِة موُ يبْقى. وْعَرْش اَلله والخاروفْ فِيا يكون. وْعَبيدو يخْدموهُ.
ويرَونْ وچّو، واسْمو يكونْ عَلى جْبيِننْ.
ولَيلْ موُ يبْقى بَعد، وْلا بَقى يحْتازونْ لَضَوّ سْراج، وْلا لَضَوّ الشَّمْسْ، منْ لَ يضَوّي عَلَين الرَّبّ الإله، وْيمْلكونْ لأَبَد الآبْدينْ.
وْقالْ لي: ”هَوذْ كلامي أَمانِة وْسدْق وْحَقّ وْيَقينْ ناِ. والرَّبْ إله ارْواح الاَنْبِيا القَدّيسينْ بَعَثْني اَنا مَلاكو تَ ارَوّي عَبيدو أمور لَ تَ تْسيِرْ خَفيفْ.“
”هاي اَنا جاِييِ خَفيفْ. هَنيّةْ هاكْ لَ يحْفظْ كلاِمي النّبوِّة المَكْتوبِة فَ هَالّكْتاِبْ.“
وَانا يوحَنّا لَ ارى وْسمعْ هَوذْ، وَقْتْ لَ ارَيتُ وْسمعْتُ وَقَعْتُ تَ اسْجدْ قدّام اجْرَين المَلاكْ لَ رَوّاني ناِ.
بَسْ قالْ لي: ”طَلّعْ. لا، كَماك اَنا وْكَما أخوتك الاَنْبِيا وْهَوذْ لَ يحْفظونْ كلاِمي هَالّكْتاِبْ. لَالله اسْجدْ.“
وقالْ لي: ”كلاِمي النّبوِّة المَكْتوبِة فَ هَالّكْتاِبْ لا تخْتمْ عَلَيا، منْ لَ قَرَّب الزَّمانْ.
هاكْ لَ يخْطي، خَلّي بَعدْ يخْطي، وْلَ يتْنَجَّسْ، خَلّي بَعدْ يتْنَجَّسْ، والصّالح، خَلّي بَعدْ يتْصَلَّحْ، والقَدّيسْ، خَلّي بَعدْ يتْقَدَّسْ.“
”هاي جاِييِ اَنا، وْمَعي حَقّ الشّغل، بْشان اَدْفَعْ لَكلْ واِحدْ عَلى قَدْ شغلْ لَ اشْتَغَلْ.
أَنا واِ الأَلْفْ والياِ، الاَوَّلْ والآِخر، البدايِة والنّهايِة.
وبَرّا تَ يبْقَون الّكْلاِبْ والسّحاِرينْ والفاجْرينْ والقاتْلين وْعبّاِدين الاصْنام، وْكلْ واِحد يحبّ الگذْب وْشغْلو گذْبْ.
أَنا يَسوُعْ بَعَثْتُ مَلاكي تَ يخَبّرْكن بْهاذْ كلّو قدّام اَهل البيعَة كلّنْ. أَنا أَصل وْعَشيرةْ داهودْ كَما هاكْ كَوكَب الصّبح الضَّوي.“
والرّوُحْ والعَروس يقولونْ: ”تَعانْ!“ وَاينا لَ يسْمَعْ خَلّي يقولْ: ”تَعانْ!“ لَوّاِ عطْشانْ خَلّي يجي، أَينا لَ يريدْ، ياخذْ مَي حَي مْبَلاشْ.
أَقولْ لَكلْ واِحدْ يسْمَعْ كلاِمي النّبوِّة المَكْتوبِة فَ هَالّكْتاِبْ هاذْ: أَينا لَ يحطْ فوُقن، اَلله يحطْ عَلَيو ضَرْبات المَكْتوبِة فَ هَالّكْتاِبْ.
وَاينا لَ يطْرَحْ منْ كلاِمي النّبوِّة المَكْتوبِة فَ هَالّكْتاِب، اَلله يطْرَحْ نَصيبو منْ سجَرة الحَياة وْمنْ مَدينة الّمْقَدَّسِة المَكْتوبينْ فَ هَالّكْتاِبْ.
هاكْ لَ خَبَّر بْهَوذْ كلّن يقولْ: ”نَعمْ. جاِييِ أَنا خَفيفْ.“ آمّينْ. تَعانْ يا رَبْ يا يَسوُعْ.
نعْمةْ رَبْنا يَسوُع المَسيحْ مَعْ كلّ القَدّيسينْ. آمّينْ.
