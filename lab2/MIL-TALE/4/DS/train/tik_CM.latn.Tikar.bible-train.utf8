Abràhæ̂m nɛ ye Izàꞌ, Izàꞌ ye kuꞌ Yàkɔ̂b, Yàkɔ̂b ye kuꞌ Judà lɛ̀ mɛ̀ ŋgyinni ɓyon.
Ti lɛ̀ Judà, à ye Fàrɛ̂sì ɓon lɛ̀ Zarà. Jin mon nyan ɓe lɛ Tamà. Fàrɛ̂sì ye Ɛrsòn. Ɛrsòn ye kuꞌ làn nyon Àræ̂m.
Àræ̂m yònni, à ye Àmìnàdæ̂b. Àmìnàdæ̂b ye Nasòn, Nasòn ye Sàlmôn.
Sàlmôn ye kuꞌ làn nyon Bɔzì. Jin mon Bɔzì ɓe lɛ Ràhæ̂b. Bɔzì ye kuꞌ Òbɛ̂ꞌ. Jin mon Òbɛ̂ꞌ ɓe lɛ Rût. Òbɛ̂ꞌ ye Jɛ̀sê,
Jɛ̀sê kà ye m̀vɛ̀n Dàvîd. (Dàvîd ye Sàlòmôn. Mon Sàlòmôn sɛte ɓɛ myi Ùrî.)
Sàlòmôn nɛ ye Ròbɔ̂m, Ròbɔ̂m ye Àbià, Àbià ye kuꞌ Asà.
Asà ye Jòzàfæ̂t, Jòzàfæ̂t ye kuꞌ Jòræ̂m, Jòræ̂m nɛ ye Òziàs,
Òziàs ye Jòtæ̂m, Jòtæ̂m nɛ ye Àkâzɛ̀, Àkâzɛ̀ ye Èzèkiàs,
Èzèkiàs nɛ ye Mànàsê, Mànàsê ye Amòn, Amòn ye Jòsiàs.
Jòsiàs nɛ ye Yèkònià lɛ̀ mɛ̀ ŋgyinni ɓyon. Kɛ kwan màzwùm sɛ ɓɛ hwɛn mvu ɓwum Izràɛ̂l, ɓɛ kɛn lɛ̀ ɓon kɛ <font color=blue>Bàbìlôn</font>.
Kwan sɛ ɓe lɛ̀ mvu ɓwum Izràɛ̂l twɔ̂ꞌ kɛ <font color=blue>Bàbìlôn</font>, Yèkònià ye Sàlàtìyɛ̂l. Sàlàtiɛ̀l ye Zòròbàbɛ̂l,
Zòròbàbɛ̂l ye tì kuꞌ Àbìyû, Àbìyû ye Èlìàkîm, Èlìyàkîm ye kuꞌ Àzôr,
Àzôr ye Sàdɔ̂ꞌ, Sàdɔ̂ꞌ ye kuꞌ Àshîm, Àshîm ye Èlìyû.
Èlìyû ye Èlèàzâr, Èlèàzâr ye Màtân, Màtân ye Yàkɔ̂b.
Yàkɔ̂b ye Jòsɛ̂ꞌ nɛ kin ɓɛ ywi Màrî. Màrî ni ye Yesù, mwum nɛ ɓɛ ta ti kònndi lon lɛ <font color=blue>Kristò</font>.
Li nɛ ɓwiꞌ yɛn kɛ moan zwɛ̂m, ŋ̀waì yɛ kɛ nywi mbibea ndwun Abràhæ̂m, a kiìn ɓɛ̀n nywi Dàvîd, yì ye yi tannzi lwɛn wûm ɓlàn nyî. M̀banmbɔꞌ nɛ lɛ̀ ŋ̀waꞌ yɛ nywi Dàvîd a kiìn ɓɛ̀n nywi ɓwum Izràɛ̂l kwan sɛ ɓɛ yekaꞌ ɓon lwɔ̀ꞌ mbyi <font color=blue>Bàbìlôn</font>. Ǹdìkàꞌ kwan màzwǔm, a kiìn ɓɛ̀n kwan <font color=blue>Kristò</font> ɓwiꞌ konndì cinni yì ye wûm ɓlàn nyî.
Ǹye yɛ ɓɛ yee Yesù<TS3>(<a href="tw://bible.*?42.2.1-7">Lk. 2.1-7</a>)Swum sɛ lannzi ɓɛ kà kǐn Yesù Kristò ye à si lɛ: Màrî ɓe m̀lib nyæ̀nni Jòsɛ̂ꞌ. Son, lɛ̀ ɓɛ kà tòn kɛ cìcǐ fɔꞌ, Màrî shɛ zwùm lɛ̀ ŋ̀kimmɔꞌ Mpùn Nsanmi.
Jòsɛ̂ꞌ nɛ ǹɗwɛb swiꞌ nyon ɓe mwum nɛ tǎ M̀vɛ̀nnswæ̀b ɗwon, ǎ yili kan lɛ à kwasì lɛꞌ màzwùm pisean, kwɛ̀nnjin læ̀kì m̀myon ɓænni. Son, à ɓàkàꞌ kɛ nlim nun lɛ nun yɛ̌ ɗæm màzwùm ɗonnzi shìkì màn ɓwum lìmmì.
Kɛ mɓàkàꞌ yɛ nun ɓe ɓàkàꞌ li, cikpuꞌ Mvɛ̀nnswæ̀b ɓwùmnì nun kɛ ndɛmndɛm nun, à shɛ̀ lɛ̀ nun lɛ: «Jòsɛ̂ꞌ, mwum nɛ kɛ mvu ɓwum mvɛ̀n Dàvîd nun, ɓa wù kɛsi nywi lɛ̀ m̀myû Màrî ntwiꞌ sɛ ŋ̀kimmɔꞌ Mpùn Nsanmi yɛ ci, nun tǎ mwɛnnzea ɓònŋgea.
À yɛ̌ mwɛn ye, wù kɛ̀ nun jin lɛ Yesù, ntwiꞌ sɛ mwɛn ni nɛ yɛ ŋ̀kwìn ɓwum ɓyon swæti kɛ ɓyɛbbi nyan nun.»
Ywum màzwùm lean li lɛ̀ lɛꞌ Mvɛ̀nnswæ̀b lwinni kɛ nshɛ̀ yɛ nun shɛ̀e kɛ ŋwum ci-nlɛli kɛ ŋwum yon ndɔꞌ nun lɛ:
«Cɛ fɛꞌ, ntwum mlib yɛ ɓɛ lɛ̀ zwùm,à yɛ̌ mwɛn ye,ɓɛ yɛ nun lon lɛ Èmànùɛ̂l.»Sù jin màzwùm ni lɛ «M̀vɛ̀nnswæ̀b ni lɛ̀ ɓwiꞌ».
Kwan sɛ Jòsɛ̂ꞌ yìmne ɗye, à cì wɛ̌ tà shɛ cikpuꞌ Mvɛ̀nnswæ̀b shɛ̀e nun. À twɛꞌ Màrî ɓe wɛ̌ m̀myon.
Son, ɓɛ nòn kan njiꞌ ɓon lɛ̀ nun a kɛn ɓɛ̀n kwan sɛ nun ye mwɛn nɛ nɗwɛb. Kɛ nyě yɛ nun ye mwɛn li, Jòsɛ̂ꞌ kɛ̀ nun jin lɛ Yesù.
Mɛ̀ ci-nlìmmì mɛ nywæꞌ kiìn Yesù yɛnniƁɛ ye Yesù kɛ Bɛ̀tlèhɛ̂m sɛ kɛ ŋgyɔꞌ Jùdê nun kwan sɛ Èrôdɛ̀ ɓe m̀vɛ̀n. Kɛ nyě màzwǔm, mɛ̀ ci-nlìmmì mɛ nywæꞌ wai kɛ ɓwùm-nywɔꞌ, ɓɛ ɓɛn kɛ Yèrusàlɛ̀m.
Kɛ mɓɛ̀n yɛ ɓɛ ɓɛn, ɓɛ cibbi lɛ: «Mwɛn nywæb nɛ ɓɛ ye nyɛ̌ ɗyi m̀vɛ̀n mɛ̀ Yudà ni fɛn? Ɓwiꞌ yɛnni nywæꞌ nyon ǹdìkàꞌ kɛ ɓwùm-nywɔꞌ, son sɛ ɓwiꞌ kin ɓǎ ɓwiꞌ mwumnzi nun.»
Kɛ nywɔꞌ yɛ m̀vɛ̀n Èrôdɛ̀ ywɔꞌ li, à lwin lɛ̀ mɛ̀ yiye lɛ̀ ɓwum ɓɛ ɓe kɛ Yèrusàlɛ̀m hwæn.
À swɔsi mɛ̀ ci-zwiꞌ mɛ ci-mfɛ sàtìkæ̀ꞌ ɓon lɛ̀ mɛ̀ ci-nlìmmì mɛ lwuà ɓye kɛ ŋkwìn ɓwum ɓyon nun, à cibbi lɛ̀ ɓon cìcì sɛ ɓɛ yɛ <font color=blue>Kristò</font> ye nun.
Ɓɛ fyonnzì lɛ̀ nun lɛ: «Kɛ Bɛ̀tlèhɛ̂m kɛ ŋgyɔꞌ Jùdê nun. Ntwiꞌ swum sɛ ci-nlɛli kɛ ŋwum Mvɛ̀nnswæ̀b ndɔꞌ nun kɔe, à si lɛ:
Èrôdɛ̀ lon mɛ̀ ci-nlìmmì mɛ nywæꞌ kɛ kwiꞌ nun, à cibbi ɓon kwan sɛ nywæꞌ ɓwùmni ɓon kwe swiꞌ.
Kɛ nyè nɛ yi, à fyiɔ̀ꞌ ɓon kɛ Bɛ̀tlèhɛ̂m, à shɛ̀ lɛ̀ ɓon lɛ: «Kɛ̀nnênì, ɓyin kæb mwɛn màzwùm lwɛn. Kwan sɛ ɓyin yɛ nun cinni, ɓyin ci kuꞌ mùn lìmmì lɛ̀ mùn kɛn kuꞌ nun mwumnzi.»
Kɛ nyě yɛ ɓon ywɔꞌ ǹzæ̌ꞌ lɛꞌ yɛ m̀vɛ̀n ɓe ɓon shɛ̌ yi, ɓɛ waꞌ kɛ̀n. Ɓɛ wasi mɛꞌ zwô, ɓɛ konndì tì nywæꞌ nɛ ɓon yɛnni mbyî ɓwùm-nywɔꞌ ni yɛnni tî ɓe. À ɓe kɛ̀n kɛ swiswiꞌ shan. Kwan sɛ nun wòli lɛ̀ lwùmmɔ̀ꞌ sɛ mwɛn ɓe kwe, à ɗyi.
Li, ǹlim ɗunmi mɛ̀ ci-nlìmmì mɛ nywæꞌ lwukea kɛ zwum.
Ɓɛ ɗun kwe næm, ɓɛ yɛn mwɛn ɓon lɛ̀ mon nyon Màrî. Ɓɛ swummi ŋgyɔꞌ, ɓɛ ɗunmi mwɛn mwumnzi. Kɛ nyě yi, ɓɛ wô mɛ̀ nshe nyan, ɓɛ fɛ nun ǹjònndì nɛ ɓon kiìn lɛ̀ nun. Ǹjònndì màzwùm ɓe lɛ: <font color=blue>gɔ̂l</font>, mlǎꞌ ŋgwɔ̂ꞌ mɛ nwùm lwɛn, lɛ̀ <font color=blue>mîr</font>.
Kpon nun M̀vɛ̀nnswæ̀b shɛ̀ ɓon kɛ ndɛmndɛm nun lɛ ɓa ɓyi fyonnì tì ɓe kɛ cǐ Èrôdɛ̀. Ɓɛ yê tì ɓon mbyi nyɛ̌ ɗin, ɓɛ kà kɛ̌n kwan ɓe kɛ ŋgyɔꞌ nyan nun.
Kɛ̀n sɛ ɓɛ kɛnne kɛ ŋgyɔꞌ ÈjîbKwan sɛ mɛ̀ ci-nlìmmì mɛ nywæꞌ kɛnne ɓe kɛ nsòn yan, cikpuꞌ Mvɛ̀nnswæ̀b ndɔꞌ ɓwùmnì Jòsɛ̂ꞌ kɛ ndɛmndɛm nun, à shɛ̀ lɛ̀ nun lɛ: «Waꞌ zwô, wù twɛꞌ mwɛn ɓon lɛ̀ mon nyon, wù yean kɛ ŋgyɔꞌ Èjîb nun. Ɓyin yɛ tòn kwe a kɛn wòlì kwan sɛ mun yɛ̌ wù shɛ̀ lɛ fyoìn ɓe. Ntwiꞌ sɛ Èrôdɛ̀ yɛ̌ mwɛn kæbbi lɛ̀ nun wu nun.»
Kpon nun ǹnywɛ̀n, Jòsɛ̂ꞌ waꞌ zwô, à sheli mwɛn ɓon lɛ̀ mon nyon, ɓɛ yê mbyi Èjîb.
Ɓɛ ton kwe li a kɛn ɓɛ̀n kwan sɛ Èrôdɛ̀ ywi. Ywum màzwùm lean li lɛ̀ ǹzæ̌ꞌ lɛꞌ Mvɛ̀nnswæ̀b lwinni, yɛ kwan kɛ ŋwum ci-nlɛli kɛ ŋwum yon nun lɛ:«Mùn loân mwɛn nyɛ̀m ŋ̀waì ye kɛ ŋgyɔꞌ Èjîb lɛ à kiìn.»
Nyeni nlim Èrôdɛ̀Kwan sɛ mɛ̀ ci-nlìmmì mɛ nywæꞌ kɛnne ɓe myi ɓyan, Èrôdɛ̀ yɛn lɛ ɓɛ pɔkea nun, ǹlim nyeni nun zwum. À fɛ ŋ̀kimmɔꞌ lɛ̀ mɛ̀ suzæ̀n ɓyon lɛ ɓɛ wu ɓwɛn mɛ ɗwɛb ɓye làn kifɛꞌ ɗwùm ɓî ɓye kɛ ŋgyɔꞌ Bɛ̀tlèhɛ̂m nun hwæn. À wòsi m̀bɔ̀kì ɗwùm ɓwɛn màzwùm li kɛ kwan sɛ mɛ̀ ci-nlìmmì mɛ nywæꞌ lean, ɓɛ shɛ nun lɛ ɓon yɛnnâ nywæꞌ.
Li nɛ ǹzæ̌ꞌ lɛꞌ yɛ Jèrèmî, ci-nlɛli kɛ ŋwum Mvɛ̀nnswæ̀b nun lɛle lwinne, ye nun lɛꞌ lɛ:
«Ɓɛ ta kun ndɔꞌ ywo kɛ Ramà, ŋ̀kwe lɛ̀ m̀fyonŋgaꞌ.Ràshɛ̂l nɛ ta ɓwɛn ɓyon kwe.Ǎ yili kan lɛ mwum ndɔꞌ ɓonnzàꞌ nun ntwiꞌ sɛ ɓɛ ywiâ.»
M̀fyònnì yɛ ɓɛ fyonne mbyi ÈjîbKwan sɛ Èrôdɛ̀ ywi lɛ̀ Jòsɛ̂ꞌ kɛ kɛ ŋgyɔꞌ Èjîb nun, cikpuꞌ Mvɛ̀nnswæ̀b ɓwùmnì nun kɛ ndɛmndɛm nun,
à shɛ̀ lɛ̀ nun lɛ: «Waꞌ zwô, wù twɛꞌ mwɛn lɛ̀ mon nyon, wù fyòn ɓe kɛ ŋgyɔꞌ Ìzràɛ̂l. Ntwiꞌ sɛ ɓwum ɓɛ ɓe yili lɛ̀ ɓɛ wu mwɛn, ɓɛ ywiâ hwæn.»
Jòsɛ̂ꞌ waꞌ zwô, à sheli mwɛn ɓon lɛ̀ mon nyon, ɓɛ fyôn ɓe kɛ ŋgyɔꞌ Ìzràɛ̂l nun.
<sup>(22-23)</sup> Son, à ywɔꞌ lɛ kɛ ɓe ŋgyɔꞌ Jùdê nun, Àrshìlàyûs nɛ non lwun kɛ ɓàn bùba nyon Èrôdɛ̀ nun. Kɛ nywɔꞌ yɛ à ywɔꞌ li, yi kwɛn nun lɛ̀ ŋkɛ̌n tòn ɓe kɛ kpinnzɔ̀ꞌ ŋgyɔꞌ màzwùm nun. Ǹdɛ̀mndɛm ndɔꞌ ɓɔsi nun kpon nun, à yè mbyi ŋgyɔꞌ Gàlìlê, à kɛ̀n nun tòn kɛ myi ndɔꞌ yɛ ɓɛ ɓe lon lɛ Nàzàrɛ̂ꞌ. Li, à lwinnze ǹzæ̌ꞌ lɛꞌ yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle kɛ nywi Yesù nun lɛ:«Ɓɛ yɛ nun lon lɛ mwum Nàzàrɛ̂ꞌ.»
(-)
Ɗæ̀mmì nɛ Jân Bàtisì ɓe fyi<TS3>(<a href="tw://bible.*?41.1.1-8">Mr. 1.1-8</a>; <a href="tw://bible.*?42.3.1-9">Lk. 3.1-9</a>, <a href="tw://bible.*?42.3.15-17">15-17</a>; <a href="tw://bible.*?43.1.19-28">Jân 1.19-28</a>)Kɛ kwan màzwùm nun Jân Bàtisì kwan, à kɛ̀n ɗyi kɛ nlim kyɔꞌ she kɛ ŋgyɔꞌ Jùdê nun, à ɗunmi ǹzæ̌ꞌ lɛꞌ-Nswæ̀b shɛ̌,
lɛ̀ à tǎ lɛꞌ lɛ: «Yònnzênì mɛ̀ nlim nyin, ntwiꞌ kwan lwæbmɛ kwæꞌ, M̀vɛ̀nnswæ̀b yɛ̌ ɓyin ywɔꞌ shon lìsea kɛ mgbon nun.»
Nun nɛ Èzaì, ci-nlɛli kɛ ŋwum Mvɛ̀nnswæ̀b nun lɛle kɛ nywi yon kwan sɛ nun ɓe lɛꞌ lɛ:«Ɓɛ ta ŋ̀kwu mwum ndɔꞌ ywo kɛ nlim kyɔꞌ, yɛ ta ɗæ̀mmì lɛ:Fɔ̀sênì m̀ɓɛ̀n Nyɛli nyɛꞌ,ɓyin ɗyilaꞌ mɛ̀ mbyi ɓyon lwɛn.»
Mɛ̀ plè ɓɛ Jân ɓe swì nywi ɓɛ twoen ɓon lɛ̀ ǹnywǔn nyæ̀m nɛ ɓɛ ta lon lɛ ŋ̀gàrìbà, à kpæm ŋ̀kwùꞌ lɛ̀ ŋ̀kæ̀nndan kwæꞌ. Ji nyon nɛ nun ɓe ji ɓe kìtæ̀ꞌ, à ɗi tì kuꞌ ɗwìꞌ.
Li, ɓwum ɓye kɛ Yèrusàlɛ̀m, ɓye kɛ ŋgyɔꞌ Jùdê nun lɛ̀ ɓye kɛ nǒnnǒn ɗuꞌ nɛ ɓɛ ɓe lon lɛ Jùrdɛ̂n, ɓɛ kwain, ɓɛ kiìn Jân cinni.
Ɓɛ ɓe mɛ̀ ɓyɛbbi nyan kwàsi kɛ swiꞌ ɓwum hwæn. Li, Jân jimnzi ɓon kɛ Jùrdɛ̂n nun.
Son, kwan sɛ Jân yɛn mɛ̀ <font color=blue>Fàrìzìɛ̂n</font> ɓon lɛ̀ mɛ̀ <font color=blue>Sàdùsìɛ̂n</font>, ɓɛ ta hwɛnniì, ɓɛ kinmɛ̌ cì shon ɓǎ nun jimnzi ɓon, à shɛ̀ lɛ̀ ɓon lɛ: «Ɓyin ɓɛ mɛ̀ nlim kɛ zwum wɛ̌ nyɛ̌ mɛ̀ klwu, wɛn nɛ shɛ ɓyin lɛ ɓyin woli ɓyin nywælì tì kuꞌ kyìtæ̌ꞌ Mvɛ̀nnswæ̀b she ta kìn?
Cinnênì mɛ̀ kìkæ̀n nlwukea nyɛ̌ ywìmɛ lìsàꞌ lɛ ɓyin kwɛbsâ paꞌ tòn shin.
A lan she ɓyin yɛ shɛ̀ lɛ ɓyin ɓi kɛ mvu ɓwum Abràhæ̂m nun. Ntwiꞌ mùn shɛ̀ ɓyin lɛ̀ lɛŋkæ̀m lɛ ɓɛ fɛꞌ mɛ̀ ŋgwɔ̀ꞌ yɛ ton yɛ, M̀vɛ̀nnswæ̀b wòli à yonnzi yon jenɛ, yɛ ɓɛ mvu ɓwum Abràhæ̂m.
«Son ti fyaꞌ ɓænni ye m̀mǔꞌ ŋgæꞌ. Ŋgæꞌ nɛ shì gwǔm lwukea sean hwæn, ɓɛ yɛ nun mǔ, ɓɛ ɗwiɔ̀ꞌ nun kɛ win nun.
Mǔn, mùn tà ɓyin jimnzi lɛ̀ mlǎꞌ, lɛ̀ sɛ lisàꞌ lɛ ɓyin kwɛbsâ paꞌ tòn shin. Son, ti lɛ̀ mwum nɛ tǎ kìn ɓe kɛ nyè yɛ̂m, à làn mun. Mǔn wòli kan ma kim mùn kwɛmmi lɛ̀ nun lɛ̀ mùn shɛ mɛ̀ dibaꞌ ɓyon. Nun, à yɛ̌ ɓyin jimnzi lɛ̀ M̀pùn Nsanmi, kònndì lɛ̀ win.
À ni wɛ̌ mwum nɛ ɗyi lɛ̀ ɓlì nyon kɛ fyaꞌ. À yɛ̌ m̀vòn nyònnzi, à kwannzi ye lwukea, à kɛ̀ kɛ sàꞌ nun. Son, ti lɛ̀ ye ɓyibbɔa ye nzwon ɓe, à yɛ̌ yon swìɔꞌ kɛ win yɛ tà ka ɗon nun.»
Jân yɛnmɛ nun li, à yile lɛ nun ɓyinnɔ̀ꞌ, à shɛ̀ lɛ̀ nun lɛ: «Mùn nɛ kièn kɛ cì swû lɛ̀ wù jimnzi mùn, son, wù nɛ fyon ti kìn kɛ cì shɛ̂m?»
Yesù fyònnzì lɛ̀ nun lɛ: «Cì fɛꞌ jenɛ wɛ̌ tà shɛ mun tà wû shɛ̌. Ntwiꞌ m̀bɔ̀kì màzwùm nɛ yɛ cì ɓwiꞌ lwinnzi ywum hwæn yɛ M̀vɛ̀nnswæ̀b tǎ cibbi.» Jân ywɔmɛ li, à jimnzi nun.
Kwan sɛ Jân jimnzi nun, nun mlɔ̀ꞌ hwæn, Yesù kwan kyɔꞌ. Kɛ kwan màzwùm nun, ɗɛb welì nun mɛꞌ, à yɛn M̀pùn Mvɛ̀nnswæ̀b tǎ kyìlì kɛ nywi yon wɛ̌ pyìꞌ.
Ŋ̀kwu ndɔꞌ wai kɛ ɗɛb, yɛ shɛ lɛ: «Nyɛ̌ nɛ ɗyi mwɛn nlim nyɛ̀m, nun ni mùn kɛ nzwon nlim.»
M̀ɓwɛb yɛ Satæ̀n ɓwɛbbe Yesù kɛ nlim kyɔꞌ<TS3>(<a href="tw://bible.*?41.1.12-13">Mr. 1.12-13</a>; <a href="tw://bible.*?42.4.1-13">Lk. 4.1-13</a>)Kɛ nyè nɛ yi, M̀pùn Mvɛ̀nnswæ̀b kɛ̀nnzɔ̂ꞌ Yesù kɛ nlim kyɔꞌ lɛ̀ Satæ̀n kɛn nun ɓwɛbbi kwe.
Yesù shìe mlǎꞌ ŋgyìn mwum nyî lɛ̀ mɛ̀ kpòn mwum nyî. Kɛ nyě màzwùm ǹjè ɓe nun kwɛ̀nni.
Satæ̀n, ci-mɓwɛb nyon kwɛmmi lɛ̀ nun, à shɛ̀ lɛ̀ nun lɛ: «Ɓɛshɛ wù nɛ mwɛn Mvɛ̀nnswæ̀b lɛŋkæ̀m, shɛ̌ ǹzæ̌ꞌ lɛꞌ ndɔꞌ yɛ yɛ cì mɛ̀ ŋgwɔ̀ꞌ ton yɛ fyonnì ywum ji.»
Yesù ywɔmɛ li, à fyònnzì lɛ̀ nun lɛ: «Ǹzæ̌ꞌ lɛꞌ Mvɛ̀nnswæ̀b lɛli lɛ: “Mwum tà ka suꞌ twu lɛ̀ ji, son, lɛ̀ ǹzæ̌ꞌ lɛꞌ yɛ ta M̀vɛ̀nnswæ̀b kwain kɛ ŋwum.” »
Li, Satæ̀n twɛlɔ̀ꞌ nun kɛ Yèrusàlɛ̀m, ǹsǒn sanmi, à kɛ̀n nun sati kɛ mwu nyenswæ̀b ndwun.
À shɛ̀ lɛ̀ nun lɛ: «Ɓɛshɛ wù nɛ mwɛn Mvɛ̀nnswæ̀b lɛŋkæ̀m, swimmɔ̀ꞌ ŋgyɔꞌ, ntwiꞌ ɓɛ kɔꞌ kɛ ɗèwǎ Mvɛ̀nnswæ̀b nun lɛ:“M̀vɛ̀nnswæ̀b yɛ̌ shɛ̀ lɛ̀ mɛ̀ cikpuꞌ ɓyon lɛ ɓɛ shɛ wù ŋgun,ntwiꞌ m̀bǎꞌ læ̀kì wù swi ŋgwɔ̂ꞌ zwɛm.” »
Yesù ywɔꞌ li, à shɛ̀ lɛ̀ nun lɛ: «Ɓɛ kɔꞌ tî kuꞌ kɛ ɗèwǎ Mvɛ̀nnswæ̀b nun lɛ: “Ɓa wù ɓwɛb Nyɛli nywù Mvɛ̀nnswæ̀b.” »
Satæ̀n kònndì tì nun twɛlɔꞌ kɛ mwu kpaꞌ ndɔꞌ nɛ zwozwô ǹzwɔnzwɔ̀ꞌ, à sænndi nun yì ywɔꞌ yɛ kɛ cɛ̌ ŋgyɔ̂ꞌ wan hwæn lɛ̀ mɛ̀ ntwu yan nun.
À shɛ̀ lɛ̀ nun lɛ: «Wu swummi kɛ swiꞌ shɛ̂m, wù mwumnzi mùn, mùn yɛ̌ wù ywum yɛ wu tǎ yɛn yɛ fɛ hwæn.»
Yesǔ kà fyònnzi ɓe lɛ̀ nun lɛ: «Kɛsi nywi lɛ̀ mùn, Satæ̀n. Ntwiꞌ ɓɛ kɔꞌ kɛ ɗèwǎ Mvɛ̀nnswæ̀b nun lɛ: “Mwumnzi Nyɛli nywù Mvɛ̀nnswæ̀b, wù cì ywum yɛ nun tǎ yili, nun kyishon.” »
Kɛ kæ̀mmǐ màzwùm nun, Satæ̀n ɗonnzi nun. Mɛ̀ cikpuꞌ Mvɛ̀nnswæ̀b kiìn kɛ ke shon, ɓɛ ɗunmi nun ji fɛ.
Ǹɗunmi yɛ Yesù ɗunme she shon kɛ Gàlìlê<TS3>(<a href="tw://bible.*?41.1.14-15">Mr. 1.14-15</a>; <a href="tw://bible.*?42.4.14-15">Lk. 4.14-15</a>)Kwan sɛ Yesù ywɔe lɛ ɓɛ kɛâ Jân kɛ nye njè, à waꞌ kɛ̀n kɛ ŋgyɔꞌ Gàlìlê nun.
À ɓɛ̀n kwe, ǎ tòn kan kɛ Nàzàrɛ̂ꞌ, son, à kɛ̀n nun tòn kɛ Kàpɛ̀rnàô. Ǹsǒn màzwùm ɓe kɛ moan swǔm Gàlìlê kɛ nǒnnǒn ŋgyɔꞌ Zàbùlôn ɓon lɛ̀ Nàtàlî nun.
Li nɛ ǹzæ̌ꞌ lɛꞌ yɛ Èzaì, ci-nlɛli kɛ ŋwum Mvɛ̀nnswæ̀b nun lɛli lwinni, ye nun lɛli lɛ:
«Nǒnnǒn ŋgyɔꞌ Zàbùlôn! Nǒnnǒn ŋgyɔꞌ Nàtàlî!Ɓyin ɓɛ kɛ ŋgyin swùm lɛ̀ ɓyin ɓɛ ɗyi kɛ ŋgyin Jùrdɛ̂n,Gàlìlê she mɛ̀ kyìn ɓwum ta tòn kwe.
Ŋ̀kwìn ɓwum ɓɛ ɓe tòn kɛ njimmi nun,ɓɛ yɛnnâ ŋ̀wanŋwan she twun.Ɓwum ɓɛ ta tǒn wɛ̌ ɓwum ɓɛ kɛ nsòn ɓwum ywi ye kɛ njimmi nun,ŋ̀wanŋwan yɛ ɗwùm kɛ cì shan.»
Kɛ kwan màzwùm nun Yesù ɗunmi lɛꞌ-Nswæ̀b shɛ̌, lɛ̀ à tǎ lɛꞌ lɛ: «Kwɛbsênì paꞌ tòn shin, ntwiꞌ kwan lwæbmɛ kwæꞌ, M̀vɛ̀nnswæ̀b yɛ̌ ywɔꞌ shon lìsea kɛ mgbon nun.»
Yesù twɛꞌ mɛ̀ ci-mɓæn ŋgishì ndɔꞌ nyî<TS3>(<a href="tw://bible.*?41.1.16-20">Mr. 1.16-20</a>; <a href="tw://bible.*?42.5.1-11">Lk. 5.1-11</a>)M̀bɔ̀kì nɛ Yesù ɓe kɛ̀n kɛ moan swùm Gàlìlê, à yɛn mɛ̀ ŋgyinni ndɔꞌ ɓî ɓye ɓe mɛ̀ ci-mɓæn ŋgishì, Sìmôn nyɛ̌ ɓɛ ɓe lon lɛ Pìɛ̂r ɓon lɛ̀ ŋgyinni nyon Àndrê. Ɓɛ ɓe mvinjan ndɔꞌ swǐ kɛ swùm nun.
Yesù shɛ̀ lɛ̀ ɓon lɛ: «Ɗwoênnì mùn kɛ nyè, mùn yɛ̌ ɓyin cǐ ɓyin fyôn mɛ̀ ci-mɓæn ɓwum wɛ̌ tà shɛ ɓyin ta ŋ̀gishì ɓænni.»
Kɛ fyaꞌ zwɛm ǹnywɛ̀n, ɓɛ ɗonnzi yì mvinjan yan, ɓɛ ɗwon nun nyè.
À kònndì tì kɛ̀nnɔ̀ꞌ mbyî, à yɛn tì mɛ̀ ŋgyinni ɓî ndɔꞌ, Jâꞌ ɓon lɛ̀ Jân, ɓwɛn Zèbèdê. Ɓɛ ɓe yì mvinjan yan fɔ̀sea kɛ ciꞌ nun ɓon lɛ̀ bùba nyan Zèbèdê. Yesù lon ɓon,
ɓɛ ywɔmɛ lon li, kɛ fyaꞌ zwɛm ǹnywɛ̀n, ɓɛ ɗonnzi cìꞌ nyan lɛ̀ bùba nyan, ɓɛ ɗwon Yesù kɛ nyè.
Yesù ɓe yòn kɛ ŋgyɔꞌ Gàlìlê nun hwæn lɛ̀ à tǎ ɓwum ywum lìsea kɛ mɛ nyenswæ̀b mɛ Yudà ye ɓe kwe nǒnnǒn màzwùm nun. À ɓe Ǹtwum Lwɛn kɛ nywi ywɔꞌ Mvɛ̀nnswæ̀b nun shɛ̌. À kònndì tì mɛ̀ ŋgwɛ̀nŋgwɛ̀n kimnzi yì paꞌ yì paꞌ.
Wùlæ̀nndì shon lû kɛ ŋgyɔꞌ Sìrî nun hwæn. Li, ɓɛ kiìn lɛ̀ ɓwum ɓɛ ɓe hwumni kɛ mɛ ŋgwɛ̀nŋgwɛ̀n nyan nun yì paꞌ kyikyi. A ɓe lɛ: ɓwum ɓɛ cinni mɛ̀ mpùn mɓyibbɔa kɛ nywi, mɛ̀ ci-mpyìtàꞌ kputuꞌ, lɛ̀ mɛ̀ ɓlɔ̀ɓlɔ̂ꞌ, hwæn li, Yesù ɓe ɓon kimnzi.
Mɛ̀ ŋkwìn ɓwum ɓe nun ɗwon nyè mèan. Ɓye ɓɛ waì kɛ ŋgyɔꞌ Gàlìlê nun ɓe kwe, ɓye Dèkàpɔ̂l, ɓye kɛ Yèrusàlɛ̀m, ɓye kɛ ŋgyɔꞌ Jùdê, lɛ̀ ɓye kɛ ŋgyin Jùrdɛ̂n nun hwæn.
À ɗunmi ɓon ywum sannzi, lɛ̀ à tǎ lɛꞌ lɛ:
«Tǒn lwɛn si lɛ̀ ɓwum ɓye limmi lɛ à ɓi mɛ̀ ci-nzæmnzæm kɛ mɛ nlim nyan nun,ntwiꞌ sɛ ywɔꞌ Mvɛ̀nnswæ̀b ti shan.
Tǒn lwɛn si lɛ̀ ɓwum ɓye ta fyonŋgaꞌ,ntwiꞌ sɛ M̀vɛ̀nnswæ̀b yɛ̌ ɓon ɓònnzea.
Tǒn lwɛn si lɛ̀ ɓwum flɔkea,ntwiꞌ sɛ ɓɛ yɛ ŋgyɔꞌ nɛ M̀vɛ̀nnswæ̀b cìe ŋ̀kàli nun yě.
Tǒn lwɛn si lɛ̀ ɓwum ɓye mɛ̀ nlim nyan tǎ suꞌ ɗyi lɛ̀ ǹcǐ ywum ŋkæ̀mŋkæm yɛ M̀vɛ̀nnswæ̀b tǎ cibbi,ntwiꞌ sɛ M̀vɛ̀nnswæ̀b yɛ̌ ɓon yon fɛ hwæn.
Tǒn lwɛn si lɛ̀ ɓwum ɓye mɛ̀ nlim nyan tǎ kwɛ̀n lɛ̀ ɓwùlu,ntwiꞌ sɛ M̀vɛ̀nnswæ̀b yɛ̌ kuꞌ kwɛ̀nnzǐ nlim ywo lɛ̀ ɓon.
Tǒn lwɛn si lɛ̀ ɓwum ɓye mɛ̀ nlim nyan tǎ suꞌ ɗyi mbyi Mvɛ̀nnswæ̀b nun,ntwiꞌ sɛ ɓɛ yɛ M̀vɛ̀nnswæ̀b yɛnni.
Tǒn lwɛn si lɛ̀ ɓwum ɓye ta cì flɔa tòn kɛ nyinnìm shan nun,ntwiꞌ sɛ M̀vɛ̀nnswæ̀b yɛ̌ ɓon lon lɛ ɓwɛn ɓyon.
Tǒn lwɛn si lɛ̀ ɓwum ɓye ɓɛ ta zæbsi ntwiꞌ sɛ ɓɛ ta ywum yɛ M̀vɛ̀nnswæ̀b tǎ yili cǐ.Ywɔꞌ Mvɛ̀nnswæ̀b si shan.
«Tǒn lwɛn si lɛ̀ ɓyin ɓɛshɛ ɓwum ta ɓyin sìmmɔa, ɓɛ yɛnnzi ɓyin vɛ̀nɛ̀ꞌ, ɓɛ ta mɛ̀ lɛꞌ mɛ̀ mɓwɛ̀ꞌ linnɔa kɛ nywi yin ntwiꞌ sɛ ɓyin ɓɛ ɓwɛsɔꞌ ɓyɛ̂m.
Dàlênì, ɓyin ton lɛ̀ ǹlim lwɛn, ntwiꞌ sɛ ɗàsì nyin yɛ̌ ɓɛ ǹdwun kɛ ɗɛb. Li nɛ ɓɛ yɛnnze kuꞌ vɛ̀nɛ̀ꞌ lɛ̀ mɛ̀ ci-nlɛli kɛ ŋwum Mvɛ̀nnswæ̀b nun ɓye ɓe mbyî.»
Ɓyin ɓi wɛ̌ kwìn, ɓyin ɓɛ tì wɛ̌ ŋ̀wanŋwan<TS3>(<a href="tw://bible.*?41.9.50">Mr. 9.50</a>; <a href="tw://bible.*?42.14.34-35">Lk. 14.34-35</a>)«Ɓyin ɓɛ ɗyi wɛ̌ kwìn she ŋgyɔ̂ꞌ wan. Ɓɛshɛ kwìn gwan, sɛ fyonnì shiꞌ, ɓɛ yɛ cì lɛ sɛ kà myimmi kɛ ɓe? Ɓɛ yɛ son swìɔꞌ wan, ɓwum ɗunmi kɛ̀nkɛ̀n zwɛm ntwiꞌ sɛ sɛ cinni kan tî m̀kpaꞌ.
«Ɓyin ɓɛ ɗyi wɛ̌ ŋ̀wanŋwan she ŋgyɔ̂ꞌ wan. Myi yɛ ɓɛ gwe kɛ ŋgwùmŋgwùm zwɛm, ɓɛ wòli kan kim ɓɛ gwumnzì yon.
Ɓɛ tà ka læ̂m nyæ̀nnzi lɛ̀ ɓɛ wubsì nun lwùnŋgan nji. Son, ɓɛ ta nun sati kɛ zwozwô ɓǎ nun fɛ ŋ̀wanŋwan kɛ nywi ɓwum hwæn ɓye kwe næm nun.
Li nɛ sɛ yili lɛ ŋ̀wanni shin ɗwum kɛ swiꞌ ɓwum hwæn, ɓɛ yɛn lwɛn nɛ ɓyin ta cì seansean, lɛ̀ ɓɛ fɛ tì kuꞌ ǹtwu lɛ̀ Ce nyin nɛ kɛ ɗɛb.»
Ǹsannzi yɛ Yesù sannze m̀bɔ̀kì nɛ mwum wòli à lwinnzi mɛ̀ lwuà«Ɓa ɓyin ɓakàꞌ lɛ mùn kìin ɓǎ mùn twɔꞌ mɛ̀ lwuà Mòîzɛ̀ lɛ̀ ywum yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle. Mǔn kìin kǎn lɛ̀ mùn twɔꞌ yon, son, mùn kìin lɛ̀ mùn lisàꞌ ɓyin ǹdùꞌ yon.
Mùn tà ɓyin shɛ̌ lɛ̀ lɛŋkæ̀m lɛ: ɗɛb lɛ̀ ŋgyɔꞌ kà mlɔ̀kàꞌ, ti lɛ̀ m̀ɓùꞌ yɛ ɓɛ ɗæn kɛ lwuà nun, a ɓa mlɔ̀a han a kɛn ɓɛ̀n kɛ mmlɔ̀kàꞌ ywum hwæn.
Li, mwum nɛ yɛ̌ lwuà dèdɛꞌ ndɔꞌ pyǐ, à lìsàꞌ tì kuꞌ ɓwùlu lɛ ɓyi ɓi ci kuꞌ wɛ̌ nun, à yɛ̌ ɓɛ lwæ̀b ɓe kɛ ywɔꞌ Mvɛ̀nnswæ̀b nun. Son, mwum nɛ yɛ̌ lwuà màzwùm lwinnzi, à lìsàꞌ tì kuꞌ wɛ̌ tà shɛ nun tǒn, à yɛ̌ ɓɛ swiswiꞌ kɛ ywɔꞌ màzwùm nun.
Mùn shɛ̀ ɓyin lɛ ɓyin ɓa ɗun kɛ ywɔꞌ màzwùm nun shìkì ɓyin ci ywum lwukea wɛ̌ tà shɛ M̀vɛ̀nnswæ̀b yili, ɓyin lan mɛ̀ ci-nlìmmì mɛ lwuà, lɛ̀ mɛ̀ <font color=blue>Fàrìzìɛ̂n</font>.»
Ǹzæ̌ꞌ lɛꞌ yɛ kɛ nywi nyeni nlim<TS3>(<a href="tw://bible.*?42.12.57-59">Lk. 12.57-59</a>)«Ɓyin ywɔe ɓɛ lisea mɛ̀ mbibea ɓyin lɛ: “Ɓa wù wu mwum. Mwum nɛ yɛ̌ mwum wu, ɓɛ yɛ nun tɛ̀li kɛ swiꞌ kyìtæ̀ꞌ.”
Ti lɛ̀ mùn, mùn shɛ̀ ɓyin lɛ mwum nɛ yɛ̌ nyeni lɛ̀ ŋgyinni nyon, ɓɛ yɛ nun tɛ̀li kɛ swiꞌ kyìtæ̀ꞌ. Mwum nɛ yɛ̌ fɛꞌ ŋgyinni nyon sɛ̀mmi ɗin, ɓɛ yɛ nun tɛ̀li kɛ swiꞌ kyìtæ̌ꞌ twun. Nyɛ̌ shɛ̀ lɛ̀ ŋgyinni nyon lɛ: “Wù ni ɗyimi”, ɓɛ tæmmi nun ɗwìɔꞌ win Satæ̀n nun.
Li, ɓɛshɛ wù kǐn lɛ̀ sàtìkæ̀ꞌ swû kɛ cìcì sɛ ɓɛ ta sàtìkæ̀ꞌ fɛ kɛ nyenswæ̀b nun, kwe wù ɓùn lɛ wù cìâ ŋgyinni nywù ɓyɛbbi ndɔꞌ,
ɗonnzi sàtìkæ̀ꞌ swû kwe swiꞌ Mvɛ̀nnswæ̀b, wù kɛ̀n fɛꞌ lɛꞌ màzwùm fɔ̀si ɓyin lɛ̀ nun. Kɛ nyè nɛ yi, wù kìn sàtìkæ̀ꞌ swû fɛ lɛ̀ M̀vɛ̀nnswæ̀b.
«Fɔ̀si lɛꞌ lɛ̀ mwum nɛ ɓyin cinni lɛꞌ ɓyin lɛ̀ nun m̀byìmmi kwan sɛ ɓyin kɛnmɛ cǐ nlànnzì mɛ kæ̀ꞌ ɓyin lɛ̀ nun, lɛ̀ ǎ læ̀kì wù fɛ fyaꞌ mɛ ci-nlin kyìtæ̀ꞌ, ɓɛ yɛ wù lànnzɔꞌ kɛ fyaꞌ mɛ suzæ̀n, mɛ̀ suzæ̌n læ̀kì wù twɔ̀a kɛ nye njè.
Mùn tà ɓyin shɛ̌ lɛ̀ lɛŋkæ̀m lɛ wù ɓǎ kwan kwe nye njè, wù shì dalà m̀bɔꞌ nɛ nzwon wu nywi ɗɛ̀bbi.»
Ǹzæ̌ꞌ lɛꞌ ye kɛ nywi nlàꞌ«Ɓyin ywɔe ɓɛ lisea lɛ: “Wù ɓǎ ǹlàꞌ ywi.”
Son, ti lɛ̀ mùn, mùn shɛ̀ ɓyin lɛ mwum sukuꞌ m̀lib cɛ ɗin, à tæm nun kɛ nlim yon nun, lɛ̀ à ywiâ ǹlàꞌ ɓon lɛ̀ nun.
Ɓɛshɛ zɛꞌ swû she ji sɛ ta cì wù pyì kɛ ɓyɛbbi nun, nywɔ̀ꞌ son, wù ɗwìɔ̀ꞌ son læ̀bbi. Ǹdikàꞌ wù ɓwuli cìcǐ kwæꞌ nywi swû ndɔꞌ lɛ̀ she ɓɛ yɛ kwæꞌ nywi swû ɗwìɔꞌ kɛ win nun gwùm.
Kɛ̀ shindɔꞌ, fyǎꞌ ji ywû yɛ ta cì wù pyì kɛ ɓyɛbbi nun, gbɛ̀bti yon, wù ɗwìɔ̀ꞌ yon læ̀bbi. Ǹdikàꞌ wù ɓwuli cìcǐ kwæꞌ nywi swû ndɔꞌ lɛ̀ she wù yɛ̌ kɛ̌n ɗun kɛ win nun gwùm.»
Son, ti lɛ̀ mùn, mùn shɛ̀ ɓyin lɛ mwum hwæn nɛ kwannzâ m̀myon shìkì à cì sìbɔꞌ, mwum màzwùm tǎ cì m̀myon fyònnì ci-nzæmmì. M̀banmbɔꞌ kuꞌ, mwum nɛ tǎ m̀lib nɛ ɓɛ kwannzii kɛ nye ɗæm shɛ, à ywiâ tì kuꞌ ǹlàꞌ.»
Ɓa ɓyin lɔꞌ ǹdɔ̀ꞌ«Ɓyin ywɔe tì kuꞌ ɓɛ lisea lɛ̀ mɛ̀ mbibea ɓyin lɛ: “Ɓa wù lɔ̀ꞌ ǹdɔ̀ꞌ mɛ̀ mɓwɛ̀ꞌ, son, lwinnzi ŋ̀kàli yɛ wù tǎ cǐ kɛ swiꞌ Mvɛ̀nnswæ̀b kɛ nlɔ̌ꞌ ndɔ̀ꞌ ywû nun.”
Son, ti lɛ̀ mùn, mùn shɛ̀ ɓyin lɛ ɓa ɓyin lwum ǹdɔ̀ꞌ lǒ ndwiꞌ. Ɓa ɓyin lɔꞌ lɛ̀ jin ɗɛb, ntwiꞌ cǐ tòn Mvɛ̀nnswæ̀b sɛ.
Ɓa ɓyin lɔꞌ tì kuꞌ lɛ̀ ɗan ŋgyɔꞌ, ntwiꞌ cìcǐ nsati mɛ kwù shon sɛ, kwo fɛꞌ lɛ̀ jin Yèrusàlɛ̀m, ntwiꞌ myi mvɛ̀n ndwun yɛ.
Ɓa ɓyin lɔꞌ ǹdɔ̀ꞌ lɛ̀ mɛ̀ mwù nyin, ntwiꞌ ɓyin wòli kan kim ɓyin yonnzì nzisaꞌ nnywùn m̀bɔꞌ ti kuꞌ mbɔꞌ, a ɓɛ ǹlo, shindɔꞌ, a ɓɛ m̀pwɛbbi.
Kwan sɛ wù tǎ lɛꞌ ndɔꞌ yili, yili kæ̀mmì fɔꞌ lɛ “Ɛ̀n”. Kɛ̀ wù ɓyìnnɔꞌ nûn, ɓyìnnɔꞌ lɛ “Ayi”. Ǹzæ̌ꞌ lɛꞌ yɛ wu tà tî kònndì ɓe kɛ nyě màzwùm ta waì cǐ Satæ̀n.»
Ǹzæ̌ꞌ lɛꞌ ye kɛ nywi ŋwǐn njì<TS3>(<a href="tw://bible.*?42.6.29-30">Lk. 6.29-30</a>)«Ɓyin ywɔe ɓɛ lisea lɛ: “Mwum ɗwo wù zɛꞌ, wù ɗwo kuꞌ nun shon, a nun ɓyìꞌ wù jin ŋwum, wù ɓyìꞌ kuꞌ nun shon.”
Son, ti lɛ̀ mùn, mùn shɛ̀ ɓyin lɛ ɓa wù wìn ǹjì kɛ nywi mwum nɛ tà wu ɓyɛbbi cǐ. Ɓɛshɛ mwum ndɔꞌ ywæꞌ wù kɛ tæm she ji nun, ɗonnzi nun à ywæꞌ tì wù she mɛ̀ꞌ.
Ɓɛshɛ mwum ndɔꞌ yili nun ci kyìtæ̀ꞌ lɛ̀ wù, lɛ̀ nun sheli gân swû, ɗonnzi nun à nywæ̀li tì kuꞌ zwumbà.
Ɓɛshɛ mwum ndɔꞌ cì wù dòlɛ̀ꞌ lɛ ɓyin kɛn ɓyin lɛ̀ nun kɛ kilòmɛtà m̀bɔꞌ nun, kɛ̀nnênì mɛ̀ kilòmɛtà ɓî ɓyin lɛ̀ nun.
A mwum ndɔꞌ cibbi swum ndɔꞌ fyaꞌ ywû, fɛ nun. Ɓa wù ɓyìnnɔ̀ꞌ ǹswɔsi swum lɛ̀ mwum nɛ tǎ kǐn swum ndɔꞌ swɔa kɛ fyaꞌ ywû.»
Ɓwiꞌ yilènì mɛ̀ ci-ɓyìnnzì ɓyɛꞌ<TS3>(<a href="tw://bible.*?42.6.27-28">Lk. 6.27-28</a>, <a href="tw://bible.*?42.6.32-36">32-36</a>)«Ɓyin ywɔe ɓɛ lisea lɛ: “Yili lwikwæ̌n nywù, wù ɓyìnnzì ɓye ta wù ɓyìnnzi.”
Son mǔn, mùn shɛ̀ ɓyin lɛ: Yilênì mɛ̀ ci-ɓyìnnzì ɓyin, ɓyin keli tì kuꞌ M̀vɛ̀nnswæ̀b lɛ̀ ɓwum ɓɛ ta ɓyin vɛ̀nɛ̀ꞌ yɛnnzi.
A ɓyin ci li, lɛ̀ ɓyin yɛ fyòn ɓwɛn Ce nyin nɛ kɛ ɗɛb nun. Ntwiꞌ Ce nyin tǎ cì nywɔꞌ ɗwùm kɛ nywi ɓwum ɓɛ ta ɓyɛbbi cǐ lɛ̀ ɓye ta lwɛn cǐ. À kònndì tì cǐ mvu nwi kɛ nywi ɓwum ɓɛ ɗyi lwinni lɛ̀ ɓye ɓǎ lwinni.
Ɓɛshɛ ɓyin ta ɓwum ɓɛ ta ɓyin yili suꞌ yili, yǎ ɗàsì nɛ ɓyin yɛ cinni fyaꞌ Mvɛ̀nnswæ̀b? Kwo fɛꞌ mɛ̀ ci-nyèkǎꞌ lǒn gàrimà ta kuꞌ cì li.
Ɓɛshɛ ɓyin ta suꞌ mɛ̀ ŋgyinni ɓyin hwæsi, ɓyin lan ɓwùlu lɛ̀ yɛn? Kwo fɛꞌ mɛ̀ kyìn ɓwum ta kuꞌ cì li.
Kɛ à si li, ɓɛênì ɓwum lwinnɔa wɛ̌ tà shɛ Ce nyin nɛ kɛ ɗɛb ni ǹlwinni.»
Ǹzæ̌ꞌ lɛꞌ ye kɛ nywi fɛ nɛ mwum tǎ fɛ lɛ̀ mɛ̀ ci-nzæmnzæm«Konnênì, ɓa ɓyin ci lwɛn nyin swiꞌ ɓwum, lɛ̀ ɓɛ yɛn ɓyin. A ɓyin ci li, lɛ̀ ɓyin ɓa ɗàsì yě kɛ fyaꞌ Ce nyin nɛ kɛ ɗɛb.
Kwan sɛ wù tǎ lòn fɛ lɛ̀ mɛ̀ ci-nzæmnzæm, ɓa wù cì mɛ̀ mɛꞌ swì wù nywi wɛ̌ tà shɛ mɛ̀ ci-ɓî ta cì kɛ mɛ nyenswæ̀b ɓyin, ɓɛ ci kuꞌ kɛ yi bàbà nun. Ɓɛ ta cì li lɛ̀ ɓwum fɛ ɓon ǹtwu. Mùn tà ɓyin shɛ̌ lɛ̀ lɛŋkæ̀m lɛ ɗàsì nyan nɛ nyɛ̌ ɓon yeâ ni, ǹdɔꞌ ɓà tî mbyî.
Son, ti lɛ̀ wù, kwan sɛ wù tǎ lòn fɛ lɛ̀ mɛ̀ ci-nzæmnzæm, ɓa wù cì ŋwè nywù lìmmì.
Cǐ lɛ̀ fɛ nywù ni lwæb ŋ̀gwùmni. Li, Ce nywù nɛ tǎ yɛn swum sɛ wù tǎ fɛ gwùmni, à yɛ̌ wù ɗàsì fɛ.»
Ǹzæ̌ꞌ lɛꞌ ye kɛ nywi ŋkeli<TS3>(<a href="tw://bible.*?42.11.2-4">Lk. 11.2-4</a>)«Kwan sɛ ɓyin ta M̀vɛ̀nnswæ̀b keli, ɓa ɓyin ɓɛ wɛ̌ mɛ̀ ci-ɓî. Ɓɛ yili ɓɛ ɗyi kɛ mɛ nyenswæ̀b, lɛ̀ kɛ mɛ moan mbyi, kwan sɛ ɓon ta M̀vɛ̀nnswæ̀b keli, ɓǎ ɓwum hwæn yɛn ɓon. Mùn tà ɓyin shɛ̌ lɛ̀ lɛŋkæ̀m lɛ, ɗàsì nyan ti ɓon fyaꞌ, ǹdɔꞌ ɓà tî mbyî.
Son, ti lɛ̀ wǔ, kwan sɛ wù yili wù keli M̀vɛ̀nnswæ̀b, ɗun kɛ næmmbyìꞌ, wù ɗwɔꞌ ŋwum nye, wù keli Ce nywù kwe cìcǐ gwùmni màzwùm. Li, Ce nywù nɛ tǎ yɛn swum sɛ wù tǎ cì gwùmni, à yɛ̌ wù ɗàsì fɛ.
«Kwan sɛ ɓyin yɛ M̀vɛ̀nnswæ̀b keli, ɓa ɓyin mannzì ǹzæ̌ꞌ lɛꞌ pwìnpwìn wɛ̌ tà shɛ mɛ̀ kyìn ɓwum ɓɛ lìmmi kan M̀vɛ̀nnswæ̀b ta cì. Ɓɛ ta fɔ̀kàꞌ lɛ M̀vɛ̀nnswæ̀b yɛ̌ ɓon ywɔti kɛ nlɛli mèanmèan yan nun.
Li, ɓa ɓyin ci wɛ̌ ɓon, ntwiꞌ sɛ Ce nyin M̀vɛ̀nnswæ̀b sɛtâ swum sɛ ɓyin yili ɓyin cibbi nun lìmmi mbyî.
Ŋ̀keli yɛ ɓyin yɛ keli yi lɛ:“Ce nyɛꞌ nyɛ̌ kɛ ɗɛb nun,cǐ lɛ wɛn nɛ hwæn limmì lɛ wù ni ǹsanmi,
ywɔꞌ swû kiìn ɓwiꞌ nywi.Ɓɛ ci ǹyili ywû kɛ cɛ̌ ŋgyɔ̂ꞌ wan wɛ̌ tà shɛ ɓɛ ta cì kɛ ɗɛb.
Fɛ ɓwiꞌ ji nyɛ̌ wòli ɓwiꞌ ɗyě.
Wù zùsì ɓwiꞌ ɓyɛbbi nɛ ɓwiꞌ ta cìwɛ̌ tà shɛ ɓwiꞌ zusâ ɓwum ɓyɛbbi nɛ ɓon ciâ ɓwiꞌ.
Lɛ̀ lɛŋkæ̀m, ɓɛshɛ ɓyin fyeli ǹlim lɛ̀ ɓyɛbbi nɛ ɓwùlu ta ɓyin cǐ, Ce nyin nyɛ̌ kɛ ɗɛb yɛ̌ kuꞌ ǹlim fyeli lɛ̀ ǹyin.
Ɓyin shi ǹlim fyeli lɛ̀ ɓyɛbbi nɛ ɓwùlu ta ɓyin cǐ, Ce nyin nyɛ̌ kɛ ɗɛb ɓà kuꞌ ǹlim fyeli lɛ̀ ǹyin.»
Ǹzæ̌ꞌ lɛꞌ ye kɛ nywi nshì mlaꞌ«Kwan sɛ ɓyin yɛ mlǎꞌ shǐ, ɓa ɓyin ton lɛ̀ ŋgu kɛ swiꞌ wɛ̌ tà shɛ mɛ̀ ci-ɓî ta cì. Ɓɛ tà ka mɛꞌ ɓɔsi, ɓǎ ɓwum limmì lɛ ɓɛ ta mlǎꞌ shǐ. Mùn tà ɓyin shɛ̌ lɛ̀ lɛŋkæ̀m lɛ ɗàsì nyan ti ɓon fyaꞌ, ǹdɔꞌ ɓà tî mbyî.
Ti lɛ̀ wǔ, kwan sɛ wù tǎ mlǎꞌ shǐ, ɓɔsi mɛꞌ ywû, wù wæsi mwù ywû,
lɛ̀ ɓwum læ̀kì lìmmì lɛ wù tǎ mlǎꞌ shǐ. Sukuꞌ Ce nywù nyɛ̌ kɛ cìcǐ gwùmni ni nɛ sukuꞌ lìmmì. Nun, Ce nywù nyɛ̌ tǎ yɛn swum sɛ wu tǎ cì gwùmni, nun nɛ yɛ wù ɗàsì fɛ.»
Ǹjònndì ŋkæ̀mŋkæm nyɛ̌ zwô kɛ ɗɛb<TS3>(<a href="tw://bible.*?42.12.33-34">Lk. 12.33-34</a>)«Ɓa ɓyin swɔsi ǹjònndì nyin kɛ cɛ̌ ŋgyɔ̂ꞌ wan, cìcì sɛ mɛ̀ nzɔꞌ ta ji, ǹzwòn gwànnzì tì; cìcì sɛ mɛ̀ ci-nywiꞌ ta mɛ̀ nye ɗwolea lɛ̀ ɓɛ ta kɛ̌n ywum yibbi.
Son, ɓyin, swɔsênì ǹjònndì nyin kɛ ɗɛb, cìcì sɛ mɛ̀ nzɔꞌ ɓa ji, lɛ̀ cɛ̌ ǹzwòn wòli kan kim à gwànnzì nun; cìcì sɛ mɛ̀ ci-nywiꞌ wòli kan kim ɓɛ ɗwoli nye, ɓɛ kɛn nun yibbi.
Ntwiꞌ cìcì sɛ ǹjònndì nywù ni kwe, son sɛ ǹlim ywû ta suꞌ ɗyi kwe.»
Mɛꞌ yɛ mwum kɛ mwu, à yi wɛ̌ læ̂m kwæꞌ nywi shon nun<TS3>(<a href="tw://bible.*?42.11.34-36">Lk. 11.34-36</a>)«Mɛꞌ ywû yi wɛ̌ læ̂m kwæꞌ nywi. Ɓɛshɛ mɛꞌ ywû ɓɛ kimmɔa hwæn, kwæꞌ nywi swû ɓɛ kuꞌ sanmi.
Son, ɓɛshɛ mɛꞌ ywû ɓɛ ŋ̀gwɛ̀nŋgwɛ̀n, kwæꞌ nywi swû ta suꞌ tòn kɛ njimmi nun. Ɓɛshɛ njimmi ni sukuꞌ kwæꞌ nywi swû nun, njimmi màzwùm yɛ̌ ɓɛ lo lɛ bìtuꞌ.»
Wɛn nɛ ɓwiꞌ woli ɓwiꞌ kɛ zwimbyiꞌ shɛꞌ<TS3>(<a href="tw://bible.*?42.16.13">Lk. 16.13</a>)«Mwum m̀bɔꞌ wòli kan kim à cì she kɛ fyaꞌ mɛ nyɛli ɓî. Nun cì li, à yɛ̌ nyɛ̌ m̀bɔꞌ ɓyìnnzi, à yili kuꞌ nyɛ̌ m̀bɔꞌ. À yɛ̌ nyɛ̌ m̀bɔꞌ ywɔli, à njìlì kuꞌ nyɛ̌ m̀bɔꞌ. Li ɓyin, ɓyin wòli kan kim ɓyin kɛ M̀vɛ̀nnswæ̀b kɛ zwimbyiꞌ, ɓyin kɛ tì kuꞌ lòn.»
Ɓa ɓyin fyonŋgaꞌ kɛ tòn shin nun<TS3>(<a href="tw://bible.*?42.12.22-31">Lk. 12.22-31</a>)«Son sɛ ci mùn shɛ̀ ɓyin lɛ, ɓa ɓyin fyon kɛ nywi tòn shin, lɛ̀ ntwiꞌ swum sɛ ɓyin yɛ ji, shindɔꞌ lɛ̀ she ɓyin yɛ nwi. Ɓa ɓyin fyon tì kuꞌ lɛ̀ swum sɛ ɓyin yɛ kwæꞌ nywi shin ɗwɔki nun. Ji nɛ lan tòn she ǹzison? Kɛ̀ mɛ̀ plè ɓɛ lan kwæꞌ nywi?
Cɛênì fɛꞌ mɛ̀ kyè ɓɛ ta ɗi kɛ zwô, ɓɛ tà ka ywum ɗyìm ɓǐ, shìkì ɓɛ fyæb kuꞌ. Ɓɛ ɓa lɛ̀ mɛ̀ mban. Son, Ce nyin nyɛ̌ kɛ ɗɛb tà ɓon ɗǐ. Ɓyin ɓɛ cinni kan kyìbli, ɓyin lan ɓwɛn kyê?
Kɛ mfyon yɛ ɓyin ta fyon nun, yà mwum nɛ kɛ nyinnìm shin nun nɛ woli à kònndì ŋ̀gyìn kɛ nzison shon?
Yɛn sɛ ɓyin ta fyonŋgaꞌ kɛ ntwiꞌ mɛ plè nun? Ɗwìênì fɛꞌ zɛꞌ, ɓyin cɛ yì fluwà yɛ ta ɓwùm kɛ ndɛm nun. Yɛ tà ka she cǐ, shìkì yɛ twon mɛ̀ plè.
Mùn shɛ̀ ɓyin lɛ kwo fɛꞌ m̀vɛ̀n ndwun Sàlòmôn, lɛ̀ ǹjònndì nyon nun hwæn, ǎ swìe kǎn mɛ̀ plè ɓye lwukea ɓye yɛ fɛꞌ fluwà màzwùm gwili lɛ̀ lwu.
Kɛ M̀vɛ̀nnswæ̀b swìmɛ kæꞌ mɛ̀ plè li, kæꞌ yɛ ta kwan ɗyě, ti shim, ɓɛ lannzɔ̀ꞌ yon win nun, yì kpɛ̀m nyi yɛ ɗyě lɛ̀ ɓyin? Àma, ɓyin tà ka zwùm tɛ̀li lɛ̀ M̀vɛ̀nnswæ̀b.
«Ɓa ɓyin lwæb tì tòn lɛ̀ m̀ɓàkàꞌ ye lɛ: “Yɛn sɛ ɓwiꞌ yɛ ji ɗyě? Yɛn sɛ ɓwiꞌ yɛ nwi?” Shindɔꞌ, “Yɛn sɛ ɓwiꞌ yɛ kwæꞌ nywi shɛꞌ ɗwɔki nun?”
Ɓwum ɓye lìmmi kan M̀vɛ̀nnswæ̀b, ɓon ɓɛ suꞌ ɓàkàꞌ lɛ̀ paꞌ mɛ lɛꞌ màzwùm kwan mèan hwæn. Son, Ce nyin nɛ kɛ ɗɛb lìmmi ywum yɛ shi ɓyin.
Sɛtênì fɛꞌ mwù kɛ̌ lɛ̀ mbyi nɛ ɓyin yɛ ɗun kɛ ywɔꞌ Mvɛ̀nnswæ̀b nun, ɓyin ton tì kuꞌ lwinni wɛ̌ tà shɛ nun tǎ cibbi. Ɓɛshɛ ɓyin ci li, M̀vɛ̀nnswæ̀b yɛ̌ ɓyin ywum hwæn yi fɛ nyě yi.
Ɓa ɓyin fyon ŋ̀gyìn nɛ tǎ kìn shim. Ɗonnzênì ŋ̀gyìn nyɛ̌ shim lɛ̀ mɛ̀ lɛꞌ nyɛ̌ yɛn kuꞌ ŋ̀gyìn nyɛ̌ shim. Vɛ̀nɛ̀ꞌ she ɗyě woli kuꞌ lɛ̀ ŋ̀gyìn nyɛ̌ ɗyě.»
Ɓa ɓyin wɛsì ɓwùlu<TS3>(<a href="tw://bible.*?42.6.37-38">Lk. 6.37-38</a>, <a href="tw://bible.*?42.6.41-42">41-42</a>)«Ɓa ɓyin wɛsì ɓwùlu, M̀vɛ̀nnswæ̀b læ̀kì ɓyin wɛ̀si.
À yɛ̌ ɓyin wɛ̀si wɛ̌ m̀bɔ̀kì nɛ ɓyin ta kuꞌ ɓwùlu wɛ̀si, à wòsì tì kuꞌ ɓyin lɛ̀ m̀bɔ̀kì nɛ ɓyin ta ɓwùlu wòsi nun.
Yɛn sɛ ci wù tǎ m̀blùꞌ ŋgæꞌ nɛ kɛ zɛꞌ ŋgyinni nywù yɛnni, shìkì wù lìmmi kuꞌ lɛ mblon ŋgæꞌ ni wù kɛ zɛꞌ?
A yɛ cì lɛ, wù shɛ̀ lɛ̀ ŋgyinni nywù lɛ: “Ɗonnzi, mùn pæꞌ wù m̀blùꞌ ŋgæꞌ nɛ wù kɛ zɛꞌ ni”, lɛ̀ wù ni lɛ̀ mblon ŋgæꞌ kɛ zɛꞌ?
Ci-ɓî, sɛti fɛꞌ mblon ŋgæꞌ nɛ wù zɛꞌ pæ̀li, kɛ nyè nɛ yi, wù yɛ̌ fɔ̀si m̀blùꞌ ŋgæꞌ nɛ zɛꞌ ŋgyinni nywù ni yɛnni lwɛn, wǔ kà pæ̀ꞌ nun.
«Ɓa ɓyin fɛ ywum sanmi lɛ̀ mɛ̀ mbyiꞌ, shìkì ɓyin swi ywum lwukea kɛ swiꞌ mɛ mbyǎn, ɓɛ læ̀kì yon sìmmea lɛ̀ mɛ̀ kwù, kɛ nyè nɛ yi, ɓɛ yonnzì mɛꞌ ɓe, ɓɛ kiìn ɓyin ɓænni.»
Cibbênì ywum lɛ̀ M̀vɛ̀nnswæ̀b, ɓyin kæb, ɓyin konndì ŋwum nye yìnndi<TS3>(<a href="tw://bible.*?42.11.9-13">Lk. 11.9-13</a>; <a href="tw://bible.*?42.6.31">6.31</a>)«Cibbênì ywum lɛ̀ M̀vɛ̀nnswæ̀b, à yɛ̌ ɓyin yon fɛ. Ɓyin kæb, lɛ̀ ɓyin yɛ cinni, ɓyin ywæꞌ ŋwum nye, lɛ̀ ɓɛ yɛ ɓyin yon wǒ.
Ntwiꞌ mwum hwæn nɛ tǎ cibbi, ɓɛ ta nun fɛ. Nyɛ̌ tǎ kæb tǎ cinni. Nyɛ̌ tǎ ywæꞌ, ɓɛ ta nun ŋwum nye wǒ.
Shindɔꞌ à fɛ nun nywun kwan sɛ mwɛn cibbi nun ŋ̀gìshì?
Mɛ̀ nlim nyin ni m̀ɓyibbɔa hwæn, kwo fɛꞌ li, ɓyin limmi m̀fɛ ywum lwukea lɛ̀ ɓwɛn ɓyin. Yì kpɛ̀m nyi yɛ Ce nyin nyɛ̌ kɛ ɗɛb wòli à fɛ ywum lwukea lɛ̀ ɓwum ɓɛ ta nun cibbi?
«Swum sɛ ɓyin yili lɛ ɓwùlu ci lɛ̀ ɓyin, cìênì son m̀banmbɔꞌ lɛ̀ ɓon. Ǹzæ̀ꞌ lɛꞌ nɛ ni mwǔ lwuà Mòîzɛ̀, à ɓɛ tì mwǔ nlɛli ɓwum ɓɛ ta lɛli kɛ ŋwum Mvɛ̀nnswæ̀b nun.»
Ŋwum mbyi ye fanni<TS3>(<a href="tw://bible.*?42.13.24">Lk. 13.24</a>)«Ɗuênnì kɛ ŋwum nye ye fanni nun. Ɓyin ɗonnzi ye mgbǒn, ntwiꞌ ŋwum nye ye mgbǒn yi mbyi mgbǒn nɛ kɛ̌n ɗun nsǒn Satæ̀n. Ŋ̀kɛ̀n yɛ mwum yɛ̌ kɛ̀n kwe mbyi màzwùm nun yi ɗonmi. Yon yɛ màn ɓwum tǎ ɗun kwe.
Son, ŋwum nye ye ta ɓwiꞌ swæti yi fanni. Ŋ̀kɛ̀n yɛ mwum yɛ̌ kɛ̀n kwe kɛ mbyi màzwùm nun yi kyìbli. Ɓwum ɓi kwæꞌ ɓye ta mbyi màzwùm yě.»
Mɛ̀ ci-ntwum mɛ mɓwɛ̀ꞌ<TS3>(<a href="tw://bible.*?42.6.43-44">Lk. 6.43-44</a>)«Konnênì lɛ̀ mɛ̀ ci-ntwum mɛ mɓwɛ̀ꞌ. Ɓɛ ta kìn kɛ cì shin, kɛ nyɛn yan, à ɓi flɔkea wɛ̌ mɛ̀ nzwùmŋgan. Son, kɛ mɛ nlim nyan nun, à ɓi wɛ̌ mɛ̀ ŋwɛꞌ.
Ɓyin yɛ ɓon lìmmi kɛ mɛ she nɛ ɓon ta cì nun. Mwum ndɔꞌ tà ka pyià kpæli kɛ kwùmæꞌ zwɛ̂m, shìkì à kpæꞌ kuꞌ mɛ̀ ɗwɔꞌ kɛ lwon zwɛ̂m.
Ŋgæꞌ nlwɛn tǎ yì gwùm lwukea sean. Ŋgæꞌ mɓyɛbbi tà kuꞌ yì gwùm ɓyibbɔa sean.
Ŋgæꞌ nlwɛn wòli kan à san gwùm ye ɓyibbɔa. M̀banmbɔꞌ kuꞌ, ŋgæꞌ mɓyɛbbi wòli kan à san gwùm ye lwukea.
Nyɛ̌ tà ka gwùm lwukea sean, ɓɛ ta nun gbɛ̀bbi, ɓɛ ɗwiɔ̀ꞌ nun win nun.
Li, ɓyin yɛ mɛ̀ ci-ntwum mɛ mɓwɛ̀ꞌ lìmmi kɛ mɛ she nyan nɛ ɓon ta cì nun wɛ̌ tà shɛ ɓɛ ta ŋgæꞌ lìmmi lɛ̀ yì gwùm yon.»
Ɗuênnì fɛꞌ ywɔꞌ Mvɛ̀nnswæ̀b nun<TS3>(<a href="tw://bible.*?42.13.25-27">Lk. 13.25-27</a>)«Ɓwum ɓye ta mûn shikea lɛ, “Nyɛli, Nyɛli”, ɓɛ ɓa ɗun hwæn kɛ ywɔꞌ Mvɛ̀nnswæ̀b nun. Sukuꞌ ɓwum ɓye ta cì wɛ̌ tà shɛ Ce nyɛ̀m nyɛ̌ kɛ ɗɛb yili.
Kwan sɛ ŋ̀gyìn nlànnzǐ kyìtæ̀ꞌ yɛ̌ wòli, màn ɓwum yɛ̌ mùn shɛ̀ lɛ: “Nyɛli, Nyɛli, ɓwiꞌ ɓe kǎn lɛꞌ-Nswæ̀b shɛ̌ kɛ jin swû nun? Ɓwiꞌ ɓe kǎn mɛ̀ mpùn mɓyibbɔa fyinni kɛ jin swû nun? Ɓwiꞌ ɓe kàn tî kuꞌ hìlea mèan cǐ kɛ jin swû nun?”
Kwan màzwùm nun mùn yɛ̌ ɓon fyònnzi lɛ: “Kwo fɛꞌ ŋ̀gyìn m̀bɔꞌ, mǔn lìmmi kan ɓyin. Kɛsênì nywi lɛ̀ mùn, ɓyin ɓɛ ta ɓyɛbbi cǐ.” »
Ŋ̀kæ̌n lɛꞌ mɛ ci-ŋgwe nye<TS3>(<a href="tw://bible.*?42.6.47-49">Lk. 6.47-49</a>)«Mwum nɛ yɛ̌ ǹzæ̌ꞌ lɛꞌ yɛ mùn lɛli jenɛ yɛ ywo, à mwumnzi yon, à yɛ̌ ɓɛ m̀banmbɔꞌ wɛ̌ ci-kon ndɔꞌ nɛ gwe nye nyon kɛ mble zwɛ̂m.
Kɛ nyě yi, mvu ŋkyìbli ndɔꞌ pyì, mlǎꞌ hwu mèan, m̀pùn kimmi ndɔꞌ kiìn nye màzwùm funnzi. Son, nye ni swìni kan ŋgyɔꞌ ntwiꞌ sɛ ɓɛ sati mɛ̀ kwù ɓyon kɛ mble zwɛ̂m.
Ti lɛ̀ mwum nɛ yɛ̌ ǹzæ̌ꞌ lɛꞌ yɛ mùn lɛli jenɛ yɛ ywo, son, ǎ mwumnzi kan yon, à yɛ̌ ɓɛ m̀banmbɔꞌ wɛ̌ ɗyimi-mwum sɛ gwe nye nyon kɛ kyɛꞌ zwɛm.
Kɛ nyě yi, mvu ŋkyìbli ndɔꞌ pyì, mlǎꞌ hwu mèan, m̀pùn kimmi ndɔꞌ kiìn nye màzwùm funnzi. À swìnɔ̀ꞌ ŋgyɔꞌ lɛ grùm. Cìcǐ mfɔ̀sǐ ɓe kǎn.»
Shìmmea ci ɓwum lɛ̀ ǹzæ̌ꞌ lɛꞌ Yesù<TS3>(<a href="tw://bible.*?41.1.22">Mr. 1.22</a>)Kwan sɛ Yesù mlɔ̀e ǹzæ̌ꞌ lɛꞌ yon hwæn, shìmmea ci ŋ̀kwìn ɓwum ǹzwɔnzwɔ̀ꞌ kɛ mbɔ̀kì nlìsàꞌ yɛ nun ɓe ɓon ywum lìsea nun.
Ntwiꞌ sɛ ǎ ɓe kǎn ɓon lìsea wɛ̌ mɛ̀ ci-nlìmmì mɛ lwuà ɓyan, son, à ɓe ɓon ywum lìsea wɛ̌ mwum nɛ tǎ saꞌ sea lɛ̀ ǹjìnndì nun.
Ŋ̀kimnzi yɛ Yesù kimnze ci-njinɔꞌ ndɔꞌ<TS3>(<a href="tw://bible.*?41.1.40-45">Mr. 1.40-45</a>; <a href="tw://bible.*?42.5.12-16">Lk. 5.12-16</a>)Yesù kyìli kɛ mwu ŋgwùmŋgwùm, mɛ̀ ŋkwìn ɓwum mèan ɗunmi nun ɗwon ɓe nyè.
Ci-njinɔꞌ ndɔꞌ kwɛmmi lɛ̀ nun, à swummi kɛ swiꞌ shon, à shɛ̀ lɛ̀ nun lɛ: «Mwumŋkæ̀m, ɓɛshɛ wu yili, wù wòli wù kimnzi mùn.»
Yesù ywɔmɛ li, à næ̀nndì fyàꞌ, à twuti nun, à shɛ̀ lɛ̀ nun lɛ: «Mùn yilâ lɛ wù kimmɔꞌ». Kɛ fyaꞌ zwɛm ǹnywɛ̀n, ǹjinɔꞌ mlɔ̂ꞌ nun nywi.
Yesǔ kà shɛ̌ ɓe lɛ̀ nun lɛ: «Ywɔꞌ lwɛn, ɓa wù lwùm mwum ndɔꞌ lɛꞌ ton sɛ shɛ̌. Son, kɛ̀nne, wù lìsàꞌ wǔ nɛꞌ kɛ swiꞌ ci-mfɛ sàtìkæ̀ꞌ nyenswæ̀b, ɓǎ nun yɛn wɛ̌ tà shɛ wù ti. Nun cɛmɛ wǔ, wù fɛ sàtìkæ̀ꞌ sɛ Mòîzɛ̀ shɛ̀e lɛ ɓɛ fɛ ɓǎ mwum hwæn limmì lɛ wù kimmɔâ.»
Ŋ̀kimnzi yɛ Yesù kimnze cikpuꞌ ci-zwiꞌ mɛ̀ suzæ̀n ɓye Rɔ̂m<TS3>(<a href="tw://bible.*?42.7.1-10">Lk. 7.1-10</a>)Kwan sɛ Yesù ɓe lɛ̀ à kɛ̀nmɛ ɗuɔ̀n kɛ Kàpɛ̀rnàô, ci-zwiꞌ mɛ̀ suzæ̀n ɓye Rɔ̂m ndɔꞌ kwɛmmi nun kɛ moan ke, à cibbi nun lɛ nyǐ ni kpaꞌ nun.
À shɛ̀ lɛ: «Mwumŋkæ̀m, cikpuꞌ nyɛ̀m ni kɛ næm nun ǹnònmi, à ti ɓlɔ̀ɓlɔ̂ꞌ, ŋ̀gwɛ̀nŋgwɛ̀n ɗuân nun nywi ǹzwɔnzwɔ̀ꞌ.»
Yesù shɛ̀ lɛ̀ nun lɛ: «Mùn kɛ̀nmɛ nun kimnzi.»
Son, ci-zwiꞌ mɛ̀ suzæ̀n ni fyònnzì lɛ̀ nun lɛ: «Mwumŋkæ̀m, mùn ɓǎ lɛ̀ kim she mùn wòli mùn yè wù kɛ nye nyɛ̀m. Son, wu suꞌ fɛꞌ ǹzæ̀ꞌ lɛꞌ lɛli m̀bɔꞌ, cikpuꞌ nyɛ̀m yɛ̌ swæꞌ.
Mǔn nɛꞌ, mùn ni kɛ kwù ɓwumŋkæ̀m ɓyɛ̂m nji, mùn cinni tì kuꞌ mɛ̀ suzæ̀n ɓye ta tî kuꞌ mùn ywo ŋwum. Mùn tǎ shɛ̀ lɛ̀ nyɛ̌ m̀bɔꞌ lɛ: “Kɛ̀nne!” nun ni kɛ̀n. Shindɔꞌ, mùn shɛ̀ lɛ̀ ǹdɔꞌ lɛ: “Kìîn!” nun ni ɓɛ̀n tì kuꞌ. Mun shɛ̀ tì lɛ̀ cikpuꞌ nyɛ̀m nyɛ̌ ɗin ndɔꞌ lɛ: “Cì swe!” à cì kuꞌ.»
Mùn shɛ̀ ɓyin lɛ ɓwum mèan yɛ waì kɛ ɓwùm-nywɔꞌ, ɓyindɔꞌ waì kuꞌ kɛ pyì-nywɔꞌ, ɓɛ kiìn tòn kɛ cɛ̌ ji she kɛ ywɔꞌ M̀vɛ̀nnswæ̀b nun ɓon lɛ̀ Abràhæ̂m, Izàꞌ, lɛ̀ tì lɛ̀ Yàkɔ̂b.
Son, ɓwum ɓɛ ɓɛ yænne ǹdìkàꞌ ŋwê lɛ ɓyi ɓi yɛ tòn kwe ywɔꞌ màzwùm nun, ɓɛ yɛ ɓon ɗwǐ wan kɛ njimmi nun, cìcì sɛ ɓon yɛ tòn lɛ̀ ŋ̀kwe lɛ̀ ɓɛ ta myin sɔa.»
Kɛ nyě yi, Yesǔ kà shɛ̌ lɛ̀ ci-zwiꞌ mɛ̀ suzæ̀n lɛ: «Fyòn ɓe nye nywù. Swum sɛ wù yili, mùn cìâ wù son.» Kɛ kwan si nun, cikpuꞌ ci-zwiꞌ mɛ̀ suzæ̀n kimmɔꞌ kuꞌ ɓe næm.
Ŋ̀kimnzi yɛ Yesù kimnze mvu Sìmôn lɛ̀ mɛ̀ ŋgwɛ̀nŋgwɛ̀n mèan ndɔꞌ<TS3>(<a href="tw://bible.*?41.1.29-34">Mr. 1.29-34</a>; <a href="tw://bible.*?42.4.38-41">Lk. 4.38-41</a>)Kɛ nyě yi, Yesù waꞌ kɛ̀n kɛ ɗwon Pìɛ̂r, à ɓɛ̀n kwe, à cinni mvu Pìɛ̂r, lɛ̀ à ni ǹnònmi kɛ ndon nun. Mbɛb nɛ ɓe nun kwɛ̀nni.
Yesù yɛn nun li, à yìnndì nun fyaꞌ, mbɛb mlɔ̀ꞌ nun nywi. À waꞌ zwô, à ɗæm ji, à fɛ nun.
Kwæ̀bbi pyimɛ, ɓwum ɗunmi ɓwum ɓye cinni mɛ̀ mpùn mɓyibbɔa kɛ̀nnzi kɛ cǐ Yesù. Yesù ɓe suꞌ lɛli ɗin, lɛ̀ mɛ̀ mpùn mɓyibbɔa màzwùm tǎ kwan, à kimnzi tì kuꞌ mɛ̀ ŋgwɛ̀nŋgwɛ̀n hwæn.
Li nɛ Yesù lwinnzi ǹzæ̌ꞌ lɛꞌ yɛ Èzaì, ci-nlɛli kɛ ŋwum Mvɛ̀nnswæ̀b nun kɔe, ye nun lɛꞌ lɛ:«À shɛâ ɗyɛm yɛꞌ nywi, à yè mɛ̀ ŋgwɛ̀nŋgwɛ̀n nyɛꞌ nɛ ɓe ɓwiꞌ hwumnzi.»
Ɓwum ɓye yili ɓɛ ɗwon Yesù<TS3>(<a href="tw://bible.*?42.9.57-62">Lk. 9.57-62</a>)Kwan sɛ Yesù wasi mɛꞌ, à yɛn lɛ ŋ̀kwìn ɓwum kanndâ nun, à shɛ̀ lɛ̀ ɓwɛsɔꞌ ɓyon lɛ ɓon ɓi sheênì kɛ ŋgyin swùm.
Ci-nlìmmì mɛ lwuà ndɔꞌ sɛnndi kɛ moan Yesù, à shɛ̀ lɛ̀ nun lɛ: «Ǹlìsàꞌ, cìcì sɛ wu yɛ̌ kɛ̀n nun hwæn, mùn yɛ̌ wù ɗwon nyè.»
Yesù fyònnzì lɛ̀ nun lɛ: «Mɛ̀ mbe cinni yì cǐ nòn yan, kwo fɛꞌ mɛ̀ kyè, ɓɛ cinni yì twiꞌ yan, son, <font color=blue>Mwɛn Mwum</font> cinni kan cìcì sɛ nun yɛ̌ nòn, à yìnnì kwe.»
Ǹdɔꞌ lɛ̀ mwum ɓe kwe, à ɓe mwɛsɔ̀ꞌ Yesù, à shɛ̀ lɛ̀ Yesù lɛ: «Mwumŋkæ̀m, ɗonnzi zwû fɛꞌ mun, mùn kɛn ce nyɛ̀m gwùmmi ŋgyɔꞌ.»
Yesǔ kà fyònnzi lɛ̀ nun lɛ: «Ɗwoìn mùn, ɓa wù ɓyili wǔ nɛꞌ lɛ̀ ŋ̀gwùm yi ɗwon».
Ǹɗyili yɛ Yesù ɗyile m̀pùn<TS3>(<a href="tw://bible.*?41.4.35-41">Mr. 4.35-41</a>; <a href="tw://bible.*?42.8.22-25">Lk. 8.22-25</a>)Yesù nàn kɛ ciꞌ nun ɓon lɛ̀ ɓwɛsɔꞌ ɓyon.
Ɓɛ ɗunmi kɛ̀n, ɓɛ ɓɛn kɛ nlim ɗuꞌ, m̀pǔn kimmi ndɔꞌ waꞌ, yɛ ɗunmi mlǎꞌ ɓɔti. Mlǎꞌ yɛ ɓe pònndàꞌ yi, yɛ ɗunmi ɗun ciꞌ nun. Kɛ kwan màzwùm nun, Yesù, ɓe lɛ̀ à ɗyeâ.
Ɓwɛsɔꞌ ɓyon sɛnndɔ̂ꞌ nun kɛ ke, ɓɛ ɗunmi nun yìmnzi lɛ̀ ɓɛ kun lɛ: «Mwumŋkæ̀m, swæti ɓwiꞌ! Ɓwiꞌ ywimɛ!»
Yesù fyònnzì lɛ̀ ɓon lɛ: «Yɛn sɛ yi ta ɓyin kwɛ̀nni nun li? Àma, ɓyin tà ka zwùm tɛ̀li lɛ̀ M̀vɛ̀nnswæ̀b.» À lɛli hwæn, à waꞌ zwô, à yæmnzi m̀pùn lɛ̀ mlǎꞌ yɛ ɓe funnzi. Yɛ ɗyi, cìcì flɔꞌ hwæn.
Shìmmea ci ɓon hwæn, ɓɛ ɗunmi lɛꞌ lɛ̀ ɓwùlu lɛ: «Yǎ paꞌ mwum nɛ nyɛ̌? Kwo fɛꞌ m̀pùn lɛ̀ mlǎꞌ ta swum sɛ nun tǎ shɛ̀ ywo, yɛ ci kuꞌ son.»
Ŋ̀kimnzi yɛ Yesù kimnze ɓwum ɓɛ ɓe lɛ̀ mɛ̀ mpùn mɓyibbɔa nywi mèan<TS3>(<a href="tw://bible.*?41.5.1-20">Mr. 5.1-20</a>; <a href="tw://bible.*?42.8.26-39">Lk. 8.26-39</a>)Kwan sɛ Yesù ɓɛ̀n kɛ ŋgyin swùm kɛ ŋgyɔꞌ mɛ̀ Gàdàrɛ̂n nun, ɓwum ɓî ndɔꞌ kwaìn kɛ cìcì sɛ ɓɛ ɓe ɓwum gwùmmi nun. Ɓɛ kiìn nun cinni. Ɓwum ɓî màzwùm, ɓɛ ɓe lɛ̀ mɛ̀ mpùn mɓyibbɔa kɛ nywi. Ɓɛ ɓe nyenea, mwum ndɔꞌ ɓe kǎn tî mbyi màzwùm lwǔm fyi ntwiꞌ yan.
Ɓɛ yɛnmɛ Yesù, ɓɛ ɗunmi kun lɛ: «Mwɛn Mvɛ̀nnswæ̀b, yɛn sɛ wù yili lɛ̀ ɓwiꞌ? Wù yili wù yɛnnzi ɓwiꞌ vɛ̀nɛ̀ꞌ lɛ̀ kwan wòli kifɛꞌ?»
Mɛ̀ ɓòn mɛ mbyǎn ɓwum ndɔꞌ ɓe kwe kwukwæꞌ lɛ̀ cìcǐ màzwùm, ɓɛ ɓe jiji kwe.
Mɛ̀ mpùn mɓyibbɔa ɗunmi Yesù swulea lɛ: «Ɓɛshɛ wù yili wù fyinni ɓwiꞌ, fyi zwû ɓwiꞌ kɛ nywi mɛ mbyǎn ɓɛ.»
Yesù fyònnzì lɛ̀ ɓon lɛ: «Kɛ̀nnênì.» Mɛ̀ mpùn mɓyibbɔa màzwùm kwan ɓwum ɓî ɓi nywi, ɓɛ kɛn ɗun kɛ mɛ mbyǎn ɓi nun. Ǹɗun yɛ ɓɛ ɗun kɛ mɛ mbyǎn ɓi nun, mɛ̀ mbyǎn màzwùm waꞌ lɛ̀ mɛ̀li kɛ ŋgonni zwɛm, ɓɛ kɛn swìnɔ̀ꞌ kɛ swùm nun, ɓɛ jimmɔꞌ kwe.
Mɛ̀ ci-mɓòn mɛ mbyǎn ɓi yɛnmɛ li, ɓɛ zwum mɛ̀li, ɓɛ kɛn ɓe myi, ɓɛ ɗunmi ɓwùlu shɛ̌ wɛ̌ swum sɛ lannzi kɛ nywi ɓwum ɓî ɓye cinne mɛ̀ mpùn mɓyibbɔa kɛ nywi.
Ɓwum ɓye ɓe myi ywɔmɛ lɛꞌ màzwùm li, ɓɛ waꞌ kɛ̀n, ɓɛ kɛn Yesù cinni. Kwan sɛ ɓɛ ɓɛn, ɓɛ yɛn nun, ɓɛ swulaꞌ nun lɛ nyǐ ni waꞌ ɓon ɓe ŋgyɔꞌ nyan nun.
Ŋ̀kimnzi yɛ Yesù kimnze ɓlɔ̀ɓlɔ̂ꞌ ndɔꞌ<TS3>(<a href="tw://bible.*?41.2.1-12">Mr. 2.1-12</a>; <a href="tw://bible.*?42.5.17-26">Lk. 5.17-26</a>)Yesù ɗuìn kɛ ciꞌ nun, à shèɔ̀ꞌ swùm ɓe, à fyòìn ɓe myi yon.
Kwan sɛ nun ɓɛ̌n, ɓɛ shî nun ɓlɔ̀ɓlɔ̂ꞌ ndɔꞌ kɛ twon nun. Kwan sɛ Yesù yɛn m̀bɔ̀kì nɛ ɓwum ɓi ɓe zwùm tɛ̀li lɛ̀ nun, à shɛ̀ lɛ̀ ɓlɔ̀ɓlɔ̂ꞌ lɛ: «Mwɛn nyɛ̀m, kimnzi nywi. Ɓyɛbbi nywù ti ɗyě ǹzùsi.»
Kɛ nywɔꞌ yɛ ɓwum ywɔꞌ li, mɛ̀ ci-nlìmmì mɛ lwuà ndɔꞌ ɗunmi lɛli kɛ nyinnìm shan nun lɛ: «Mwum tòn nɛ tǎ jin Mvɛ̀nnswæ̀b gwànnzi kɛ ntwɛꞌ yɛ nun tǎ nun nɛꞌ twɛli wɛ̌ M̀vɛ̀nnswæ̀b.»
Son, Yesù lìmmì mɛ̀ mɓàkàꞌ nyan, li, à shɛ̀ lɛ̀ ɓon lɛ: «Mɛ̀ mɓàkàꞌ mɓyibbɔa ni tà kuꞌ ɓyin ɓɛ̀nni mwu li lɛ̀ yɛn?
Yɛn sɛ ɗyi ɗonmi kɛ nyinnìm nshɛ̀ ye lɛ: “Ɓyɛbbi nywù ti ɗyě ǹzùsi”, lɛ̀ ǹshɛ̀ yɛ wù yɛ̌ shɛ̀ lɛ: “Waꞌ zwô, wù kɛ̀n”?
Mwum tòn ni waꞌ zwô, à kɛ̀n ɓe ɗwon nyon.
Ŋ̀kwìn ɓwum yɛnmɛ li, shìmmea ci ɓon, ɓɛ ɗunmi M̀vɛ̀nnswæ̀b twuli ntwiꞌ sɛ nun fɛâ ŋ̀kimmɔꞌ lɛ̀ ɓwum lɛ ɓyi ɓi ci li.
Ǹlon yɛ Yesù loen Màtyû<TS3>(<a href="tw://bible.*?41.2.13-17">Mr. 2.13-17</a>; <a href="tw://bible.*?42.5.27-32">Lk. 5.27-32</a>)Yesù waꞌ kɛ cìcǐ màzwùm, kwan sɛ nun ɓɛ̀n kɛ mbyi nun, à yɛn mwum ndɔꞌ kɛ nye nyèkǎꞌ lǒn gàrimà ǹtǒn. Jin mwum màzwùm ɓe lɛ Màtyû. Yesù shɛ̀ lɛ̀ nun lɛ: «Ɗwoìn mùn.» Màtyû nzwonnzi swuꞌ she shon, à ɗwon nun.
Kɛ nyě yi, Yesù ɓe ji ji kɛ nye Màtyû. Ɓwum ɓɛ ɓe ji ji lɛ̀ ɓon ɓe lɛ, mɛ̀ ci-nyèkǎꞌ lǒn gàrimà ndɔꞌ, ɓwum ɓyindɔꞌ ɓye ɓwum ɓe twɛꞌ lɛ mɛ̀ ci-ncìkàꞌ mɛ lɛꞌ mɓyibbɔa, lɛ̀ ɓwɛsɔꞌ Yesù nun hwæn fyìnnɔa.
Mɛ̀ <font color=blue>Fàrìzìɛ̂n</font> yɛnmɛ li, ɓɛ shɛ lɛ̀ ɓwɛsɔꞌ Yesù lɛ: «Yɛn sɛ ci ǹlìsàꞌ nyin tǎ ji ji lɛ̀ mɛ̀ ci-nyèkǎꞌ lǒn gàrimà lɛ̀ tì ɓyindɔꞌ ɓye ta mɛ̀ lɛꞌ mɓyibbɔa cìkea?»
Yesù ywɔꞌ li, à fyònnzì lɛ̀ ɓon lɛ: «Ɓwum ɓɛ mvæb nywi ta làn lwɛn, ɓon ɓɛ tà ka ci-mvili yǒn, son, ɓwum ɓɛ mvæb nywi tà ka kɛ̀nni, ɓon ɓɛ ta nun yili.
Ɓàkeànì kɛ nywi ǹzæ̌ꞌ lɛꞌ yɛ M̀vɛ̀nnswæ̀b lɛle lɛ: “Mǔn yili kan yì sàtìkæ̀ꞌ yɛ ɓyin ta fɛ, son, mùn yili kwɛ̀nnzǐ nlim shin she kɛ nywi ɓwulu.” Ntwiꞌ M̀vɛ̀nnswæ̀b fyii kàn mûn cɛ̌ ɓwum ɓye ta ɓon nɛꞌ twɛli wɛ̌ ɓwum lwinnɔa, son, à fyii mùn cɛ̌ ɓwum ɓye ɓɛ ta twɛꞌ lɛ̀ ɓwum ɓyibbɔa.»
Ǹsannzi yɛ Yesù sannze lɛꞌ nshì mlaꞌ<TS3>(<a href="tw://bible.*?41.2.18-22">Mr. 2.18-22</a>; <a href="tw://bible.*?42.5.33-39">Lk. 5.33-39</a>)Ɓwɛsɔꞌ Jân, ci-njimnzi ɓwum kwɛmmi kɛ moan Yesù, ɓɛ cibbi lɛ̀ nun lɛ: «Yɛn sɛ ci ɓwiꞌ lɛ̀ mɛ̀ <font color=blue>Fàrìzìɛ̂n</font>, ɓwiꞌ ta ɓɛ, kwan ndɔꞌ, ɓwiꞌ ta mlǎꞌ shǐ. Ti kuꞌ ɓwɛsɔꞌ ɓyû, ɓɛ tà ka shì lɛ̀ yɛn?»
Yesù fyònnzì lɛ̀ ɓon lɛ: «Ɓyin fɔkaꞌ lɛ ɓwum ɓɛ ci-ɗæm loin lɛ ɓɛ kiìn ji ji, ɓɛ woli ɓɛ ton lɛ̀ mɛ̀ yiye kwan sɛ nun nɛꞌ ni ǹtǒn? Ayi. Ɓɛ wòli kan ɓɛ ton lɛ̀ mɛ̀ yiye. Son, nywɔꞌ ndɔꞌ yɛ̌ ɓɛ̀n kwan sɛ ci-ɗæm yɛ̌ ɓon wea fyaꞌ. Kɛ kwan màzwùm nun, ɓɛ woli ɓɛ shi mlǎꞌ.
«Mwum wòli kan à sheli ɓlaꞌ plè she nywæb, à ɓæti pwìn plè nun. Ntwiꞌ nun ɓæti li, she nywæb sɛ ɓɛ sæb kifɛꞌ si, kwan sɛ sɛ yɛ kyɔ̌ꞌ, a yɛ zæꞌ plê mgbònnzi kɛ pwìn plè nun.
M̀banmbɔꞌ kuꞌ, ɓɛ tà ka ŋ̀kan myimmi kpanŋgea kɛ kɔ̀ꞌ nɛ cinni ŋgɔꞌ nun. Ɓɛshɛ wu kpanŋgaꞌ li, kɔ̀ꞌ yɛ̌ kpiꞌ. Kwan sɛ nun kpimɛ li, wù ɓwu ywum ɓî, ŋ̀kan yɛ kpìtì, kɔ̀ꞌ ɓwùmndì. Son sɛ ci, ɓɛ ta ŋ̀kan myimmi kɛ̌ kɛ mɛ kɔ̌ꞌ lwukea nun. Li, mɛ̀ kɔ̀ꞌ ɓa tî ɓwùmmi, shìkì ŋ̀kan kpitì kuꞌ.»
Ŋ̀kimnzi yɛ Yesù kimnze mwɛn ci-zwiꞌ mɛ̀ Yudà ndɔꞌ<TS3>(<a href="tw://bible.*?41.5.21-43">Mr. 5.21-43</a>; <a href="tw://bible.*?42.8.40-56">Lk. 8.40-56</a>)Kwan sɛ Yesù ɓe ɓon ǹzæ̌ꞌ lɛꞌ yi shɛ̌ li, ci-zwiꞌ mɛ̀ Yudà ndɔꞌ ɓɛ̌n, à swummi nun swiꞌ, à shɛ̀ lɛ̀ nun lɛ: «Mwɛn nyɛ̀m tà kuꞌ ywiì jenɛ. Son, kìîn wù sati nun fyàꞌ kɛ nywi, ǹzison shon yɛ fyònnì ɓe.»
Yesù ywɔmɛ li, à waꞌ zwô, à ɗwon nun ɓon lɛ̀ ɓwɛsɔꞌ ɓyon.
M̀lib ndɔꞌ ɓe kwe, à ɓe ŋ̀gwɛ̀nŋgwɛ̀n kɛ ɗwùm wûm ɓlàn ɓî nun. Mvæb ɓe nun suꞌ kwean kɛ nywi. À kwɛmmi ɓe kɛ nyě Yesù, à twuti zwiꞌ plê shon.
Ntwiꞌ sɛ à ɓe lɛli kɛ nlim yon nun lɛ: «Mun suꞌ fɛꞌ plè nyon yìnndi ɗin, mùn yɛ̌ kimmɔꞌ.»
Yesù yònnzì mɛꞌ ɓe, à yɛn nun, à shɛ̀ lɛ̀ nun lɛ: «Mwɛn nyɛ̀m, kimnzi nywi, wù swælâ ntwiꞌ sɛ wù tǎ zwùm tɛ̀li lɛ̀ M̀vɛ̀nnswæ̀b.» Kɛ fyaꞌ zwɛm ǹnywɛ̌n, ŋ̀gwɛ̀nŋgwɛ̀n mlib ni kimmɔꞌ.
Kwan sɛ Yesù ɓɛ̀n kɛ ɗwon ci-zwiꞌ mɛ̀ Yudǎ, à yɛn mɛ̀ ci-nlwon nzwu lɛ̀ ɓwum ɓɛ ɓe nyìmndì kwe,
à shɛ̀ lɛ̀ ɓon lɛ: «Kweànnì wan, mwɔ̂ꞌ m̀lib tǎ ɗye ɗye, ǎ ywi kan nûn.» Kwan sɛ ŋ̀kwìn ɓwum ywɔꞌ li, yɛ ɗunmi nun kɔlea.
Son, kwan sɛ ɓɛ kwannzi ɓwum hwæn, à ɗun næmmbyìꞌ, à ɓæn mwɔ̂ꞌ m̀lib ni fyaꞌ, mwɔ̂ꞌ m̀lib ni yìmnì ɓe, à waꞌ zwô.
Hìlea sɛ Yesù cì si, wùlæ̀nndǐ màzwùm lû kɛ nǒnnǒn màzwùm nun hwæn.
Yesù wèli kì-ɓî mɛ ci-ɓwubè ndɔꞌ mɛꞌKwan sɛ Yesù waꞌ kwe, mɛ̀ ci-ɓwubè ɓî ndɔꞌ ɗunmi nun ɗwon nyè, lɛ̀ ɓɛ ta kun lɛ: «Ǹdwì Dàvîd, ywɔꞌ zwû kwɛ̀nnzǐ nlim lɛ̀ ɓwiꞌ.»
Kwan sɛ Yesù ɓɛ̀n kɛ næm nun, mɛ̀ ci-ɓwubè ɓi kwɛmmi lɛ̀ nun. À cibbi lɛ̀ ɓon lɛ: «Ɓyin ɓakaꞌ lɛ mùn wòli mùn cì swum màzwùm?» Ɓɛ fyonnzì lɛ̀ nun lɛ: «Hɛ̀n, Nyɛli, wù wòli wù cì.»
Li, Yesù twutâ ɓon mɛ̀ mɛꞌ, à shɛ̀ lɛ̀ ɓon lɛ: «A ci wɛ̌ tà shɛ mɛ̀ nlim nyin shɛ̀ ɓyin, ntwiꞌ ɓyin ta zwùm tɛ̀li lɛ̀ M̀vɛ̀nnswæ̀b.»
Kɛ kwan si nun, mɛꞌ yan welì, ɓɛ ɗunmi yɛnni ɓe. Yesù sìtì ɓon lɛ̀ kim, à shɛ̀ lɛ ɓa ɓyi ɓi lwum cì mwum ndɔꞌ lìmmì lɛꞌ màzwùm.
Son, ɓwum ɓî ɓi waꞌ mɛ kwù zwɛm ǹnywɛ̀n, ɓɛ kɛn sèàn Yesù ni læ̀mnzi kɛ nǒnnǒn ŋgyɔꞌ si nun.
Ŋ̀wèlì yɛ Yesù wèle mwukaꞌ ŋwumKwan sɛ Yesù ɓon lɛ̀ ɓwɛsɔꞌ ɓyon waꞌ kwe, ɓɛ kɛnnzì mwukaꞌ ndɔꞌ kɛ cì shan. Mwum màzwùm wòle kǎn à lɛli, ntwiꞌ sɛ m̀pùn mɓyɛbbi ndɔꞌ ɓe nun nywi.
Kɛ mfyinni yɛ Yesù fyinni m̀pùn mɓyɛbbi ni, mwukaꞌ ni ɗunmi lɛli ɓe. Shìmmea ci mɛ̀ ŋkwìn ɓwum nɛ ɓe kwe, ɓɛ ɗunmi lɛli kɛ nyinnìm shan nun lɛ: «Ɓwiꞌ yɛn kifɛꞌ swum ndɔꞌ kɛ ŋgyɔꞌ Ìzràɛ̂l nun wɛ̌ she.»
Son, mɛ̀ <font color=blue>Fàrìzìɛ̂n</font> ɓye ɓe kwe, ɓɛ ɗunmi shɛ̀ lɛ: «M̀vɛ̀n mɛ̀ mpùn mɓyibbɔa nɛ ta nun kim fɛ ɓǎ nun fyinni mɛ̀ mpùn mɓyibbɔa ni.»
Kwɛ̀nnzǐ nlim Yesù lɛ̀ ŋ̀kwìn ɓwumYesù ɓe yòn kɛ mɛ myi ŋglwɔkea lɛ̀ mɛ̀ myi sisɔꞌ, lɛ̀ à tǎ lɛꞌ-Nswæ̀b shɛ̌ kɛ mɛ nyenswæ̀b ɓyan nun. À shɛ̀ ɓon Ǹtwum Lwɛn ye kɛ ywɔꞌ Mvɛ̀nnswæ̀b nun, à kimnzi tì yì paꞌ mɛ ŋgwɛ̀nŋgwɛ̀n hwæn. À kònndì tì mɛ̀ ɗyɛmɗyɛm kimnzi.
Yesǔ kà shɛ̌ lɛ̀ ɓwɛsɔꞌ ɓyon lɛ: «Ywum ɗyìm yi mèan, son, mɛ̀ ci-mfyæ̀b ɓi kwæꞌ.
Cibbênì lɛ ci-ndɛm lɛ à fyiì mɛ̀ ci-she ɓye yɛ ji màzwùm fyæ̀bbi.»
Mɛ̀ myin ɓwɛsɔꞌ Yesù<TS3>(<a href="tw://bible.*?41.3.13-19">Mr. 3.13-19</a>; <a href="tw://bible.*?42.6.12-16">Lk. 6.12-16</a>)Yesù lon ɓwɛsɔꞌ ɓyon wûm ɓlàn ɓî, à fɛ ɓon ŋ̀kimmɔꞌ mfyinni mɛ mpùn mɓyibbɔa lɛ̀ ye ŋ̀kimnzi yi paꞌ mɛ ŋgwɛ̀nŋgwɛ̀n kyikyi.
Mɛ̀ myin mɛ̀ ci-ntwum ɓi ɓe lɛ: zwimbyiꞌ ni Sìmôn nyɛ̌ ɓɛ ɓe lon lɛ Pìɛ̂r, kɛ nyè yon, ŋgyinni nyon Àndrê; Jâꞌ ɓon lɛ̀ ŋgyinni nyon Jân. Ɓɛ ɓe ɓwɛn Zèbèdê;
Fìlipò, Bàrtɛ̀lèmî, Tòmasì, Màtyû nyɛ̌ ɓe ci-nyèkǎꞌ lǒn gàrimà, Jâꞌ nyɛ̌ mwɛn Àlfê, Tàdê,
Sìmôn ci-ŋkànnzì mɛ ŋgyɔꞌ, lɛ̀ Judà Ìskàrìô, nun nɛ kìen mlɔ̀ꞌ lɛ̀ à kyìâ Yesù.
Ǹnywæsi yɛ Yesù nywæse mɛ̀ ci-ntwum wûm ɓlàn ɓî ɓyon kɛ mɛ nsòn<TS3>(<a href="tw://bible.*?41.6.7-13">Mr. 6.7-13</a>; <a href="tw://bible.*?42.9.1-6">Lk. 9.1-6</a>)Yesù fyi ɓwɛsɔꞌ wûm ɓlàn ɓî ɓyon, à lɛb ɓon ndɛb lɛ: «Ɓa ɓyin ɗun kɛ nǒnnǒn ŋgyɔꞌ she ɓwum ɓye ɓa mɛ̀ Yudà, shìkì ɓyin ɗun kuꞌ kɛ mɛ myi ɓwum ɓye kɛ Sàmàrî nun.
Son, fyòênnì kɛ̀n kɛ cǐ ŋkwìn ɓwum mɛ Ìzràɛ̂l, ɓɛ ɓɛ wɛ̌ mɛ̀ pɔꞌ ɓye ɓwuâ nùn.
Kwan sɛ ɓyin yɛ kɛ̀n kɛ mbyi nun, shɛ̀ênì lɛꞌ-Nswæ̀b lɛ: “Kwan sɛ ti, M̀vɛ̀nnswæ̀b yɛ̌ ɓyin ywɔꞌ shon lìsea kɛ mgbon nun”.
Li, ɓyin kimnzi mɛ̀ ŋgwɛ̀nŋgwɛ̀n, ɓyin yimnzì ɓwum ywi, ɓyin kimnzi mɛ̀ ci-njinɔꞌ, ɓyin fyinni tì kuꞌ mɛ̀ mpùn mɓyibbɔa. Kɛ ɓyin yee ŋ̀kimmɔꞌ kɛ fyaꞌ yɛ̂m ɗinɗin, fɛênì kuꞌ ɓwùlu yon ɗinɗin.
Kɛ kɛ̀n sɛ ɓyin yɛ kɛ̀n nun, ɓa ɓyin kɛn lɛ̀ lòn kɛ fyaꞌ.
Ɓa ɓyin shɛ ǹshe ndɔꞌ, ɓa ɓyin shɛ mɛ̀ plè ɓî, shìkì ɓyin shɛ mɛ̀ kwù dibaꞌ. Kwo fɛꞌ ǹtwɔ̀ꞌ, ɓa ɓyin ɓæn fyaꞌ. Ntwiꞌ mwum nɛ tǎ she cǐ, a si lwɛn lɛ à cinni ɗɛ̀bbi yon.
«Kwan sɛ ɓyin yɛ ɓɛ̀n kɛ myi twun ndɔꞌ, shindɔꞌ myi sɔꞌ, kæbbênì kɛ nyinnìm ɓwum nun mwum nɛ yɛ̌ ɓyin yě. Kwan sɛ mwum ndɔꞌ yèâ ɓyin, tòênnì kwe ɗwon mwum màzwùm han ɓyin kɛn waꞌ.
Lɛ̀ ɓyin kà ɗun kɛ nye màzwùm nun, shɛ̀ênì lɛ: “Flɔa ɓɛ lɛ̀ ɓyin.”
Ɓwum ɓɛ kwe næm nun, ɓon yê ɓyin, flɔa nɛ ɓyin fɛ ɓon yɛ̌ ɓon tǒn nywi. Son, ɓon shi ɓyin yě, pæ̀lênì ɓyin flɔa nyin ɓe.
Ɓyin ɓɛn kɛ nye ndɔꞌ nun, shindɔꞌ kɛ nsǒn ndɔꞌ nun, ɓɛ yè kan ɓyin, shindɔꞌ ɓɛ tà ka ǹywɔꞌ lɛꞌ shin yili, weànì cǐ màzwùm, ɓyin sætì kwùb mɛ̀ dibaꞌ ɓyin.
Àma, mùn shɛ̀ ɓyin lɛ̀ lɛŋkæ̀m lɛ: Kɛ ŋgyìn nlànnzǐ kyìtæ̀ꞌ nun, vɛ̀nɛ̀ꞌ she ɓɛ yɛ ɓwum ɓye myi màzwùm yɛnnzi, sɛ yɛ ɓɛ kimmi, a lan she ɓwum ɓye Sòdɔ̂m lɛ̀ Gòmɔ̂r.»
Mɛ̀ lɛꞌ ŋkimmɔa nɛ ywìmɛ lànnzì lɛ̀ ŋgyɔ̂ꞌ wan kà mlɔ̌ꞌ<TS3>(<a href="tw://bible.*?41.13.9-13">Mr. 13.9-13</a>; <a href="tw://bible.*?42.21.12-17">Lk. 21.12-17</a>)«Cɛênì fɛꞌ, mùn tà ɓyin fyi wɛ̌ mɛ̀ pɔꞌ kɛ nyinnìm mɛ ŋwɛꞌ nun. Ɓyin ɓɛ konni wɛ̌ mɛ̀ nywun, ɓyin ɓɛ tì kuꞌ flɔkea wɛ̌ mɛ̀ pyìꞌ.
Konnênì ntwiꞌ sɛ ɓwum yɛ ɓyin lànnzi kɛ mɛ nye mɛ kyìtæ̀ꞌ nun. Ɓɛ yɛ ɓyin ɓo kɛ mɛ nyenswæ̀b ɓyan.
Ɓɛ yɛ tì kuꞌ ɓyin kwannzi kɛ swiꞌ mɛ gwɛmnà lɛ̀ kɛ swiꞌ mɛ mvɛ̀n klwɔkea lɛ̀ ntwiꞌ yɛ̂m. Sɛ yɛ cì li ɓǎ ɓyin ɗyi shìtàkwù shɛ̂m kɛ swiꞌ shan lɛ̀ kɛ swiꞌ ɓwum ɓye ɓa mɛ̀ Yudà.
Kwan sɛ ɓɛ yɛ ɓyin kɛ̀nnzi kɛ nye kyìtæ̀ꞌ, ɓa ɓyin fyon ntwiꞌ ǹzæ̌ꞌ lɛꞌ yɛ ɓyin yɛ ɓɛ̀n, ɓyin shɛ. Ntwiꞌ sɛ kwan màzwùm nun, M̀vɛ̀nnswæ̀b yɛ̌ ɓyin ǹzæ̌ꞌ lɛꞌ kɛ̌ kɛ ŋwum.
Yɛ ɓa wai kɛ mɛ mwù nyin nun, son, M̀pùn Ce nyin M̀vɛ̀nnswæ̀b yɛ̌ lɛli kɛ ɓàn shin nun.
«Kɛ kwan màzwùm nun, ɓyindɔꞌ lɛ̀ ɓwum yɛ mɛ̀ ŋgyinni ɓyan nɛꞌ kyǐ kɛ fyaꞌ mɛ ci-ncǐ mɓyɛbbi ɓǎ ɓɛ wu ɓon. M̀banmbɔꞌ kuꞌ, mɛ̀ ce ndɔꞌ yɛ kuꞌ cì lɛ̀ ɓwɛn ɓyan. Ɓwɛn ndɔꞌ yɛ myin nyɔ̀si ɓe lɛ̀ mɛ̀ ce ɓyan kònndì tì lɛ̀ mɛ̀ mon ɓyan, ɓɛ wu ɓon.
Ɓwum hwæn pæꞌ yɛ ɓyin ɓyìnnzi lɛ̀ ntwiꞌ yɛ̂m. Son, mwum nɛ yɛ̌ ǹlim ɓænni kɛ mbyi Mvɛ̀nnswæ̀b nun kwan hwæn a kɛn ɓɛ̌n m̀mlɔ̀kǎꞌ, à yɛ̌ swæꞌ.
Kwan sɛ ɓɛ yɛ ɓyin vɛ̀nɛ̀ꞌ yɛnnzi kɛ myi ndɔꞌ, yeànnì kɛ myi ye ɗin. Mùn tà ɓyin shɛ̌ lɛ̀ lɛŋkæ̀m lɛ ɓyin ɓa ǹyòn mɛ myi ɓye ŋgyɔꞌ Ìzràɛ̂l nun mlɔ̌ꞌ hwæn, lɛ̀ <font color=blue>Mwɛn Mwum</font> ɓɛ̀nnâ.
«Mwum nɛ tǎ ywum yusea kɛ fyaꞌ nlìsàꞌ nyon cinni kan kim à làn ǹlìsàꞌ nyon. M̀banmbɔꞌ kuꞌ, ci-she wòli kan kim à làn ci-zwiꞌ she nyon.
À si lwɛn lɛ mwum nɛ tǎ ywum yusea fyonnì kuꞌ wɛ̌ ǹlìsàꞌ nyon. M̀banmbɔꞌ kuꞌ, ci-she fyonnì kuꞌ wɛ̌ ci-zwiꞌ nyon. Ɓɛshɛ ɓɛ lon mùn <font color=blue>Bɛ̀lzèbûl</font>, mùn nɛ ɗyi ci-ɗwon, ɓɛ yɛ ɓyin mɛ̀ myin mɓyibbɔa nɛ lǎn li fɛ.»
M̀vɛ̀nnswæ̀b nɛ mwum wòli à yi<TS3>(<a href="tw://bible.*?42.12.2-9">Lk. 12.2-9</a>)«Ɓa yi kwɛn ɓyin lɛ̀ ɓwum. Nywɔꞌ ndɔꞌ yɛ̌ ɓɛ̀n kwan sɛ ywum ye ɗyi gwùmni hwæn yɛ kwan kɛ bàbà nun. Mɛ̀ kwiꞌ lɛꞌ yɛ tì kuꞌ kwàlì.
Ywum yɛ mùn tà ɓyin shɛ̌ pon nun, shɛ̀ênì yon kɛ ŋkwìn ɓwum nun. Ywum yɛ ɓyin ta ywɔꞌ kɛ kwiꞌ nun, ɗæ̀mmênì yon kɛ mɛ ywiꞌ mwum hwæn.
«Ɓɛ ta ka ɓwɛn kyê sisɔꞌ ɓæti ɓî, ɓɛ kyî ɓon lɛ̀ dalà m̀bɔꞌ? Kwo fɛꞌ she ɓyin yɛn li si, nyɛ̌ m̀bɔꞌ ndɔꞌ tà ka ɓwu ɗin, shìkì Ce nyin M̀vɛ̀nnswæ̀b lìmmì.
Ti lɛ̀ ɓyin, kwo fɛꞌ ǹnywùn yɛ ɓyin mwu yi, à yi M̀vɛ̀nnswæ̀b mɛꞌ tean hwæn.
Ɓa ɓyin cinni mɛ̀ mɓàkàꞌ mbyî mèan, ntwiꞌ sɛ mwum nyin nun kyishon cinni ŋ̀kyìbli kɛ mɛꞌ Mvɛ̀nnswæ̀b a lan fɛꞌ mɛ̀ kyè sisɔꞌ ɓɛ mèan ɓi.
«Mwum nɛ tǎ lɛꞌ kɛ ŋkwìn ɓwum nun lɛ nun ni fyaꞌ yɛ̂m nun, mùn yɛ̌ kuꞌ lɛꞌ kɛ swiꞌ Ce nyɛ̀m nɛ ɗyi kɛ ɗɛb lɛ mwum màzwùm ni kuꞌ mwum nyɛ̀m.
Son, mwum nɛ tà kuꞌ mùn ɓyìnnɔa kɛ ŋkwìn ɓwum nun, mùn yɛ̌ kuꞌ lɛꞌ kɛ swiꞌ Ce nyɛ̀m nɛ ɗyi kɛ ɗɛb lɛ mǔn lìmmi kan nun.»
Yesù kìin ŋ̀kyììlaꞌ kɛ̌ kɛ nyinnìm ɓwum<TS3>(<a href="tw://bible.*?42.12.51-53">Lk. 12.51-53</a>; <a href="tw://bible.*?42.14.26-27">14.26-27</a>)«Ɓa ɓyin ɓakàꞌ je lɛ mùn kìin ŋgyɔ̂ꞌ wan nun lɛ̀ mùn fɛ flɔa kɛ nyinnìm ɓwum nun. Mǔn kìin kǎn lɛ̀ mùn fɛ flɔa, son, wì yɛ mǔn kìin kàꞌ.
Mùn kìin lɛ̀ mùn kɛ ŋ̀kyììlaꞌ kɛ nyinnìm mwɛn nɛ nɗwɛb ɓon lɛ̀ ce nyon, mwɛn m̀lib ɓon lɛ̀ mon nyon, m̀lib ɗæm ɓon lɛ̀ mvon.
Mɛ̀ ci-ɓyìnnzì ɓyin yɛ kwan kɛ ɗwon nyin.
«Mwum nɛ tǎ ce nyon yili ɓon lɛ̀ mon nyon, a lan ǹyili yɛ nun cinni kɛ nywi yɛ̂m, ǎ wòli kan à ɓɛ mwum nyɛ̀m. M̀banmbɔꞌ kuꞌ, mwum nɛ tǎ mwɛn nɛ nɗwɛb yili, shindɔꞌ mwɛn nɛ mlib nyon, a lan ǹyili yɛ nun cinni kɛ nywi yɛ̂m, ǎ wòli kan à ɓɛ mwum nyɛ̀m.
Mwum nɛ tǎ ywi yi, ǎ ɗwon kan mɛ̀ kwù ɓyɛ̂m, ǎ wòli kan kim à ɓɛ mwum nyɛ̀m.
Mwum nɛ tǎ suꞌ konni lɛ̀ ǹzison shon, à yɛ̌ son ɓwuli. Son, nyɛ̌ ɓwusi ǹzison shon ntwiꞌ yɛ̂m, à yɛ̌ son cinni.»
Ɗàsì nɛ tǎ ɓwum ɓònŋgea<TS3>(<a href="tw://bible.*?41.9.41">Mr. 9.41</a>)«Mwum nɛ tà ɓyin yě kɛ ɗwon nyon, à tà mun yě. Mwum nɛ tà mun yě tà kuꞌ mwum nɛ fyii mùn yě.
Ɓɛshɛ mwum ndɔꞌ yè ci-nlɛli kɛ ŋwum Mvɛ̀nnswæ̀b nun ndɔꞌ kɛ ɗwon nyon ntwiꞌ sɛ à ni ci-nlɛli kɛ ŋwum Mvɛ̀nnswæ̀b nun, à yɛ̌ ɗàsì m̀bɔꞌ yě ɓon lɛ̀ ci-nlɛli kɛ ŋwum Mvɛ̀nnswæ̀b nun m̀ban. Mwum nɛ tǎ mwum nsanmi yě ntwiꞌ sɛ à ni ǹsanmi, à yɛ̌ ɗàsì m̀bɔꞌ yě ɓon lɛ̀ mwum nsanmi ni m̀ban.
Mùn tà ɓyin shɛ̌ lɛ̀ lɛŋkæ̀m lɛ mwum nɛ yɛ̌ suꞌ fɛꞌ kwòn mlaꞌ nwi fɛ lɛ̀ kì-fɔꞌ mwɛsɔ̀ꞌ nyɛ̀m, kwo fɛꞌ nun ɓɛ fɛꞌ kwæꞌ, nun cì li ntwiꞌ sɛ à ni kɛ ŋkwìn ɓwɛsɔꞌ ɓyɛ̂m nun, à yɛ̌ ɗàsì cinni kɛ fyaꞌ Mvɛ̀nnswæ̀b.»
M̀fyi yɛ Jân Bàtisì fyie ɓwum ɓyon kɛ cǐ Yesù<TS3>(<a href="tw://bible.*?42.7.18-35">Lk. 7.18-35</a>)Kwan sɛ Yesù mlɔ̌ꞌ ǹlɛb ndɛb lɛ̀ ɓwɛsɔꞌ wûm ɓlàn ɓî ɓyon hwæn, à waꞌ kwe lɛ̀ nun kɛn ɓwum lɛꞌ-Nswæ̀b lìsea kɛ mɛ nsòn nyan nun.
Jân Bàtisì ywɔe kɛ nye njè mɛ̀ she nɛ <font color=blue>Kristò</font> ɓe cì, li, à fyiɔ̀ꞌ ɓwɛsɔꞌ ɓyon kɛ cì shon,
lɛ̀ ɓyi ɓi cibbi nyǐ lɛ nyǐ ni nɛ mwum nɛ ɓon limmi lɛ nyǐ ni ywìmɛ ɓɛ̀n, kɛ̀ ɓon ɓi ɓon ǹdɔꞌ ɓe?
Yesù fyònnzì lɛ̀ ɓon lɛ: «Kɛ̀nnênì, ɓyin sannzi lɛ̀ Jân ywum yɛ ɓyin ywɔꞌ, lɛ̀ ye ɓyin konndì yɛn.
Mɛ̀ ci-ɓwubè ti yɛnni nùn, mɛ̀ ɗyɛmɗyɛm ti kɛ̀n lwɛn, mɛ̀ ci-ŋgwɛ̀nŋgwɛ̀n pèan cinnea ŋ̀kimmɔꞌ, mɛ̀ ci-ɗwɔꞌ ti ywɔli, ɓwum ywi yimnâ ywi, mɛ̀ ci-nyɛn vɛ̀nɛ̀ꞌ ywɔkea Ǹtwum Lwɛn.
Tǒn lwɛn si lɛ̀ mwum nɛ tà ka ŋgyi kwùmmi kɛ nywi yɛ̂m.»
Kwan sɛ ɓwɛsɔꞌ Jân Bàtisì ɓyite mwù ɓe, Yesù ɗunmi lɛli lɛ̀ ŋ̀kwìn ɓwum kɛ nywi Jân lɛ: «Yɛn sɛ ɓyin kɛnne cɛ kɛ nlim kyɔꞌ? Swɛꞌ ndɔꞌ nɛ m̀pùn ɓe funnzi nɛ ɓyin kɛnne cɛ?
Ti, yɛn sɛ ɓyin kɛnne cɛ? Ci-mɛ plě lwukea ndɔꞌ nɛ ɓyin kɛnne cɛ? Ɓwum ɓɛ ta mɛ̀ plě lwukea swǐ, ɓɛ ta tòn kɛ yi sɛ̀m mɛ mvɛ̌n klwɔkea nun, ɓa kɛ nlim kyɔꞌ.
Kɛ ɓon ɓɛ ɓan, yɛn sɛ ɓyin kɛnne ɓyin cɛ? Ci-nlɛli kɛ ŋwum Mvɛ̀nnswæ̀b nun ndɔꞌ nɛ ɓe? Mùn shɛ̀ ɓyin lɛ̀ lɛŋkæ̀m lɛ nun nɛ ɓe, à làn fɛꞌ ma ci-nlɛli kɛ ŋwum Mvɛ̀nnswæ̀b nun.
Ntwiꞌ Jân nɛ mwum nɛ ɓɛ kɔꞌ kɛ ɗèwǎ Mvɛ̀nnswæ̀b nun kɛ nywi yon lɛ:“M̀vɛ̀nnswæ̀b lɛꞌ lɛ: Cɛênì fɛꞌ, mùn tǎ ci-ntwum nyɛ̀m fyi mbyî kɛ swiꞌ swû ɓǎ nun fɔsì m̀ɓɛ̀n ywû.”
«Mùn tà ɓyin shɛ̌ lɛ̀ lɛŋkæ̀m lɛ, mwum nɛ cinni ǹtwu, à làn Jân Bàtisì, ɓɛ ye kifɛꞌ nun fɛ ŋgyɔ̂ꞌ wan. Kwo fɛꞌ li, mwum nyɛ̌ ɗyi lwæ̀b ɓe kɛ ywɔꞌ Mvɛ̀nnswæ̀b nun cinni ǹtwu, à làn nun.
Ǹdìkàꞌ kwan sɛ Jân Bàtisì ɓe Ǹtwum Lwɛn shɛ̌ a kiìn ɓɛ̀n jenɛ, ywɔꞌ Mvɛ̀nnswæ̀b leân kɛ kwan she kimmi nun. Ɓwum kimmɔa ta kæb lɛ̀ ɓon fyôn son.
Mɛ̀ ci-nlɛli kɛ ŋwum Mvɛ̀nnswæ̀b nun hwæn, lɛ̀ lwuà Mòîzɛ̀ lɛli kɛ nywi ywɔꞌ màzwùm nun han a kin ɓɛ̀n næ̌m Jân Bàtisì.
Kɛ̀ênì mwù lɛ̀ lɛꞌ sɛ mùn yɛ̌ ɓyin shɛ̌ sɛ. Jân ni <font color=blue>Èlî</font> nyɛ̌ ɓɛ lɛle kɛ ɗèwǎ Mvɛ̀nnswæ̀b nun lɛ nyǐ ni kà ɓɛ̀nkàꞌ.
Mwum nɛ cinni mɛ̀ ywiꞌ ɓye nywɔꞌ lɛꞌ, à nònnzì mwù, à ywɔꞌ ǹzæ̀ꞌ lɛꞌ nɛ mùn shɛ̀ ɓyin nɛ.
“Ɓwiꞌ ɓi ɓyin ŋ̀gwǔm gwɛn ɓo, ɓyin gwɛn kan gwɛn, ɓwiꞌ shib tì mɛ̀ nshib ywi, ɓyin ywætaꞌ kan nywi.”
Mǔn lɛꞌ kan li ɗin, mùn lɛꞌ ntwiꞌ Jân ɓɛ̌n, ǎ ɓe kǎn ji ji wɛ̌ ɓwùlu, shìkì à nwi kuꞌ ɓæ̀ꞌ. Ɓyin ɗunmi lɛꞌ lɛ nyǐ ni cinni m̀pùn mɓyɛbbi ndɔꞌ nywi.
<font color=blue>Mwɛn Mwum</font> ɓɛ̌n, làn nyon, à tǎ ji ji, à kònndì ywum nwi nwi, li, ɓyin ɗunmâ tì lɛꞌ lɛ: “Cɛênì fɛꞌ mwum ndɔꞌ, m̀fɔ̀kàꞌ yon ta suꞌ kɛ̀n kɛ ji nun, lɛ̀ kɛ ywum nwi nun. À ni tì ŋwè mɛ̀ ci-nyèkǎꞌ lǒn gàrimà, lɛ̀ nyɛ̌ ɓwum ɓyindɔꞌ ɓye ɓɛ twɛꞌ lɛ̀ mɛ̀ ci-ncǐ ɓyɛbbi.” Son, ɓwiꞌ yɛ kon Mvɛ̀nnswæ̀b lìmmi kɛ mmlɔ̀kàꞌ she shon nun.»
Swum sɛ yɛ ɓɛ̀n kɛ nywi mɛ nsòn nyɛ̌ tǎ mwù kimmi<TS3>(<a href="tw://bible.*?42.10.13-15">Lk. 10.13-15</a>)Kɛ nyě yi, Yesù ɗunmi mɛ̀ myi nyɛ̌ nun cìe màn yì hìlea yon kwe wɛ̀si, ntwiꞌ sɛ lan myi màzwùm kwɛbsi kǎn m̀bɔ̀kì tòn nyan. À ɗunmi lɛꞌ lɛ:
«Mùn nyæ̀mmâ ɓyin, lan Kòràzɛ̂n, lɛ̀ ɓye Bètsaìdà. Cɛênì fɛꞌ mɛ̀ lɛꞌ ŋgwulea nɛ M̀vɛ̀nnswæ̀b lànnzi nyinnìm shin nun. Nun lannzè nun kɛ nyinnìm lan Tîr lɛ̀ ɓye Sìdôn, ɓî lilɛ lɛ̀ à ɓi lɛ̀ mɛ̀ plě nshǐ ywi kɛ nywi, ɓǎ ɓon lisàꞌ lɛ ɓon kwɛbsâ m̀bɔ̀kì tòn nyan.
Li nɛ ci, mùn shɛ̀ ɓyin lɛ, kɛ ŋgyìn nlànnzì mɛ kæ̀ꞌ nun, vɛ̀nɛ̀ꞌ sɛ yɛ Tîr yɛnni ɓon lɛ̀ Sìdôn yɛ ɓɛ sɔ̀sɔ̀ꞌ lɛ̀ she ɓyin yɛ yɛn.
Ti lɛ̀ ɓyin, lan Kàpɛ̀rnàô, ɓyin ta ɓàkàꞌ je lɛ jin shin yɛ ɓɛ̀n kɛ ɗɛb. Kànmbɛꞌ, ɓyin yɛ fyǒn kyìlì ɓe ŋgyɔꞌ han ɓyin kɛn ɓɛ̌n nsòn ɓwum ywi. Mɛ̀ lɛꞌ ŋgwulea nɛ M̀vɛ̀nnswæ̀b lànnzi kɛ nyinnìm shin nun, ɓɛshɛ nun lannzè nun kɛ Sòdɔ̂m, myi màzwùm ɓê ɗyě lɛ̀ a yi kwe.
Li nɛ ci, mùn shɛ̀ ɓyin lɛ, kɛ ŋgyìn nlànnzì mɛ kæ̀ꞌ nun, vɛ̀nɛ̀ꞌ sɛ yɛ Sòdɔ̂m yɛnni yɛ ɓɛ sɔ̀sɔ̀ꞌ lɛ̀ she ɓyin yɛ yɛn.»
Mɛ̀ yìnnì ye ɓwum yɛ cinni kɛ moan Yesù<TS3>(<a href="tw://bible.*?42.10.21-22">Lk. 10.21-22</a>)Kɛ kwan màzwùm nun, Yesù ɗunmi M̀vɛ̀nnswæ̀b keli, lɛ̀ à tǎ lɛꞌ lɛ: «Ce, Nyɛli nyɛ̀m nɛ cinni ɗɛb lɛ̀ ŋgyɔꞌ, mùn yilâ wù osɔ̀kɔ̀ꞌ m̀bɔ̀kì nɛ wù kwàsi swum sɛ wù gwùmme lɛ̀ mɛ̀ ci-nlìmmì ɓon lɛ̀ mɛ̀ ci-kon, m̀bɔ̀kì nɛ wù kwàsi son lɛ̀ ɓwum ɓye lìmmi kan swum ndɔꞌ.
Ce, mùn lìmmì lɛ wù cìi li, ntwiꞌ sɛ lwukaꞌ wǔ nɛꞌ ǹlim lɛ sɛ ɓɛ kuꞌ li.»
Yesù mlɔ̌ꞌ ŋ̀keli yon hwæn, à ɗunmi shɛ̀ lɛ̀ ɓwum lɛ: «Ce nyɛ̀m fɛâ mùn ywum hwæn pæꞌ fyaꞌ. Kwo mwum m̀bɔꞌ lìmmi kan mwum nɛ ɓɛ lon lɛ Mwɛn, shi ɓɛ Ce nyon nun kyishon. A konndì ɓɛ, mwum ndɔꞌ lìmmi kan mwum nɛ ɓɛ lon lɛ Ce, shi kuꞌ ɓɛ Mwɛn nyon ɓon lɛ̀ ɓwum ɓye Mwɛn nyon yili nun kwasì swiꞌ shan.
«Kìênnì kɛ cì shɛ̂m ɓyin ɓɛ hwummâ lɛ̀ ǹshe, mùn yɛ̌ ɓyin mɛ̀ yìnnì fɛ.
Twɛlênì mùn wɛ̌ Nyɛli nyin lɛ̀ mùn konndì ɓyin kon kɛ mwu. Ntwiꞌ sɛ mùn ni ǹsàsi, mùn ɓɛ tì m̀flɔa. Kɛ cì shɛ̂m, ɓyin yɛ mɛ̀ yìnnì cinni.
Ntwiꞌ ǹshe yɛ mùn yɛ̌ ɓyin kɛ̌ mwu ɓa ɓɛ kyìbli, a yɛ ɓɛ ɗonmi.»
Yesù nɛ cinni ŋ̀kimmɔꞌ kɛ nywi nywɔꞌ mɛ̀ yìnnì mɛ Yudà nun<TS3>(<a href="tw://bible.*?41.2.23-28">Mr. 2.23-28</a>; <a href="tw://bible.*?42.6.1-5">Lk. 6.1-5</a>)A kiìn ɓɛ̀n nywɔꞌ mɛ̀ yìnnì mɛ̀ Yudà ndɔꞌ, Yesù ɓon lɛ̀ ɓwɛsɔꞌ ɓyon ɓe làn kɛ ndɛm mvòn ndɔꞌ. Ǹjè ɓe ɓwɛsɔꞌ ɓyon kwɛ̀nni, li, ɓɛ ɗunmi ŋ̀gyɔ̀ꞌ mvon kwæ̀li, lɛ̀ ɓɛ ta ji.
Kwan sɛ mɛ̀ <font color=blue>Fàrìzìɛ̂n</font> yɛn li, ɓɛ shɛ lɛ̀ Yesù lɛ: «Wǔ nɛꞌ, cɛ fɛꞌ swum sɛ ɓwɛsɔꞌ ɓyû ta cì si, son sɛ lwuà nyɛꞌ tǎ ɓyìnnɔ̀ꞌ lɛ ɓa ɓɛ ci nywɔꞌ mɛ̀ yìnnì.»
Yesù fyònnzì lɛ̀ ɓon lɛ: «Ɓyin nzanŋgaꞌ kifɛꞌ swum sɛ Dàvîd cìe nywɔꞌ m̀bɔꞌ ndɔꞌ kwan sɛ ǹjè ɓe nun kwɛ̀nni ɓon lɛ̀ ɓwum ɓyon?
She nun ɗuen kɛ nyenswæ̀b, à sheli ji nɛ ɓɛ kɛe kɛ jin Mvɛ̀nnswæ̀b nun, à ji ɓon lɛ̀ ɓwum ɓyon. Son, kɛ lwuà nun ɓon ɓɛ jiè kǎn nun, sukuꞌ mɛ̀ ci-mfɛ sàtìkæ̀ꞌ ɓɛ woli kim ɓɛ ji.
«Kɛ̀ ɓyin nzanŋgaꞌ kan kɛ lwuà Mòîzɛ̀ nun lɛ mɛ̀ ci-mfɛ sàtìkæ̀ꞌ kɛ nyenswæ̀b ndwun tà ka lwuà nyɛ̌ yɛn nywɔꞌ mɛ̀ yìnnì mwumnzi, ntwiꞌ sɛ ɓɛ ta she cǐ nywɔꞌ màzwùm nun, shìkì ɓɛ pyi lwuà?
Son, mùn shɛ̀ ɓyin lɛ, swum ndɔꞌ sɛ lan nyenswæ̀b ndwun si ɗyě kɛ nyinnìm shin nun fɛ.
Ɓɛshɛ ɓyin limmè sù nzæ̀ꞌ lɛꞌ nɛ M̀vɛ̀nnswæ̀b lɛli lɛ: “Mǔn yili kan yì sàtìkæ̀ꞌ yɛ ɓyin ta fɛ, son, mùn yili kwɛ̀nnzǐ nlim shin shɛ kɛ nywi ɓwulu”, ɓyin ciê kǎn ɓyɛbbi lɛ̀ ɓwum ɓɛ mɛ̀ fyàꞌ ɓlɔtɔꞌ.
Li nɛ mùn shɛ̀ ɓyin lɛ <font color=blue>Mwɛn Mwum</font> ni Nyɛli nɛ cinni ŋ̀kimmɔꞌ kɛ nywɔꞌ mɛ̀ yìnnì nun.»
Ŋ̀kimnzi yɛ Yesù kimnze ci-fyàꞌ ywi nywɔꞌ mɛ̀ yìnnì<TS3>(<a href="tw://bible.*?41.3.1-6">Mr. 3.1-6</a>; <a href="tw://bible.*?42.6.6-11">Lk. 6.6-11</a>)Yesù wai kwe, à kɛ̀n ɗun kɛ nyenswæ̀b nyan ndɔꞌ nun.
À ɓɛ̌n, à cinni ci-fyàꞌ ywi ndɔꞌ kwe. Ɓwum ɓye ɓe kwe ɓe mbyi kæbbi lɛ̀ ɓɛ pyisì nun kɛ lɛꞌ nun. Son sɛ ci ɓɛ cibbi lɛ̀ nun lɛ: «Lwuà nyɛꞌ tǎ yili lɛ ɓɛ kimnzi ŋ̀gwɛ̀nŋgwɛ̀n ndɔꞌ nywɔꞌ mɛ̀ yìnnì?»
Yesù fyònnzì lɛ̀ ɓon lɛ: «Ɓɛshɛ mwum nyin ndɔꞌ sukuꞌ mwɛn pɔꞌ cinni m̀bɔꞌ, pɔꞌ màzwùm kɛ̀n pyì kɛ swuꞌ nun nywɔꞌ mɛ̀ yìnnì, ǎ wòli kan kim à tɛ̀ꞌ nun, à kwannzi nun ɓe?
Mwum cinni ǹtwu à làn pɔꞌ. Kɛ à si li, lwuà nyɛꞌ tǎ yili lɛ ɓɛ ci lwɛn lɛ̀ mwum ndɔꞌ nywɔꞌ mɛ̀ yìnnì.»
Yesǔ kà shɛ̌ lɛ̀ mwum tòn ni lɛ: «Næ̀nndiì fyàꞌ.» À næ̀nndì fyàꞌ lɛ̀ fyàꞌ yon ti kimmi wɛ̌ ye fɔꞌ.
Mɛ̀ <font color=blue>Fàrìzìɛ̂n</font> yɛnmɛ li, ɓɛ kwan nyenswæ̀b, ɓɛ ɗunmi sunndi m̀bɔ̀kì nɛ ɓon yɛ cì ɓon kà wu Yesù.
Ci-she nɛ M̀vɛ̀nnswæ̀b yæ̌nYesù lìmmimɛ bɛ̀b sɛ ɓon ɓe yili ɓon fɔꞌ, à waꞌ cìcǐ màzwùm. Ŋ̀kwìn ɓwum mèan ɗunmi nun ɗwon nyè. Li, à kimnzi mɛ̀ ŋgwɛ̀nŋgwɛ̀n ɓyan.
Ywum màzwùm lannze li, lɛ̀ ǹzæ̌ꞌ lɛꞌ yɛ Èzaì ci-nlɛli kɛ ŋwum Mvɛ̀nnswæ̀b nun lɛli lwinni.
Cìcì sɛ M̀vɛ̀nnswæ̀b lɛle lɛ:«Cɛ fɛꞌ ci-she nyɛ̀m nɛ mun yæ̌n.Nun nɛ mùn yili, ǹlim yɛ̂m yi nun nywi.Mùn yɛ̌ m̀pùn nyɛ̀m kɛ̌ kɛ nywi yon,lɛ̀ nun lisàꞌ mɛ̀ kyìn ɓwum mbyi nyɛ̌ lɛŋkæ̀m.
À ɓǎ lɛꞌ klwǐ ɓon lɛ̀ mwum ndɔꞌ shìkì à kun.Mwum ndɔꞌ ɓà kuꞌ ŋ̀kwu yon ywo kɛ mbyi nun.
Pɛꞌ shɛ gwiti, à ɓà son ɓyìti,shìkì à jimnzâ læ̂m nɛ tà ka tî nyæ̀nnì lwɛn.À yɛ̌ ywum hwæn cǐ lwɛn han ywum hwæn ɓɛ kɛ mbyi lɛŋkæ̀m nun.
Lɛ̀ mɛ̀ kyìn ɓwum yɛ zwùm tɛ̀li lɛ̀ nun.»
Cìcì sɛ ŋ̀kimmɔꞌ Yesù wai kwe<TS3>(<a href="tw://bible.*?41.3.22-30">Mr. 3.22-30</a>; <a href="tw://bible.*?42.11.14-23">Lk. 11.14-23</a>; <a href="tw://bible.*?42.12.10">12.10</a>)Kɛ nyě yi, ɓɛ kɛnnzì mwum ndɔꞌ kɛ cǐ Yesù, à ɓe ci-ɓwubè, à ɓɛ tì mwukaꞌ, ntwiꞌ sɛ m̀pùn mɓyɛbbi ɓe nun nywi. Yesù kimnzi nun. Mwum ni ɗunmi lɛli, à kònndì tì kuꞌ yɛn.
Ŋ̀kwìn ɓwum ye ɓe kwe, shìmmea ci ɓon, ɓɛ ɗunmi lɛꞌ lɛ: «Mwum nɛ kɛ mvu ɓwum mvɛ̀n Dàvîd nɛ ɓǎ nyɛ̌?»
Son, kwan sɛ mɛ̀ <font color=blue>Fàrìzìɛ̂n</font> ywɔe li, ɓɛ shɛ lɛ̀ ɓwum ton ɓi lɛ: «Mwum nɛ tòn nɛ tà ka mɛ̀ mpùn mɓyibbɔa fyinni ɗin, sɛ shi ɓɛ lɛ <font color=blue>Bɛ̀lzèbûl</font>, m̀vɛ̀n mɛ̀ mpùn mɓyibbɔa, nɛ ta nun ŋ̀kimmɔꞌ ncǐ yi fɛ.»
Son, Yesù ɓe lɛ̀ à lìmmâ mɛ̀ mɓàkàꞌ nyan ɓon hwæn, li, à shɛ̀ lɛ̀ ɓon lɛ: «Ywɔꞌ she ɓyin yɛn ɓwum ta twùꞌ ɗwǐ kwe kɛ nyinnìm shan nun, sɛ tà ka mwù kwean sɛ shi kyàꞌ. Myi ye ɓwum ta twùꞌ ɗwǐ kɛ nyinnìm shan nun wòli kan kim yɛ kɛn mbyî. M̀banmbɔꞌ kuꞌ lɛ̀ ǹɗuꞌ lìm yɛ ta cì li, yɛ wòli kan kim yɛ kɛn mbyî.
Ɓɛshɛ Satæ̀n tǎ ɓwum ɓyon fyinni, à si wɛ̌ à tǎ twùꞌ ɗwǐ ɓe lɛ̀ nun nɛꞌ. Ywɔꞌ shon yɛ yìli kɛ̀n mbyî lɛ?
Mùn lɛꞌ li ntwiꞌ sɛ ɓyin ta ɓàkàꞌ lɛ mùn tǎ mɛ̀ mpùn mɓyibbɔa fyinni lɛ̀ ŋ̀kimmɔꞌ <font color=blue>Bɛ̀lzèbûl</font>. A ɓê fɛꞌ li, mùn yili mùn cibbi ɓyin: Yà mwum nɛ ta ŋ̀kimmɔꞌ mfyinni màzwùm fɛ lɛ̀ ɓwum ɓyin? Ɓwum ɓyin ɓon nɛꞌ, ɓɛ liseâ pisean lɛ ɓyin ɓi pyǐ.
Lɛ̀ lɛŋkæ̀m, M̀pùn Mvɛ̀nnswæ̀b nɛ ta cì mùn tǎ mɛ̀ mpùn mɓyibbɔa fyinni. Sɛ lisaꞌ lɛ ywɔꞌ Mvɛ̀nnswæ̀b kiân, sɛ ɓɛn ɓyin nywi.
«Mwum ndɔꞌ wòli kan à ɗun kɛ nye mwum nɛ cinni kim, à fyòn nun lwɛn nyon, nun shì sɛti mwum ni kpæmmi lɛ̀ ǹɗuꞌ. Kwan sɛ nun kpæmmâ nun li, à wòli à hwɛn ywum yɛ nye nyon hwæn.
«Mwum nɛ ɓǎ fyaꞌ yɛ̂m nun, à ni ci-ɓyìnnzì nyɛ̀m. M̀banmbɔꞌ nɛ tì kuꞌ lɛ̀ mwum nɛ tà ka mûn kpea lɛ̀ ǹswɔsi swɔsi, mwum màzwùm ni ci-ŋkyàꞌ.
Son sɛ ci mùn shɛ̀ ɓyin lɛ, M̀vɛ̀nnswæ̀b yɛ̌ ɓwum ɓyɛbbi nyan zùsi hwæn, lɛ̀ mɛ̀ nsɛ̀m nɛ ɓɛ ta nun sìmmɔa hwæn. Son, mwum nɛ yɛ̌ M̀pùn Nsanmi sìmmɔa, M̀vɛ̀nnswæ̀b ɓà nun ɓyɛbbi màzwùm zùsi.
Mwum nɛ yɛ̌ ǹzæ̌ꞌ lɛꞌ ɓyɛbbi lɛli kɛ nywi <font color=blue>Mwɛn Mwum</font>, M̀vɛ̀nnswæ̀b yɛ̌ nun ɓyɛbbi màzwùm zùsi. Son, mwum nɛ yɛ̌ lɛli li kɛ nywi Mpùn Nsanmi, ɓyɛbbi nyon ɓǎ ɓɛ ǹzùsi kwo fɛꞌ kwan she jenɛ nun, kwo fɛꞌ she ta kìn nun.»
Mɛ̀ paꞌ ŋgæꞌ hwæn cinni yì gwùm yan<TS3>(<a href="tw://bible.*?42.6.43-45">Lk. 6.43-45</a>)«Wu cinni ǹjì ŋgæꞌ nlwɛn, wù yɛ̌ kuꞌ yì gwùm ŋgæꞌ ye lwukea cinni. Wu cinni kuꞌ ŋgæꞌ mɓyɛbbi, wù yɛ̌ kuꞌ yì gwùm ye ɓyibbɔa cinni. Ntwiꞌ ɓɛ ta ŋgæꞌ lìmmi lɛ̀ yì gwùm yɛ nun tǎ san.
Mvu ɓwum mɛ nywun, ɓyin yɛ yìli ywum lwukea lɛli lɛ, kwan sɛ ɓyin ɓi ɓyibbɔa? Ntwiꞌ swum sɛ ta waì kɛ nlim nun, son sɛ ta kuꞌ kwan ŋwum.
Mwum nyɛ̌ zwùm shon si lwinni lɛ̀ lwɛn nɛ ta lɛꞌ lwɛn kwannzi. Nyɛ̌ shon si lwinni lɛ̀ ɓyɛbbi, nun nɛ ta kuꞌ ɓyɛbbi kwannzi.
Mùn shɛ̀ ɓyin lɛ nywɔꞌ nlànnzì mɛ kæ̀ꞌ yɛ̌ wòlǐ, mwum hwæn yɛ̌ kwɛ̀m nzæ̌ꞌ lɛꞌ pwìnpwìn yɛ nun ɓe lɛli shɛ̌.
Li, ǹzæ̌ꞌ lɛꞌ yɛ wù ɓe lɛli, yon yɛ yɛ cì wù kwan mɛ̀ fyàꞌ ɓlɔtɔꞌ, shindɔꞌ yon yɛ yɛ cì wù pyì mɛ̀ kæ̀ꞌ.»
Ǹcibbi yɛ ɓwum ɓe hìlea ndɔꞌ cibbi<TS3>(<a href="tw://bible.*?41.8.11-12">Mr. 8.11-12</a>; <a href="tw://bible.*?42.11.29-32">Lk. 11.29-32</a>)Li, mɛ̀ ci-nlìmmì mɛ lwuà ndɔꞌ lɛ̀ mɛ̀ <font color=blue>Fàrìzìɛ̂n</font> ndɔꞌ shɛ lɛ̀ Yesù lɛ: «Ǹlìsàꞌ, cǐ hìlea ndɔꞌ ɓǎ ɓwiꞌ yɛn.»
Yesǔ kà fyònnzi ɓon ɓe lɛ: «Mvu ɓwum ye ɗyě, a yi ɓyɛbbi, yɛ tà ka M̀vɛ̀nnswæ̀b ywɔli. Yɛ ta hìlea cibbi, son, M̀vɛ̀nnswæ̀b ɓà ɓon hìlea ndɔꞌ lìsea, sɛ shi ɓɛ hìlea she lannze kɛ nywi Jònasì ci-nlɛli kɛ ŋwum yon nun.
Ntwiꞌ m̀bɔ̀kì nɛ Jònasì nòen kɛ zwum ŋgìshì nun mɛ̀ nywɔꞌ lê, lɛ̀ mɛ̀ kpòn lê, li nɛ <font color=blue>Mwɛn Mwum</font> yɛ̌ kuꞌ nòn mɛ̀ nywɔꞌ lê, lɛ̀ mɛ̀ kpòn lê kɛ ŋgyɔꞌ nji.
Nywɔꞌ nɛ ŋ̀gyìn mɛ̀ kæ̀ꞌ yɛ̌ wòlǐ, lan Nìnivà yɛ waꞌ kɛ swiꞌ mvu ɓwum ye ɗyě, ɓɛ konndì ɓon lɛꞌ swǐ nywi, ntwiꞌ sɛ kɛ nywɔꞌ yɛ ɓon ywɔe ǹtwum yɛ Jònasì ɓe ɓon shɛ̌, ɓɛ kwɛbse m̀bɔ̀kì tòn nyan ǹnywɛ̀n. Son, mwum ndɔꞌ ɓɛ̀nnâ jenɛ nyɛ̌ lǎn Jònasì lɛ̀ ǹtwu.
Nywɔꞌ nɛ ŋ̀gyìn mɛ̀ kæ̀ꞌ yɛ̌ tì wòlǐ, m̀lib nɛ cinne ywɔꞌ she kɛ kpìnnzɔ̀ꞌ ŋgyɔꞌ nyɛ̌ leànnji nyɛꞌ yɛ̌ tì waꞌ zwô kɛ swiꞌ mvu ɓwum ye ɗyě, à swì ɓon lɛꞌ nywi. Ntwiꞌ sɛ à wae ǹdìkàꞌ yi cìcì yɛ kwɛmmi kan, ɓǎ nun kiìn ǹzæ̌ꞌ lɛꞌ kon ye Sàlòmôn ɓe lɛꞌ ywo. Son, mwum ndɔꞌ ɓɛ̀nnâ jenɛ nyɛ̌ cinni ǹtwu, à làn Sàlòmôn.»
Swum sɛ ta cì m̀pùn mɓyɛbbi kònndì cǐ tòn shon kwùbtea ɓe<TS3>(<a href="tw://bible.*?42.11.24-26">Lk. 11.24-26</a>)Yesù ɗunmi tì sannzi lɛ: «Kwan sɛ m̀pùn mɓyɛbbi tà mwum kwean nywi, à tǎ ɓɛ, à ɗunmi nzanni, à kɛ̀n nùn, à fyòn nùn kɛ yi cìcǐ wumndea nun, à tǎ cìcǐ nɗun kæbbi.
M̀bɔ̀kì nɛ nun cinni kan, à lɛꞌ lɛ̀ nun nɛꞌ lɛ: “Mùn yɛ̌ mùn fyòn ɓe kɛ cǐ tòn shɛ̂m sɛ mun wai nun.” Kwan nun ti shɛ̌ nun ɓɛn ɓe kwe, à cinni cǐ tòn shon ɓe pwìn, a ɓɛ tì yìli, lɛ̀ ɓɛ fɔsâ son lwɛn.
Nun yɛnmɛ li, à kwan tì, à kɛ̀n ɓwùlu mɛ̀ mpùn mɓyibbɔa ɓye twɛ̀nndi ɓɛ lan nun twɛli shanmɓì, ɓɛ kiìn mwum tòn ni ɗun nywi. Kwan sɛ ɓon yɛ kǐn ɗun li, son sɛ yɛ cì m̀bɔ̀kì tòn mwum tòn ni yæki gwàn, à làn kæ̀mmì she zwimbyiꞌ. A yɛ kuꞌ ɓɛ m̀banmban li lɛ̀ ɓwum ɓyibbɔa ɓye ɗyě.»
Mwum ndɔꞌ waꞌ, à kɛ̀n Yesù shɛ̌ lɛ: «Cɛ fɛꞌ, mon nywù ɓon lɛ̀ mɛ̀ ŋgyinni ɓyû ɓi wan ɗyi, ɓɛ ta yili lɛ ɓɛ shɛ wù lɛꞌ ndɔꞌ.»
Yesù fyònnzì lɛ̀ mwum màzwùm lɛ: «Wɛn nɛ mon nyɛ̀m? Mɛ̀ wɛn ɓɛ tì mɛ̀ ŋgyinni ɓyɛ̂m?»
Li, à nwùmnzì mwɛnŋgwu kɛ nywi ɓwɛsɔꞌ ɓyon, à shɛ̀ lɛ: «Cɛênì fɛꞌ mon nyɛ̀m lɛ̀ mɛ̀ ŋgyinni ɓyɛ̂m ɓi fɛ.
Ntwiꞌ mwum nɛ tǎ swum sɛ Ce nyɛ̀m nɛ kɛ ɗɛb yili cǐ, nun nɛ ŋgyinni nyɛ̀m, à ɓɛ tì kuꞌ mon nyɛ̀m.»
Ŋ̀kæ̌n lɛꞌ ye kɛ nywi ci-ɗyìm<TS3>(<a href="tw://bible.*?41.4.1-9">Mr. 4.1-9</a>; <a href="tw://bible.*?42.8.4-8">Lk. 8.4-8</a>)Nywɔꞌ màzwùm, Yesù kwean kɛ næm, à kɛ̀n tòn kɛ moan swùm lɛ̀ nun lisàꞌ lɛꞌ-Nswæ̀b.
À yɛn ŋ̀kwìn ɓwum ti nun ke mèan, à ɗun ciꞌ nun, à ɓæn cǐ tòn kwe. Ŋ̀kwìn ɓwum ɓe mæ̀btea kɛ ŋgonni swùm nun.
À ɓe ɓon ywum sannzi mèan kɛ mɛ ŋkæ̀n lɛꞌ nun, à ɗwì yindɔꞌ lɛ: «Ci-ɗyìm ndɔꞌ kɛ̀nne ndɛm ɓǎ nun myiꞌ ywum ɗyìm yon.
M̀myìꞌ yɛ nun ɓe ywum ɗyìm yon myìli ndɛm nun, mɛꞌ ywum ɗyìm ndɔꞌ kɛn pyì kɛ nlim mbyi. Mɛ̀ kyè kiìn yon swibbɔa.
Mɛꞌ yindɔꞌ kɛn pyì kɛ cìcì sɛ kɛ mɛ ŋgwɔ̀ꞌ nun. Yon yi twæb m̀byìmmi, son,
kwan sɛ nywɔꞌ ɗunmi ɗwǔm, à fyasi ywum ɗyìm yi, yɛ fyɔlaꞌ hwæn ntwiꞌ sɛ yɛ ghimme kǎn mɛ̀ nɗì.
Làn m̀bɔꞌ kɛ̀n pyì kɛ nyinnìm yi lwon. Yì lwon klwɔkamɛ, yɛ fyeɔ̀n yon ŋgyɔꞌ.
Son, mɛꞌ yindɔꞌ làn nyan kɛn pyì kɛ ŋgyɔꞌ nlwɛn nun, yɛ twæb, yɛ klwɔkamɛ, yɛ ɗunmi mɛꞌ kwannzi mèan. Mɛꞌ yindɔꞌ kwannzi ɓe mɛ̀ mɛꞌ nɗuꞌ-nɗuꞌ, yindɔꞌ mwùm fyuru-fyuru, yindɔꞌ mwùm le-lê.»
Yesǔ kà shɛ̌ lɛ̀ ɓon lɛ: «Mwum nyɛ̌ cinni mɛ̀ ywiꞌ ɓye nywɔꞌ lɛꞌ, à nonnzì mwù, à ywɔꞌ ŋ̀kæ̌n lɛꞌ yɛ mùn ɗwì ɓyin yɛ.»
Swum sɛ cie Yesù ɓe suꞌ lɛli kɛ mɛ ŋkæ̀n lɛꞌ nun<TS3>(<a href="tw://bible.*?41.4.10-12">Mr. 4.10-12</a>; <a href="tw://bible.*?42.8.9-10">Lk. 8.9-10</a>)Ɓwɛsɔꞌ Yesù kwɛmmi Yesù ke, ɓɛ cibbi lɛ̀ nun lɛ: «Yɛn sɛ ci wù tǎ suꞌ lɛli lɛ̀ ɓwum kɛ mɛ ŋkæ̀n lɛꞌ nun?»
Yesù fyònnzì lɛ̀ ɓon lɛ: «M̀vɛ̀nnswæ̀b cìâ ɓyin limmì ywum yɛ ɓe lɛ̀ ɓwum lìmmi kifɛꞌ kɛ nywi lwun shon. Ti lɛ̀ ɓon, ɓɛ lìmmi kifɛꞌ.
Ntwiꞌ sɛ mwum nɛ cinni ǹlìmmì, M̀vɛ̀nnswæ̀b yɛ̌ tì nun ye ɗin kònndɔ̂ꞌ zwɛm, à yɛ̌ ɓɛ lɛ̀ wɛꞌ. Ti lɛ̀ nyɛ̌ cinni kan, kwæꞌ nɛ nun cinni, M̀vɛ̀nnswæ̀b yɛ̌ nun nun yě fyaꞌ.
Son sɛ ci, mùn tǎ lɛli lɛ̀ ɓon kɛ mɛ ŋkæ̀n lɛꞌ nun, ntwiꞌ sɛ ɓɛ ta cɛ, shìkì ɓɛ yɛn, ɓɛ nonnzì mɛ̀ ywiꞌ, shìkì ɓɛ ywɔti.
Li, ǹzæ̌ꞌ lɛꞌ yɛ Èzaì ci-nlɛli kɛ ŋwum Mvɛ̀nnswæ̀b nun lɛle kɛ ntwiꞌ yan lwinni, ye nun lɛꞌ lɛ:“Ɓyin kà nònnzàkàꞌ mɛ̀ ywiꞌ, shìkì ɓyin ywɔti.Ɓyin kà cɛkàꞌ, shìkì ɓyin yɛn kuꞌ.
Ntwiꞌ mɛ̀ mwù ŋkwìn ɓwum ton yɛ ti ǹshimmeaɓɛ lilɔꞌ mɛ̀ ywiꞌ ɓyan, ɓɛ ɗwɔkaꞌ tì mɛ̀ mɛꞌ nyan,ɓǎ ɓɛ læ̀kì yɛn lɛ̀ mɛꞌ, lɛ̀ mɛ̀ ywiꞌ ɓyan læ̀kì ywɔꞌ,mɛ̀ nlim nyan læ̀kì ɗyi,ɓɛ fyonnì mbyi nyɛ̀m nun lɛ̀ mùn kimnzi ɓon.”
Son, ti lɛ̀ ɓyin, ɓyin ɓi tǒn lwɛn nun, ntwiꞌ mɛ̀ mɛꞌ nyin tǎ yɛn, mɛ̀ ywiꞌ ɓyin konndì ywɔꞌ.
Mùn tà ɓyin shɛ̌ lɛ̀ lɛŋkæ̀m lɛ mɛ̀ ci-nlɛli kɛ ŋwum Mvɛ̀nnswæ̀b nun lɛ̀ ɓwùlu ɓwum Mvɛ̀nnswæ̀b mèan ndɔꞌ ɓe kwe lɛ̀ ɓon yɛn swum sɛ ɓyin ta yɛn jenɛ, son, ɓɛ yɛn kan. Ɓɛ konnde tì kuꞌ yili lwɛn lɛ ɓɛ ywɔꞌ ǹzæ̌ꞌ lɛꞌ yɛ ɓyin ta ywɔꞌ jenɛ yɛ, son, ɓɛ ywɔꞌ kan.»
Sù ŋkæ̌n lɛꞌ ci-ɗyìm<TS3>(<a href="tw://bible.*?41.4.13-20">Mr. 4.13-20</a>; <a href="tw://bible.*?42.8.11-15">Lk. 8.11-15</a>)«Ywɔênì fɛꞌ sù ŋkæ̌n lɛꞌ ci-ɗyìm.
Ɓwum ɓye ta ǹzæ̌ꞌ lɛꞌ yɛ ɓɛ ta lɛli kɛ nywi ywɔꞌ Mvɛ̀nnswæ̀b nun ywo, son, ɓɛ ywɔti kan, ɓi m̀banmbɔꞌ wɛ̌ ywum ɓǐ ye ta pyì kɛ ŋgyɔꞌ nɛ kɛ nlim mbyi. Kɛ kwan màzwùm nun, Satæ̀n, ci-ŋæ̌ꞌ nlim ɓɛ̀n, à swon ɓon ǹzæ̌ꞌ lɛꞌ yɛ mɛ nlim nyan nun.
«Ti lɛ̀ ywum ɗyìm ye kɛn pyì kɛ cìcì sɛ mɛ̀ ŋgwɔ̀ꞌ ɓi nun, a yi wɛ̌ ɓwum ɓɛ ta lɛꞌ-Nswæ̀b ywo, ɓɛ ta son yě m̀byìmmi lɛ̀ ǹdàli.
Son, ɓɛ ɓæn kan son kɛ mɛ nlim nyan nun, li, ɓɛ mgbæ̀nni kan, ɓɛ pæꞌ fyàꞌ lɛ̀ son kwan sɛ ɓyìnnzì lɛ̀ vɛ̀nɛ̀ꞌ ta ɓon ɓɛ̀nni nywi ntwiꞌ lɛꞌ màzwùm.
«Ɓyindɔꞌ ɓi wɛ̌ ywum ɗyìm ye kɛn pyì kɛ ŋgyɔꞌ nɛ lɛ̀ yì lwon nun. Ɓɛ ta lɛꞌ-Nswæ̀b ywo, son, mɛ̀ mɓàkàꞌ nyɛ̌ ŋgyɔ̂ꞌ wan, lɛ̀ ǹyon yɛ ǹjònndì tà ɓon yon kìn ɓon hwumnzi. Ywum màzwùm ta lɛꞌ-Nswæ̀b fyèan, a san kan.
«Ti lɛ̀ ywum ɓǐ ye ɓɛ ɓiâ kɛ ŋgyɔꞌ nlwɛn nun, à yi wɛ̌ ɓwum ɓye ta lɛꞌ-Nswæ̀b ywo, ɓɛ yê son lwɛn, sɛ ta mɛꞌ kwannzi mèan. Mɛꞌ yindɔꞌ kwannzi ɓe mɛ̀ mɛꞌ nɗuꞌ-nɗuꞌ, yindɔꞌ mwùm fyuru-fyuru, yindɔꞌ mwùm le-lê.»
Ŋ̀kæ̌n lɛꞌ yɛ kɛ nywi mvu kæꞌ ɓyɛbbiYesù ɗwì tì ɓon ŋ̀kæ̀n ye ɗin, à shɛ̀ lɛ: «Cɛênì fɛꞌ swum sɛ ywɔꞌ Mvɛ̀nnswæ̀b gwili. Mwum ndɔꞌ ɓìe gwè kɛ ndɛm nyon.
Kpon nun, kwan sɛ ɓe lɛ̀ ɓwum hwæn pæꞌ ɓi ɗyekea, ci-ɓyìnnzì nyon ɓɛ̀n, à kɛ̀n mvu kæꞌ ɓyɛbbi ɓǐ kɛ nyinnìm gwê nun, à kɛ̀n nun.
Ɓwum ɓɛ ɓe she cǐ kwe ndɛm nun kiìn ci-ndɛm shɛ̌ lɛ: “Mwumŋkæ̀m, gwè nɛ wu ɓìe kǎn kɛ ndɛm nywù seansean? Ti kæꞌ ɓyɛbbi yɛ kwan tî fɛn?”
À fyònnzì lɛ̀ ɓon lɛ: “Ci-ɓyìnnzì ndɔꞌ nɛ ci swum màzwùm.” Mɛ̀ ci-she ɓi kà cibbi lɛ̀ nun lɛ: “Wù yili lɛ ɓwiꞌ kɛn kæꞌ ɓyɛbbi màzwùm zwɛ̀li?”
Ci-ndɛm fyònnzì lɛ̀ ɓon lɛ: “Ayi. Lɛ̀ kwan ɓyin yɛ zwɛ̀ꞌ, ɓyin læ̀kì zwɛ̀lɔ̀ꞌ lɛ̀ ǹjì gwê ndɔꞌ nun.
Ɗonnzênì ɓon, ɓɛ libbàꞌ m̀banmban a kɛn ɓɛ̀n kwan mfyæ̀b gwê. Kɛ kwan màzwùm nun, mùn yɛ̌ mɛ̀ ci-mfyæ̀b shɛ̌ lɛ: Sɛtênì fɛꞌ kæꞌ ɓyɛbbi pæ̀li, ɓyin kpæm yon yì kɔꞌ mbɔ̀kì twɛ̀n twɛ̀nni, kɛ nyè nɛ yi, ɓyin fyæb gwè, ɓyin kɛ nun m̀ban nun.” »
Ŋ̀kæ̌n lɛꞌ yɛ kɛ nywi zɛꞌ gwòyâvɛ̀<TS3>(<a href="tw://bible.*?41.4.30-32">Mr. 4.30-32</a>; <a href="tw://bible.*?42.13.18-19">Lk. 13.18-19</a>)Yesù kònndì ɓon ŋ̀kæ̌n lɛꞌ yindɔꞌ ɗwǐ lɛ: «Ywɔꞌ Mvɛ̀nnswæ̀b si m̀banmban lɛ̀ zɛꞌ gwòyâvɛ̀ sɛ mwum ndɔꞌ sheli, à kɛ̀n ɓì kɛ ndɛm nyon.
Kɛ nyinnìm ywum ɓǐ nun, zɛꞌ nɛ si sɛ sukuꞌ dèdɛꞌ. Son, kwan sɛ sɛ ta twæb, sɛ ta twu, sɛ lan ɓwùlu yì kæꞌ hwæn. A fyonnì ŋgæꞌ nyɛ̌ mɛ̀ kyè woli ɓɛ kiìn yì twiꞌ yan gwe kɛ mɛ ŋwæm nyon zwɛm.»
Ŋ̀kæ̌n lɛꞌ ye kɛ nywi mbùn brɛ̂ꞌ<TS3>(<a href="tw://bible.*?42.13.20-21">Lk. 13.20-21</a>)Yesù ɗwì tì ɓon ŋ̀kæ̌n lɛꞌ ye ɗin lɛ: «Ywɔꞌ Mvɛ̀nnswæ̀b gwili lɛ̀ m̀bùn brɛ̂ꞌ nɛ m̀lib tǎ twɛꞌ kwæꞌ lɛ, à lòn lɛ̀ mɛ̀ wɔ̌ꞌ brɛ̂ꞌ mèan, han brɛ̂ꞌ màzwùm waꞌ hwæn.»
Swum sɛ cie Yesù ɓe suꞌ mɛ̀ ŋkæ̀n lɛꞌ ɗwǐ<TS3>(<a href="tw://bible.*?41.4.33-34">Mr. 4.33-34</a>)Yesù lɛle lɛ̀ ŋ̀kwìn ɓwum kɛ mɛ ŋkæ̀n lɛꞌ nun, ǎ ɓe kǎn lɛli lɛ̀ ɓon ɗin à shì mɛ̀ ŋkæ̀n lɛꞌ ɗwǐ.
À ɓe cì li lɛ̀ ǹzæ̌ꞌ lɛꞌ ye ci-nlɛli kɛ ŋwum Mvɛ̀nnswæ̀b nun lɛle lwinni, ye nun lɛꞌ lɛ:«Mùn yɛ̌ lɛli lɛ̀ ɓon kɛ mɛ ŋkæ̌n lɛꞌ nun,mùn lìsàꞌ tì kuꞌ ɓon ywum yɛ ɓe gwùmni ǹdìkàꞌ nɛ M̀vɛ̀nnswæ̀b fɔ̀e ŋgyɔ̂ꞌ wan.»
Yesù tǎ ŋ̀kæ̀n yɛ kɛ nywi mvu kæꞌ ɓyɛbbi sǔYesù ɗonnzi ŋ̀kwìn ɓwum, à kɛ̀n ɓe næm. Ɓwɛsɔꞌ ɓyon swɔli nun mɛ kwù, ɓɛ shɛ lɛ̀ nun lɛ: «Sù fɛꞌ ɓwiꞌ ŋ̀kæ̌n lɛꞌ ye ta lɛli kɛ nywi mvu kæꞌ ɓyɛbbi sɛ kɛ ndɛm nun si.»
Yesù fyònnzì ɓe lɛ̀ ɓon lɛ: «Mwum nɛ tǎ ywum ji ɓǐ ni mùn, <font color=blue>Mwɛn Mwum</font>.
Ndɛm ni ŋgyɔ̂ꞌ wan. Ywum ɓǐ ye lwɛn yi ɓwum ɓye ɗyi kɛ ywɔꞌ shon nun. Kæꞌ ɓyɛbbi si lisaꞌ ɓwum ɓye ɗyi ywɔꞌ Satæ̀n nun.
Ci-ɓyìnnzì nɛ tǎ kæꞌ ɓyɛbbi màzwùm ɓǐ ni Satæ̀n. Kwan mfyæ̀b si m̀mlɔ̀kàꞌ ŋgyɔ̂ꞌ wan. Mɛ̀ ci-mfyæ̀b ɓi mɛ̀ cikpuꞌ Mvɛ̀nnswæ̀b ɓye ɗɛb.
Wɛ̌ m̀bɔ̀kì nɛ ɓɛ ta kæꞌ ɓyɛbbi pæ̀li, ɓɛ ɗwiɔ̀ꞌ son win nun, li nɛ yɛ kuꞌ ɓɛ kɛ mmlɔ̀kàꞌ ŋgyɔ̂ꞌ wan nun.
<font color=blue>Mwɛn Mwum</font> yɛ̌ mɛ̀ cikpuꞌ ɓyon fyi, ɓɛ yɛ ɓwum ɓye ta ɓyɛbbi cǐ lɛ̀ ɓye ta ɓwùlu pyìsi kɛ ɓyɛbbi nun pæ̀li kɛ ywɔꞌ shon nun.
Ɓɛ yɛ ɓon ɗwìɔꞌ kɛ nlim win twun nun cìcì sɛ ɓon yɛ kwe lɛ̀ ɓɛ ta myin sɔa.
Ti ɓwum ɓye ta ŋwum Mvɛ̀nnswæ̀b ywɔli, ɓɛ yɛ ɗwùm kwe wɛ̌ nywɔꞌ kɛ ywɔꞌ Ce nyan nun. Mwum nɛ cinni mɛ̀ ywiꞌ ɓye nywɔꞌ lɛꞌ, à nonnzì mwù, à ywɔꞌ ŋ̀kæ̌n lɛꞌ yɛ mùn ɗwì ɓyin yɛ.»
Ŋ̀kæ̌n lɛꞌ ye kɛ nywi njònndì gwùmni«Ywɔꞌ Mvɛ̀nnswæ̀b si wɛ̌ ǹjònndì ndwun nɛ ɓɛ gwumnzi kɛ ndɛm nun. Mwum ndɔꞌ kɛ̀n ǹjònndì màzwùm cinni, à kɛ̀n tì kuꞌ nun gwùmmi mbyî. Kɛ nlwukaꞌ nlim yon nun, à kɛ̀n ɓe, à kyì ywum yɛ nun cinni hwæn, à kìn ndɛm màzwùm hwìnni.»
Ŋ̀kæ̌n lɛꞌ ye kɛ nywi jin mblæ̂n«Ywɔꞌ Mvɛ̀nnswæ̀b si wɛ̌ ci-ŋkyì sɛm ndɔꞌ nɛ tǎ jin mblæ̂n kæbbi.
Kwan sɛ nun kɛ̌n she lǒn mèan ndɔꞌ cinni, à kyì ywum yɛ nun cinni hwæn, à hwìn jin mblæ̂n màzwùm nun.»
Ŋ̀kæ̌n lɛꞌ ye kɛ nywi ndæm«Ywɔꞌ Mvɛ̀nnswæ̀b si tì kònndì wɛ̌ ndæm ndɔꞌ nɛ ɓɛ ta ɗwì kɛ ɗuꞌ. À ɓænnì paꞌ ŋgishì kyikyi.
Kwan sɛ nun lwinnâ lɛ̀ ŋ̀gishì, mɛ̀ ci-nɗwì ndæm tɛlì nun kɛ moan ɗuꞌ, ɓɛ ton njiꞌ, ɓɛ ɗunmi ŋ̀gishì sæ̀li. Ye lwukea ɓɛ ta yon kɛ̌ kɛ yi sàꞌ nun, ye tà ka kuꞌ kpaꞌ lɛ̀ swum ndɔꞌ, ɓɛ ɗonnzi yon.
Li nɛ ɓɛ yɛ kuꞌ cì kɛ mmlɔ̀kàꞌ ŋgyɔ̂ꞌ wan. Mɛ̀ cikpuꞌ Mvɛ̀nnswæ̀b ɓye ɗɛb yɛ kìin ɓwum ɓyibbɔa sæ̀li kɛ ɓwum lwukea nun,
ɓɛ ɗwiɔ̀ꞌ ɓon kɛ nlim win twun nun. Kwe nɛ ɓon yɛ kwe lɛ̀ ɓɛ ta myin sɔa.»
Kɛ nyě yi, Yesù cibbi lɛ̀ ɓon lɛ: «Ɓyin ywɔâ ǹzæ̌ꞌ lɛꞌ màzwùm hwæn?» Ɓɛ yili.
Ǎ kà shɛ̌ lɛ̀ ɓon lɛ: «Kɛ à si li, ci-nlìmmì mɛ lwuà hwæn nɛ yusea ywum kɛ nywi ywɔꞌ Mvɛ̀nnswæ̀b nun ni wɛ̌ ci-nye ndɔꞌ nɛ cinni ǹjònndì. Kɛ njònndì màzwùm nun, ywum nywæb lɛ̀ ywum pwin yi kwe. Hwæn li, yɛ ta kpaꞌ.»
M̀ɓyìnnɔ̀ꞌ yɛ ɓɛ ɓyinnɔe Yesù kɛ Nàzàrɛ̂ꞌ<TS3>(<a href="tw://bible.*?41.6.1-6">Mr. 6.1-6</a>; <a href="tw://bible.*?42.4.16-30">Lk. 4.16-30</a>)Kwan sɛ Yesù mlɔ̀e ǹɗwì mɛ ŋkæ̀n nyon, à waꞌ kwe,
à kɛ̀n kɛ myi yɛ nun twue nun. À ɓɛ̀n, à ɗun kɛ nyenswæ̀b nyɛ̌ ɓe kwe, à ɗunmi ywum lìsea. Ɓwum ɓɛ ɓe kwe tǒn, shìmmea ci ɓon. Ɓɛ ɗunmi lɛꞌ lɛ: «Yǎ cìcì sɛ mwum tòn nɛ cinni kon sɛ, lɛ̀ ǹcìkàꞌ ywum kimmɔa ye hwæn li?
Mwum tòn nɛ ɓǎ mwɛn ci-nywummɔꞌ mɛ mwù nye? Jin mon nyon ɓa lɛ Màrî? Mɛ̀ ŋgyinni ɓyon ɓye mɛ̀ ɗwɛb, mɛ̀ myin nyan ɓǎ lɛ Jâꞌ, Jòsɛ̂ꞌ, Sìmôn lɛ̀ Jûdɛ̀?
Mɛ̀ mɓàkàꞌ màzwùm ɓe cǐ, ɓɛ kɛ̀ kan ǹlim lɛ̀ nun. Li, Yesù shɛ̀ lɛ̀ ɓon lɛ: «Kɛ yi cìcì hwæn, ɓɛ ta ci-nlɛli kɛ ŋwum Mvɛ̀nnswæ̀b nun yi. Son, à si swum twun lɛ̀ ǹyi ye ɓɛ yɛ nun yi kɛ ndǔꞌ nsòn shon lɛ̀ kɛ nyinnǐm nɗuꞌ lìm yon nun.»
Yesù sukuꞌ yì hìlea ndɔꞌ cì kwe kwæꞌ lɛ ntwiꞌ sɛ ɓɛ ɓe kǎn ǹlim kɛ̌ lɛ̀ nun.
Swum sɛ cie Èrôdɛ̀ wue Jân Bàtisì<TS3>(<a href="tw://bible.*?41.6.14-29">Mr. 6.14-29</a>; <a href="tw://bible.*?42.9.7-9">Lk. 9.7-9</a>)Kɛ kwan màzwùm nun, Èrôdɛ̀ nɛ ɓe m̀vɛ̀n kɛ ŋgyɔꞌ Gàlìlê nun, à ywɔꞌ ywum yɛ Yesù ɓe cì kɛ mɛ ŋwum ɓwum.
À shɛ̀ lɛ̀ mɛ̀ cikpuꞌ ɓyon lɛ: «Mùn yɛn lɛ Jân Bàtisì nɛ. À yìmnâ ywi. Son sɛ ci à cinni ŋ̀kimmɔꞌ ncìkàꞌ yi hìlea màzwùm.»
À ɓe lɛꞌ li ntwiꞌ sɛ ɓe lɛ̀ à cìâ ɓɛ ɓæn Jân, ɓɛ kpæm nun lɛ̀ ǹɗuꞌ, ɓɛ ɗunnzi nun nye njè. Èrôdɛ̀ kɛ̀e nun li ntwiꞌ Èròdìâꞌ, myǐ bàka nyon Fìlipò.
Ntwiꞌ sɛ Jân shɛ̀e lɛ̀ Èrôdɛ̀ lɛ lwuà yili kan lɛ nyǐ ni shɛ Èròdìâꞌ lɛ̀ ɗæm.
Èrôdɛ̀ ywɔmɛ li, à yili nun wu Jân, son, yi ɓe nun kwɛ̀nni lɛ̀ mɛ̀ mɛꞌ mɛ̀ Yudà. Ntwiꞌ sɛ ɓon hwæn ɓɛ ɓe Jân twɛli lɛ̀ ci-nlɛli kɛ ŋwum Mvɛ̀nnswæ̀b nun.
Nywɔꞌ nɛ ɓɛ cie ŋ̀gwìn mɓùnŋgǎꞌ nywɔꞌ ye Èrôdɛ̀, mwɛn nɛ mlib nyɛ̌ Èròdìâꞌ ye gwɛn gwɛn kɛ swiꞌ ɓwum ɓɛ ɓe kwe. Kɛ kwǔ gwɛn shon nun, à lwukaꞌ Èrôdɛ̀ ǹlim.
Èrôdɛ̀ lɔ̀ꞌ ǹdɔ̀ꞌ lɛ nun yɛ̌ nyǐ swum sɛ nyǐ ni ywìmɛ nun cibbi hwæn fɛ.
Kɛ ndɛb mon nyon nun, mwɛn shɛ̀ lɛ̀ nun lɛ: «Fî mùn mwǔ Jân Bàtisì kɛ ɓlanndan nun.»
M̀vɛ̀n Èrôdɛ̀ ywɔmɛ li, à yimmi. Son, à yili lɛ shi si ɓɛ kuꞌ li kɛ ntwiꞌ ǹdɔ̀ꞌ nɛ nun lɔ̀i kɛ swiꞌ mɛ ci-ji ɓyon.
À ɗyi kwe, à fyi mwum ndɔꞌ lɛ nyǐ ni kɛn mwǔ Jân Bàtisì linndi kɛ nye njè.
Kɛ nyě yi, ɓɛ shî mwù yi kɛ ɓlanndan nun, ɓɛ kiìn mwɔ̂ꞌ m̀lib ni fɛ. Nun kuꞌ, à shɛ tì kuꞌ yon, à kɛ̀n mon nyon fɛ.
Kɛ ɓe nyě yi, ɓwɛsɔꞌ Jân kiìn ɗwon shon sheli, ɓɛ kɛn gwùm. Ɓɛ kà kɛ̌n Yesù ywum yɛ lannzi shɛ̌.
Ǹɗì yɛ Yesù ɗìe mɛ̀ ɗwɛb ŋkæm nshæ̂n<TS3>(<a href="tw://bible.*?41.6.30-44">Mr. 6.30-44</a>; <a href="tw://bible.*?42.9.10-17">Lk. 9.10-17</a>; <a href="tw://bible.*?43.6.1-14">Jân 6.1-14</a>)Kwan sɛ Yesù ywɔe lɛꞌ màzwùm, à waꞌ kwe ciꞌ nun, à kɛ̀n kɛ cìcì sɛ ɓwum ɓe kǎn kwe nun nun kyishon. Son, ŋ̀kwìn ɓwum limmì li, yɛ waꞌ kɛ myi, yɛ ɗunmi swùm won lɛ̀ yɛ ta Yesù ɗwon.
Kwan sɛ Yesù kyìli kɛ ciꞌ nun, à yɛn ɓwum ti mèan. Ǹlim ɗunmi nun kwɛ̀nni lɛ̀ ɓon. À ɗunmi ɓon mɛ̀ ŋgwɛ̀nŋgwɛ̀n ɓyan kimnzi.
Kwæ̀bbi pyimɛ, ɓwɛsɔꞌ Yesù swɔli nun mɛ kwù, ɓɛ shɛ lɛ̀ nun lɛ: «Jenɛ kwæ̀bbi sɛ ti, ǹsòn ndɔꞌ kwɛmmi kan fɛ. Sɛ yili lɛ wù shɛ lɛ̀ ŋ̀kwìn ɓwum yi lɛ ɓɛ kɛn ɓe mɛ nsòn ɓǎ ɓon hwin ji.»
Yesù fyònnzì lɛ̀ ɓon lɛ: «Sɛ yili kan lɛ ɓɛ fyôn ɗin. Ɓyin nɛꞌ, fɛênì ɓon ji.»
Ɓɛ kà shɛ̌ lɛ̀ nun lɛ: «Ji ɓǎ ɓwiꞌ fyaꞌ mèan, ɓwiꞌ sukuꞌ brɛ̂ꞌ cinni shæ̂n lɛ̀ ŋ̀gishì ɓî.»
Yesù shɛ̀ lɛ̀ ɓon lɛ: «Kìênnì lɛ̀ yon fɛ.»
Kɛ nyě yi, à shɛ̀ lɛ̀ ŋ̀kwìn ɓwum lɛ yi ton njiꞌ kɛ kæꞌ zwɛm. À sheli brɛ̂ꞌ shæ̂n yi lɛ̀ ŋ̀gishì ɓî ɓi, à wasi mɛꞌ zwô, à yili M̀vɛ̀nnswæ̀b osɔ̀kɔ̀ꞌ. À mlɔ̀ꞌ hwæn, à ɗunmi brɛ̂ꞌ yi ɓɔtea, à fɛ ɓwɛsɔꞌ ɓyon fyaꞌ. Ɓɛ ɗunmi ɓwum yon kyììlea.
Ɓon hwæn, ɓɛ ji, ɓɛ ɓyim, ɓɛ ɗwi ŋgyɔꞌ. Yì kìtɔ̀ꞌ ywum ji yɛ lwibbɔe, ɓwɛsɔꞌ Yesù kwɛmndaꞌ yon, yɛ lwinnzi yì sǎꞌ wûm ɓlàn ɓî.
Mɛ̀ ɗwɛb ɓɛ jie ji ɓe lànmɛ̀ ŋkæm nshæ̂n, ɓɛ tan kan mɛ̀ yib, shìkì ɓɛ tan ɓwɛn.
Kɛ̀n sɛ Yesù kɛ̀nne kɛ mlaꞌ swùm zwɛm<TS3>(<a href="tw://bible.*?41.6.45-52">Mr. 6.45-52</a>; <a href="tw://bible.*?43.6.16-21">Jân 6.16-21</a>)Ɓe nyě yi, Yesù nànnzì ɓwɛsɔꞌ ɓyon ciꞌ lɛ̀ kim, lɛ ɓyi ɓi kɛnnɔ̀ꞌ mbyî ŋgyin swùm. Kwan màzwùm, nun nɛꞌ lwæ̀bbe ɓe, à tǎ ɓwum fyɔ̀si ɓe.
Kwan sɛ nun fyɔ̀si ɓon ɓe hwæn, à nèɔ̀n kɛ kpaꞌ zwɛm, à kɛ̀n M̀vɛ̀nnswæ̀b keli. Kpòn kǐn pyǐ, lɛ̀ Yesù ni ɓe kyɔꞌ nun kyishon.
Ɓe lɛ̀ cìꞌ twɔꞌ kɛ nlim swùm. Mlǎꞌ ɓe cìꞌ funnzi lɛ̀ kim ntwiꞌ sɛ m̀pùn ɓe ɓon fyòin ɓe kìmmàꞌ.
A kin ɓɛ̀n moan shikpon, Yesù ɗunmi ɓwɛsɔꞌ ɓyon gòɔꞌ, lɛ̀ à tǎ kɛ̀n satea kɛ mlaꞌ zwɛm.
Son, ǹyɛn yɛ ɓon yɛn nun, à tǎ kɛ̀n kɛ mlaꞌ zwɛm, ǹlim ɓwu ɓon zwum. Ɓon, ǹswæ̀b yɛ. Ɓɛ ɗunmi ŋgwusi ɓwùmmi.
Son, Yesù shɛ̀ lɛ̀ ɓon lɛ: «Kimnzênì ǹlim, ɓa ɓyin yi, mùn nɛ.»
Yesù fyònnzì lɛ nyǐ ni kiìn. Pìɛ̂r kwan kɛ ciꞌ nun, à ɗunmi kɛ̀n satea mlaꞌ zwɛm lɛ̀ à tǎ Yesù gòɔꞌ.
Son, à yɛnmɛ lɛ m̀pùn tǎ ɗwì kimmi, yi ɗun nun zwum. Kɛ kwan màzwùm nun, à ɗunmi jimni. À ɗwì ŋ̀kwu, à shɛ̀ lɛ: «Mwumŋkæ̀m, swæti mùn!»
Kɛ fyaꞌ zwɛm ǹnywɛ̌n, Yesù næ̀nndì fyàꞌ, à ɓæn nun, à shɛ̀ lɛ̀ nun lɛ: «Wǔ tà ka zwùm tɛ̀li lɛ̀ Mvɛ̀nnswæ̀b. Yɛn sɛ wù ɓi ŋgyi kwùmmi nun?»
À shɛ̀ nun li, ɓon ɓî hwæn, ɓɛ nân ciꞌ nun, m̀pùn ɗyi.
Li, ɓwɛsɔꞌ ɓyon ɓye ɓi kɛ ciꞌ nun, ɓɛ swummi kɛ swiꞌ shon, ɓɛ shɛ lɛ̀ nun lɛ: «Lɛ̀ lɛŋkæ̀m, wù ni mwɛn Mvɛ̀nnswæ̀b.»
Ŋ̀kimnzi yɛ Yesù kimnze ɓwum mèan kɛ ŋgyɔꞌ Jènèzàrɛ̂ꞌ<TS3>(<a href="tw://bible.*?41.6.53-56">Mr. 6.53-56</a>)Ɓɛ mlɔꞌ ǹshě swùm hwæn, ŋgyɔꞌ nɛ ɓon sate kwǔ nlim ɓe ŋgyɔꞌ Jènèzàrɛ̂ꞌ.
Ɓwum ɓye kɛ nǒnnǒn màzwùm nun yɛn Yesù, ɓɛ limmì nun. Ɓɛ ɗunmi m̀ɓɛ̌n Yesù læ̀mnzi cìcì hwæn. Ɓwum ywɔmɛ li, ɓɛ ɗunmi mɛ̀ ŋgwɛ̀nŋgwɛ̀n ɓyan shɛkai.
Ɓɛ ɓe Yesù swulea lɛ nyǐ ni ɗonnzi zwû ɓon ɓǎ ɓon twuti swìꞌ plê nyǐ. Li, mɛ̀ ŋgwɛ̀nŋgwɛ̀n ɓye ɓe swìꞌ plê shon twuti hwæn ɓe kimmɔꞌ.
Yì ɓɛ̀ꞌ myi yɛ mɛ̀ Fàrìzìɛ̂n ɓe ɗwonnzi<TS3>(<a href="tw://bible.*?41.7.1-23">Mr. 7.1-23</a>)Mɛ̀ <font color=blue>Fàrìzìɛ̂n</font> lɛ̀ mɛ̀ ci-nlìmmì mɛ lwuà wae kɛ Yèrusàlɛ̀m, ɓɛ kiìn Yesù cinni. Ɓɛ cibbi lɛ̀ nun lɛ:
«Yɛn sɛ ci ɓwɛsɔꞌ ɓyû tà ka yì ɓɛ̀ꞌ yɛ mɛ̀ mbibea ɓyɛꞌ lisaꞌ ɓwiꞌ ɗwonnzi? Cɛ fɛꞌ, ɓɛ tà ka mɛ̀ fyàꞌ ɓɔsi kwan sɛ ɓon yɛ ji ji.»
Yesù fyònnzì lɛ̀ ɓon lɛ: «Ti lɛ̀ ɓyin, yɛn sɛ ɓyin tà ka lwuà Mvɛ̀nnswæ̀b lwinnzi ntwiꞌ yì ɓɛ̀ꞌ yin?
M̀vɛ̀nnswæ̀b lɛle lɛ: “Mwumnzi ce nywù lɛ̀ mon nywù.” À kònndì tì shɛ̀ lɛ: “Mwum nɛ tǎ lɛꞌ ɓyɛbbi lɛli kɛ nywi ce nyon, shindɔꞌ mon nyon, ɓɛ yɛ nun wu.”
Son ɓyin, ɓyin ta lìsàꞌ lɛ mwum wòli kim à shɛ̀ lɛ̀ ce nyon, shindɔꞌ lɛ̀ mon nyon lɛ: “Swum sɛ ɓi lɛ̀ mùn yɛ̌ wù fɛ, mùn fɛâ mùn son lɛ̀ M̀vɛ̀nnswæ̀b”, kɛ kwan màzwùm nun, à cinni kwɛ̀m nyɛ̌ lɛ a ɓa nun nywi dòlɛ̀ꞌ lɛ à mwumnzi ce nyon.
Ǹlìsàꞌ yɛ ɓyin ta lìsàꞌ li yi, ɓyin ta ǹzæ̌ꞌ lɛꞌ Mvɛ̀nnswæ̀b gwànnzi, lɛ̀ ɓyin ci wɛ̌ tà shɛ yì ɓɛ̀ꞌ yin ta lɛli.
Mɛ̀ ci-ɓî, lɛꞌ lwue Èzaì kwan sɛ nun lɛlakàꞌ kɛ nywi yin lɛ: “M̀vɛ̀nnswæ̀b lɛꞌ lɛ:
Ɓwum ton ɓɛ ta mun ǹtwu fɛ kɛ kwæꞌ ŋwum zwɛm.Son, kɛ mɛ nlim nyan nun, ɓɛ ɓa mun nywi.
Ǹɗɔa yɛ ɓon ta mun ɗɔa, à yi ŋgyɔꞌ ɗin.Ntwiꞌ ywum yɛ ɓɛ ta ɓwum lìsea yi ywum yɛ ta suꞌ waì kɛ mɛ mwù nyan nun.” »
Mɛ̀ paꞌ ywum nɛ tǎ cì mwum fyònnì ŋ̀ŋgea kɛ mɛꞌ Mvɛ̀nnswæ̀b<TS3>(<a href="tw://bible.*?41.7.14-23">Mr. 7.14-23</a>)Yesù kònndì ŋ̀kwìn ɓwum hwæn lon, à shɛ̀ lɛ: «Nònnzênì mɛ̀ ywiꞌ, ɓyin ywɔꞌ swum sɛ mùn yɛ̌ ɓyin shɛ̌.
Swum sɛ mwum tǎ kɛ̀ kɛ ŋwum, sɛ tà ka nun fyɔ̀si ŋ̀ŋgea. Son, swum sɛ ta mwum kwean ŋwum, son sɛ ta cì à fyònnì ŋ̀ŋgea.»
Ɓwɛsɔꞌ Yesù swɔli nun mɛ kwù, ɓɛ shɛ lɛ̀ nun lɛ: «Wù lìmmi kan lɛ ǹlim nyenâ mɛ̀ <font color=blue>Fàrìzìɛ̂n</font> zwum kwan sɛ ɓon ywɔe lɛꞌ màzwùm?»
Yesǔ kà fyònnzi lɛ̀ ɓon lɛ: «Swum ɓǐ sɛ Ce nyɛ̀m nyɛ̌ kɛ ɗɛb nɛ ɓì kan, ɓɛ yɛ son zwɛ̀li.
Ɗonnzênì ɓon, mɛ̀ ci-ɓwubè ɓɛ ta ɓwùlu mɛ̀ ci-ɓwubè tɛ̀ti ɓɛ. Ɓɛshɛ ci-ɓwubè tɛ̀tì lwikwæ̌n ci-ɓwubè, ɓɛ yɛ kɛ̌n pyìɔ̀ꞌ kɛ swuꞌ fɔꞌ nun ɓon ɓî hwæn.»
Pìɛ̂r shɛ̀ lɛ̀ Yesù lɛ: «Sù fɛꞌ ɓwiꞌ ŋ̀kæ̌n lɛꞌ yɛ.»
Yesù shɛ̀ lɛ: «Ɓɛ ywɔꞌ kan ŋ̀kæ̌n lɛꞌ yɛ lɛ̀ ɓyin nun hwæn?
Ɓyin lìmmi kan lɛ ywum yɛ ta mwum ɗun kɛ ŋwum, yɛ ta làn kɛ zwum, kɛ nyě yi, yɛ kweɔ̀n kɛꞌ?
Son, swum sɛ ta mwum kwean kɛ ŋwum sɛ ta waì kɛ nlim yon nun, swum màzwùm sɛ ta cì mwum fyònnì ŋ̀ŋgea.
Ntwiꞌ mɛ̀ mfɔ̀kàꞌ mɓyibbɔa nɛ mwum tǎ fɔ̀kàꞌ hwæn, à tà nun wai kɛ nlim nun. Mɛ̀ mfɔ̀kàꞌ màzwùm nɛ ta nun twɔti, à wu ɓwum, à ywi ǹlàꞌ, à kɛ̀ mɛ̀ hwæ̌n wan, à kɛ̀ mɛ̀ sìbɔꞌ, à yib tì nywiꞌ, à kònndì mɛ̀ mɓwɛ̀ꞌ linni lɛ̀ mɛ̀ myin ɓwùlu, à ɓɛ tì ci-nsɛ̀m ɓwum.
Ywum yɛ ton yɛ yɛ ta cì mwum fyònnì ŋ̀ŋgea kɛ mɛꞌ Mvɛ̀nnswæ̀b. Son, ǹji ji shìkì wù ɓɔsi mɛ̀ fyàꞌ wɛ̌ tà shɛ yì ɓɛ̀ꞌ ta yili, yɛ tà ka cì wù fyònnì ŋ̀ŋgea kɛ mɛꞌ Mvɛ̀nnswæ̀b.»
Ǹtɛ̀ꞌ yɛ m̀lib ŋkyìn mwum tɛ̀le zwùm lɛ̀ Yesù<TS3>(<a href="tw://bible.*?41.7.24-30">Mr. 7.24-30</a>)Yesù waꞌ kwe, à kɛ̀n kɛ nǒnnǒn ŋgyɔꞌ she ɓe kwukwæꞌ lɛ̀ mɛ̀ myi nɛ ɓɛ ɓe lon lɛ Tîr ɓon lɛ̀ Sìdôn.
Yesù fyònnzi kan nun, kwo fɛꞌ ǹzæ̀ꞌ lɛꞌ m̀bɔꞌ. Ɓwɛsɔꞌ ɓyon kwɛmmiì lɛ̀ nun, ɓɛ cibbi lɛ̀ nun lɛ: «Cì nun swum sɛ nun yili, ɓǎ nun waꞌ ɓe. Cɛ fɛꞌ, nun tà ɓwiꞌ ɗwon lɛ̀ mɛ̀ kun.»
Yesù fyònnzì lɛ̀ ɓon lɛ: «Ɓɛ sue kuꞌ mùn fyi lɛ̀ mùn kiìn kɛ cɛ̌ ɓwum Izràɛ̂l ɓye ti wɛ̌ mɛ̀ pɔꞌ ɓye ɓwuâ nùn.»
Kwo fɛꞌ she nun lɛli si, m̀lib ni kìn nun swìti mɛ kwù, à shɛ̀ lɛ: «Mwumŋkæ̀m, kpaꞌ mûn.»
Yesù fyònnzì lɛ̀ nun lɛ: «A ɓa lwɛn lɛ wù sheli pɛn ɓwɛn, wù ɗwìɔ̀ꞌ son lɛ̀ ɓwɛn mbyiꞌ.»
M̀lib ni ywɔmɛ li, à shɛ̀ lɛ̀ nun lɛ: «À si lɔꞌ li mwumŋkæ̀m, son, m̀blùꞌ yɛ ta lèì kɛ tâblɛ̀ nyɛli nyon nun, mbyiꞌ tà kuꞌ yon kwɛ̀mmi.»
Li, Yesù fyònnzì lɛ̀ nun lɛ: «M̀lib, mùn yɛn lɛ wù tǎ zwùm tɛ̀li lɛ̀ M̀vɛ̀nnswæ̀b ǹzwɔnzwɔ̀ꞌ. A ci wɛ̌ tà shɛ wu yili.» Kɛ kwan si nun, mwɛn nyon kimmɔꞌ.
Yesù kimnzi mɛ̀ ŋgwɛ̀nŋgwɛ̀n mèanYesù waꞌ kwe, à kɛ̀nnɔ̀ꞌ kɛ moan swǔm Gàlìlê. À ɓɛ̀n kwe, à nèɔ̀n kɛ kpaꞌ zwɛm, à ɓæn cǐ tòn, à tòn njiꞌ.
Ŋ̀kwìn ɓwum mèan ɗunmi kìn kɛ cì shon. Ɓɛ twɛlì mɛ̀ ɓlɔ̀ɓlɔ̂ꞌ, mɛ̀ ɗyɛmɗyɛm, mɛ̀ ci-ɓwubè, mɛ̀ mwukaꞌ, lɛ̀ màn mɛ̀ ŋgwɛ̀nŋgwɛ̀n ndɔꞌ tì. Ɓɛ kiìn ɓon kɛ̌ kɛ swiꞌ shon, à kimnzi ɓon.
Kwan sɛ ɓwum yɛn lɛ mɛ̀ mwukaꞌ ɗunmâ lɛli, mɛ̀ ɗyɛmɗyɛm kimmɔꞌ, mɛ̀ ɓlɔ̀ɓlɔ̂ꞌ ɗunmi kɛ̌n, mɛ̀ ci-ɓwubè ɗunmi tì kuꞌ yɛn, sɛ ci ɓon lɛ̀ shìmmaꞌ. Ɓɛ ɗunmi shɛ̀ lɛ M̀vɛ̀nnswæ̀b ɓwum Izràɛ̂l ni ǹdwun.
Ǹɗì yɛ Yesù ɗìe ɓwum ŋkæm nnyì lɛ̀ brɛ̂ꞌ shanmɓì<TS3>(<a href="tw://bible.*?41.8.1-10">Mr. 8.1-10</a>)Yesù lon ɓwɛsɔꞌ ɓyon, à shɛ̀ lɛ: «Ŋ̀gyìn yi ɗyě lê ɓwiꞌ ɓi ɓwiꞌ lɛ̀ ɓwum ton ɓɛ, ɓɛ cinni kan tǐ swum ji. Ǹlim ta mûn kwɛ̀nni lɛ̀ ɓon. Mǔn yili kan mùn fyɔsì ɓon ɓe shìkì ɓɛ ji swum ndɔꞌ, ɓɛ læ̀kì ǹjè ywi mbyi nun.»
Ɓwɛsɔꞌ ɓyon kà cibbi lɛ̀ nun lɛ: «Ɓwiꞌ yɛ ɗyi fɛn ɓwiꞌ kà cinni ji nɛ ɓwiꞌ yɛ ɓon fɛ ɓon hwæn li, kɛ ɓwiꞌ ɓi fɛ nlim kyɔꞌ?»
Yesù cibbi lɛ̀ ɓon lɛ: «Ɓyin cinni brɛ̂ꞌ nyi?» Ɓon lɛ: ɓon ɓi cinni brɛ̂ꞌ shanmɓì lɛ̀ ɓwɛn ŋgishì ndɔꞌ.
À ywɔꞌ li, à shɛ̀ lɛ̀ ɓwum lɛ ɓyi ɓi ton njiꞌ.
À kɛ̀ fyàꞌ, à yè brɛ̂ꞌ shanmɓì yi, lɛ̀ ɓwɛn ŋgishì ɓi, à yili M̀vɛ̀nnswæ̀b osɔ̀kɔ̀ꞌ. Kɛ nyě yi, à ɓɔtaꞌ brɛ̂ꞌ, à yæ̀tàꞌ ŋ̀gishì, à fɛ fyaꞌ ɓwɛsɔꞌ ɓyon. Ɓɛ ɗunmi yon kyììlea lɛ̀ ŋ̀kwìn ɓwum.
Mwum hwæn ji, à ɓyim, ɓɛ ɗwi ŋgyɔꞌ. Ɓwɛsɔꞌ Yesù kwɛmndaꞌ yì kìtɔ̀ꞌ yɛ lwæb ɓe sàꞌ shanmɓì.
Mɛ̀ ɗwɛb ɓɛ jie ji ɓe ŋkæm nnyì, ɓɛ tan kan mɛ̀ yib, shìkì ɓɛ tan kuꞌ ɓwɛn.
Kɛ nyè yɛ nun fyɔ̀si ɓwum ɓe, à nàn kɛ ciꞌ nun, à kɛ̀n kɛ nǒnnǒn ŋgyɔꞌ Màgàdân.
Mɛ̀ Fàrìzìɛ̂n ɓon lɛ̀ mɛ̀ Sàdùsìɛ̂n ta hìlea ndɔꞌ cibbi<TS3>(<a href="tw://bible.*?41.8.11-13">Mr. 8.11-13</a>; <a href="tw://bible.*?42.12.54-56">Lk. 12.54-56</a>)Mɛ̀ <font color=blue>Fàrìzìɛ̂n</font> ɓon lɛ̀ mɛ̀ <font color=blue>Sàdùsìɛ̂n</font> swɔli kɛ moan Yesù ɓǎ ɓɛ pyi nun ŋwum. Ɓɛ cibbi nun lɛ à lisàꞌ ɓon kìkeàn ndɔꞌ she yɛ waì kɛ ɗɛb.
Yesù fyònnzì lɛ̀ ɓon lɛ: «Kwan sɛ nywɔꞌ tǎ pèɔn leànnji, wù tǎ shɛ̀ lɛ zwɛ̀m si ɗyě ŋ̀wean.
Ti shikpon hwìli, ɓyin ta shɛ̀ lɛ mvu yɛ̌ nwi ɗyě, ntwiꞌ ɗɛb si lo. Ɓyin limmì m̀bɔ̀kì nɛ ɗɛb ton, son, ti kwan sɛ ɓwiꞌ ton jenɛ nlim sɛ, ɓyin lìmmi kan m̀bɔ̀kì màzwùm.
Mvu ɓwum ye ɗyě, à yi ɓyɛbbi, yɛ tà ka M̀vɛ̀nnswæ̀b ywɔli. Yɛ ta hìlea cibbi, son, M̀vɛ̀nnswæ̀b ɓà ɓon hìlea ndɔꞌ lìsea sɛ shi ɓɛ hìlea she Jònasì.» Yesù lɛli li, à ɗonnzi ɓon kwe, à kɛ̀n nun.
Konnênì lɛ̀ ywum yɛ mɛ̀ Fàrìzìɛ̂n ta lìsàꞌ<TS3>(<a href="tw://bible.*?41.8.14-21">Mr. 8.14-21</a>)Kwan sɛ ɓwɛsɔꞌ Yesù shee kɛ ŋgyin ɗuꞌ, ɓe lɛ̀ ǹlim fyeâ ɓon lɛ̀ ǹshɛ brɛ̂ꞌ.
Yesù shɛ̀ lɛ̀ ɓon lɛ: «Konnênì lɛ̀ m̀bùn mɛ̀ <font color=blue>Fàrìzìɛ̂n</font> lɛ̀ nyɛ̌ mɛ̀ <font color=blue>Sàdùsìɛ̂n</font>.»
Ɓwɛsɔꞌ ɓyon ywɔmɛ li, ɓɛ ɗunmi lɛꞌ kɛ nyinnìm shan nun lɛ: «À tǎ lɛꞌ li ntwiꞌ sɛ ɓwiꞌ sheli kan brɛ̂ꞌ.»
Yesù ywɔꞌ ɓe li, à cibbi lɛ̀ ɓon lɛ: «Àma, ɓyin tà ka zwùm tɛ̀li lɛ̀ M̀vɛ̀nnswæ̀b. Yɛn sɛ ɓyin ta læ̀mnzì kɛ nyinnìm shin nun lɛ ɓyin shɛ kan brɛ̂ꞌ?
Ɓyin ywɔti kifɛꞌ ɗyě? Ǹlim fyeâ ɓyin lɛ̀ she mùn ɓɔtae brɛ̂ꞌ shæ̂n, mùn fɛ lɛ̀ ɓwum ŋkæm nshæ̂n, lɛ̀ ɓyin kwɛmme m̀blùꞌ yì sàꞌ nyi?
Ǹlim fyeâ tì ɓyin lɛ̀ she mùn ɓɔtae brɛ̂ꞌ shanmɓì, mùn fɛ lɛ̀ ɓwum ŋkæm nnyì, lɛ̀ ɓyin kwɛmme m̀blùꞌ ɓe yì sàꞌ nyi?
Yɛn sɛ ci ɓyin ywɔti kan lɛ mǔn tà ka lɛꞌ kɛ ntwiꞌ brɛ̂ꞌ? Mùn shɛ̀ ɓyin lɛ konnênì lɛ̀ m̀bùn mɛ̀ <font color=blue>Fàrìzìɛ̂n</font> lɛ̀ nyɛ̌ mɛ̀ <font color=blue>Sàdùsìɛ̂n</font>.»
Kwan sɛ nun lɛꞌ li, ɓwɛsɔꞌ ɓyon kà ywɔti lɛ nyǐ ni lɛꞌ kan lɛ̀ ɓon lɛ ɓon ɓi konni lɛ̀ m̀bùn nyɛ̌ ɓɛ ta brɛ̂ꞌ cǐ nun, son, ɓon ɓi konni lɛ̀ ywum yɛ mɛ̀ <font color=blue>Fàrìzìɛ̂n</font> ɓon lɛ̀ mɛ̀ <font color=blue>Sàdùsìɛ̂n</font> ta lìsàꞌ.
Ɓɛ fyonnzì lɛ̀ nun lɛ: «Ɓyindɔꞌ ta lɛꞌ lɛ wù ni Jân Bàtisì, kɛ cǐ ɓyindɔꞌ, ɓon lɛ: <font color=blue>Èlî</font> ni nɛ wù. Ɓyindɔꞌ konndì tì kuꞌ lɛꞌ lɛ wù ni Jèrèmî, shindɔꞌ ci-nlɛli kɛ ŋwum Mvɛ̀nnswæ̀b nun nyɛ̌ ɗin ndɔꞌ.»
Yesǔ kà cibbi lɛ̀ ɓon lɛ: «Ti lɛ̀ ɓyin, ɓyin ta kuꞌ lɛꞌ lɛ mùn ni wɛn?»
Sìmôn Pìɛ̂r fyònnzì lɛ̀ nun lɛ: «Wù ni <font color=blue>Kristò</font>, Mwɛn Mvɛ̀nnswæ̀b nyɛ̌ ɗyi ǹzison.»
Yesǔ kà shɛ̌ lɛ̀ nun lɛ: «Sìmôn mwɛn Jònasì, tǒn lwɛn si lɛ̀ wù, ntwiꞌ mwum wan nɛ kwàsi kan wu lɛŋkæ̌m màzwùm, son, Ce nyɛ̀m nyɛ̌ kɛ ɗɛb nɛ kwasi wû son.
Mùn jenɛ, mùn shɛ̌ lɛ̀ lɛŋkæ̀m lɛ jin swû si Pìɛ̂r, sù ni lɛ mble. Kɛ mble màzwùm zwɛm nɛ mùn yɛ̌ ŋ̀kwìn ɓwum ɓyɛ̂m ɓèan. Ywi wòli kan kim à cinni ŋ̀kimmɔꞌ kɛ swiꞌ shon.
Mùn yɛ̌ wù mɛ̀ kyi ywɔꞌ Mvɛ̀nnswæ̀b fɛ fyaꞌ. Swum sɛ wù yɛ̌ ɓyìnnɔ̀ꞌ kɛ cɛ̌ ŋgyɔꞌ zwɛm, ɓɛ yɛ kuꞌ son ɓyìnnɔa kɛ ɗɛb. M̀banmbɔꞌ kuꞌ, swum sɛ wù yɛ̌ yili kɛ cɛ̌ ŋgyɔꞌ zwɛ̂m, ɓɛ yɛ kuꞌ son yili kɛ ɗɛb.»
Li, Yesù sìtì ɓwɛsɔꞌ ɓyon lɛ ɓa ɓyi ɓi lwum mwum ndɔꞌ shɛ̌ lɛ nun ni <font color=blue>Kristò</font>, mwum nɛ M̀vɛ̀nnswæ̀b fyie.
Yesù tǎ lɛꞌ ywi shon sannzi lɛ̀ kwan nyìmnǐ ywi shon<TS3>(<a href="tw://bible.*?41.8.31–9.1">Mr. 8.31–9.1</a>; <a href="tw://bible.*?42.9.22-27">Lk. 9.22-27</a>)Ǹɗunmi kwan màzwùm, Yesù ɗunmi ɓwɛsɔꞌ ɓyon sannzi lɛ sɛ yili lɛ nun kɛn kɛ Yèrusàlɛ̀m, nun yɛn vɛ̀nɛ̀ꞌ ǹzwɔnzwɔ̀ꞌ kɛ fyaꞌ mɛ ci-zwiꞌ mɛ ci-mfɛ sàtìkæ̀ꞌ, mɛ̀ ci-nlìmmì mɛ lwuà, lɛ̀ ɓwumŋkæ̀m mɛ Yudà. Ɓɛ yɛ nun wu, ŋ̀gyìn lê wolimɛ, à yìmnì ywi.
Pìɛ̂r lon Yesù kɛ kwiꞌ nun, à shɛ̀ lɛ̀ nun lɛ: «Mwumŋkæ̀m, ɓa wù fɔ̀kàꞌ paꞌ mɛ lɛꞌ màzwùm kɛ nywi ywû. M̀vɛ̀nnswæ̀b yɛ̌ wù ɓǒn, swum ndɔꞌ ɓa wû cǐ.»
Yesù ywɔꞌ li, à yònnzì mɛꞌ ɓe, à nyeni lɛ̀ Pìɛ̂r, à shɛ̀ lɛ̀ nun lɛ: «Satæ̀n, waꞌ mun nywi. Wù ni swum sheli mbaꞌ, ntwiꞌ mɛ̀ mfɔ̀kàꞌ nywǔ wòli kan lɛ̀ nyɛ̌ Mvɛ̀nnswæ̀b, à ni nyɛ̌ ɓwum.»
Yesǔ kà shɛ̌ lɛ̀ ɓwɛsɔꞌ ɓyon lɛ: «Ɓɛshɛ mwum ndɔꞌ yili nun ɗwon mùn mɛ kwǔ, à ɗonnzi mɛ̀ mfɔ̀kàꞌ nyon nɛꞌ, ɓa à yi ywi, à ɗwon mɛ̀ kwù ɓyɛ̂m.
Ntwiꞌ mwum nɛ yili nun nywæsì ǹzison shon, à yɛ̌ she ŋ̀kæ̀mŋkæm ɓwuli. Son, mwum nɛ tǎ ǹzison shon ɓwuli ntwiꞌ yɛ̂m, à yɛ̌ she ŋ̀kæ̀mŋkæm cinni.
Yǎ se nɛ mwum ndɔꞌ wòli à cinni, ɓɛshɛ nun cinni ywum lwukea ye ŋgyɔ̂ꞌ wan hwæn, kɛ nyě yi, à ɓwuli ǹzison shon she ŋ̀kæ̀mŋkæm? Yà swum sɛ mwum wòli à fɛ ɓǎ nun ton lɛ̀ ǹzison shon?
Son, mùn shɛ̀ ɓyin lɛ <font color=blue>Mwɛn Mwum</font> yɛ̌ ɓɛ̀n lɛ̀ mɛ̀ cikpuꞌ ɓyon kɛ ntwu Ce nyon nun. Li, à yɛ̌ mwum hwæn ɗɛ̀bbi wɛ̌ m̀bɔ̀kì swum sɛ nun ɓe cì.
Mùn tà ɓyin shɛ̌ lɛ̀ lɛŋkæ̀m lɛ ɓyindɔꞌ ɓi fɛ kɛ nyinnìm shin nun, ɓɛ yɛ kɛ̌n ywi lɛ̀ ɓɛ yɛnnâ <font color=blue>Mwɛn Mwum</font> tǎ kìn wɛ̌ m̀vɛ̀n ndwun.»
Ǹyɛn yɛ ɓwɛsɔꞌ Yesù yɛnne nun kɛ ntwu yon nun<TS3>(<a href="tw://bible.*?41.9.2-13">Mr. 9.2-13</a>; <a href="tw://bible.*?42.9.28-36">Lk. 9.28-36</a>)Kɛ nyè ŋgyin fyuru nun, Yesù twɛꞌ Pìɛ̂r, Jâꞌ, lɛ̀ Jân ŋgyinni Jâꞌ, ɓon ɓɛ nun suꞌ kɛ̀n mwu kpaꞌ lɛ̀ ɓon.
Ɓɛ ɓɛn kwe, à kwɛbsi fli mɛꞌ kɛ swiꞌ shan, ɓɛ̌m swiꞌ shon ɗunmi ɗwùm wɛ̌ nywɔꞌ. Mɛ̀ plè ɓyon fyôn pwibbɔa, ɓɛ ɗunmi mɛꞌ shɛ.
Ɓwɛsɔꞌ lê ɓi cɛ ɓe, ɓɛ yɛn <font color=blue>Èlî</font> ɓon lɛ̀ Mòîzɛ̀, lɛ̀ ɓɛ ta sèàn shɛ̌ lɛ̀ Yesù.
Pìɛ̂r yɛn li, à shɛ̀ lɛ̀ Yesù lɛ: «Mwumŋkæ̀m, à si lwɛn wɛ̌ tà shɛ ɓwiꞌ ɓi fɛ lɛ̀ ɓyin. Ɓɛshɛ wù yili, mùn yɛ̌ mɛ̀ pàꞌ gwe fɛ lê, ǹywù m̀bɔꞌ, nyɛ̌ Mòîzɛ̀ m̀bɔꞌ, lɛ̀ nyɛ̌ <font color=blue>Èlî</font> m̀bɔꞌ.»
Ɓe lɛ̀ Pìɛ̂r kɛ lɛli fyaꞌ, ɓwɔꞌ ndɔꞌ waì lɛ̀ sɛ ta ŋwɔkaꞌ nùn, sɛ kiìn ɓon shìmndi. Ɓɛ ywɔꞌ ŋ̀kwu ndɔꞌ kɛ ɓwɔꞌ nun, yɛ ta lɛꞌ lɛ: «Nyɛ̌ nɛ ɗyi mwɛn nlim nyɛ̀m, mùn kɛ̌ nun kɛ nzwon nlim nyɛ̀m. Nònnzênì mɛ̀ ywiꞌ, ɓyin ywɔꞌ swum sɛ nun yɛ̌ ɓyin shɛ̌.»
Kɛ nywɔꞌ yɛ ɓwɛsɔꞌ Yesù ywɔꞌ ŋ̀kwu yi, yi kwɛn ɓon ǹzwɔnzwɔ̀ꞌ, ɓɛ switì ŋgyɔꞌ.
Yesù kìn kɛ cì shan, à yìnndì ɓon, à shɛ̀ lɛ: «Weànì zwô, ɓa yi kwɛn ɓyin.»
Li, ɓɛ wasi mɛꞌ zwô, ɓɛ yɛn kan tî mwum ndɔꞌ, sukuꞌ Yesù.
Kwan sɛ ɓon ɗunmi kpaꞌ kyìli ɓe, Yesù shɛ̀ lɛ̀ ɓon lɛ ɓa ɓyi ɓi lwum mwum ndɔꞌ swum sɛ ɓyi ɓi yin shɛ̌ han sɛ kɛn ɓɛ̀n kwan sɛ <font color=blue>Mwɛn Mwum</font> yɛ̌ ywi yìmni.
Ɓwɛsɔꞌ ɓyon kà cibbi lɛ̀ nun lɛ: «Mɛ̀ ci-nlìmmì mɛ lwuà ta shɛ̀ lɛ <font color=blue>Èlî</font> nɛ yɛ sɛti ɓɛ̀n lɛ̀ ntwiꞌ yɛn?»
Yesù fyònnzì lɛ̀ ɓon lɛ: «À si lɛŋkæ̀m, sɛ yili lɛ <font color=blue>Èlî</font> nɛ sɛti kuꞌ ɓɛ̀n ɓǎ nun ɗyilaꞌ ywum hwæn.
Son, mùn shɛ̀ ɓyin lɛ <font color=blue>Èlî</font> ɓɛ̀nnâ ma nùn. Ɓwum lìmme kǎn nun, son, ɓɛ ci kuꞌ ɓon swum sɛ ɓon yili lɛ̀ nun. Li nɛ ɓon, ɓɛ yɛ kuꞌ <font color=blue>Mwɛn Mwum</font> vɛ̀nɛ̀ꞌ yɛnnzi.»
Kɛ nywɔꞌ yɛ ɓon ywɔꞌ li, ɓwɛsɔꞌ ɓyon kà lìmmi lɛ Yesù ɓe kǎn lɛli kɛ nywi <font color=blue>Èlî</font>, son, à fyòn lɛli kɛ nywi Jân Bàtisì.
Ŋ̀kimnzi yɛ Yesù kimnze mwɔ̂ꞌ ndɔꞌ nɛ ɓe lɛ̀ kputuꞌ<TS3>(<a href="tw://bible.*?41.9.14-29">Mr. 9.14-29</a>; <a href="tw://bible.*?42.9.37-43">Lk. 9.37-43</a>)Kwan sɛ ɓon ɓɛnni kɛ cìcì sɛ ŋ̀kwìn ɓwum swɔli nun, mwum ndɔꞌ kìn kɛ moan Yesù, à swummi nun kɛ swiꞌ.
Mùn shiâ nun, mùn kìn lɛ̀ nun kɛ cɛ̌ ɓwɛsɔꞌ ɓyû, son, ɓɛ cinni kan ŋ̀kimmɔꞌ yɛ ɓon yɛ nun kimnzi.»
Yesù ɗunmi lɛꞌ lɛ: «Àma, ɓyin ɓɛ mvu ɓwum ye ɗyě, ɓyin tà ka zwùm tɛ̀li lɛ̀ M̀vɛ̀nnswæ̀b, ɓyin ɓi ɓwum ɓyibbɔa. Mùn yɛ̌ tòn lɛ̀ ɓyin kɛ ŋgyìn nyi nun lɛ̀ ɓyin kà tɛ̌ꞌ zwùm lɛ̀ M̀vɛ̀nnswæ̀b? Mùn yɛ̌ ɓyin fyimni mùn kɛ̀n ɓɛ̀n fɛn? Kìênnì lɛ̀ mwɛn fɛ.»
Ɓɛ ɓɛnmɛ lɛ̀ nun, Yesù sìtì m̀pùn ɓyɛbbi. M̀pùn ni kwan mwɛn nywi. Mwɛn kimmɔꞌ fyaꞌ zwɛm ǹnywɛ̀n.
Ɓwɛsɔꞌ Yesù sɛnndi kɛ ke shon, ɓɛ cibbi lɛ̀ nun kɛ kwiꞌ nun lɛ: «Ti, sɛ ci kuꞌ lɛ ɓwiꞌ fyinni kan m̀pùn màzwùm?»
Yesù fyònnzì lɛ̀ ɓon lɛ: «Ntwiꞌ sɛ ɓyin tà ka zwùm tɛ̀li lɛ̀ M̀vɛ̀nnswæ̀b. Mùn tà ɓyin shɛ̌ lɛ̀ lɛŋkæ̀m lɛ ɓɛshɛ ǹtɛ̀ꞌ zwum yin nywi Mvɛ̀nnswæ̀b ɓê fɛꞌ kwæꞌ wɛ̌ zɛꞌ ɓlaꞌ, ɓyin wolè kim ɓyin shɛ lɛ̀ kpaꞌ nɛ lɛ: “Waꞌ kɛ cǐ, wù kɛ̀n kɛ lànni”, li, kpaꞌ màzwùm weà kuꞌ. Swum ndɔꞌ ɓê kǎn ɓyin fyaꞌ kyìbli. [
Son, ɓɛ ta paꞌ mpùn màzwùm fyinni kɛ ŋkeli nun lɛ̀ ǹshì mlaꞌ.]»
Yesù kònndì lɛꞌ ywi shon sannzi lɛ̀ kwan nyìmnǐ ywi shon<TS3>(<a href="tw://bible.*?41.9.30-32">Mr. 9.30-32</a>; <a href="tw://bible.*?42.9.43-45">Lk. 9.43-45</a>)Nywɔꞌ nɛ Yesù ɓe m̀banmban lɛ̀ ɓwɛsɔꞌ ɓyon kɛ Gàlìlê, à shɛ̀ lɛ̀ ɓon lɛ: « <font color=blue>Mwɛn Mwum</font> yɛ̌ ɓwum pyǐ fyaꞌ,
ɓɛ wu nun. Kɛ ŋgyin lê nun, à yìmnì ywi». Kɛ nywɔꞌ yɛ ɓwɛsɔꞌ ɓyon ywɔꞌ li, ǹlim ɗunmi ɓon ɓyɛbbi zwum.
M̀fɛ lǒn mbe nyenswæ̀bKwan sɛ Yesù ɓon lɛ̀ ɓwɛsɔꞌ ɓyon ɓɛn kɛ Kàpɛ̀rnàô, mɛ̀ ci-nyèkǎꞌ lǒn mbe nyenswæ̀b ndwun swɔli kɛ moan Pìɛ̂r, ɓɛ cibbi lɛ̀ nun lɛ: «Ǹlìsàꞌ nywù tà ka nun lǒn mbe nyenswæ̀b ɗɛ̀bbi?»
Pìɛ̂r fyònnzì lɛ̀ ɓon lɛ: «À tǎ ɗɛ̀b.» Kwan sɛ Pìɛ̂r ɗuɔn kɛ næm nun ɗin, Yesù nɛ sɛti lɛli lɛ̀ nun lɛ: «Ti lɛ̀ wù Pìɛ̂r, kɛ mfɛ mbe yɛ ɓɛ ta fɛ lɛ̀ mɛ̀ mvɛ̀n ɓye kɛ cɛ̌ ŋgyɔ̂ꞌ wan, lan myi ɓɛ ta fɛ, kɛ̀ ɗwon ci-myi?»
Pìɛ̂r fyònnzì lɛ̀ nun lɛ lan myi ɓɛ ta fɛ. Yesù shɛ̀ lɛ: «Kɛ à si li, ɗwon ci-myi tà ka fɛ.
Son, ɓwiꞌ yili kan ɓwiꞌ nyɛnnzi ɓwum ǹlim kɛ zwum. Li, kɛ̀n kɛ swùm, wù ɗwì ton, ŋ̀gìshì nɛ wu yɛ̌ sɛti ɓæn, wù shî nun, wù wèlì nun ŋwum. Wù yɛ̌ nun lòn cinni ŋwum yɛ yɛ wòli mfɛ mbe nywù lɛ̀ ǹyɛ̀m. Shɛ lǒn màzwùm, wù kɛ̀n ɓon lǒn mbe fɛ nun.»
Mwum nɛ yili nun ɓɛ mwumŋkæ̀m<TS3>(<a href="tw://bible.*?41.9.33-37">Mr. 9.33-37</a>; <a href="tw://bible.*?42.9.46-48">Lk. 9.46-48</a>)Kɛ kwan màzwùm nun, ɓwɛsɔꞌ Yesù swɔli kɛ mɛ kwù Yesù, ɓɛ cibbi lɛ̀ nun lɛ: «Yà mwum nɛ ɗyi mwumŋkæ̀m kɛ ywɔꞌ Mvɛ̀nnswæ̀b nun?»
Yesù loìn mwɔ̂ꞌ ndɔꞌ, à ɗyili ɓon nun swiꞌ,
à shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ ɓyin shi ɓyin nɛꞌ fyɔ̀si wɛ̌ ɓwɛsɔꞌ, ɓyin ɓa ɗun kɛ ywɔꞌ Mvɛ̀nnswæ̀b nun.
Mwumŋkæ̀m kɛ ywɔꞌ màzwùm nun ni mwum nɛ tǎ nun nɛꞌ fyɔ̀si kwæꞌ, à fyònnì wɛ̌ mwɛsɔ̀ꞌ nɛ.
Mwum nɛ yɛ̌ mwɛn ndɔꞌ yě wɛ̌ nyɛ̌ tòn nɛ kɛ jin shɛ̂m nun, lɛ̀ mùn nɛꞌ nɛ nun yě.»
Konnênì lɛ̀ ǹcǐ ɓyɛbbi<TS3>(<a href="tw://bible.*?41.9.42-48">Mr. 9.42-48</a>; <a href="tw://bible.*?42.17.1-2">Lk. 17.1-2</a>)«Mwum nɛ yɛ̌ cì mwɛsɔ̀ꞌ m̀bɔꞌ ndɔꞌ nyɛ̌ tǎ ǹlim kɛ̌ lɛ̀ mǔn pyì kɛ ɓyɛbbi nun, sɛ ɓi lɛꞌ lwɛn kɛ cì shon lɛ ɓɛ kpæm nun li wɔ̀ꞌ kɛ ŋgun, ɓɛ ɗwiɔ̀ꞌ nun kɛ ɗuꞌ ndwun nun, à jimmi.
A si ɓyɛbbi ǹzwɔnzwɔ̀ꞌ lɛ mɛ̀ mɓwɛb ɓɛ kɛ ŋgyɔ̂ꞌ wan nun. Dòlɛ̀ꞌ mɛ̀ mɓwɛb yɛ kuꞌ ɓɛ kɛ ŋgyɔ̂ꞌ wan nun kwan hwæn, son, mùn nyæ̀mmâ mwum nɛ yɛ̌ mɛ̀ mɓwɛb màzwùm ɗunmi.
«Ɓɛshɛ fyàꞌ ywû, shindɔꞌ kwù swû yɛ ta cì wù pyì kɛ ɓyɛbbi nun, gbìbbɔꞌ yon, wù ɗwìɔ̀ꞌ yon læ̀bbi. À si lwɛn kɛ cì swû lɛ wù ɓwuli fyàꞌ ywû, shindɔꞌ kwù swû, wù cinni ǹzison she ŋ̀kæ̀mŋkæm lɛ̀ she wu cinni mɛ̀ fyàꞌ ɓî lɛ̀ mɛ̀ kwù ɓî, ɓɛ ɗwiɔ̀ꞌ wù kɛ win yɛ tà ka ɗon nun.
Ɓɛshɛ zɛꞌ swû sɛ ci wù pyì kɛ ɓyɛbbi nun, nywɔ̀ꞌ son, wù ɗwìɔ̀ꞌ son læ̀bbi. À si lwɛn kɛ cì swû lɛ wù ɓɛ zɛꞌ fɔꞌ, wù cinni ǹzison she ŋ̀kæ̀mŋkæm lɛ̀ she wù yɛ̌ mɛꞌ cinni ɓî, ɓɛ ɗwiɔ̀ꞌ wù kɛ win yɛ tà ka ɗon nun.»
Ŋ̀kæ̌n lɛꞌ ye kɛ nywi pɔꞌ nɛ ɓwue, ɓɛ konndì nun cinni ɓe<TS3>(<a href="tw://bible.*?42.15.3-7">Lk. 15.3-7</a>)«Konnênì, ɓa ɓyin njilì mwɔ̂ꞌ sɔ̀ꞌ m̀bɔꞌ ndɔꞌ nɛ kɛ nyinnìm ɓwɛsɔꞌ ɓɛ nun. Mùn tà ɓyin shɛ̌ lɛ̀ lɛŋkæ̀m lɛ mɛ̀ cikpuꞌ Mvɛ̀nnswæ̀b ɓye zwô, ɓye ta konni lɛ̀ ɓon ta ɗyi kwan hwæn kɛ swiꞌ Ce nyɛ̀m nyɛ̌ kɛ ɗɛb.
[Ntwiꞌ sɛ <font color=blue>Mwɛn Mwum</font> kìin lɛ̀ nun swæti ɓwum ɓɛ ɓe lɛ̀ ɓɛ ɓwuâ.]
«Kɛ mɛ mɓàkàꞌ nyin nun, ɓɛshɛ mwum ndɔꞌ cinni mɛ̀ pɔꞌ nɗuꞌ, nyɛ̌ m̀bɔꞌ kà kɛ̌n ɓwu kɛ nyinnìm shan nun, à ɓǎ kì-mwum tæ̂nnì ɓlàn tæ̂nnì si ɗonnzi ɓe cǐ ji, à kɛ̀n nyɛ̌ m̀bɔꞌ nɛ ɓwu ni kæbbi?
Kwan sɛ à yɛ̌ nun cinni, mùn shɛ̀ ɓyin lɛ à yɛ̌ ɓɛ lɛ̀ ǹdàli ǹzwɔnzwɔ̀ꞌ kɛ nywi pɔꞌ màzwùm, a lan kì-mwum tæ̂nnì ɓlàn tæ̂nnì she ɓwu kan.
Li nɛ kuꞌ, Ce nyin nyɛ̌ kɛ ɗɛb yili kan lɛ mwɔ̂ꞌ ndɔꞌ kɛ nyinnìm ɓwɛsɔꞌ ɓɛ nun ɓwu.»
Ɓɛshɛ ŋgyinni nywù pyìâ kɛ ɓyɛbbi nun<TS3>(<a href="tw://bible.*?42.17.3">Lk. 17.3</a>)«Ɓɛshɛ ŋgyinni nywù cìâ ɓyɛbbi ndɔꞌ, kɛ̀nne ɓyin ton ɓyin lɛ̀ nun ɓyin ɓî, wù lìsàꞌ nun ɓyɛbbi nɛ nun cìâ. Ɓɛshɛ nun ywɔꞌ swum sɛ wù tà nun shɛ̌, wù tɛ̀lâ nun ɓe mbyi nlwɛn nun.
Ɓɛshɛ nun shì wù ywɔti, twɛꞌ tî mwum m̀bɔꞌ, shindɔꞌ ɓwum ɓî. Li nɛ lɛ̀ ɓyin lwinnzi swum sɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: “Ǹzæ̌ꞌ lɛꞌ yɛ ɓyin yɛ fɔ̀sàꞌ kɛ nyinnìm shin nun kwan kɛ ŋwum yi shìtàkwù ɓî, shindɔꞌ lê.”
Son, nun shì ɓon ywɔti, kɛ̀nne, wù shɛ̀ ŋ̀kwìn ɓwum nyenswæ̀b. Nun shì tì kuꞌ ŋ̀kwìn ɓwum ye nyenswæ̀b yi ywɔti, twɛꞌ nun wɛ̌ ŋ̀kyìn mwum, shindɔꞌ wɛ̌ ci-nyèkǎꞌ lǒn gàrimà.
«Mùn kònndi ɓyin shɛ̌ lɛ ɓɛshɛ ɓwum ɓî ndɔꞌ pyi ŋwum fɔꞌ kɛ cɛ̌ ŋgyɔꞌ zwɛm, ɓɛ cibbi kwo yà swum kɛ ŋkeli nun, Ce nyɛ̀m nyɛ̌ kɛ ɗɛb yɛ̌ ɓon son fɛ.
Ntwiꞌ sɛ cìcì sɛ ɓwum ɓî, kwo fɛꞌ ɓwum lê, swɔli kɛ jin shɛ̂m nun, mùn ni kɛ nyinnìm shan nun.»
Ŋ̀kæ̌n lɛꞌ ye kɛ nywi ci-she nyɛ̌ yili kan nun ɗonnzi ke shon kɛ nywi lwikwæ̌nKɛ nyě yi, Pìɛ̂r kwɛmmi kɛ moan Yesù, à cibbi lɛ̀ nun lɛ: «Mwumŋkæ̀m, ɓɛshɛ ŋgyinni nyɛ̀m tà mun mɛ̀ lɛꞌ mɓyibbɔa cìkea, sɛ yili lɛ mùn ɗonnzi nun nun kæ̀mmì nyi? Kæ̀mmì shanmɓì yi wòli?»
Yesù fyònnzì lɛ̀ nun lɛ: «Mǔn suꞌ kan shɛ̀ lɛ kæ̀mmì shanmɓì, son, kæ̀mmì mwum shanmɓì cìcì shanmɓì.
Li nɛ ci, ywɔꞌ Mvɛ̀nnswæ̀b gwili lɛ̀ m̀vɛ̀n ndɔꞌ nɛ ɓe kwe, à yili nun tan lòn yɛ nun ɓe mɛ̀ ci-she ɓyon ɗwon lɛ̀ ke.
Kwan sɛ nun ɗunmi tan, ɓɛ kɛnnzì nun ci-ke nyon ndɔꞌ nɛ cinne mɛ̀ mbyǔ lòn ɓye ɓe lɛ̀ nun ywìmɛ ɗɛ̀b.
Mwum màzwǔm cinni kan swum sɛ nun yɛ̌ lǒn màzwùm fyɔ̀si nun. Nyɛli nyon shɛ̀ lɛ ɓɛ ɓi kɛn nyǐ kyǐ wɛ̌ son, ɓɛ kyî tì kuꞌ m̀myon, ɓwɛn ɓyon, lɛ̀ ywum yɛ nun cinni næm nun hwæn, lɛ̀ lǒn ke yon wolì.
Ci-she ni swìtì kɛ mɛ kwù nyɛli nyon, à ɗunmi nun swulea lɛ: “Kwuꞌ kwù zwû, ɓæn ǹlim, mùn yɛ̌ wù lòn ywû ɗɛ̀bbi hwæn.”
Nyɛli nyon yɛnmɛ li, à ywɔꞌ kwɛ̀nnzǐ nlim lɛ̀ nun, à shɛ̀ lɛ nyǐ ni kɛn, nun ni ɗonnzâ nyǐ ke màzwùm.
«Kwan sɛ ci-she màzwùm kwan kɛ cǐ nyɛli nyon, à cinni lwikwæ̌n ci-she nyon ndɔꞌ nɛ cinne ke shon kɛ nywi lǒn ŋkæm nɗuꞌ. À swum nun nywi, à shìm nun ŋgun plè, à shɛ̀ lɛ̀ nun lɛ: “Ɗɛ̀b mun lòn yɛ̂m.”
Lwikwæ̌n ci-she swìtì nun mɛ kwù, à ɗunmi nun swulea lɛ̀ à tǎ lɛꞌ lɛ: “Kwuꞌ kwù zwû, ɓæn ǹlim, mùn yɛ̌ wù lòn ywû ɗɛ̀bbi.”
Son, mwum tòn ni ɓyìnnɔ̀ꞌ, à fyòn nun kɛ̌n twɔ̌ꞌ kɛ nye njè han à ɗɛ̀b nun lòn yon hwæn.
Kwan sɛ ɓwùlu mɛ̀ ci-she yɛn swum sɛ ɓe lànnzì, ǹlim kpanndi ɓon zwum ǹzwɔnzwɔ̀ꞌ, ɓɛ kɛn lɛꞌ màzwùm shɛ̌ ɓe lɛ̀ nyɛli nyan.
Kɛ nywɔꞌ yɛ nyɛli nyan ywɔꞌ li, à loìn ci-she màzwùm, à shɛ̀ lɛ̀ nun lɛ: “Wù ni mwum mɓyɛbbi. Mùn ɗonnzi wû ke swû ntwiꞌ sɛ wù swulea mùn.
Wù kuꞌ, wǔ ywɔè kuꞌ kwɛ̀nnzǐ nlim lɛ̀ lwikwæ̌n nywù wɛ̌ tà shɛ mùn ywɔe kuꞌ kwɛ̀nnzǐ nlim lɛ̀ wù.”
Ǹlim nyeni nyɛli nyon ǹzwɔnzwɔ̀ꞌ, à twɔ̀ꞌ nun nye njè ɓǎ ɓɛ yɛnnzi nun vɛ̀nɛ̀ꞌ han a kiìn ɓɛ̀n kwan sɛ nun yɛ̌ lǒn màzwùm ɗɛ̀bbi.»
Yesù mlɔ̌ꞌ ǹzæ̌ꞌ lɛꞌ yi, ǎ kà shɛ̌ lɛ: «Li nɛ Ce nyɛ̀m nyɛ̌ kɛ ɗɛb yɛ̌ kuꞌ ɓyin cǐ m̀banmban ɓɛshɛ ɓyin ɗonnzi kan mɛ̀ ŋgyinni ɓyin ɓyɛbbi nyan lɛ̀ ǹlim fɔꞌ.»
Ǹsannzi yɛ Yesù sannze lɛꞌ ŋkwan ɗæm<TS3>(<a href="tw://bible.*?41.10.1-12">Mr. 10.1-12</a>; <a href="tw://bible.*?42.16.18">Lk. 16.18</a>)Kwan sɛ Yesù mlɔ̀e ǹlìsǎꞌ nzæ̌ꞌ lɛꞌ yon, à waꞌ ŋgyɔꞌ Gàlìlê, à kɛ̀n kɛ kpìnnzɔ̀ꞌ ŋgyɔꞌ Jùdê she kɛ ŋgyin ɗuꞌ Jùrdɛ̂n.
Màn ɓwum ɓe nun ɗwon, lɛ̀ à tǎ mɛ̀ ŋgwɛ̀nŋgwɛ̀n ɓyan kimnzi.
Mɛ̀ <font color=blue>Fàrìzìɛ̂n</font> ndɔꞌ kiìn nun pyi ŋwum, ɓɛ cibbi lɛ̀ nun lɛ: «Kwo fɛꞌ m̀lib cì yà paꞌ swum, lwuà nyɛꞌ tǎ shɛ̀ lɛ mwum wòli à fyinni m̀myon?»
Yesù fyònnzì lɛ̀ ɓon lɛ: «Ɓyin nzanŋgaꞌ kan kɛ lɛꞌ-Nswæ̀b nun lɛ: “Kɛ nɗunmi ŋgyɔ̂ꞌ wan, M̀vɛ̀nnswæ̀b fɔ̀e ǹɗwɛb ɓon lɛ̀ m̀lib?”
Kɛ nyě màzwùm, à shɛ̀ lɛ: “Son sɛ ci, ǹɗwɛb yɛ̌ ce nyon ɓon lɛ̀ mon nyon ɗonnzi, ɓɛ kɛn tòn ɓæti ɓon lɛ̀ m̀myon, ɓɛ fyonnì kwæꞌ nywi fɔꞌ”.
Li, ɓɛ ɓa tî ɓɛ ɓwum ɓî, son, ɓɛ ti kwæꞌ nywi fɔꞌ. Kɛ à si li, ɓa mwum lwùm swum sɛ M̀vɛ̀nnswæ̀b ɓætâ kɛ cìcì fɔꞌ kyììli.»
Mɛ̀ <font color=blue>Fàrìzìɛ̂n</font> cibbi lɛ̀ Yesù lɛ: «A ɓɛ li, yɛn sɛ ci Mòîzɛ̀ shɛ̀e lɛ̀ ǹɗwɛb lɛ à wòli à fɛ ɗèwǎ ŋkwan ɗæm lɛ̀ m̀myon, à kwannzi nun?»
Yesù fyònnzì lɛ̀ ɓon lɛ: «Mòîzɛ̀ ɗonnzi ɓyin pon ŋkwannzi mɛ yib ɓyin ntwiꞌ sɛ mɛ̀ nlim nyin ni ŋ̀ŋæ̀li. Son, ǹdìkàꞌ kɛ nɗunmi a ɓe kǎn ɓon li.
Mùn tà ɓyin shɛ̌ lɛ ɓɛshɛ mwum ndɔꞌ kwannzi m̀myon, shìkì à cì ǹzæ̀mmì, kɛ nyě yi, à shɛ nyɛ̌ ɗin, lɛ̀ mwum màzwùm ywiâ ǹlàꞌ.»
Ɓwɛsɔꞌ Yesù ywɔmɛ li, ɓɛ shɛ lɛ̀ nun lɛ: «Ɓɛshɛ lɛꞌ tòn kɛ nye ɗæm kɛ nyinnìm nɗwɛb ɓon lɛ̀ m̀lib ɓɛ li, ǹdikàꞌ she mwum yɛ̌ tòn ɗin shìkì à shɛ m̀lib.»
Yesù fyònnzì lɛ̀ ɓon lɛ: «Mwum hwæn nɛ wòli kan kim à yili ǹzæ̌ꞌ lɛꞌ yɛ mùn lɛꞌ yɛ, son, sukuꞌ ɓwum ɓye M̀vɛ̀nnswæ̀b fɛ ŋ̀kimmɔꞌ nywɔꞌ màzwùm.
Mɛ̀ mbyi ɓi mèan ɓye ta cì mɛ̀ ɗwɛb shɛ kan mɛ̀ yib. Kɛ cì ɓyindɔꞌ, à si ǹdìkàꞌ kwan ye shan. Kɛ cì ɓyindɔꞌ ti, ɓɛ san ɓon ŋwɔꞌ. Kɛ cì ɓyindɔꞌ tì kuꞌ, ɓɛ tà ka mɛ̀ yib shɛ ntwiꞌ ncì she sɛ yɛn ywɔꞌ Mvɛ̀nnswæ̀b. Mwum nɛ wòli à ɓæn ǹzæ̌ꞌ lɛꞌ yɛ kɛ mwu, à ɓæn.»
Yesù shɛ̀ lɛ̀ ɓon lɛ: «Ɓa ɓyin kænni ɓwɛsɔꞌ, ɗonnzênì ɓon, ɓɛ kiìn kɛ cì shɛ̂m. Ntwiꞌ sɛ ywɔꞌ Mvɛ̀nnswæ̀b si she ɓwum ɓye gwili ɓon.»
À lɛli li, à sataꞌ ɓon mɛ̀ fyàꞌ nywi, à waꞌ nun kwe.
Ǹcibbi yɛ ci-lòn ndɔꞌ cibbe lɛ̀ Yesù<TS3>(<a href="tw://bible.*?41.10.17-31">Mr. 10.17-31</a>; <a href="tw://bible.*?42.18.18-30">Lk. 18.18-30</a>)Mwum ndɔꞌ kwɛmmi kɛ moan Yesù, à cibbi lɛ̀ nun lɛ: «Mwumŋkæ̀m, yà swum lwɛn sɛ mùn yɛ̌ cì mǔn kà cinni ǹzison she ɗwùmɗwùm?»
Yesù fyònnzì lɛ̀ nun lɛ: «Yɛn sɛ wù tà mun ǹzæ̌ꞌ lɛꞌ cibbi kɛ nywi swum sɛ ɗyi lwɛn nun? Mwum nlwɛn sukuꞌ m̀bɔꞌ. Ɓɛshɛ wù yili wù cinni ǹzison she ɗwùmɗwùm, lwinnzi mɛ̀ lwuà Mòîzɛ̀.»
Mwum màzwùm cibbi lɛ̀ nun lɛ: «Yà ɓon ɓɛ?» Yesù fyònnzì lɛ̀ nun lɛ: «Ɓa wù wu mwum. Ɓa wù ywi ǹlàꞌ. Ɓa wù yib nywiꞌ. Ɓa wù ɗyi shìtàkwù mɛ mɓwɛ̀ꞌ.
Wù mwumnzi ce nywù lɛ̀ mon nywù. Wù yili lwikwæ̌n nywù wɛ̌ tà shɛ wù yili wǔ nɛꞌ.»
M̀bìpàn mwum tòn ni ywɔmɛ li, à shɛ̀ lɛ̀ nun lɛ: «Mùn lwinnzâ mɛ̀ lwuà ɓi hwæn. Yɛn sɛ nzwonmɛ tì mùn kɛ ncì?»
Yesù shɛ̀ lɛ̀ nun ɓe lɛ: «Ɓɛshɛ wù yili wù ɓɛ ǹlwinni, kɛ̀nne, wù kyìì ywum yɛ wù cinni hwæn, wù shɛ lǒn màzwùm, wù fɛ lɛ̀ mɛ̀ ci-nzæmnzæm. Li, wù yɛ̌ ǹtwɔ̀kàꞌ cinni kɛ ɗɛb. Kɛ nyě yi, wù kìn, wù ɗwon mǔn nyè.»
Kɛ nywɔꞌ yɛ m̀bìpàn ni ywɔꞌ ǹzæ̌ꞌ lɛꞌ yi, à yimmi, à waꞌ kɛ̀n lɛ̀ ŋgu swiꞌ ntwiꞌ sɛ nun cinne ǹjònndì ǹzwɔnzwɔ̀ꞌ.
Yesù yɛnmɛ li, à shɛ̀ lɛ̀ ɓwɛsɔꞌ ɓyon lɛ: «Mùn tà ɓyin shɛ̌ lɛ̀ lɛŋkæ̀m lɛ, à si lɛꞌ kyìbli ǹzwɔnzwɔ̀ꞌ lɛ̀ ci-njônndì kɛn ɗun kɛ ywɔꞌ Mvɛ̀nnswæ̀b nun.
Mùn kònndì ɓyin shɛ̀ tî lɛ à si ɗonmi lɛ ŋ̀gàrìbà ɗun zæꞌ tæꞌ nun lɛ̀ she ci-njônndì yɛ̌ ɗun kɛ ywɔꞌ Mvɛ̀nnswæ̀b nun.»
Kɛ nywɔꞌ yɛ ɓwɛsɔꞌ Yesù ywɔꞌ ǹzæ̌ꞌ lɛꞌ yi, shìmmea ci ɓon, ɓɛ ɗunmi lɛli lɛ: «Son ɓɛ li, wɛn nɛ yɛ swæꞌ?»
Yesù cɛ ɓon, à shɛ̀ lɛ: «Kɛ mɛꞌ ɓwum swum sɛ kyìbli sɛ lan, à si ɗonmi kɛ swiꞌ Mvɛ̀nnswæ̀b.»
Kɛ nyě yi, Pìɛ̂r kà shɛ̌ lɛ̀ Yesù lɛ: «Cɛ fɛꞌ, ɓwiꞌ nzwonnzâ ywum yɛ ɓwiꞌ cinni hwæn, ɓwiꞌ ɗwon wù nyè. Làn nyɛꞌ yɛ̌ kuꞌ ɓɛ lɛ?»
Yesù shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ kwan sɛ ŋgyɔ̂ꞌ wan nywæb yɛ̌ ɓɛ̀n, <font color=blue>Mwɛn Mwum</font> yɛ̌ ɓɛ ǹtònmi kɛ gbaꞌ lwun shon zwɛm, à ɓɛ tì kuꞌ kɛ ntwu yon nun. Ɓyin kì-wûm ɓlàn ɓî ɓɛ ɗwoân mùn mɛ kwù, ɓyin yɛ kuꞌ ɓɛ tònmi kɛ yi gbaꞌ zwɛm, lɛ̀ ɓyin ta saꞌ kɛ nyinnìm mɛ ɗwòn wûm ɓlàn ɓî ɓye kɛ ŋgyɔꞌ Ìzràɛ̂l nun.
Ɓwum ɓye waꞌ mɛ̀ nye ɓyan, ɓɛ ɗwi mɛ̀ ŋgyinni ɓyan hwæn, ɓɛ ɗonnzi mɛ̀ ce ɓyan, mɛ̀ mon ɓyan, ɓɛ swi ɓwɛn ɓyan lɛ̀ tì mɛ̀ ndɛm ɓyan kɛ ntwiꞌ yɛ̂m, ɓɛ yɛ cinni ɓe kpɛ̌m nɗuꞌ, ɓɛ cinni tì ǹzison she ɗwùmɗwùm kɛ ɗɛb.
«Ɓwum mèan ndɔꞌ kɛ nyinnìm ɓwum ɓye zwimbyiꞌ yɛ ɓɛ yì lwæ̀b ɓe. M̀banmbɔꞌ kuꞌ, ɓwum mèan ndɔꞌ kɛ nyinnìm yi lwæ̀b ɓe yɛ ɓɛ ɓwum ɓye zwimbyiꞌ.»
Mɛ̀ ci-ɗyìm kɛ ndɛm«Cɛênì swum sɛ ywɔꞌ Mvɛ̀nnswæ̀b gwili. Ci-ndɛm ndɔꞌ kwan shikpon hwìli lɛ̀ kpòn ɓǎ nun twɛꞌ mɛ̀ ci-ɗyìm kɛ ndɛm nyon.
Ɓɛ jini ŋwum lòn lɛ̀ ɓon lɛ nun ni yɛ̌ ɓyi ɗɛ̀bbi lǒn ŋkæm, à fyi ɓon cǐ ɗyìm.
Nywɔꞌ ntæ̂nnì wòlimɛ, à kwan tì kɛ bàbà nun, à cinni ɓyindɔꞌ ɓye ta ɗyikaꞌ shìkì ɓɛ ci swum ndɔꞌ.
À shɛ̀ lɛ̀ ɓon lɛ: “Kɛ̀nnênì kuꞌ ɗyìm ɗyìmmi kɛ ndɛm nyɛ̀m, mùn yɛ̌ ɓyin ɗɛ̀bbi.”
Ɓɛ ywɔmɛ li, ɓɛ waꞌ kɛ̀n. Ci-ndɛm ni kwan tì ɓe lɛ̀ nywɔꞌ nlwinni, à cinni tì ɓyindɔꞌ kwe bàbà nun, à shɛ̀ tì kuꞌ ɓon li. Nywɔꞌ nlè wòli, à kwan tì, à cinni tì ɓye ɗin ndɔꞌ, à shɛ̀ tì kuꞌ ɓon swum fɔꞌ.
A kɛn ɓɛ̀n nywɔꞌ nshæ̂n nyɛ̌ kwæ̀bbi nun, à kwan, à cinni ɓwum ɓyindɔꞌ kwe bàbà nun ɗyikea, à cibbi lɛ̀ ɓon lɛ: “Yɛn sɛ ɓyin ta kuꞌ ɗyikaꞌ kɛ cɛ̌ nun han nywɔꞌ ɓyìꞌ mɛ mwù shìkì ɓyin ci swum ndɔꞌ?”
Ɓwum màzwùm fyonnzì lɛ̀ nun lɛ: “Ntwiꞌ sɛ mwum ndɔꞌ twɛꞌ kan ɓwiꞌ kɛ she nun.” Ci-ndɛm ni shɛ̀ lɛ̀ ɓon lɛ: “Kɛ à si li, kɛ̀nnênì, ɓyin ɗyim ɗyìm kɛ ndɛm nyɛ̀m.”
«Kwæ̀bbi pyimɛ, ci-ndɛm ni shɛ̀ lɛ̀ ci-nɗɛ̌b lòn lɛ: “Loìn mɛ̀ ci-ɗyìm jenɛ, wù ɗɛ̀b ɓon lòn yan. Wù sɛti ɗunmi ɗɛ̀b kɛ nywi ɓwum ɓye mùn twɛli ɓe nyè, wù kɛ̀n mlɔ̀ꞌ kɛ nywi ɓwum ɓye mùn sɛti twɛꞌ shikpon.”
Mɛ̀ ci-ɗyìm ɓye ɗunmi ɗyìm lɛ̀ nywɔꞌ nshæ̂n, mwum m̀bɔꞌ yèe lǒn ŋkæm.
Ɓye ɗunmi ɗyìm shikpon ɗunmi ɓàkàꞌ lɛ ɓon ɓi yɛ lòn yě yi lan li. Son, ɓɛ fɛ mwum hwæn lǒn ŋkæm ŋkæm.
Kɛ nyè yɛ ɓon ye lǒn màzwùm li, ɓɛ ɗunmi ŋgùnnì,
lɛ̀ ɓɛ ta lɛꞌ lɛ̀ ci-ndɛm lɛ: “Ɓwum ɓye ɗunmi ɗyìm kwæ̀bbi nun, ɓɛ sukuꞌ ɗyìm kwæꞌ lɛ, wǔ kà ɗɛ̀b ɓon lòn lɛ̀ ɓwiꞌ ɓɛ ɓi nywɔꞌ ywi ǹdìkàꞌ shikpon a kiìn ɓɛ̀n kwæ̀bbi nun?”
Yě lòn ywû, wù kɛ̀n. Mùn yɛ̌ kuꞌ mwum nɛ mùn twɛli ɓe nyè ɗɛ̀bbi kuꞌ wɛ̌ wù.
Mùn cinni kan ŋ̀kimmɔꞌ ncì swum sɛ mùn yili lɛ̀ lòn yɛ̂m? Kɛ̀ wù tà mun zɛꞌ linni ntwiꞌ sɛ mùn ni ǹlim lwɛn?” »
Yesù mlɔ̌ꞌ ŋ̀kæ̌n lɛꞌ hwæn, ǎ kà shɛ̀ tî lɛ: «Ɓwum ɓye ɗyi yì lwæ̀b ɓe, ɓon ɓɛ yɛ ɓɛ zwimbyiꞌ. Ɓwum ɓye zwimbyiꞌ, ɓɛ yɛ kuꞌ fyònnì yì lwæ̀b ɓe.»
Kæ̀mmì mɛ nlè she Yesù shɛ̀e lɛꞌ ywi shon lɛ̀ lɛꞌ nyìmnǐ ywi shon<TS3>(<a href="tw://bible.*?41.10.32-34">Mr. 10.32-34</a>; <a href="tw://bible.*?42.18.31-34">Lk. 18.31-34</a>)Yesù ɓe lɛ̀ à kɛ̀nmɛ Yèrusàlɛ̀m. À ɓɛ̀n kɛ mbyi nun, à twɛlɔ̀ꞌ ɓwɛsɔꞌ wûm ɓlàn ɓî ɓyon mɛ̀ tòntòn, à ɗunmi ɓon shɛ̌ lɛ:
«Ywɔênì fɛꞌ, ɓwiꞌ neɔnmɛ̀ kɛ Yèrusàlɛ̀m, cìcì sɛ <font color=blue>Mwɛn Mwum</font> yɛ̌ mɛ̀ ci-zwiꞌ mɛ ci-mfɛ sàtìkæ̀ꞌ pyǐ fyaꞌ, lɛ̀ mɛ̀ ci-nlìmmì mɛ lwuà nun. Ɓɛ yɛ ɓɛ ŋwum fɔꞌ lɛ̀ ɓɛ wu nun.
Kɛ nyě yi, ɓɛ ɗwi nun fyaꞌ mɛ kyìn ɓwum. Mɛ̀ kyìn ɓwum ɓi yɛ nun kɔlea, ɓɛ ɓɔꞌ nun lɛ̀ mɛ̀ ŋgwæ̀ꞌ, ɓɛ ywummɔꞌ nun kɛ ŋgæꞌ mɛ̀ ɓɔtɔꞌ zwɛ̂m. Kɛ ŋgyìn mɛ̀ nlè nun, à yɛ̌ ywi yìmni.»
Cǐ tòn she mon Jâꞌ ɓon lɛ̀ Jân ɓe Yesù cibbi<TS3>(<a href="tw://bible.*?41.10.35-45">Mr. 10.35-45</a>)Kɛ nyě yi, mon ɓwɛn Zèbèdê sɛnndiì kɛ ke Yesù ɓon lɛ̀ ɓwɛn ɓyon. À swummi kɛ swiꞌ shon ɓǎ nun cibbi nun swum ndɔꞌ.
Yesù yɛnmɛ li, à cibbi lɛ̀ nun lɛ: «Wù yili lɛ mùn ci wù yɛn?» À fyònnzì lɛ̀ nun lɛ: «Kwan sɛ wù yɛ̌ ɓɛ wù ti m̀vɛ̀n, cǐ lɛ̀ ɓwɛn ɓî ɓyɛ̂m ɓɛ wù yɛn ɓɛ, ɓɛ ton nyɛ̌ m̀bɔꞌ kɛ fyaꞌ ji ywû, nyɛ̌ m̀bɔꞌ kɛ fyaꞌ mɛ̀ꞌ ywû.»
Yesù fyònnzì lɛ: «Ɓyin lìmmi kan swum sɛ ɓyin ta cibbi. Ɓyin woli ɓyin lan kɛ vɛ̀nɛ̀ꞌ sɛ mùn yɛ̌ yɛn nun?» Ɓɛ fyonnzì lɛ̀ nun lɛ: «Ɓwiꞌ woli ɓwiꞌ yɛn.» Yesǔ kà shɛ̌ lɛ̀ ɓon lɛ:
«À si lɔꞌ li, ɓyin yɛ vɛ̀nɛ̀ꞌ fɔꞌ màzwùm yɛnni ɓe. Son, ti lɛ̀ cǐ tòn she fyaꞌ ji yɛ̂m, lɛ̀ she fyaꞌ mɛ̀ꞌ yɛ̂m, mùn nɛ tà ka yon yæ̀nni. À yi cǐ tòn ye Ce nyɛ̀m fɔ̀si lɛ̀ ntwiꞌ ɓwum ɓye nun yɛ̌ fɛ.»
Kwan sɛ kì-wûm ɓwɛsɔꞌ ɓye fɔꞌ ywɔꞌ ǹcibbi yi li, ɓɛ ɗunmi ǹzwòn cǐ lɛ̀ mɛ̀ ŋgyinni ɓî ɓi.
Li, Yesù lon ɓon hwæn, à shɛ̀ lɛ̀ ɓon lɛ: «Ɓyin limmi lɛ mɛ̀ mvɛ̀n ɓye cɛ̌ ŋgyɔꞌ zwɛm ta ɓwum ywo, lɛ̀ ɓwum klwɔkea ɓye ɗwonŋgaꞌ mɛ̀ mvɛ̀n, ɓɛ ta ɓwum lìsea lɛ ɓon ɓi cinni ŋ̀kimmɔꞌ.
Son, li nɛ ɓan kɛ nyinnìm shin nun. Ɓɛshɛ mwum nyin ndɔꞌ yili lɛ nun ɓɛ mwumŋkæ̀m, à ɓɛ ci-mfyi nyin.
Kɛ̀ ǹdɔꞌ yili lɛ̀ nun ɓɛ ci-zwiꞌ, à ɓɛ son yin.
Li, <font color=blue>Mwɛn Mwum</font> nun nɛꞌ kìin kǎn ŋgyɔ̂ꞌ wan ɓǎ ɓwum ci nun she ndɔꞌ, son, à kìin ɓǎ nun kpaꞌ ɓwum, à yɛ̌ tì ywi lɛ̀ nun libbaꞌ mɛ̀ mwù màn ɓwum.»
Ŋ̀kimnzi yɛ Yesù kimnze mɛ̀ ci-ɓwubè ɓî<TS3>(<a href="tw://bible.*?41.10.46-52">Mr. 10.46-52</a>; <a href="tw://bible.*?42.18.35-43">Lk. 18.35-43</a>)Kwan sɛ ɓon waꞌ kɛ Jèrikò, ŋ̀kwìn ɓwum mèan ɓe Yesù ɗwon.
Mɛ̀ ci-ɓwubè ɓî ndɔꞌ ɓe moan mbyi tǒn. Ɓɛ ywɔꞌ lɛ Yesù ti làn, ɓɛ ɗunmi kun lɛ: «Mwumŋkæ̀m, ǹdwì Dàvîd, ywɔꞌ zwû kwɛ̀nnzǐ nlim lɛ̀ ɓwiꞌ!»
Ɓwum ɓye ɓe kwe ɗunmi ɓon nyɛnndi lɛ ɓyi ɓi mɔki. Kwo fɛꞌ li, ɓɛ fɔsì lɔꞌ ŋ̀kwu kimnzi mbyî lɛ̀ ɓɛ ta kun lɛ: «Mwumŋkæ̀m, ǹdwì Dàvîd, ywɔꞌ zwû kwɛ̀nnzǐ nlim lɛ̀ ɓwiꞌ!»
Yesù ywɔꞌ li, à ɗyi, à loìn ɓon, à cibbi lɛ̀ ɓon lɛ: «Ɓyin yili lɛ mùn ci ɓyin yɛn?»
Ɓɛ fyonnzì lɛ̀ nun lɛ: «Mwumŋkæ̀m, cǐ lɛ̀ mɛꞌ yɛꞌ ɗunmi yɛnni.»
Ǹlim kwɛn Yesù lɛ̀ ɓon, à twutaꞌ ɓon mɛ̀ mɛꞌ. Kɛ fyaꞌ zwɛm ǹnywɛ̀n, ɓwum ɓî ɓi ɗunmi yɛnni, ɓɛ ɗunmi Yesù ɗwon.
Ǹɗun yɛ Yesù ɗuen kɛ Yèrusàlɛ̀m<TS3>(<a href="tw://bible.*?41.11.1-11">Mr. 11.1-11</a>; <a href="tw://bible.*?42.19.28-40">Lk. 19.28-40</a>; <a href="tw://bible.*?43.12.12-19">Jân 12.12-19</a>)Kwan sɛ ɓon kwɛmmi lɛ̀ Yèrusàlɛ̀m, ɓɛ ɓɛn kɛ moan Bɛ̀fâjɛ̀ kɛ ŋgwùmŋgwùm she cinni mɛ̀ njì ŋgæꞌ <font color=blue>òlîvɛ̀</font> zwɛm. Yesù fyiɔ̀ꞌ ɓwɛsɔꞌ ɓî ɓyon ndɔꞌ mbyî, à shɛ̀ lɛ̀ ɓon lɛ:
«Kɛ̀nnênì mbyî kɛ nsòn yɛ swiꞌ shin yi. Ɓyin yɛ ɓɛ̀nnɔ̀ꞌ ɗin, ɓyin cinni m̀væ̀mndè ndɔꞌ fyunndi lɛ̀ mwɛn nyon kɛ mɛ kwù. Ɓyin sulì nun, ɓyin kiìn lɛ̀ ɓon fɛ.
Ɓɛshɛ mwum ndɔꞌ cibbi ɓyin lɛꞌ ndɔꞌ, ɓyin fyonnzì lɛ nyɛli nyin nɛ shi lɛ ɓyin kiìn lɛ̀ ɓon. Li, ɓɛ yɛ ɓon ɗonnzi ɓyin kiìn lɛ̀ ɓon.»
Swum màzwùm lannzi li, ɓǎ ǹzæ̌ꞌ lɛꞌ ci-nlɛli kɛ ŋwum Mvɛ̀nnswæ̀b nun lwinni, ye nun lɛe lɛ:
«Shɛ̌ lɛ̀ lan <font color=blue>Sìôn</font> lɛ:Cɛênì fɛꞌ, m̀vɛ̀n nyin tǎ kìn kɛ cì shin, à ni m̀flɔa.À ni kɛ mvæ̀mndè zwɛm ǹsati.À ni kɛ mwɛn mvæ̀mndè zwɛm.»
Ɓwɛsɔꞌ Yesù waꞌ kɛ̀n, ɓɛ ci wɛ̌ tà shɛ nun shɛ̀e ɓon.
Ɓɛ tɛli m̀væ̀mndè si lɛ̀ mwɛn nyon, ɓɛ ɓɛn cǐ Yesù, ɓɛ sataꞌ mɛ̀ plè ɓyan kɛ nyě mvæ̀mndè, à tòn zwɛm.
Màn ɓwum kɛ ŋkwìn ɓwum nun ɓe mɛ̀ plè ɓyan yèkea kɛ mbyi nun, ɓyindɔꞌ ɓe man sea linni lɛ̀ ɓɛ ta læmnzi kɛ mbyi nun.
Kwan sɛ Yesù ɗun kɛ Yèrusàlɛ̀m, lan myi ɗunmi gwɛn nywi ɗin, lɛ̀ ɓɛ ta cibbi lɛ: «Yà paꞌ mwum sɛ ɗyě li?»
Ɓwum fyonnzì lɛ̀ ɓon lɛ: «Yesù, ci-nlɛli kɛ ŋwum Mvɛ̀nnswæ̀b nun nɛ wai kɛ Nàzàrɛ̂ꞌ kɛ kpinnzɔ̀ꞌ ŋgyɔꞌ Gàlìlê nun nɛ.»
M̀fyinni yɛ Yesù fyinne mɛ̀ ci-ŋkyì ywum kɛ nyenswæ̀b ndwun<TS3>(<a href="tw://bible.*?41.11.15-19">Mr. 11.15-19</a>; <a href="tw://bible.*?42.19.45-48">Lk. 19.45-48</a>; <a href="tw://bible.*?43.2.13-22">Jân 2.13-22</a>)Yesù ɗun kɛ nyenswæ̀b ndwun, à cinni ɓwum ɓye ɓe ywum kyǐ kwe, lɛ̀ ɓwum ɓye ɓe kǐn hwìn nùn. À ɗunmi ɓon fyinni, à twɔtɔꞌ mɛ̀ tâblɛ̀ mɛ ci-ŋkwɛbsi lòn, lɛ̀ yì gbaꞌ mɛ ci-ŋkyì mɛ pyìꞌ.
Kɛ nyě yi, à shɛ̀ lɛ̀ ɓon lɛ: «Ɓɛ kɔꞌ kɛ ɗèwǎ Mvɛ̀nnswæ̀b nun lɛ: “Ɓɛ yɛ nye nyɛ̀m lon lɛ nye nyɛ̌ ɓwum yɛ mun kǐn keli kwe.” Ti lɛ̀ ɓyin, ɓyin fyɔsâ ɓyin nun jenɛ lɛ̀ cìcì sɛ mɛ̀ ci-nywiꞌ ta kɛ̌n swɔli kwe.»
Mɛ̀ ci-ɓwubè lɛ̀ mɛ̀ ɗyɛmɗyɛm ndɔꞌ kiìn kɛ cǐ Yesù kwe nyenswæ̀b ndwun, à kimnzi ɓon.
Son, mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ mɛ̀ ci-nlìmmì mɛ lwuà ɗunmi ǹzwòn ywo kwan sɛ ɓon yɛn ywum ŋgwulea yɛ nun ɓe cì, ɓɛ ywɔꞌ tì kuꞌ kun sɛ ɓwɛsɔꞌ ɓe kun kɛ nyenswæ̀b ndwun lɛ: «Ǹtwu ɓɛ lɛ̀ ǹdwì Dàvîd.»
Ɓɛ kà shɛ̌ lɛ̀ Yesù lɛ: «Wù tà kuꞌ swum sɛ ɓwɔꞌ ta kun si ywo?» Yesù fyònnzì lɛ̀ ɓon lɛ: «Mùn tǎ ywɔꞌ. Son, ɓyin nzanŋgaꞌ kifɛꞌ kpìnnzɔ̀ꞌ ŋgɔꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ: “Wù cìâ kwo fɛꞌ ɓwɛsɔꞌ lɛ̀ ɓwɛnnzea ta wu ǹtwu fɛ.” »
Yesù mlɔ̌ꞌ lɛli li, à waꞌ Yèrusàlɛ̀m, à kɛ̀n nòn kɛ Bètànî.
Ŋ̀ke yɛ Yesù kee ǹjì ŋgæꞌ nɛ ɓe kǎn lɛ̀ yì gwùm zwɛm<TS3>(<a href="tw://bible.*?41.11.12-14">Mr. 11.12-14</a>, <a href="tw://bible.*?41.11.20-24">20-24</a>)Shikpon wanni, Yesù fyònnì ɓe kɛ Yèrusàlɛ̀m. À ɓɛ̀n kɛ mbyi nun, ǹjè ɗunmi nun kwɛ̀nni.
À yɛn ǹjì ŋgæꞌ ndɔꞌ nɛ ɓɛ ɓe gwùm nyon ji kɛ moan mbyi ǹɗyi, à kɛ̀nnɔ̀ꞌ kwe, son, à yɛn ŋgæꞌ màzwùm tà kuꞌ nun suꞌ ɓwæꞌ ɗin. À ke ǹjì ŋgæꞌ màzwùm, à shɛ̀ lɛ: «Kwo fɛꞌ ŋ̀gyìn m̀bɔꞌ, wù ɓà tî gwùm sean.» Kɛ fyaꞌ zwɛm ǹnywɛ̌n, ŋgæꞌ fyònnì ŋ̀wummi.
Kɛ nyɛn yɛ ɓwɛsɔꞌ ɓyon yɛn li, shìmmea ci ɓon. Ɓɛ cibbi lɛ̀ Yesù lɛ: «Yɛn sɛ ci ǹjì ŋgæꞌ nɛ wum fyaꞌ zwɛm ǹnywɛ̀n li?»
Yesù fyònnzì lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, ɓɛshɛ ɓyin ta zwùm tɛ̀li lɛ̀ M̀vɛ̀nnswæ̀b, shìkì ɓyin kwum ŋgyi, ɓyin woli kim ɓyin ci swum sɛ mùn cǐ lɛ̀ ǹjì ŋgæꞌ nɛ. Son, son sɛ suꞌ kan, ɓyin woli ti kuꞌ kim ɓyin shɛ lɛ̀ kpaꞌ nɛ lɛ: Waꞌ kɛ cɛ̌, wù kɛ̀n wǔ nɛꞌ ɗwìɔ̀ꞌ kɛ swùm nun, sɛ yɛ kuꞌ cì li.
Ɓɛshɛ ɓyin ta zwùm tɛ̀li lɛ̀ mùn, ywum yɛ ɓyin yɛ cibbi kɛ ŋkeli nun hwæn, ɓyin yɛ yon cinni.»
Ɓwum ta Yesù ǹdǔꞌ ŋkimmɔꞌ yon cibbi<TS3>(<a href="tw://bible.*?41.11.27-33">Mr. 11.27-33</a>; <a href="tw://bible.*?42.20.1-8">Lk. 20.1-8</a>)Kwan sɛ Yesù ɗun kɛ nyenswæ̀b ndwun, à ɗunmi ɓwum ywum lìsea. Mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ ɓwumŋkæ̀m mɛ Yudà kwɛmmɔ̀ꞌ kɛ moan ke Yesù, ɓɛ cibbi lɛ̀ nun lɛ: «Ŋ̀kimmɔꞌ yɛ wù tà kuꞌ ywum ton yi cǐ nun hwæn li wai fɛn? Wɛn nɛ fɛ wu ŋ̀kimmɔꞌ yi?»
Yesù fyònnzì lɛ̀ ɓon lɛ: «Mùn yɛ̌ tì kuꞌ ɓyin ǹcibbi fɔꞌ ndɔꞌ cibbi. Ɓɛshɛ ɓyin fyonnzì mùn, li, mùn yɛ̌ kuꞌ ɓyin shɛ̌ cɛ̌ ŋ̀kimmɔꞌ yɛ̂m wai nun.
Ǹcibbi yɛ̂m yi lɛ: Yà mwum nɛ fyie Jân lɛ nyǐ ni kiìn ɓwum jimnzi? M̀vɛ̀nnswæ̀b nɛ fyie nun, kɛ̀ ɓwum?» Ɓɛ ɗonnzi Yesù fyònnzi, ɓɛ ɗunmi lɛli ɓe nyinnìm shan nun lɛ: «Ɓwiꞌ ɓɛ fyonnzì lɛ M̀vɛ̀nnswæ̀b nɛ fyie nun, lɛ̀ à yɛ̌ ɓwiꞌ cibbi lɛ yɛn sɛ cie ɓwiꞌ ɓe shǐ lɛꞌ Jân ni twɛli lɛ̀ lɛŋkæ̀m nun?
Ɓwiꞌ ɓɛ shɛ fɛꞌ lɛ ɓwum ɓɛ fyie nun, ɓwum yɛ nyeni lɛ̀ ɓwiꞌ, ntwiꞌ sɛ mwum hwæn tǎ fɔ̀kàꞌ lɛ Jân ɓe ci-nlɛli kɛ ŋwum Mvɛ̀nnswæ̀b nun.»
Ɓɛ sunndi hwæn li, ɓɛ kà fyònnzi lɛ̀ Yesù lɛ: «Ɓwiꞌ lìmmi kan ɓwiꞌ.» Yesù ywɔꞌ li, à shɛ̀ kuꞌ ɓon lɛ: «Ɓɛshɛ ɓyin lìmmi kan ɓyin nun, mùn ɓà kuꞌ ɓyin cɛ̌ ŋ̀kimmɔꞌ yɛ̂m wai nun shɛ̌.»
Ŋ̀kæ̌n lɛꞌ kɛ nywi ɓwɛn ɓîYesù kònndì tì ɓon cibbi lɛ: «Ɓyin, ɓyin yɛ ɓàkàꞌ kɛ ŋkæ̌n lɛꞌ yɛ mùn yɛ̌ ɗwì yɛ nun lɛ? Mwum ndɔꞌ ɓe kwe, à cinne ɓwɛn ɓî. À shɛ̀ lɛ̀ nyɛ̌ zwimbyiꞌ lɛ: “Mwɛn nyɛ̀m, kɛ̀nne, wù ɗyìm mùn ɗyìm ɗyě kɛ ndɛm.”
<sup>(29-30)</sup> Mwɛn màzwùm ɓyìnnɔ̀ꞌ, à shɛ̀ lɛ: “Mùn ɓà mun kɛ̀nni.” Son, kwan læ̀b kan, à kwɛbsi ŋwum, à kɛ̀n ndɛm. Mwum tòn ni kɛ̀n tì mwɛn nyɛ̌ m̀bɔꞌ swum fɔꞌ màzwùm shɛ̌. Nun ni yili, son, ǎ kɛ̀n kan.
(-)
Kɛ nyinnìm ɓwɛn ɓî ɓi nun, yà nun nɛ cie swum sɛ ce nyon yili?» Ɓɛ fyonnzì lɛ̀ nun lɛ: «Mwɛn nyɛ̌ zwimbyiꞌ nɛ.» Yesù ywɔꞌ fyònnzì nyan li, ǎ kà shɛ̌ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ mɛ̀ ci-nyèkǎꞌ lǒn gàrimà lɛ̀ mɛ̀ ci-nzæmmì ɓɛ yɛ sɛti ɓɛ̀n kɛ ywɔꞌ Mvɛ̀nnswæ̀b nun lɛ̀ ɓyin.
Kwan sɛ Jân Bàtisì ɓɛ̀nne, à ɓe ɓyin mbyi nyɛ̌ zuꞌ lìsea, son, ɓyin yili kan ɓyin ywɔꞌ shon. Ti lɛ̀ mɛ̀ ci-nyèkǎꞌ lǒn gàrimà lɛ̀ mɛ̀ ci-nzæmmì, ɓɛ yile lɛꞌ shon. Kwo fɛꞌ she ɓyin yɛnni lɛ̀ zɛꞌ si, ɓyin kwɛbsi kan paꞌ tòn shin, lɛ̀ ɓyin yili swum sɛ nun ɓe lɛ̀ à yɛ̌ ɓyin shɛ̌.»
Ŋ̀kæ̌n lɛꞌ ye kɛ nywi ɓwum ɓyibbɔa ɓye mɛ ci-mɓòn ndɛm<TS3>(<a href="tw://bible.*?41.12.1-12">Mr. 12.1-12</a>; <a href="tw://bible.*?42.20.9-19">Lk. 20.9-19</a>)«Ywɔênì tì fɛꞌ ŋ̀kæ̌n lɛꞌ yindɔꞌ. Ci-ndɛm ndɔꞌ ɓe kwe, à ɓìe ŋgæꞌ nɛ ɓɛ ta ɓæ̌ꞌ pèan cǐ lɛ̀ gwùm yon. À pyibbe ŋ̀kaꞌ, à kanndi ndɛm hwæn, à shim swuꞌ sɛ ɓɛ yɛ gwùm ŋgæꞌ màzwùm swɔsea nlim, à gwe pàꞌ ndɔꞌ nyɛ̌ mɛ̀ ci-mɓòn ndɛm yɛ tòn nji. À shɛ ndɛm ŋgæꞌ ni, à fɛ fyaꞌ mɛ ci-mɓòn, ɓɛ fɔsàꞌ lɛ̀ ɓon, à waꞌ kɛ̌n læ̀bbi ndɔꞌ.
Kwan mkpæꞌ gwùm ŋgæꞌ wolimɛ, ci-ndɛm màzwùm fyiɔ̀ꞌ mɛ̀ cikpuꞌ kɛ cǐ mɛ ci-mɓòn ɓi lɛ̀ ɓyi ɓi fi kuꞌ nun swum ndɔꞌ.
Son, kwan sɛ ɓon ɓɛn kwe, mɛ̀ ci-mɓòn ndɛm ɓi ɓæn mɛ̀ cikpuꞌ ɓi, ɓɛ ɓɔꞌ nyɛ̌ m̀bɔꞌ, nyɛ̌ mɛ̀ mɓì, ɓɛ wu nun, ti lɛ̀ nyɛ̌ mɛ̀ nlè, ɓɛ ywummɔꞌ nun lɛ̀ mɛ̀ ŋgwɔ̀ꞌ.
Ci-ndɛm ywɔmɛ li, à fyiì tì mɛ̀ cikpuꞌ mèan, ɓɛ lan ɓye mbyî. Son, mɛ̀ ci-mɓòn ndɛm ɓi zæbsi tì kuꞌ ɓon wɛ̌ tà shɛ ɓɛ zæbsi ɓye mbyî.
Kɛ mmlɔ̀kǎꞌ, à fyi ɓon mwɛn nyon, ntwiꞌ sɛ nun ɓe fɔ̀kàꞌ lɛ: “Ɓɛ yɛ mwɛn nyɛ̀m yi.”
Kwan sɛ mwɛn ni ɗini kɛ mwu ndɛm, mɛ̀ ci-mɓòn ndɛm yɛnnɔ̀ꞌ nun, ɓɛ ɗunmi lɛli kɛ nyinnìm shan nun lɛ: “Cɛênì fɛꞌ, mwum nɛ kà ɓɛkàꞌ ǹji-nye ɓɛ̀nmɛ. Kìênnì, ɓwiꞌ wuènì nun ɓǎ ndɛm fyonnì ɓe ǹyɛꞌ.”
Yesù lɛꞌ hwæn, ǎ kà cibbi ɓe lɛ: «Kwan sɛ ci-ndɛm ni yɛ̌ kuꞌ ɓɛ̀n, à yɛ̌ cì lɛ lɛ̀ mɛ̀ ci-mɓòn ndɛm ɓi?»
Ɓɛ fyonnzì lɛ̀ nun lɛ: «À yɛ̌ ɓwum ɓyibbɔa ɓi wu hwæn, à pæ̀ꞌ ndɛm, à fɛ ɓwum ɓye ɗin fyaꞌ, ɓye yɛ kuꞌ nun mbe nyon fɛ.»
Yesù shɛ̀ lɛ̀ ɓon lɛ: «Ɓyin nzanŋgaꞌ kifɛꞌ swum sɛ ɓɛ kɔe kɛ ɗèwǎ Mvɛ̀nnswæ̀b nun? Cìcì sɛ ɓɛ kɔꞌ lɛ:“Ŋgæꞌ nɛ mɛ̀ ci-ŋgwe nye nzwonnze mbɛti nɛ ti tì ǹshimmbyiꞌ nye.She Mvɛ̀nnswæ̀b sɛ li, à si ɓwiꞌ swum ŋgwulea.” »
Yesù kònndì shɛ̀ lɛ: «Mùn tà ɓyin shɛ̌ lɛ ɓɛ yɛ cǐ tòn shin she kɛ ywɔꞌ Mvɛ̀nnswæ̀b nun pæ̀li, ɓɛ fɛ lɛ̀ ɓwùlu ndɔꞌ ɓye ta mɛ̀ lɛꞌ nlwukea nɛ yɛn ywɔꞌ Mvɛ̀nnswæ̀b cǐ.
[Mwum nɛ m̀bàꞌ yɛ̌ swi ǹshimmbyiꞌ màzwùm zwɛm, à yɛ̌ pyì, à ɓlɔ̀kàꞌ. Mwum nɛ ǹshimmbyiꞌ màzwùm yɛ kuꞌ pyì nywi, à yɛ̌ ɓɛ ǹlɛmmi.]»
Mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ mɛ̀ <font color=blue>Fàrìzìɛ̂n</font> ywɔmɛ mɛ̀ ŋkæ̀n lɛꞌ ni, ɓɛ limmì lɛ à tǎ nun ɗwǐ kɛ nywi yan.
Ɓɛ ɗunmi mbyi mɓæn nyon kæbbi. Son, ŋ̀kwìn ɓwum kwɛn ɓon yi, ntwiꞌ sɛ ɓɛ ɓe Yesù twɛli lɛ̀ ci-nlɛli kɛ ŋwum Mvɛ̀nnswæ̀b nun.
Ŋ̀kæ̌n lɛꞌ ye kɛ nywi ŋgwìn ndwun nɛ mwum ndɔꞌ kàe<TS3>(<a href="tw://bible.*?42.14.15-24">Lk. 14.15-24</a>)Yesù ɗunmi tì lɛꞌ ɓe kɛ mɛ ŋkæ̀n lɛꞌ nun lɛ̀ ɓwum ɓye ɓe ŋgyɔꞌ, à shɛ̀ lɛ̀ ɓon lɛ:
«Cɛênì fɛꞌ swum sɛ ywɔꞌ Mvɛ̀nnswæ̀b gwili. M̀vɛ̀n ndɔꞌ kàe ŋ̀gwìn nywɔꞌ nɛ mwɛn nyon shɛe ɗæm.
À fyiì mɛ̀ cikpuꞌ ɓyon ɓǎ ɓyi ɓi kɛn ɓwum ɓye nun ni shɛ̀kai ntwiꞌ ŋgwìn màzwùm lon. Son, ɓɛ yili kan kìn.
À fyi tì mɛ̀ cikpuꞌ ndɔꞌ, à shɛ̀ lɛ̀ ɓon lɛ: “Shɛ̀ênì lɛ̀ ɓwum ɓɛ mùn shɛ̀kai lɛ ɓɛ wuâ mɛ̀ nǎꞌ klwɔkea lɛ̀ nwɔ̀ꞌ ye ɗin ndɔꞌ tì, ɓɛ ɗæmmâ yon, ji ti ŋgyɔꞌ. Kìênnì, ɓwiꞌ ciènì ǹdàli ɗæm m̀ban.”
Cìcì sɛ mɛ̀ cikpuꞌ ɓɛnmɛ nun hwæn, ɓwum ɓɛ nun shɛ̀kai ɓi ɗwì kan zwiꞌ lɛ̀ lɛꞌ màzwùm. Ɓɛ kɛn ɓon mɛ̀ she nyan cǐ, nyɛ̌ ɓɛ m̀bɔꞌ, à kɛ̀n nun ndɛm nyon, nyɛ̌ ɓɛ m̀bɔꞌ, à kɛ̀n nun sɛ̀m nyon kyǐ,
ɓye fɔꞌ ndɔꞌ ɓæn mɛ̀ cikpuꞌ ɓi, ɓɛ zæbsi ɓon, ɓɛ wukaꞌ ɓon.
M̀vɛ̀n ni ywɔmɛ li, ǹlim nyeni nun zwum, à fyi mɛ̀ suzæ̀n ɓyon lɛ ɓyi ɓi kɛn mɛ̀ ci-ŋæ̌ꞌ nlim màzwùm wu, ɓyi ɓi twɛn tì kuꞌ ǹsòn ɓyi.
Kɛ ɓe nyě yi, ǎ kà shɛ̌ lɛ̀ mɛ̀ cikpuꞌ ɓyon lɛ: “Jenɛ ji ti ŋgyɔꞌ, son, ɓwum ɓɛ mùn shɛ̀kai ɓi, ɓɛ ɓa tî ji.
Yèênì mɛ̀ mbyi, ɓyin loìn ɓwum ɓɛ ɓyin yɛ cinni hwæn lɛ̀ ɓon kiìn ǹdàli ɗæm cǐ lɛ̀ ɓwiꞌ.”
Mɛ̀ cikpuꞌ ɓyon ywɔmɛ li, ɓɛ waꞌ kɛ̀n, ɓɛ ɓɛn kɛ mɛ mbyi ɓɛ ɓon ɓe yèlàꞌ nun, ɓɛ swɔsi ɓwum ɓɛ ɓon cinni hwæn, ɓwum lwukea lɛ̀ ɓye ɓyibbɔa nun. Li, nye lwin lɛ̀ ɓwum.
«Kwan sɛ m̀vɛ̀n ni ɗun næm nun ɓǎ nun cɛ ɓwum ɓye ɓɛ loin, à yɛn mwum ndɔꞌ kwe nyɛ̌ ɓe kǎn lɛ̀ plè ŋgwìn kɛ nywi.
À shɛ̀ lɛ̀ nun lɛ: “Ŋwè nyɛ̀m, wù yìli cì lɛ wǔ kà ɗun kɛ cɛ̌ shìkì plè ŋgwìn ɓɛ wù kɛ nywi?” Mwum màzwǔm yè kan nun ŋwum.
M̀vɛ̌n kà shɛ̌ lɛ̀ mɛ̀ cikpuꞌ ɓyon lɛ: “Kpæmmênì nun mɛ̀ kwù lɛ̀ mɛ̀ fyàꞌ nun, ɓyin ɗwiɔ̀ꞌ nun wan njimmi nun, cìcì sɛ nun yɛ̌ kwe lɛ̀ à tǎ myin sɔa.” »
Yesù kònndì lɛꞌ lɛ: «Ɓɛ loin mèan, son, kwæꞌ nɛ ɓɛ yɛ yæ̀n.»
Lǒn gàrimà ye ɓɛ ta ɗɛ̀b lɛ̀ m̀vɛ̀n ndwun nɛ kɛ ŋgyɔꞌ Rɔ̂m<TS3>(<a href="tw://bible.*?41.12.13-17">Mr. 12.13-17</a>; <a href="tw://bible.*?42.20.20-26">Lk. 20.20-26</a>)Mɛ̀ <font color=blue>Fàrìzìɛ̂n</font> lon m̀ɓwɔki ndɔꞌ ɓǎ ɓɛ pyi Yesù ŋwum kɛ ncibbi ndɔꞌ nun.
Kɛ nyě yi, ɓɛ fyiɔ̀ꞌ ɓwɛsɔꞌ ɓyon ndɔꞌ lɛ̀ ɓwum ɓɛ ɓe mɛ̀ ŋwè Èrôdɛ̀ kɛ cǐ Yesù ɓǎ ɓɛ cibbi nun lɛ: «Ǹlìsàꞌ, ɓwiꞌ limmi lɛ wù tǎ lɛꞌ lɛŋkæ̀m shɛ̌. Wù tà ti kònndi ɓwum mbyi lɛŋkæ̀m lìsea wɛ̌ tà shɛ M̀vɛ̀nnswæ̀b tǎ cibbi. Yi tà ka wu kwɛ̀nni lɛ̀ ywum yɛ ɓwum ta fɔ̀kàꞌ, ntwiꞌ wǔ tà ka ŋ̀kyììli kɛ̌ kɛ nyinnìm ɓwum.
Shɛ̀ fɛꞌ ɓwiꞌ swum sɛ wù tǎ fɔ̀kàꞌ nywi swum sɛ ɓwiꞌ yɛ wù shɛ̌ sɛ. Lwuà nyɛꞌ yili lɛ ɓwiꞌ ɗɛb gàrimà lɛ̀ m̀vɛ̀n ndwun nɛ kɛ ŋgyɔꞌ Rɔ̂m, kɛ̀ ɓa ɓwiꞌ ɗɛb?»
Ɓe lɛ̀ Yesù lìmmâ mɛ̀ fɔ̀kàꞌ mɓyibbɔa nyan, à shɛ̀ lɛ̀ ɓon lɛ:
«Mɛ̀ ci-ɓî, ɓyin ta mun pyi ŋwum lɛ̀ ntwiꞌ yɛn? Lìseànì fɛꞌ mun lòn yɛ ɓyin ta gàrimà ɗɛ̀bbi nun.» Ɓɛ pæꞌ lòn, ɓɛ lisàꞌ nun.
Li, Yesù cibbi lɛ̀ ɓon lɛ: «Fli mɛꞌ wɛn sɛ she? Lɛ̀ ŋgɔꞌ nun hwæn, ye wɛn yɛ?»
Ɓɛ fyonnzì lɛ̀ nun lɛ: «Ye m̀vɛ̀n ndwun yi yɛ.» Yesù ywɔmɛ li, à shɛ̀ lɛ̀ ɓon lɛ: «Ɗɛ̀bbênì lɛ ywum mvɛ̀n ndwun lɛ̀ m̀vɛ̀n ndwun, ɓyin ɗɛb kuꞌ ye M̀vɛ̀nnswæ̀b lɛ̀ M̀vɛ̀nnswæ̀b.»
Kwan sɛ ɓon ywɔꞌ fyònnzì lɛꞌ ni, shìmmea ci ɓon. Ɓɛ ɗonnzi nun, ɓɛ waꞌ kɛ̀n.
Ɓɛ kà shɛ̌ lɛ̀ Yesù lɛ: «Ǹlìsàꞌ, Mòîzɛ̀ shɛ̀e lɛ, ɓɛshɛ mwum ndɔꞌ ywi shìkì à ye ɓwɛn, ŋgyinni nyon yɛ̌ ŋ̀kwɛb twɛli, ɓɛ yɛ ɓwɛn ye ɓon lɛ̀ nun kɛ ɓǎn bàka nyon nun.
Kɛ nyinnìm shɛꞌ nun, mɛ̀ ŋgyinni ndɔꞌ ɓe kwe ɓon shanmɓì. Nyɛ̌ mwumŋkæ̀m shɛ m̀lib, à ywi lɛ̀ ǎ ye kifɛꞌ mwɛn. À ɗonnzi ŋ̀kwɛb ɓe lɛ̀ ŋgyinni nyon.
Swum fɔꞌ ci tì kuꞌ nywi nyɛ̌ mɛ̀ mɓì li, kɛ nywi mɛ̀ nlě, han a kɛn ɓɛ̀n mɛ shanmɓì nun.
Kwan sɛ ɓon ywie hwæn li, m̀lib ni ywi tì kuꞌ.
Nywɔꞌ nɛ ŋ̀gyìn nyìmnǐ ywi yɛ̌ wòlì, kɛ nyinnìm kì-shanmɓì si nun, yà mwum nɛ yɛ ɓɛ lɛ̀ m̀lib ni? Kɛ ɓon hwæn, ɓɛ shɛâ nun lɛ̀ ɗæm?»
Yesù fyònnzì lɛ̀ ɓon lɛ: «Ɓyin ta lɛꞌ ɓwu li ntwiꞌ sɛ ɓyin lìmmi kan ywum yɛ ɓɛ kɔꞌ kɛ ɗèwǎ Mvɛ̀nnswæ̀b nun, lɛ̀ ŋ̀kimmɔꞌ yon nun hwæn.
Lìmmênì lɛ kɛ nyě nyìmnǐ ywi, ɗæm ɓa ɓɛ. Son, mwum hwæn yɛ̌ ɓɛ wɛ̌ mɛ̀ cikpuꞌ Mvɛ̀nnswæ̀b ɓye kɛ ɗɛb.
A ti shɛ̌ a kiìn ɓɛ̀n mbyi nyìmnǐ ywi nun, ɓyin nzanŋgaꞌ kan swum sɛ M̀vɛ̀nnswæ̀b shɛ̀kàꞌ ɓyin? À lɛle lɛ:
“Mùn ni M̀vɛ̀nnswæ̀b nyɛ̌ Abràhæ̂m tǎ ɗwon ɓon lɛ̀ Izàꞌ, lɛ̀ tì Yàkɔ̂b.” Li nɛ ci mùn shɛ̀ ɓyin lɛ: M̀vɛ̀nnswæ̀b ni M̀vɛ̀nnswæ̀b nyɛ̌ ɓwum ɓye ǹzison, à ɓǎ nyɛ̌ ɓwum ywi.»
Ǹywɔꞌ yɛ ŋ̀kwìn ɓwum ywɔꞌ ǹlìsàꞌ ywum yon yi, shìmmea ci ɓon ǹzwɔnzwɔ̀ꞌ.
Lwuà nyɛ̌ lǎn ɓwùlu mɛ̀ lwuà hwæn<TS3>(<a href="tw://bible.*?41.12.28-34">Mr. 12.28-34</a>)Kwan sɛ ɓwùlu mɛ̀ <font color=blue>Fàrìzìɛ̂n</font> ywɔꞌ lɛ Yesù lèan mɛ̀ <font color=blue>Sàdùsìɛ̂n</font> kɛ lɛꞌ nun, ɓɛ swɔli kwe.
Nyɛ̌ m̀bɔꞌ ndɔꞌ ɓe kwe kɛ nyinnìm shan, ci-nlìmmì mɛ̀ lwuà nɛ ɓe, à cibbi lɛ̀ Yesù ɓǎ nun pyi nun ŋwum lɛ:
«Ǹlìsàꞌ, lwuà nyɛ̌ lǎn ɓwùlu mɛ̀ lwuà hwæn ni yà nun?»
Yesù fyònnzì lɛ̀ nun lɛ: « “Sɛ yili lɛ wù yili Nyɛli nywù M̀vɛ̀nnswæ̀b lɛ̀ ǹlim fɔꞌ, lɛ̀ ǹzison swû nun hwæn, kònndì lɛ̀ mɛ̀ mɓàkàꞌ nywù nun hwæn.”
Lwuà màzwùm nɛ ɗyi zwimbyiꞌ, à làn ɓwùlu hwæn.
Nyɛ̌ mɛ̀ mɓì nɛ ɗwonŋgaꞌ nun ni lɛ: “Yili lwikwæ̌n nywù wɛ̌ tà shɛ wù yili wǔ nɛꞌ”.
Mɛ̀ lwuǎ Mòîzɛ̀ lɛ̀ ǹzæ̌ꞌ lɛꞌ mɛ ci-nlɛli kɛ ŋwum Mvɛ̀nnswæ̀b nun ta kyìblì kɛ nywi mɛ lwuà ɓî ɓɛ.»
Lɛꞌ she kɛ nywi Kristò ɓon lɛ̀ Dàvîd<TS3>(<a href="tw://bible.*?41.12.35-37">Mr. 12.35-37</a>; <a href="tw://bible.*?42.20.41-44">Lk. 20.41-44</a>)Ɓe lɛ̀ mɛ̀ <font color=blue>Fàrìzìɛ̂n</font> kɛ swɔli, Yesù cibbi lɛ̀ ɓon lɛ:
«Ɓyin ta fɔ̀kàꞌ kɛ nywi <font color=blue>Kristò</font> lɛ à kwan kɛ nyinnìm mvu ɓwum wɛn nun?» Ɓɛ fyonnzì lɛ̀ nun lɛ: «À ni kɛ mvu ɓwum Dàvîd nun.»
Yesǔ kà shɛ̌ lɛ̀ ɓon lɛ: «Kɛ à si li, yɛn sɛ ci M̀pùn Nsanmi ɗun Dàvîd nywi, à lon nun lɛ Nyɛli nyon? Ntwiꞌ sɛ nun lɛle lɛ:
“M̀vɛ̀nnswæ̀b lɛle lɛ̀ Nyɛli nyɛ̀m lɛ: Tòn fyaꞌ ji yɛ̂m,mùn yɛ̌ wù mɛ̀ ci-ɓyìnnzì ɓyû kɛ̌ mɛ kwù ɓyû nji.”
Ɓɛshɛ Dàvîd nun nɛꞌ lon nun lɛ Nyɛli, sɛ yɛ tì kuꞌ cì ɓe lɛ <font color=blue>Kristò</font> yɛ̌ tì kuꞌ kwan kɛ mvu ɓwum ɓyon nun?»
Kɛ nywɔꞌ yɛ ɓɛ ywɔꞌ fyònnzì Yesù li, kwo mwum ndɔꞌ yè ka ŋwum. Ǹdìkàꞌ nywɔꞌ màzwǔm, ɓɛ fɔ̀ꞌ kan tî ǹcibbi swum ndɔꞌ ɓe lɛ̀ nun.
Yesù tǎ ɓwum konnzi lɛ̀ ǹlìsàꞌ ywum mɛ Fàrìzìɛ̂n<TS3>(<a href="tw://bible.*?41.12.38-40">Mr. 12.38-40</a>; <a href="tw://bible.*?42.11.37-54">Lk. 11.37-54</a>; <a href="tw://bible.*?42.20.45-47">20.45-47</a>)Kɛ nyě yi, Yesù ɗunmi lɛli lɛ̀ ŋ̀kwìn ɓwum, kònndì lɛ̀ ɓwɛsɔꞌ ɓyon lɛ:
«Mɛ̀ ci-nlìmmì mɛ lwuà ɓon lɛ̀ mɛ̀ <font color=blue>Fàrìzìɛ̂n</font>, she shan si ǹsannzi lwuà Mòîzɛ̀.
Ywɔtênì ɓon, ɓyin ci swum sɛ ɓon yɛ ɓyin shɛ̌. Son, ɓa ɓyin ɗwon mɛ̀ kwǔ kɛ̀n ɓyan, ntwiꞌ sɛ ɓɛ tà ka cì wɛ̌ tà shɛ ɓɛ ta sannzi.
Ɓɛ ta mɛ̀ nshe ŋkyìblea kpæmmi, ɓɛ ci ɓwum shɛ nun shìkì ɓon nɛꞌ yinndì lɛ̀ fyàꞌ.
Ɓɛ ta mɛ̀ she nyan cǐ lɛ̀ ɓwum hwæn swi ɓon mɛꞌ nywi. Ɓwɛn mɛ mpɔ̀ꞌ yɛ ɓon ta mɛ̀ lwuà kpimmea nun kɛ nywi yan ɓi klwɔkea. Mɛ̀ fyàꞌ plê ɓyan ɓɛ tì mgbònŋgea.
Ɓɛ yili yì cǐ tòn ye kɛ mɛꞌ zwɛm kɛ yi dinàꞌ nun, lɛ̀ kɛ mɛ nyenswæ̀b.
«Ti lɛ̀ ɓyin, ɓa ɓyin ci mwum ndɔꞌ lon ɓyin lɛ ǹlìsàꞌ. Ɓyin ɓi mɛ̀ ŋgyinni hwæn, ɓyin sukuꞌ ǹlìsàꞌ cinni m̀bɔꞌ.
Ɓa ɓyin lon mwum ndɔꞌ fɛ ŋgyɔꞌ zwɛm lɛ: “Ce nyɛ̀m”, ntwiꞌ sɛ ɓyin sukuꞌ Ce cinni m̀bɔꞌ, nyɛ̌ ɗyi kɛ ɗɛb.
Ɓa ɓyin ci ɓɛ lon ɓyin lɛ: “Ci-zwiꞌ”, ntwiꞌ sɛ ɓyin sukuꞌ ci-zwiꞌ cinni m̀bɔꞌ, nun nɛ <font color=blue>Kristò</font>.
Mwum nɛ ɗyi mwumŋkæ̀m kɛ nyinnìm shin nun, sɛ yili lɛ à ɓɛ ci-mfyi nyin.
Mwum nɛ tǎ nun nɛꞌ wasi zwô hwæn, ɓɛ yɛ nun fyɔ̀si ɓe ŋgyɔꞌ; nyɛ̌ tà kuꞌ nun nɛꞌ fyɔ̀si ɓe ŋgyɔꞌ, ɓɛ yɛ nun wasi zwô.
«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ <font color=blue>Fàrìzìɛ̂n</font>, ɓyin ɓɛ mɛ̀ ci-ɓî. Ɓyin ta mbyi ywɔꞌ Mvɛ̀nnswæ̀b ɗwɔa lɛ̀ ɓwum, ɓyin kænni ɓwum ɓye yili ǹɗun, lɛ̀ ɓyin nɛꞌ hwæn, ɓyin ɓa kuꞌ ɗun.[
«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ <font color=blue>Fàrìzìɛ̂n</font>, ɓyin ɓɛ mɛ̀ ci-ɓî. Ɓyin ta ywum mɛ kwɛb mɛ yib ji, ɓyin dwusì ɓon mɛꞌ lɛ̀ mɛ̀ ŋkeli lìbbea. Li nɛ yɛ cì, vɛ̀nɛ̀ꞌ shin sɛ ɓyin yɛ yɛn yɛ she ɓwulu lèan hwæn.]
«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ <font color=blue>Fàrìzìɛ̂n</font>, ɓyin ɓɛ mɛ̀ ci-ɓî. Ɓyin ta yòn cìcì hwæn kɛ ŋgyɔꞌ zwɛm ɓǎ ɓyin cinni mwum m̀bɔꞌ nɛ yɛ̌ ɓɛ kɛ nswɔli yin nun. Kwan sɛ ɓyin cinnâ nun, ɓyin ci à fyònnì ci-ncǐ ɓyɛbbi, à làn ɓyin.
«Mùn nyæ̀mmâ ɓyin mɛ̀ ci-ɓwubè ɓɛ ta ɓwùlu kɛ̀nnzi. Ɓyin ta shɛ̀ lɛ: “A mwum ndɔꞌ lɔ̀ꞌ ǹdɔ̀ꞌ lɛ̀ jin nyenswæ̀b ndwun, lɛ̀ ǹdɔ̀ꞌ màzwùm ni ɗin. Son, ɓɛshɛ mwum ndɔꞌ lɔ̀ꞌ ǹdɔ̀ꞌ lɛ̀ jin <font color=blue>gɔ̂l</font> nyɛ̌ kɛ nyenswæ̀b ndwun, lɛ̀ lɛŋkæ̀m sɛ.”
Mɛ̀ ci-ɓwubè, ɓyin ɓi yì ɗyimi. Yɛn sɛ ɗyi swum twun, <font color=blue>gɔ̂l</font>, kɛ̀ nyenswæ̀b ndwun nɛ fyɔ̀si <font color=blue>gɔ̂l</font> màzwùm ǹsanmi? Nyenswæ̀b ndwun nɛ kǎn?
«Ɓyin ta tî kònndi shɛ̀ lɛ: “Ɓɛshɛ mwum ndɔꞌ lɔ̀ꞌ ǹdɔ̀ꞌ lɛ̀ jin cǐ mfɛ sàtìkæ̀ꞌ, lɛ̀ ǹdɔ̀ꞌ màzwùm ni ɗin. Son, ɓɛshɛ nun lɔ̀ꞌ ǹdɔ̀ꞌ lɛ̀ swum sɛ ɓɛ sati kwe cǐ màzwùm nun, lɛ̀ lɛŋkæ̀m sɛ.”
Mɛ̀ ci-ɓwubè, yɛn sɛ ɗyi swum twun, swum sɛ ɓɛ fɛ lɛ̀ M̀vɛ̀nnswæ̀b, kɛ̀ cìcǐ mfɛ sàtìkæ̀ꞌ nyenswæ̀b? Cìcǐ mfɛ sàtìkæ̀ꞌ sɛ ɗyi kan twun? Ntwiꞌ sɛ son sɛ fyɔsi swum sɛ ɓɛ fɛ si sanmi.
Mùn shɛ̀ ɓyin lɛ mwum nɛ tǎ ǹdɔ̀ꞌ lǒ lɛ̀ cìcǐ mfɛ sàtìkæ̀ꞌ tǎ lɔ̀ꞌ lɛ̀ cìcǐ mfɛ sàtìkæ̀ꞌ lɛ̀ ywum yɛ ɓɛ sati kwe zwɛm hwæn.
Mwum nɛ tǎ ǹdɔ̀ꞌ lǒ lɛ̀ jin nyenswæ̀b tǎ lɔ̀ꞌ lɛ̀ nyenswæ̀b kònndì lɛ̀ M̀vɛ̀nnswæ̀b nɛ tǎ tòn kwe nlim.
Mwum nɛ tà tî kuꞌ ǹdɔ̀ꞌ lǒ lɛ̀ jin ɗɛb tǎ ǹdɔ̀ꞌ lǒ lɛ̀ cǐ tǒn Mvɛ̀nnswæ̀b, kònndì lɛ̀ M̀vɛ̀nnswæ̀b nɛ tǎ tòn kwe.
«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ <font color=blue>Fàrìzìɛ̂n</font>, ɓyin ɓɛ mɛ̀ ci-ɓî. Ɓyin ta M̀vɛ̀nnswæ̀b mbe mvub nwɔ̀ꞌ fɛ, kwo fɛꞌ mbe mvub kæꞌ ye ta mɛ̀ nwùm fɛ ywum ji nun, son, ɓyin ta ywum ŋkæ̀mŋkæm yɛ lwuà Mòîzɛ̀ tǎ lìsàꞌ ɗonnzi. Lwuà tǎ lìsàꞌ lɛ ɓyin lin mɛ̀ lɛꞌ kɛ mbyi nun, ɓyin ywɔꞌ kwɛ̀nnzǐ nlim lɛ̀ ɓwum, ɓyin kɛ tì mɛ̀ nlim nyin kɛ nywi Mvɛ̀nnswæ̀b. Sɛ yile lɛ ɓyin lwinnzi ywum màzwùm hwæn, shìkì ɓyin limnzi mbe.
Mɛ̀ ci-ɓwubè ɓɛ ta ɓwùlu kɛ̀nnzi, ɓyin ta ŋ̀kan yeli ɓǎ ywunywun læ̀kì ɓyin lèan ŋkwu, kànmbɛꞌ, ɓyin ta ŋ̀gàrìbà myǐ, ɓyin lìmmì kan.
«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ <font color=blue>Fàrìzìɛ̂n</font>, ɓyin ɓɛ mɛ̀ ci-ɓî. Ɓyin ta mɛ̀ plaꞌ ɓyin lɛ̀ mɛ̀ peàn ɓyin pɔ̀si kɛ ɓe làn nyè. Son, ɓyin lwinnzi ɓon lɛ̀ ywum ŋkwɛ̀b, kònndì lɛ̀ ye ɓyin ta tæm.
<font color=blue>Fàrìzìɛ̂n</font>, ci-ɓwubè, sɛti fɛꞌ ǹlim plaꞌ nywù pɔ̀si, li, wan yɛ kuꞌ ɓɛ pwɛbbi.
«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ <font color=blue>Fàrìzìɛ̂n</font>, ɓyin ɓɛ mɛ̀ ci-ɓî. Ɓyin ɓi wɛ̌ mɛ̀ mbyùꞌ ɓye ɓɛ ta fyèlì kɛ wan. Ɓɛ ɓɛ lwukea kɛ ncɛ, ti kɛ nlim, ywum nwùmmɔa yɛ sukuꞌ lɛ̀ yì wɛb.
Ɓyin kuꞌ, kɛ mɛꞌ ɓwum, ɓyin ɓɛ ɓwum lwukea. Son, kɛ mɛ nlim nyin nun, ɓyin ɓɛ ɓwum ɓyibbɔa, ɓyin ɓɛ tì mɛ̀ ci-ɓî.
«Mùn nyæ̀mmâ ɓyin mɛ̀ ci-nlìmmì mɛ lwuà lɛ̀ mɛ̀ <font color=blue>Fàrìzìɛ̂n</font>, ɓyin ɓɛ mɛ̀ ci-ɓî. Ɓyin ta mɛ̀ mbyùꞌ mɛ ci-nlɛli kɛ ŋwum Mvɛ̀nnswæ̀b nun fyèli lwukea. Ɓyin fɔsì tì mɛ̀ mbyùꞌ ɓwum ɓye ɓe lwinnɔa kɛ paꞌ tòn shan nun.
Ɓyin ɗunmi lɛꞌ lɛ: “Ɓɛshɛ ɓwiꞌ ɓê kɛ kwan mɛ mbibea ɓyɛꞌ nun, ɓwiꞌ ɓê kǎn kɛ nyinnìm shan nun kwan sɛ ɓon wue mɛ̀ ci-nlɛli kɛ ŋwum Mvɛ̀nnswæ̀b nun.”
Li, ɓyin limmi lɛ̀ ɓyin nɛꞌ lɛ ɓyin ɓi kɛ mvu ɓwum ɓye wue mɛ̀ ci-nlɛli kɛ ŋwum Mvɛ̀nnswæ̀b nun.
Kɛ ɓyin ɗunmâ, kɛ̀nnênì mbyî, ɓyin mlɔsì she sɛ mɛ̀ mbibea ɓyin ɗunme.
«Mvu ɓwum mɛ nywun, ɓyin yɛ fyi fɛn ɓɛ læ̀kì ɓyin ɗwìɔ̀ꞌ kɛ swuꞌ win nun?
Li nɛ mùn shɛ̀ ɓyin lɛ mùn yɛ̌ ɓyin mɛ̀ ci-nlɛli kɛ ŋwum Mvɛ̀nnswæ̀b nun fyi ɓon lɛ̀ mɛ̀ ci-nlìmmì mɛ lwuà, lɛ̀ tì mɛ̀ ci-nlìmmì ɓyindɔꞌ. Ɓyin yɛ ɓyindɔꞌ wu, ɓyin ywummɔꞌ ɓyindɔꞌ kɛ ŋgæꞌ mɛ̀ ɓɔtɔꞌ zwɛm, ɓyin ywilɔꞌ ɓyindɔꞌ lɛ̀ mɛ̀ ŋgwæ̀ꞌ kɛ mɛ nyenswæ̀b ɓyin. Ɓyin ɗwon ɓyindɔꞌ kɛ mɛ myi ɓǎ ɓyin yɛnnzi ɓon vɛ̀nɛ̀ꞌ.
Li, ǹdwɛ̀n ɓwum ɓye ɓɛ wu shìkì ɓɛ limmì lɛꞌ ndɔꞌ yɛ ɓyin fyònni ɓe nywi, ǹdìkǎꞌ kwan sɛ ɓɛ wue Abè nɛ ɓe ǹlwinni, a kiìn ɓɛ̀n kwan sɛ ɓɛ wue Zàkàrî, mwɛn Bàràshî, nun nɛ ɓyin wue kɛ nyinnìm cǐ mfɛ sàtìkæ̀ꞌ lɛ̀ cìcì sanmi kɛ nyenswæ̀b ndwun nun.
Mùn tà ɓyin shɛ̌ lɛ̀ lɛŋkæ̀m lɛ ǹdwɛ̌n màzwùm yɛ fyònnì ɓe kɛ nywi mvu ɓwum ye ɗyě.»
Li nɛ mùn shɛ̀ lɛ myi yin yɛ nzwon mɛꞌ wan.
Mùn tà ɓyin shɛ̌ lɛ̀ lɛŋkæ̀m lɛ ǹɗunmi ye jenɛ, kwù shɛ̂m ɓa tî sæ̀mmi ɓe fɛ han a kiìn ɓɛ̀n kwan sɛ ɓyin yɛ lɛꞌ lɛ̀ ŋwum yin lɛ: “M̀vɛ̀nnswæ̀b ŋgænnì mwum nɛ tǎ kìn kɛ jin shon nun.” »
Yesù tǎ ywum yɛ yɛ lànnzì kɛ kwan mmlɔ̀kàꞌ ŋgyɔ̂ꞌ wan sannzi<TS3>(<a href="tw://bible.*?41.13.1-23">Mr. 13.1-23</a>; <a href="tw://bible.*?42.21.5-24">Lk. 21.5-24</a>; <a href="tw://bible.*?42.17.22-24">17.22-24</a>)Yesù kwan kɛ nyenswæ̀b ndwun, à waꞌ kɛ̀n. Ɓwɛsɔꞌ ɓyon kɛnnɔ̀ꞌ nun ke, ɓɛ ɗunmi nun lìsea wɛ̌ m̀bɔ̀kì nɛ ɓɛ gwe nyenswæ̀b.
Yesù ywɔmɛ li, à shɛ̀ lɛ̀ ɓon lɛ: «Ɓyin yɛnnâ kǎn ywum ton yi hwæn? Mùn shɛ̀ ɓyin lɛ̀ lɛŋkæ̀m lɛ ŋ̀gyìn ndɔꞌ kà wòlàkàꞌ nyɛ̌ ŋ̀gwɔ̀ꞌ m̀bɔꞌ ɓǎ lwǔm lwæ̀b fɛ m̀kpàti kɛ lwi ŋgwɔ̀ꞌ zwɛm, shìkì ɓɛ twɔtɔ̂ꞌ nun ŋgyɔꞌ.»
Yesù kɛ̀n tòn kɛ ŋgwùmŋgwùm sɛ cinni mɛ̀ njǐ <font color=blue>òlîvɛ̀</font> zwɛm. Ɓwɛsɔꞌ ɓyon sɛnndiì kɛ ke shon, ɓɛ cibbi lɛ̀ nun kɛ kwiꞌ nun lɛ: «Shɛ̀ ɓwiꞌ, yǎ kwan sɛ ywum màzwùm yɛ lànnzì? Yà swum sɛ yɛ ɓwiꞌ sɛti ǹlìmmì cǐ lɛ m̀ɓɛ̀n ywû lɛ̀ m̀mlɔ̀kàꞌ ŋgyɔ̂ꞌ wan yɛ ti?»
Yesù fyònnzì lɛ̀ ɓon lɛ: «Cìênì kon, ɓa mwum ndɔꞌ pɔkaꞌ ɓyin.
Ntwiꞌ sɛ ɓwum mèan ɗin yɛ kwan kɛ jin shɛ̂m nun, nyɛ̌ ɓɛ m̀bɔꞌ, à yɛ̌ lɛꞌ lɛ nun ni <font color=blue>Kristò</font>, mwum nɛ M̀vɛ̀nnswæ̀b fyie. Li, ɓɛ yɛ màn ɓwum pɔkea.
Ɓyin yɛ mɛ̀ ŋwànŋwǎn wì ye kwukwæꞌ lɛ̀ ye læ̀bbi ywo. Ɓyin ywɔꞌ li, ɓa yi ɗun ɓyin zwum. A yili lɛ sɛ ci kuꞌ li, son, a ɓa ɓɛ m̀mlɔ̀kàꞌ ŋgyɔ̂ꞌ wan.
Ɓwum ɓye ŋ̀gwù ŋgyɔꞌ ndɔꞌ yɛ kɛ̌n wì ɗwǐ lɛ̀ ŋ̀gwù ŋgyɔꞌ nyɛ̌ ɗin. Ywɔꞌ ndɔꞌ yɛ waꞌ, sɛ kɛn lwikwæ̌n ywɔꞌ ndɔꞌ wì kèa. Ǹjè yɛ̌ pyìtàꞌ kɛ yi cìcì ndɔꞌ, kɛ fyaꞌ ndɔꞌ, ŋgyɔꞌ kònndì funnzi kimmi lwɛn.
Yon yi hwæn yɛ ɓɛ wɛ̌ ǹɗunmi ŋkwɛ̌n ye.
«Kɛ kwan màzwùm nun, ɓwum yɛ ɓyin kyǐ kɛ fyaꞌ mɛ ci-ncǐ ɓyɛbbi ɓǎ ɓɛ yɛnnzi ɓyin vɛ̀nɛ̀ꞌ, ɓɛ wu tì kuꞌ ɓyin. Ɓwum mɛ ŋgyɔꞌ hwæn yɛ ɓyin ɓyìnnzi ntwiꞌ yɛ̂m.
«Kɛ kwan màzwùm nun, màn ɓwum yɛ̌ kwù pæ̀li lɛ̀ mbyi Mvɛ̀nnswæ̀b. Ɓɛ yɛ ɓwùlu fɛ kɛ fyaꞌ mɛ ci-ɓyìnnzì ɓyan, ɓɛ ɓyinnzì tì kuꞌ ɓon nɛꞌ.
Mɛ̀ ci-ntwum mɛ mɓwɛ̀ꞌ yɛ kwan mèan, ɓɛ pɔkaꞌ màn ɓwum.
Ɓyɛbbi yɛ̌ læ̀m cìcì hwæn han ɓwum kwɛ̀nnzì kan tî ǹlim lɛ̀ ɓwùlu.
Son, mwum nɛ yɛ̌ ǹlim ɓænni kɛ mbyi Mvɛ̀nnswæ̀b nun a kɛn ɓɛ̀n kɛ mmlɔ̀kǎꞌ, à yɛ̌ swæꞌ.
Ǹtwum Lwɛn yɛ yɛn ywɔꞌ Mvɛ̀nnswæ̀b yi, ɓɛ yɛ yon shɛ̌ ŋgyɔ̂ꞌ wan hwæn. A yɛ ɓɛ shìtàkwù kɛ swiꞌ ɓwum hwæn. Kɛ nyě yi, ŋgyɔ̂ꞌ wan yɛ̌ mlɔ̀ꞌ.
«Mwum nɛ tǎ ǹzæ̌ꞌ lɛꞌ yɛ nzanŋgea, à nonnzì mɛ̀ ywiꞌ, à ywɔꞌ yon lwɛn. Ɓyin kà yɛnkàꞌ swum she ci ɓwum yi ǹzwɔnzwɔ̀ꞌ, ɓɛ satâ son kɛ cǐ tòn she sanmi kɛ nyenswæ̀b ndwun nun. Ɓe lɛ̀ Dæ̀nyɛ̂l ci-nlɛli kɛ ŋwum Mvɛ̀nnswæ̀b nun lɛle kɛ nywi swum màzwùm.
Ɓyin yɛn son, sɛ yili lɛ ɓwum ɓye ywimɛ ɓɛ kɛ ŋgyɔꞌ Jùdê yean, ɓɛ kɛn gwùmnì kɛ mɛ kpaꞌ zwɛm.
Mwum nɛ yɛ̌ ɓɛ kɛ fyaꞌ nye nyon ndɔꞌ nun, ɓa à shɛ̀ tì fɛꞌ lɛ nun ɗun kɛ fyaꞌ ndɔꞌ nun ɓǎ nun sheli ywum yɛ nun kɛ̀nmɛ lɛ̀ yon.
M̀banmbɔꞌ nɛ lɛ̀ mwum nɛ yɛ̌ ɓɛ ndɛm, ɓa à fyòn tì ɓe myi lɛ̀ nun sheli fɛꞌ plè nyon.
Yǎ paꞌ vɛ̀nɛ̀ꞌ sɛ kà ɓɛ lɛ̀ mɛ̀ yib ɓye yɛ ɓɛ ŋgyin màzwùm lɛ̀ zwùm, kònndì lɛ̀ ɓye yɛ ɓɛ lɛ̀ ɓwɛn mɛ fyàꞌ.
Kelênì M̀vɛ̀nnswæ̀b lɛ ɓa ywum màzwùm kiìn ɓɛ̀n lɛ̀ kwan mbɛb sɛ ti, shìkì a ɓɛ kuꞌ nywɔꞌ ŋgyìn mɛ̀ yìnnì.
Ntwiꞌ kwan màzwǔm, vɛ̀nɛ̀ꞌ sɛ ɓwum yɛ yɛn yɛ ɓɛ kimmi, ǹdìkàꞌ nɛ M̀vɛ̀nnswæ̀b fɔ̀e ŋgyɔ̂ꞌ wan a kiìn ɓɛ̀n jenɛ, ɓɛ yɛn kifɛꞌ vɛ̀nɛ̀ꞌ ndɔꞌ li. Kɛ ɓe nyè, mwum ndɔꞌ ɓà tî paꞌ vɛ̀nɛ̀ꞌ si yɛnni.
M̀vɛ̀nnswæ̌b shiè ŋ̀gyǐn vɛ̀nɛ̌ꞌ màzwùm sɛ̀nni, kwo mwum m̀bɔꞌ lwæbbè kǎn ǹzison. Son, à sɛ̌n ŋ̀gyìn ntwiꞌ mɛ mwù ɓwum ɓye nun yæ̀nnâ lɛ̀ ɓɛ ɓɛ ɓwum ɓyon.
«Ɓɛshɛ mwum ndɔꞌ shɛ̀ lɛ̀ ɓyin lɛ: “Cɛênì fɛꞌ, <font color=blue>Kristò</font> ni ɗyě fɛ”, shindɔꞌ, ɓɛ shɛ ɓyin lɛ: “À ni ɗyě fi”, ɓa ɓyin twɛꞌ son lɛ̀ lɛŋkæ̀m.
Ntwiꞌ mɛ̀ kristò mɛ mɓwɛ̀ꞌ yɛ kwan lɛ̀ ɓon ɓɛ yɛ ɓon nɛꞌ lon lɛ mɛ̀ ci-nlɛli kɛ ŋwum Mvɛ̀nnswæ̀b nun. Ɓɛ yɛ waꞌ, ɓɛ ɗunmi yì hìlea cǐ. Ɓɛshɛ ɓwum ɓye M̀vɛ̀nnswæ̀b yæ̌n ɗyi kan kimmi, ɓɛ yɛ ɓon mbyi ɓwuli.
Ywɔênì lwɛn, mùn shɛ̀â ɓyin ywum hwæn m̀bɔ̀ꞌ tin.
«Kɛ̀ shindɔꞌ, ɓɛ shɛ ɓyin lɛ: “Cɛênì fɛꞌ, à ni fɛ nlim kyɔꞌ”, ɓa ɓyin kɛn. Kɛ̀ shindɔꞌ, ɓɛ shɛ ɓyin lɛ: “À ni fi næm nun”, ɓa ɓyin twɛꞌ son lɛ̀ lɛŋkæ̀m.
Ntwiꞌ sɛ kwan mɓɛ̌n <font color=blue>Mwɛn Mwum</font> yɛ ɓɛ wɛ̌ shɛ m̀bæ̀n ndwun ndɔꞌ nyɛ̌ yɛ̌ ŋwæ̀tì nɗunmi ɓwùm-nywɔꞌ a kɛn ɓɛ̀n kɛ pyì-nywɔꞌ.
Kwan sɛ Yesù yɛ̌ fyòn ɓe ŋgyɔ̂ꞌ wan<TS3>(<a href="tw://bible.*?41.13.24-27">Mr. 13.24-27</a>; <a href="tw://bible.*?42.21.25-28">Lk. 21.25-28</a>)«Kɛ nyè mɛ vɛ̀nɛ̀ꞌ ni, nywɔꞌ ɓà tî ɗwùm kimmi shìkì nywiꞌ pwɛb. Mɛ̀ nywæꞌ yɛ swònnaì ŋwaì yɛ kɛ ɗɛb. Mɛ̀ ŋkimmɔꞌ nyɛ̌ ɗɛb fun hwæn.
Kwan màzwǔm kìkeàn <font color=blue>Mwɛn Mwum</font> yɛ kwan kɛ ɗɛb zwɛm. Li, mvu ɓwum hwæn yɛ kɛ ŋgyɔ̂ꞌ wan ɗunmi fyon. Ɓɛ yɛ <font color=blue>Mwɛn Mwum</font> yɛnni, à tǎ kyìlì kɛ ɓwɔꞌ nun, kɛ ŋkimmɔꞌ yon nun lɛ̀ ǹtwu yon nun hwæn.
Ɓæ̀n twun yɛ hwæbli lɛ̀ à yɛ̌ mɛ̀ cikpuꞌ ɓyon fyi kɛ ŋgyɔ̂ꞌ wan nun hwæn ɓǎ ɓɛ swɔsi ɓwum ɓye M̀vɛ̀nnswæ̀b yæ̀nnâ.»
M̀bɔ̀kì lɛꞌ nyɛ̌ kɛ nywi ŋgæꞌ yɛ ta yì gwùm sean<TS3>(<a href="tw://bible.*?41.13.28-31">Mr. 13.28-31</a>; <a href="tw://bible.*?42.21.29-33">Lk. 21.29-33</a>)«Twɛlênì fɛꞌ m̀bɔ̀kì kɛ nywi ŋgæꞌ yɛ ta yì gwùm sean nun. Mɛ̀ ŋwæm tǎ ɗunmi nyònnǎꞌ, man ɗunmi kwan, ɓyin limmì lɛ kwan nsan gwùm yɛ ɗunmi.
M̀banmbɔꞌ nɛ kuꞌ kwan sɛ ɓyin yɛ ywum ton yi yɛnni hwæn, lìmmênì lwɛn lɛ <font color=blue>Mwɛn Mwum</font> tî ɓyin nywi kwukwæ̂ꞌ.
Mùn tà ɓyin shɛ̌ lɛ̀ lɛŋkæ̀m lɛ mvu ɓwum ye jenɛ yɛ ɓa ywi hwæn lɛ̀ ɓyindɔꞌ yɛnnâ ywum màzwùm hwæn.
Ɗɛb lɛ̀ ŋgyɔꞌ kà mlɔ̀kàꞌ, son, ǹzæ̌ꞌ lɛꞌ yɛ̂m ywimɛ ɓɛ kwe kwan hwæn.»
Mwum ndɔꞌ lìmmi kan nywɔꞌ nɛ ŋ̀gyìn màzwùm yɛ̌ wòlì<TS3>(<a href="tw://bible.*?41.13.32-37">Mr. 13.32-37</a>; <a href="tw://bible.*?42.17.26-30">Lk. 17.26-30</a>, <a href="tw://bible.*?42.17.34-36">34-36</a>)«Mwum ndɔꞌ lìmmi kan ŋ̀gyìn màzwùm shìkì à lìmmì kwan. Kwo fɛꞌ mɛ̀ cikpuꞌ Mvɛ̀nnswæ̀b, lɛ̀ Mwɛn Mvɛ̀nnswæ̀b nun nɛꞌ nun, ɓɛ lìmmi kan, shì ɓɛ Ce ndwun nun kyishon.
Swum fɔꞌ sɛ lannze kwan Nòê, sɛ yɛ tì kuꞌ cì kwan sɛ <font color=blue>Mwɛn Mwum</font> yɛ̌ ɓɛ̀n.
Ntwiꞌ kwan sɛ ɓe lɛ̀ ndwin ndwun yɛ ɓɛ̌n, ɓwum ɓe ji, ɓɛ nwi, ɓɛ shɛsi yì ɗæm, ɓɛ fɛ tì kuꞌ ɓwɛn ɓyan kɛ ɗæm nun han a kɛn ɓɛ̀n nywɔꞌ nɛ Nòê ɗun kɛ ciꞌ nun.
Ɓɛ ywɔti kan swum sɛ ɓe lɛ̀ sɛ yɛ lànnzì han a kiìn ɓɛ̀n nywɔꞌ nɛ ndwin ndwun ɓɛ̀nne à shɛ ɓon hwæn. Li nɛ m̀ɓɛ̀n <font color=blue>Mwɛn Mwum</font> yɛ kuꞌ ɓɛ.
Mɛ̀ ɗwɛb ɓî yɛ ɓɛ kɛ ndɛm, ɓɛ twɛꞌ nyɛ̌ m̀bɔꞌ, ɓɛ ɗonnzi m̀bɔꞌ.
M̀banmbɔꞌ kuꞌ, mɛ̀ yib ɓî yɛ ɓɛ kɛ li wɔ̀ꞌ zwɛm, ɓɛ yɛ nyɛ̌ m̀bɔꞌ twɛli, nyɛ̌ m̀bɔꞌ lwæ̀b kuꞌ.
Tòênnì lɛ̀ mɛꞌ, ntwiꞌ sɛ ɓyin lìmmi kan ŋ̀gyìn nɛ Nyɛli nyin yɛ̌ fyònnì nun.
Ywɔênì ǹzæ̀ꞌ lɛꞌ nɛ mùn yɛ̌ ɓyin shɛ̀ nɛ: ɓɛshɛ ci-nye limmè kwan sɛ ci-nywiꞌ yɛ̌ ɓɛ̀n ɗwon nyon, ǎ toèn lɛ̀ mɛꞌ, à kænni nun m̀ɓwùm nye.
Ɓyin kuꞌ, tòênnì kwan hwæn mɛ kwù zwɛm ntwiꞌ <font color=blue>Mwɛn Mwum</font> yɛ̌ ɓɛ̀n kɛ kwan sɛ ɓyin tà ka ɓàkàꞌ nun.»
Ci-she nywɔli lɛ̀ nyɛ̌ ɓǎ ǹywɔli<TS3>(<a href="tw://bible.*?42.12.41-48">Lk. 12.41-48</a>)«Yà mwum nɛ ci-she ŋkonni, à ɓɛ tì ǹywɔli? Nun nɛ mwum nɛ Nyɛli nyon kɛ̀ kɛ zwiꞌ ɓwum ɓyon ɓǎ nun fɛ ɓon ji kwan nun.
Swiꞌ lwɛn lɛ̀ ci-she màzwùm, ɓɛshɛ Nyɛli nyon fyòn, à cinni nun kɛ she nɛ si nun.
Mùn tà ɓyin shɛ̌ lɛ̀ lɛŋkæ̀m lɛ nyɛli nyon yɛ̌ nun lwɛn nyon nɛ nun cinni fɛ fyaꞌ hwæn ɓǎ nun konni lɛ̀ nun.
Son, ɓɛshɛ ci-she ni ni mwum mɓyɛbbi, à yɛ̌ shɛ̀ lɛ̀ nun nɛꞌ lɛ: “Nyɛli nyɛ̀m kɛ mgbæ̀nnì nùn.”
Kɛ kwan màzwùm nun, à yɛ̌ ɗyi, à ɗunmi ɓwùlu mɛ̀ ci-she ɓo. À yɛ̌ mɛ̀ kwù ɓæti lɛ̀ mɛ̀ ci-nwi ŋkan, lɛ̀ ɓɛ ta ji, ɓɛ nwi lɛ̀ ɓon m̀ban.
Kwan sɛ nun yɛ̌ ɓɛ lɛ̀ à ɗwɛmmâ, Nyɛli nyon ɓɛ̀n kuꞌ kɛ ŋgyìn nɛ nun ɓe kǎn ɓàkàꞌ nun.
Kɛ mɓɛ̀n yɛ nun yɛ̌ ɓɛ̀n ɗin, à yɛ̌ ci-she màzwùm vɛ̀nɛ̀ꞌ yɛnnzi, à kɛ̀ nun kɛ læm mɛ ci-ɓî nun, cìcì sɛ ɓɛ yɛ kwe, lɛ̀ ɓɛ ta myin sɔa.»
Ŋ̀kæ̌n lɛꞌ ye kɛ nywi ɓwɛsɔꞌ mɛ̀ yib wûm ɓye ɓe lɛ̀ mɛ̀ læ̂m ɓyan«Ɓwiꞌ woli ɓwiꞌ twɛꞌ m̀bɔ̀kì ywɔꞌ Mvɛ̀nnswæ̀b lɛ̀ ɓwɛsɔꞌ mɛ̀ yib wûm ndɔꞌ ɓye ɓe lɛ̀ mɛ̀ læ̂m ɓyan mɛ fyàꞌ, ɓɛ kɛnne ci-ɗæm ɓǒn mbyi nun.
Kì-shæ̂n kɛ nyinnìm shan nun ɓe yì ɗyimi, kì-shæ̂n she fɔꞌ ɓe konni.
Yì ɗyimi yi shɛ mɛ̀ læ̂m ɓyan, shìkì ɓɛ shɛ kuꞌ kræ̀njîn ndɔꞌ kɛ mɛ kpɔꞌ nun.
Son, ɓye ɓe konni ɓi shɛ mɛ̀ læ̂m ɓyan, ɓɛ konndì kræ̀njîn shɛ kɛ mɛ kpɔꞌ nun.
Ci-ɗæm mgbæ̀nnì kwan læ̀bbi, ɓwɛsɔꞌ mɛ̀ yib ɓi pyi ɗye ɓon hwæn.
«Son, ǹlim kpon, ɓɛ ywɔꞌ mwum ndɔꞌ tǎ kun lɛ: “Ci-ɗæm ɓɛ̀nmɛ. Kweànnì, ɓyin kɛn nun cinni.”
Yì ɗyimi ɗunmi shɛ̀ lɛ̀ ɓye ɓe konni ɓi lɛ: “Fɛêni kuꞌ ɓwiꞌ kræ̀njîn kwæꞌ, ntwiꞌ sɛ mɛ̀ læ̂m ɓyɛꞌ ti ɗonŋgaꞌ nun.”
Ɓye konni ɓi fyonnzì lɛ̀ ɓon lɛ: “Ayi, kɛ̀nnênì, ɓyin hwin kuꞌ ǹyin ɓe kɛ mɛ nye sɛm. Ntwiꞌ sɛ nyɛ̌ ɓà ɓwiꞌ wòli ɓwiꞌ lɛ̀ ɓyin.”
Yì ɗyimi yi waꞌ kɛ̌n ŋhwǐn kræ̀njîn, kɛ ɓe nyě yi, ci-ɗæm ɓɛ̀n. Kì-shæ̂n sɛ ɓe nun ɓònŋgea ɓe, ɓɛ ɗun ɓon kɛ nye ji lɛ̀ ɓon. Ɓɛ twɔꞌ ŋwum ɓònmbyi ɓe.
Kwan lan ɓe kwæꞌ, kì-shæ̂n she fɔꞌ ɓɛn, ɓɛ ɗunmi kun lɛ: “Mwumŋkæ̀m, wò ɓwiꞌ nye.”
Son, ci-ɗæm fyònnzì lɛ̀ ɓon lɛ: “Mùn tà shɛ̌ lɛ̀ lɛŋkæ̀m lɛ, mǔn lìmmi kan ɓyin.” »
Yesù mlɔ̌ꞌ lɛli hwæn, ǎ kà shɛ̀ lɛ: «Tòênnì lɛ̀ mɛꞌ, ntwiꞌ sɛ ɓyin lìmmi kan ŋ̀gyìn, shìkì ɓyin limmì kwan mfyòn Nyɛli nyin.»
Ŋ̀kæ̌n lɛꞌ ye lɛli kɛ nywi mɛ ci-she lê<TS3>(<a href="tw://bible.*?42.19.11-27">Lk. 19.11-27</a>)«Ywɔꞌ Mvɛ̀nnswæ̀b yɛ ɓɛ wɛ̌ ci-ɗwon ndɔꞌ nɛ ɓe lɛ̀ kɛ̌n læ̀bbi ndɔꞌ. À loìn mɛ̀ ci-she ɓyon, à kyììlàꞌ ɓon lwɛn nyon ɓǎ ɓɛ ci she lɛ̀ nun.
Ci-she nyɛ̌ zwimbyiꞌ, à fɛ nun lǒn ŋkæm nɗuꞌ nshæ̂n. Nyɛ̌ m̀bɔꞌ, à fɛ nun lǒn ŋkæm nɗuꞌ mɓì. Nyɛ̌ mɛ̀ nlě, à fɛ nun lǒn ŋkæm nɗuꞌ. À fɛ kwo wɛn kɛ mbɔ̀kì kim shon nun. Kɛ nyě yi, à waꞌ kɛ̀n.
Ci-she nyɛ̌ cinni lǒn ŋkæm nɗuꞌ nshæ̂n ni weɔ̀ꞌ kɛ mɛ kwù zwɛm, à kɛ̀n sɛ̀m kɛ̀nnzi lɛ̀ yon, à cinni tì lǒn ŋkæm nɗuꞌ nshæ̂n ye ɗin.
Nyɛ̌ cinni lǒn ŋkæm nɗuꞌ mɓì cì kuꞌ li, à cinni tì lǒn ŋkæm nɗuꞌ mɓì ye ɗin.
Son, nyɛ̌ ɓɛ fɛe lǒn ŋkæm nɗuꞌ waꞌ kɛ̀n, à shim swuꞌ, à gwùm lòn nyɛli nyon nlim.
«Kwan læbmɛ, nyɛli mɛ̀ ci-she ɓi fyòn, à loìn ɓon ɓǎ nun yɛn swum sɛ ɓɛ ciâ ɓe lɛ̀ lǒn màzwùm.
Nyɛ̌ nun fɛe lǒn ŋkæm nɗuꞌ nshæ̂n ɓɛ̀n, à lìsàꞌ tì nun lǒn ŋkæm nɗuꞌ nshæ̂n ye ɗin. À shɛ̀ lɛ̀ nun lɛ: “Mwumŋkæ̀m, wù fɛe mùn lǒn ŋkæm nɗuꞌ nshæ̂n, cɛ fɛꞌ mùn cinnâ tì lǒn ŋkæm nɗuꞌ nshæ̂n ye ɗin.”
Nyɛli nyon yɛnmɛ li, à shɛ̀ lɛ̀ nun lɛ: “Wù cìâ lwɛn, wù ni ci-she nywɔli. Kɛ wù ni ǹywɔli kɛ ywum ɓwæ̌ɓwæ̀ꞌ nun, mùn yɛ̌ wù ywum ŋkæ̀mŋkæm fɛ mèan. Kìîn, ɓwiꞌ ci ǹdàli m̀banmban.”
Ci-she nɛ nun fɛe lǒn ŋkæm nɗuꞌ mɓì sɛnndiì kɛ ke shon, à shɛ̀ lɛ̀ nun lɛ: “Mwumŋkæ̀m, wù fɛe mùn lǒn ŋkæm nɗuꞌ mɓì. Cɛ fɛꞌ, mùn cinnâ tì lǒn ŋkæm nɗuꞌ mɓì ye ɗin.”
Nyɛli nyon shɛ̀ lɛ̀ nun lɛ: “Wù cìâ lwɛn, wù ni ci-she nywɔli. Kɛ wù ni ǹywɔli kɛ ywum ɓwæ̌ɓwæ̀ꞌ nun, mùn yɛ̌ wù ywum ŋkæ̀mŋkæm fɛ mèan. Kìîn, ɓwiꞌ ci ǹdàli m̀banmban.”
«Kɛ nyě yi, ci-she nɛ nun fɛe lǒn ŋkæm nɗuꞌ kwɛmmi lɛ̀ nun, à shɛ̀ lɛ̀ nun lɛ: “Mwumŋkæ̀m, mùn lìmmi lɛ wù ni mwum nɛ cinni ǹlim zwum kimmi, wù tǎ kpæꞌ kɛ cìcì sɛ wu ɓìe kǎn, wù fyæ̀b tì kɛ cìcì sɛ wu ɓìe kǎn.
Yi ɓe mùn kwɛ̀nni lɛ̀ lɛꞌ swû, li nɛ ci mùn kɛ̀n lòn ywû gwùmmi kɛ ŋgyɔꞌ nji. Cɛ fɛꞌ, lòn yɛ wù fɛe mùn fyaꞌ, à yɛ.”
Nyɛli nyon shɛ̀ lɛ̀ nun lɛ: “Ci-she ci-ɓwæꞌ, wù ni m̀ɓyɛbbi. Kɛ wu lìmme lɛ mùn tǎ kpæꞌ kɛ cìcì sɛ mǔn ɓìe kǎn, mùn fyæ̀b tì kɛ cìcì sɛ mǔn ɓìe kǎn,
yɛn sɛ cie wù shì lòn yɛ̂m kɛ̌n gwùmmi kɛ nye gwǔm lòn nɛ tǎ ɓwum mlǎꞌ lòn kònndi ɓe kɛ ŋgyi lòn zwɛm? Ɓê wɛ̌ shɛ mùn fyònmɛ sɛ, mǔn kɛnnè yon yě lɛ̀ mlǎꞌ lòn ndɔꞌ ɗuân mùn zwɛ̂m.
Fyòênnì nun lǒn ŋkæm nɗuꞌ yɛ nun fyaꞌ yi, ɓyin fɛ lɛ̀ mwum nɛ cinni lǒn ŋkæm nɗuꞌ nshæ̂n.”
Mwum nyɛ̌ cinni mèan, ɓɛ yɛ tì nun kònndɔ̀ꞌ mbyî zwɛm, à ɓɛ wɛꞌ nun. Ti lɛ̀ mwum nyɛ̌ cinni kan swum ndɔꞌ, kwæꞌ nɛ nun cinni, ɓɛ yɛ tì nun nun yèɔꞌ fyaꞌ.
Ci-she ci-ɓwæꞌ nɛ, ɗwìɔ̂nì nun wan kɛ njimmi nun, cìcì sɛ ɓwum yɛ kwe lɛ̀ ɓɛ ta myin sɔa.»
Ǹlànnzì mɛ kæ̀ꞌ yɛ yɛ ɓɛ̀n kɛ ŋgyìn mmlɔ̀kàꞌ nun«Kwan sɛ <font color=blue>Mwɛn Mwum</font> yɛ̌ ɓɛ̀n kɛ ntwu yon nun lɛ̀ mɛ̀ cikpuꞌ ɓyon kɛ nyě, à yɛ̌ tòn kɛ gbaꞌ lwun twun shon zwɛ̂m.
Lan ŋgyɔ̂ꞌ wan hwæn yɛ swɔli kɛ mɛ kwù ɓyon, à ɗunmi ɓwum sæ̀li wɛ̌ tà shɛ ci-mɓòn mɛ pɔꞌ tǎ mɛ̀ nzwùmŋgan sæ̀li kɛ nyinnìm mɛ ŋkyê nun.
À yɛ̌ mɛ̀ nzwùmŋgan kɛ̌ kɛ fyaꞌ ji, à lànnzì kuꞌ mɛ̀ ŋkyê kɛ fyaꞌ mɛ̀ꞌ.
Li, m̀vɛ̀n yɛ̌ shɛ̀ lɛ̀ ɓye kɛ fyaꞌ ji lɛ: “Kìênnì, ɓyin ɓye Ce nyɛ̀m ŋgæ̀nnâ, ɓyin ton kɛ ywɔꞌ sɛ nun fɔ̀se ntwiꞌ yin ǹdìkǎꞌ mfɔ̀ꞌ ŋgyɔ̂ꞌ wan.
Ntwiꞌ kwan sɛ ǹjè ɓe mùn kwɛ̀nni, ɓyin fɛe mùn ji. Ǹlim ɓe mùn fyo, ɓyin fɛe mùn mlǎꞌ. Mùn ɓe ŋ̀kyìn, ɓyin yê mùn kɛ nye nyin.
Mùn ɓe nywi pwìn, ɓyin swie mùn plè. Mùn ɓe ŋ̀gwɛ̀nŋgwɛ̀n, ɓyin ɓe mùn wùli. Mùn ɓe nye njè, ɓyin kien mùn ɓæ̀ti.”
Yǎ kwan sɛ ɓwiꞌ yɛnne wù, wù ni ŋ̀kyìn, ɓwiꞌ yê wù mɛ ɗwòn ɓyɛꞌ? Kɛ̀ wù ɓe nywi pwìn, ɓwiꞌ swi wù mɛ̀ plè?
Yǎ kwan sɛ ɓwiꞌ yɛnne wù ŋ̀gwɛ̀nŋgwɛ̀n, ɓwiꞌ kiìn wù wùli? Kɛ̀ wù ɓe nye njè, ɓwiꞌ kiìn wù ɓæ̀ti?”
Li, m̀vɛ̀n yɛ̌ ɓon fyònnzi lɛ: “Mùn tà ɓyin shɛ̌ lɛ̀ lɛŋkæ̀m lɛ, yì kwan hwæn yɛ ɓyin ɓe ywum màzwùm cǐ lɛ̀ mwɛsɔ̀ꞌ m̀bɔꞌ kɛ nyinnìm mɛ ŋgyinni ɓyɛ̂m nun, kwo fɛꞌ nun ɓɛ fɛꞌ sɔ̀ꞌ lɛ, lɛ̀ ɓyin cie kuꞌ lɛ̀ mùn.”
«Kɛ nyě yi, m̀vɛ̀n yɛ̌ yònnì, ǎ kà shɛ̌ lɛ̀ ɓye kɛ fyaꞌ mɛ̀ꞌ zwɛm lɛ: “Kɛsênì nywi lɛ̀ mùn, ɓyin ɓɛ lɛ̀ ŋ̀ke Mvɛ̀nnswæ̀b nywi. Ɓyin kɛn kɛ win yɛ tà ka ɗon nun yɛ M̀vɛ̀nnswæ̀b fɔ̀si ntwiꞌ Satæ̀n ɓon lɛ̀ mɛ̀ cikpuꞌ ɓyon.
Ntwiꞌ kwan sɛ ǹjè ɓe mùn kwɛ̀nni, ɓyin fɛe kǎn mun swum ji. Ǹlim ɓe mùn fyo, ɓyin fɛe kǎn mun swum nwi.
Mùn ɓe ŋ̀kyìn, ɓyin yèe kǎn mun mɛ ɗwòn ɓyin. Mùn ɓe nywi pwìn, ɓyin swìe kǎn mun mɛ̀ plè. Mùn ɓe ŋ̀gwɛ̀nŋgwɛ̀n, ɓyin wùle kǎn mun. Mùn ɓe nye njè, ɓyin kìen kǎn mun ɓæ̀ti.”
Ɓon màzwùm yɛ kuꞌ fyònnzì lɛ: “Nyɛli, yǎ kwan sɛ ɓwiꞌ yɛnne wù lɛ̀ ǹjè tà wu kwɛ̀nni, ǹlim ta wu fyo, wù ɓe ŋ̀kyìn, wù ɓe nywi pwìn, wù ɓe ŋ̀gwɛ̀nŋgwɛ̀n, kɛ̀ wù ɓe nye njè, ɓwiꞌ cìe kǎn swum ndɔꞌ lɛ̀ ɓwiꞌ kpaꞌ wu?”
M̀vɛ̀n ni yɛ̌ fyònnzì lɛ̀ ɓon lɛ: “Mùn tà ɓyin shɛ̌ lɛ̀ lɛŋkæ̀m lɛ: yì kwan hwæn yɛ ɓyin ɓe kǎn ywum màzwùm cǐ lɛ̀ mwɛsɔ̀ꞌ m̀bɔꞌ kwo fɛꞌ nun ɓɛ fɛꞌ sɔ̀ꞌ lɛ, ɓyin cìe kǎn kuꞌ lɛ̀ mùn.”
Ɓwum ɓye kɛ fyaꞌ mɛ̀ꞌ ɓi yɛ kɛ̌n vɛ̀nɛ̌ꞌ ɗwùmɗwùm yɛnni. Son, ɓwum ɓɛ sanmea yɛ ǹzison ɗwùmɗwùm cinni.»
Mɛ̀ ci-zwiꞌ ta kwiꞌ Yesù ji<TS3>(<a href="tw://bible.*?41.14.1-2">Mr. 14.1-2</a>; <a href="tw://bible.*?42.22.1-2">Lk. 22.1-2</a>; <a href="tw://bible.*?43.11.45-53">Jân 11.45-53</a>)Kwan sɛ Yesù mlɔ̌ꞌ ǹlìsàꞌ ywum yon hwæn, à shɛ̀ lɛ̀ ɓwɛsɔꞌ ɓyon lɛ:
«Ɓyin limmi lɛ <font color=blue>Ŋ̀gwìn-ŋkwan-Èjîb</font> nzwonmɛ ŋ̀gyìn ɓî. Kɛ ŋgyìn màzwùm nun, ɓɛ yɛ <font color=blue>Mwɛn Mwum</font> kyǐ kɛ fyaꞌ mɛ ci-zwiꞌ, lɛ̀ ɓɛ ywummɔꞌ nun kɛ ŋgæꞌ mɛ̀ ɓɔtɔꞌ zwɛm.»
Li, mɛ̀ ci-zwiꞌ mɛ ci-mfɛ sàtìkæ̀ꞌ, lɛ̀ ɓwumŋkæ̀m mɛ Yudà swɔli kɛ sɛ̌m Kàifì nɛ mwumŋkæ̀m mɛ̀ ci-mfɛ sàtìkæ̀ꞌ nun.
Ɓɛ sunndi ŋwum lɛ ɓɛ yɛ Yesù ɓænni kɛ mɛ gwùmnì nun ɓǎ ɓɛ wu nun.
Ɓɛ ɓe lɛꞌ lɛ: «Ɓa ɓwiꞌ ɓænnènì nun kɛ nyinnìm ŋgwin nun, m̀bæ̀tè ɓwum læ̀kì twùm.»
Ǹswì yɛ m̀lib ndɔꞌ swìe Yesù mlǎꞌ ŋgwɔ̂ꞌ lǒn mèan mwu<TS3>(<a href="tw://bible.*?41.14.3-9">Mr. 14.3-9</a>; <a href="tw://bible.*?43.12.1-8">Jân 12.1-8</a>)Nywɔꞌ nɛ Yesù ɓe kɛ Bètànî kɛ ɗwon Sìmôn nyɛ̌ ci-njinɔꞌ,
m̀lib ndɔꞌ ɓɛ̀n kwe, à ɗuìn næm nun, à kɛ̀nnɔ̀ꞌ kɛ ke Yesù. À ɓe lɛ̀ kpɔꞌ ndɔꞌ fyaꞌ lɛ̀ mlǎꞌ ŋgwɔ̂ꞌ kɛ nlim lwinni. Ɓɛ ɓe nun hwìnni lǒn mèan. Kwan sɛ Yesù ɓe kɛ ji nun, à swì nun mlǎꞌ ŋgwɔ̂ꞌ yi kɛ mwu.
Ɓwɛsɔꞌ Yesù yɛnmɛ li, ɓɛ ɗunmi nyeni lɛ̀ ɓɛ ta lɛꞌ lɛ: «Yǎ paꞌ gwànnzì sɛ kuꞌ shi?
Ɓɛ kyiè mlǎꞌ ŋgwɔ̂ꞌ yɛ lɛ̀ lǒn mèan, ɓɛ fɛ lǒn màzwùm lɛ̀ mɛ̀ ci-nzæmnzæm.»
Yesù ywɔmɛ li, à shɛ̀ lɛ̀ ɓon lɛ: «Yɛn sɛ ɓyin ta m̀lib nɛ hwumnzi nun? Lìmmênì lɛ à cìâ she lwɛn ndɔꞌ kɛ nywi yɛ̂m.
Ɓyin yɛ ɓɛ lɛ̀ mɛ̀ ci-nzæmnzæm kwan hwæn. Son, ti lɛ̀ mǔn, ɓwiꞌ ɓa ɓɛ lɛ̀ ɓyin kwan hwæn.
Ǹswì yɛ m̀lib nɛ swì mun mɛ̀wu kɛ nywi yɛ, yɛ lisaꞌ lɛ à sɛtâ mùn mlǎꞌ ŋgwɔ̂ꞌ ye ɓɛ yɛ mùn gwùmmi nun nywɔꞌ nɛ ni swǐ nywi.
Mùn tà ɓyin shɛ̌ lɛ̀ lɛŋkæ̀m lɛ yì cìcì hwæn yɛ ɓɛ yɛ Ǹtwum Lwɛn yi shɛ̌ ŋgyɔ̂ꞌ wan nun hwæn, ɓɛ yɛ m̀lib tòn nɛ ɓùnŋgea, ɓɛ shɛ ǹjè yon kɛ she sɛ nun cì kɛ nywi yɛ̂m nun.»
Judà yilâ nun kyilì Yesù fyaꞌ mɛ ci-zwiꞌ mɛ Yudà<TS3>(<a href="tw://bible.*?41.14.10-11">Mr. 14.10-11</a>; <a href="tw://bible.*?42.22.3-6">Lk. 22.3-6</a>)Kɛ kì-wûm ɓlàn ɓî ɓwɛsɔꞌ Yesù nun, ǹdɔꞌ nɛ ɓɛ ɓe lon lɛ Judà Ìskàrìô waꞌ, à kɛ̀n mɛ̀ ci-zwiꞌ mɛ ci-mfɛ sàtìkæ̀ꞌ cinni.
À shɛ̀ lɛ̀ ɓon lɛ: «Mun kyì ɓyin Yesù fyaꞌ, yà swum sɛ ɓyin yɛ mùn fɛ?» Ɓɛ ywɔmɛ li, ɓɛ tan lǒn ŋkæm mwùm lê, ɓɛ fɛ nun fyaꞌ.
Li, ǹɗunmi kwan màzwùm nun, Judà ɗunmi mbyi nlwɛn kæbbi ɓǎ nun kyî ɓon Yesù fyaꞌ.
Ǹji yɛ Yesù jie ŋ̀gwìn ɓon lɛ̀ ɓwɛsɔꞌ ɓyon<TS3>(<a href="tw://bible.*?41.14.12-21">Mr. 14.12-21</a>; <a href="tw://bible.*?42.22.7-14">Lk. 22.7-14</a>, <a href="tw://bible.*?42.22.21-23">21-23</a>; <a href="tw://bible.*?43.13.21-30">Jân 13.21-30</a>)Nywɔꞌ ŋgyìn zwimbyiꞌ <font color=blue>Ŋ̀gwìn-brɛ̂ꞌ-shìkì-m̀bùn</font> wòli, ɓwɛsɔꞌ Yesù kiìn nun cibbi lɛ: «Wù yili lɛ ɓwiꞌ kɛn wù <font color=blue>Ŋ̀gwìn-ŋkwan-Èjîb</font> fɔ̀sea ya cìcì?»
Yesù fyònnzì lɛ̀ ɓon lɛ: «Kɛ̀nnênì mbyî kɛ myi cǐ mwum ndɔꞌ, ɓyin shɛ lɛ̀ nun lɛ: “Ǹlìsàꞌ shɛ̀ lɛ: Kwan shɛ̂m wolimɛ. Mùn yɛ̌ ŋ̀gwìn ji kɛ ɗwon nywù ɓwiꞌ lɛ̀ ɓwɛsɔꞌ ɓyɛ̂m.” »
Ɓwɛsɔꞌ ɓyon waꞌ kɛ̀n, ɓɛ ci kuꞌ wɛ̌ tà shɛ nun shɛ̀e ɓon, ɓɛ fɔsì tì kuꞌ ji <font color=blue>Ŋ̀gwìn-ŋkwan-Èjîb</font>.
Kwæ̀bbi pyimɛ, Yesù ɓɛ̀n, à ɗunmi ji ji ɓon lɛ̀ ɓwɛsɔꞌ ɓyon.
Kɛ nywɔꞌ yɛ ɓon ywɔꞌ li, ɓɛ yimmi, ɓɛ ɗunmi nun cibbi kɛ nɗwonnɗwon lɛ: «Mwumŋkæ̀m, mùn nɛ yɛ wù kyǐ?»
Yesù fyònnzì lɛ̀ ɓon lɛ: «Mwum nɛ ɓwiꞌ ta ji swǒn pɛn fɔꞌ lɛ̀ ɓon m̀ban, nun nɛ yɛ mùn kyǐ.
À si lɛŋkæ̀m lɛ <font color=blue>Mwɛn Mwum</font> yɛ̌ ywi wɛ̌ tà shɛ ɓɛ lɛli kɛ jin shon nun kɛ ɗèwǎ Mvɛ̀nnswæ̀b nun. Son, yǎ paꞌ tǒn ɓyɛbbi sɛ kà ɓɛ lɛ̀ mwum nɛ yɛ̌ nun kyǐ. A ɓê lwɛn lɛ̀ mwum màzwùm lɛ ɓa ɓɛ yê nun.»
Judà, mwum nɛ ɓe lɛ̀ à yɛ̌ Yesù kyǐ ɗunmi cibbi lɛ̀ nun lɛ: «Ǹlìsàꞌ, mùn nɛ yɛ wù kyǐ?» Yesù fyònnzì lɛ̀ nun lɛ: «Sɛ kwan wu ŋwum.»
Ji mɓùnŋgǎꞌ Nyɛli nyɛꞌ Yesù<TS3>(<a href="tw://bible.*?41.14.22-25">Mr. 14.22-25</a>; <a href="tw://bible.*?42.22.15-20">Lk. 22.15-20</a>; <a href="tw://bible.*?46.11.23-26">1 Ko. 11.23-26</a>)Kwan sɛ ɓon ɓe ji ji, à sheli brɛ̂ꞌ, à yili M̀vɛ̀nnswæ̀b osɔ̀kɔ̀ꞌ, à ɓɔtaꞌ son, à ɗunmi ɓon fɛkea, lɛ̀ à tǎ shɛ̀ lɛ̀ ɓon lɛ: «Yèênì, ɓyin ji, nwɔ̀ꞌ nywi yɛ̂m yɛ.»
Kɛ nyě yi, à kònndì tì plaꞌ ɓæ̀ꞌ sheli, à yili M̀vɛ̀nnswæ̀b osɔ̀kɔ̀ꞌ, à kònndì ɓon fɛkea, à shɛ̀ lɛ: «Nwiênì ɓyin hwæn,
she ton sɛ si mvæb nywi yɛ̂m, ye M̀vɛ̀nnswæ̀b jine ŋ̀gwòn nun, ye swi kɛ ntwiꞌ mɛ mwù ɓwum mèan lɛ̀ nun zusì tì kuꞌ ɓon ɓyɛbbi nyan.
Mùn tà ɓyin shɛ̌ lɛ ǹɗunmi ye jenɛ, mùn ɓà tî ɓæ̀ꞌ sɛ nwi ti han a kɛn ɓɛ̀n kwan sɛ ɓwiꞌ yɛ tì ɓæ̀ꞌ nywæb nwi ɓwiꞌ lɛ̀ ɓyin kɛ ywɔꞌ Ce nyɛ̀m nun.»
Yesù tǎ Pìɛ̂r shɛ̌ lɛ nyǐ ni yɛ̌ nun ɓyìnnɔa<TS3>(<a href="tw://bible.*?41.14.26-31">Mr. 14.26-31</a>; <a href="tw://bible.*?42.22.31-34">Lk. 22.31-34</a>; <a href="tw://bible.*?43.13.36-38">Jân 13.36-38</a>)Kɛ ɓe nyě yi, ɓɛ ɗunmi mɛ̀ nshib ŋgwìn shibbi, ɓɛ mlɔꞌ hwæn, ɓɛ waꞌ kɛ̀n kɛ ŋgwùmŋgwùm nɛ cinni mɛ̀ njǐ <font color=blue>òlîvɛ̀</font> zwɛm.
Kɛ kɛ̀n nun, Yesù shɛ̀ lɛ̀ ɓwɛsɔꞌ ɓyon lɛ: «Kɛ kpòn nyɛ̌ ɗyě nun, ɓyin yɛ mùn nzwonnzi ɓyin hwæn, ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ: “Ɓɛ yɛ ci-mɓòn mɛ pɔꞌ wu, mɛ̀ pɔꞌ nywæli kyikyi.”
Son, kwan sɛ mùn yɛ̌ ywi yìmni, ɓyin yɛ mùn cinnɔꞌ kɛ ŋgyɔꞌ Gàlìlê nun.»
Pìɛ̂r ywɔmɛ li, à shɛ̀ lɛ̀ Yesù lɛ: «Ɓwum nzwonnzi fɛꞌ wu hwæn, mùn ɓà wu nzwonnzi.»
Yesǔ kà shɛ̌ lɛ̀ nun lɛ: «Mùn tà wu shɛ̌ lɛ̀ lɛŋkæ̀m lɛ, lɛ̀ ɗyim nyǐ kà kwɔꞌ kpòn nyɛ̌ ɗyě, lɛ̀ wù ɓyìnnɔa mùn kpɛ̀m lê.»
Pìɛ̂r fyònnzì lɛ̀ nun lɛ: «Kwo yili fɛꞌ lɛ mùn ywi lɛ̀ wù, mùn ɓà wû ɓyìnnɔa.» Ɓwùlukwæ̌n ɓwɛsɔꞌ Yesù hwæn ɓe ɗyi ŋwum Pìɛ̂r nun.
Ŋ̀keli yɛ Yesù kele M̀vɛ̀nnswæ̀b kɛ Gèsèmànê<TS3>(<a href="tw://bible.*?41.14.32-42">Mr. 14.32-42</a>; <a href="tw://bible.*?42.22.39-46">Lk. 22.39-46</a>)Ɓɛ kɛn li, ɓɛ kɛn ɓɛ̀n kɛ cì ndɔꞌ sɛ ɓɛ ɓe lon lɛ Gèsèmànê. Yesù shɛ̀ lɛ̀ ɓwɛsɔꞌ ɓyon lɛ: «Tòênnì ɓe fɛ, mùn kɛ̀nmɛ lànni lɛ̀ mùn keli M̀vɛ̀nnswæ̀b.»
À twɛlɔ̀ꞌ Pìɛ̂r fyaꞌ ɓon lɛ̀ ɓwɛn ɓî Zèbèdê. Kɛ kwan si nun, ǹlim ɗunmi nun gwɛnnzi zwum lɛ̀ yɛ ta sænndaꞌ.
Li, à shɛ̀ lɛ̀ ɓon lɛ: «Mɛ̀ mɓàkàꞌ nyɛ̀m ti nun nyɛ̌ mwum nɛ yɛ̌ ywi nùn. Tòênnì fɛ, ɓyin shi ɗye lɛ̀ mùn m̀ban.»
À kɛ̀nnɔꞌ kwækwæꞌ lɛ, à swìtì ŋgyɔꞌ, à wu mwù, à ɗunmi M̀vɛ̀nnswæ̀b keli, à shɛ̀ lɛ: «Ce nyɛ̀m, ɓɛshɛ mbyi nyɛ̌ ɗin ndɔꞌ ni kwe, myìlɔ̂ꞌ plaꞌ vɛ̀nɛ̀ꞌ nɛ læ̀bbi lɛ̀ mùn, mǔn læ̀kì vɛ̀nɛ̌ꞌ màzwùm nwi. Son, mǔn lɛꞌ kan lɛ wù ci swum sɛ mùn yili, son, cǐ wɛ̌ tà shɛ ǹlim ywû yili.»
Kwan sɛ nun keli hwæn, à fyòìn ɓe moan ɓwɛsɔꞌ lê ɓi, à cinni ɓon ɗyekea. À shɛ̀ lɛ̀ Pìɛ̂r lɛ: «Kwo fɛꞌ kwæꞌ lɛ, ɓyin wòli kan ɓyin shi ɗye lɛ̀ mùn m̀ban?
Tòênnì lɛ̀ mɛꞌ, ɓyin keli M̀vɛ̀nnswæ̀b, ɓyin læ̀kì pyì kɛ mɛ mɓwɛb nun. M̀pùn mwum yili ǹcǐ lwɛn, son, kwæꞌ nywi shon si swublea.»
À kònndì tì kɛ̀n she mɛ mɓì kɛ̀nni ɓe, à keli M̀vɛ̀nnswæ̀b, lɛ̀ à tǎ lɛꞌ lɛ: «Ce nyɛ̀m, ɓɛshɛ vɛ̀nɛ̀ꞌ si ɓǎ lean ɗin shìkì mùn yɛn son, sɛ ci wɛ̌ tà shɛ wù yili.»
À lɛli li, à fyòìn tì, à ɓɛ̌n, à cinni ɓwɛsɔꞌ ɓyon ɗyekea. Ɓe lɛ̀ mɛꞌ ti ɓon kyìblea mwu lɛ̀ ɗye.
Yesù waꞌ tì kɛ̀n, à kɛ̀n M̀vɛ̀nnswæ̀b keli kɛ kæ̀mmì she mɛ nlè nun, lɛ̀ à tǎ ǹzæ̌ꞌ lɛꞌ fɔꞌ kwùbtea.
Li, à fyòìn ɓe kɛ cì ɓwɛsɔꞌ ɓyon, à shɛ̀ lɛ̀ ɓon lɛ: «Ɓyin kɛ kà ɓyin ɗye ɗye lɛ̀ ɓyin ta yìnnì? Cɛênì fɛꞌ, kwan wolimɛ, ɓɛ yɛ <font color=blue>Mwɛn Mwum</font> kyǐ kɛ fyaꞌ mɛ ci-ncǐ ɓyɛbbi.
Weànì zwô, ɓwiꞌ kɛnnɔ̀nì kwe. Cɛênì fɛꞌ, mwum nɛ kyì mun ni ɓɛ̀nmɛ ni.»
M̀ɓæn yɛ ɓɛ ɓænne Yesù<TS3>(<a href="tw://bible.*?41.14.43-50">Mr. 14.43-50</a>; <a href="tw://bible.*?42.22.47-53">Lk. 22.47-53</a>; <a href="tw://bible.*?43.18.2-12">Jân 18.2-12</a>)Kwan sɛ Yesù ɓe lɛꞌ li, ŋwum pyì kan ŋgyɔꞌ, mwɛsɔ̀ꞌ nyon Judà nyɛ̌ ɓe kɛ kì-wûm ɓlàn ɓî ɓwɛsɔꞌ ɓyon nun kwaìn. À ɓe kìn lɛ̀ ɓwum mèan ndɔꞌ nyè. Ɓyindɔꞌ ɓe lɛ̀ mɛ̀ kàfàꞌ mɛ fyàꞌ, ɓyindɔꞌ lɛ̀ mɛ̀ mɔ̀ꞌ. Mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ ɓwumŋkæ̀m mɛ Yudà ɓɛ fyie ɓon.
Judà nɛ ɓe Yesù kyǐ, ɓe lɛ̀ à shɛ̀â ɓon swum sɛ nun yɛ̌ cì ɓɛ limmì Yesù. À shɛ̌ ɓon lɛ: «Mwum nɛ mùn yɛ̌ hwæsi, mùn kwɔti nun, lɛ̀ nun nɛ. Ɓyin ɓæn nun.»
Kɛ fyaꞌ zwɛm ǹnywɛ̌n, Judà sɛnndiì kɛ moan Yesù, à shɛ̀ lɛ̀ nun lɛ: «Ǹlìsàꞌ, mùn tà wu hwæsi.» À kwɔti nun.
Yesù fyònnzì lɛ̀ nun lɛ: «Ŋwè nyɛ̀m, swum sɛ wù kǐn cì fɛ, à si?» Li, ɓwum ɓɛ ɓe Judà ɗwon kɛ nyè, ɓɛ ɓæn nun.
Son, Yesù shɛ̀ lɛ̀ nun lɛ: «Kɛɔ̀ꞌ kàfàꞌ swû ɓe kɛ fæ̀b nun. Ntwiꞌ ɓwum ɓɛ ta kàfàꞌ ɓænni fyaꞌ yɛ kuꞌ ywi kàfàꞌ ywi.
Wǔ lìmmi kan lɛ mùn cinni ŋ̀kimmɔꞌ yɛ mùn cibbi Ce nyɛ̀m ŋ̀kwìn mɛ suzæ̀n wûm ɓlàn ɓî ɓye ɗyi mɛ̀ cikpuꞌ ɓyon, kɛ fyaꞌ zwɛm ǹnywɛ̀n, à fyi mùn ɓon?
Son, mun cì li, mɛ̀ ŋgɔꞌ yɛ yìli lwinni lɛ? Ntwiꞌ sɛ ɓɛ kɔꞌ kɛ mɛ ŋgɔꞌ màzwùm nun lɛ sɛ ɓɛ kuꞌ li.»
Kɛ kwan màzwùm nun, Yesù shɛ̀ lɛ̀ ŋ̀kwìn ɓwum lɛ: «Ɓyin ta mun kǐn kankean ɗye lɛ̀ mɛ̀ kàfàꞌ lɛ̀ tì mɛ̀ mɔ̀ꞌ nun wɛ̌ mùn ni ci-nywiꞌ? Mɛ̀ ŋgyinŋgyin mèan hwæn, mùn ɓe ǹtǒn kɛ nyenswæ̀b ndwun ɓwiꞌ lɛ̀ ɓyin, lɛ̀ mùn tǎ lɛꞌ Mvɛ̀nnswæ̀b sannzi, ɓyin ɓæn kan mun.
Sɛ tà ka cì ɗin, son, à si ntwiꞌ ɓǎ ǹzæ̌ꞌ lɛꞌ mɛ ci-nlɛli kɛ ŋwum Mvɛ̀nnswæ̀b nun ye ɓɛ kɔꞌ kɛ ɗèwà shan nun lwinni.» Ɓwɛsɔꞌ ɓyon yɛn li, ɓɛ nzwonnzi nun ɓon hwæn, ɓɛ nywæli lɛ̀ mɛ̀li.
Ǹɗyili yɛ ɓɛ ɗyile Yesù kɛ swiꞌ mɛ ci-zwiꞌ mɛ Yudà<TS3>(<a href="tw://bible.*?41.14.53-65">Mr. 14.53-65</a>; <a href="tw://bible.*?42.22.54-55">Lk. 22.54-55</a>, <a href="tw://bible.*?42.22.63-71">63-71</a>; <a href="tw://bible.*?43.18.13-14">Jân 18.13-14</a>, <a href="tw://bible.*?43.18.19-24">19-24</a>)Ɓwum ɓɛ ɓænne Yesù, ɓɛ kɛnnzɔ̀ꞌ nun kɛ cǐ Kàifì mwumŋkæ̀m mɛ̀ ci-mfɛ sàtìkæ̀ꞌ. Ɓɛ ɓe kwe swɔli ɓon lɛ̀ mɛ̀ ci-nlìmmì mɛ lwuà lɛ̀ ɓwumŋkæ̀m mɛ Yudà.
Ti lɛ̀ Pìɛ̂r, à ɓe Yesù ɗwìɔꞌ mbyî tin, lɛ̀ à tǎ kɛ̀n swùlea ɓe nyè, han ɓɛ ɓɛn kɛ sɛ̌m mwumŋkæ̀m mɛ̀ ci-mfɛ sàtìkæ̀ꞌ. À ɗuɔ̀n kwe kɛ bàbà sɛ̀m si nun, à tòn njiꞌ ɓon lɛ̀ mɛ̀ mɓòn m̀ban, ɓǎ nun yɛn swum sɛ yɛ cì.
Mɛ̀ ci-zwiꞌ mɛ ci-mfɛ sàtìkæ̀ꞌ ɓon lɛ̀ ɓwumŋkæ̀m nyenswæ̀b ndwun ɗunmi shìtàkwù she ɓɛ yɛ ɗyi nywi Yesù kæbbi ɓǎ ɓɛ wu nun.
Son, ɓɛ cinni kan, kwo fɛꞌ she mɛ̀ ci-shìtàkwù mɛ mɓwɛ̀ꞌ kiân mèan si. A kiìn ɓɛ̀n kɛ mmlɔ̀kǎꞌ, ɓwum ɓî ndɔꞌ kwan kwe,
ɓɛ shɛ lɛ: «Mwum tòn nɛ lɛle lɛ: “Mùn wòli mùn kyàꞌ nyenswæ̀b ndwun, mùn ɓwɛm nun ɓe kɛ ŋgyin lê nun.” »
Mwumŋkæ̀m mɛ̀ ci-mfɛ sàtìkæ̀ꞌ waꞌ zwô, à shɛ̀ lɛ̀ Yesù lɛ: «Wǔ tà ka ŋwum wèli? Yǎ shìtàkwù sɛ ɓwum ton ɓɛ ta kuꞌ ɗyi kɛ nywi ywû?»
À lɛꞌ li, Yesǔ yè kan nun ŋwum. Mwumŋkæ̀m mɛ̀ ci-mfɛ sàtìkæ̀ꞌ ni kà shɛ̌ lɛ: «Kɛ jin Mvɛ̀nnswæ̀b nɛ ɗyi ǹzison, shɛ̀ ɓwiꞌ ɓɛshɛ wù ni <font color=blue>Kristò</font>, Mwɛn Mvɛ̀nnswæ̀b.»
Yesù fyònnzì lɛ̀ nun lɛ: «Sɛ kwan wu ŋwum. Son, mùn tà ɓyin shɛ̌ lɛ ǹɗunmi ye jenɛ, ɓyin yɛ <font color=blue>Mwɛn Mwum</font> yɛnni, lɛ̀ à ni ǹtònmi kɛ fyaꞌ ji Mvɛ̀nnswæ̀b nɛ cinni ŋ̀kimmɔꞌ. Ɓyin konndì nun yɛnni ɓe lɛ̀ à tǎ kìn kɛ ɓwɔꞌ sɛ ɗɛb nun.»
Mwumŋkæ̀m mɛ̀ ci-mfɛ sàtìkæ̀ꞌ ni ywɔꞌ li, ǹlim nyeni nun zwum, à yæ̀tàꞌ nun nɛꞌ mɛ̀ plè nywi, à shɛ̀ lɛ: «À gwànnzâ jin Mvɛ̀nnswæ̀b. Ɓɛ li, ɓwiꞌ kæb tì yì shìtàkwù? Ɓyin nɛꞌ, ɓyin ywɔâ ŋ̀gwànnzì jin Mvɛ̀nnswæ̀b.
Ɓyin yɛn kɛ lɛꞌ màzwùm nun lɛ?» Ɓɛ fyonnzì lɛ: «À sukuꞌ ɗin lɛ mwum ŋwu.»
Kɛ kwan màzwùm nun, ɓɛ ɗunmi nun mɛ̀ti swi kɛ mɛꞌ, lɛ̀ ɓɛ ta nun zwùbbɔa, ɓyindɔꞌ ɓe nun yì ɓɛn ɗwìtea kɛ ŋwum,
lɛ̀ ɓɛ ta lɛꞌ lɛ: «Kɛ wù ni <font color=blue>Kristò</font>, shɛ̀ ɓwiꞌ mwum nɛ ywæꞌ wu.»
M̀ɓyìnnɔ̀ꞌ yɛ Pìɛ̂r ɓyìnnɔe lɛ nun ni lìmmi kan Yesù<TS3>(<a href="tw://bible.*?41.14.66-72">Mr. 14.66-72</a>; <a href="tw://bible.*?42.22.56-62">Lk. 22.56-62</a>; <a href="tw://bible.*?43.18.15-18">Jân 18.15-18</a>, <a href="tw://bible.*?43.18.25-27">25-27</a>)Pìɛ̂r ɓe kɛ bàbà nun ǹtǒn. M̀lib ndɔꞌ nɛ ɓe ci-she kɛ sɛ̌m màzwùm nun yɛn nun, à sɛnndi kɛ ke shon, à shɛ̀ lɛ̀ nun lɛ: «Wù hwæn, wǔ ɓe kǎn ɓyin lɛ̀ Yesù mwum Gàlìlê ni?»
Pìɛ̂r ɓyìnnɔ̀ꞌ kɛ swiꞌ ɓwum hwæn pæꞌ, à shɛ̀ lɛ̀ nun lɛ: «Swum sɛ wù yili wù lɛꞌ si, mǔn tà ka mun son ywo lwɛn.»
À lɛꞌ li, à gòɔ̀ꞌ ŋwum ŋkaꞌ ɓe. Ci-she nyɛ̌ m̀lib ndɔꞌ yɛn tì nun, à shɛ̀ lɛ̀ ɓwum ɓye ɓe kwe lɛ: «Mwum tòn nɛ ɓe ɓon lɛ̀ Yesù mwum Nàzàrɛ̂ꞌ.»
Pìɛ̂r kònndì tì ɓyìnnɔ̀ꞌ, à lɔ̀ꞌ ǹdɔ̀ꞌ, à shɛ̀ lɛ: «Mǔn lìmmi kan mun mwum tòn nɛ.»
Kwan lan ɓe kwæꞌ, ɓwum ɓye ɓe kwe ɗyi sɛnndi kɛ moan Pìɛ̂r, ɓɛ shɛ lɛ̀ nun lɛ: «Ŋgyi ɓan, wù ni mwum nyon ndɔꞌ, ntwiꞌ twùmwù nɛ tà wu kwean ŋwum tǎ lìsàꞌ cìcì sɛ wu wai nun.»
Pìɛ̂r ywɔmɛ li, à nyeni, à shɛ̀ lɛ̀ ɓon lɛ: «Mǔn lìmmi kan lɔꞌ mùn mwum tòn nɛ, ɓɛshɛ mùn ɓwɛ̀li ɗin, M̀vɛ̀nnswæ̀b yɛnnzi mùn vɛ̀nɛ̀ꞌ.» Ŋwum pyì kan ŋgyɔꞌ, ɗyim nyì ɗwì ŋ̀kwu.
Kɛ kwan si nun, Pìɛ̂r ɓùn ǹzæ̌ꞌ lɛꞌ yɛ Yesù shɛ̀e nun lɛ: «Lɛ̀ ɗyim nyì ni kà kwɔꞌ, wù yɛ̌ ɓyìnnɔ̀ꞌ kæ̀mmì lê lɛ wǔ lìmmi kan mûn.» Kɛ mɓùn yɛ Pìɛ̂r ɓǔn li, à kweɔ̀n ɓe pisean, à ɗunmi kwe ǹzwɔnzwɔ̀ꞌ.
Ŋ̀kɛ̀n yɛ ɓɛ kɛnne lɛ̀ Yesù kɛ swiꞌ Pìlatwù<TS3>(<a href="tw://bible.*?41.15.1">Mr. 15.1</a>; <a href="tw://bible.*?42.23.1-2">Lk. 23.1-2</a>; <a href="tw://bible.*?43.18.28-32">Jân 18.28-32</a>)A ɓe shikpon hwìli lɛ̀ kpòn, mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ ɓwumŋkæ̀m mɛ Yudà swɔli ɓǎ ɓɛ ton ŋwum fɔꞌ lɛ ɓon wu Yesù.
Ɓɛ ci ɓɛ kpæm nun, ɓɛ kɛn lɛ̀ nun kɛ swiꞌ Pìlatwù nɛ ɓe gwɛmnà.
Ywi Judà ci-ŋkyì Yesù<TS3>(<a href="tw://bible.*?44.1.18-19">Mɛ̀ she 1.18-19</a>)Kwan sɛ Judà nɛ kyìe Yesù kɛ fyaꞌ yan yɛn lɛ ɓɛ yɛ Yesù wu, à lìmmì ɓyɛbbi nyon, à shî lǒn ŋkæm mwùm lê yi, à kìn mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ ɓwumŋkæ̀m mɛ Yudà fyɔ̀si ɓe.
À ɓɛ̌n, à shɛ̀ lɛ̀ ɓon lɛ: «Mùn cìâ ɓyɛbbi ntwiꞌ mun kyìâ mwum nlwinni lɛ̀ ɓɛ wu nun.» Son, ɓɛ kà fyònnzi ɓe lɛ̀ nun lɛ: «Sɛ yɛn ɓwiꞌ yɛn nun? Lɛꞌ swû sɛ tì kuꞌ mbyî kwe.»
Judà ywɔmɛ li, à kɛ̀n lòn yi swǐ kɛ nyenswæ̀b ndwun, kɛ nyě yi, à kɛ̀n kæ̀m yìli zwô, à ywi.
Kwan sɛ ɓɛ pyi ŋwum fɔꞌ, ɓɛ kɛn ndɛm mɓwɛm-kòn ndɔꞌ hwìnni lɛ̀ ɓɛ fɔsì nun, à ɓɛ cìcǐ ŋgwùm mɛ kyìn.
Li nɛ ci, ɓɛ ta ndɛm màzwùm lon lɛ Ndɛm-lòn-mvæb, han a kiìn ɓɛ̀n ɗyě.
Ywum màzwùm lean li lɛ̀ ǹzæ̀ꞌ lɛꞌ Jèrèmî ci-nlɛli kɛ ŋwum Mvɛ̀nnswæ̀b nun lwinni, nyɛ̌ tǎ lɛꞌ lɛ: «Ɓɛ sheli lǒn ŋkæm mwùm lê, ŋwum lòn yɛ lan Ìzràɛ̂l pyie ŋwum fɔꞌ lɛ ɓɛ yɛ ɗɛ̀b ntwiꞌ yon,
ɓɛ shɛ yon, ɓɛ kɛn ndɛm mɓwɛm-kòn hwìnni, wɛ̌ tà shɛ Nyɛli nyɛ̀m shɛ̀e mùn.»
Yesù kɛ swiꞌ Pìlatwù<TS3>(<a href="tw://bible.*?41.15.2-5">Mr. 15.2-5</a>; <a href="tw://bible.*?42.23.3-5">Lk. 23.3-5</a>; <a href="tw://bible.*?43.18.33-38">Jân 18.33-38</a>)Ɓɛ ɗyili Yesù kɛ swiꞌ Pìlatwù, ǎ kà cibbi lɛ̀ nun lɛ: «Wù nɛ ɗyi m̀vɛ̀n mɛ̀ Yudà?» Yesù fyònnzì lɛ̀ nun lɛ: «À si wɛ̌ tà shɛ wù lɛꞌ kuꞌ si.»
M̀bɔ̀kì nɛ mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ ɓwumŋkæ̀m mɛ Yudà ɓe nun lɛꞌ linni nywi, ǎ fyònnzi kǎn lɛꞌ ndɔꞌ.
Pìlatwù shɛ̀ lɛ̀ nun lɛ: «Wǔ tà ka lɛꞌ sɛ ɓɛ ta wu shɛ̌ nywi sɛ ywo?»
Kwo fɛꞌ li, Yesù fyònnzi kan nun kwo ǹzæ̀ꞌ lɛꞌ m̀bɔꞌ. Pìlatwù yɛn li, shìmmea ci nun.
Ǹswili yɛ ɓɛ swile Yesù ywi<TS3>(<a href="tw://bible.*?41.15.6-15">Mr. 15.6-15</a>; <a href="tw://bible.*?42.23.13-25">Lk. 23.13-25</a>; <a href="tw://bible.*?43.18.38–19.16">Jân 18.38–19.16</a>)Kwan hwæn sɛ <font color=blue>Ŋ̀gwìn-ŋkwan-Èjîb</font> ɓe wòlǐ, ɓɛ̀ꞌ ndɔꞌ ɓe kwe lɛ gwɛmnà ɓe fyàꞌ pæ̀li lɛ̀ ci-nye njè m̀bɔꞌ, nyɛ̌ ɓwum yili.
Kɛ kwan màzwùm nun, ci-nye njè ndɔꞌ nɛ cìe ɓyɛbbi ǹzwɔnzwɔ̀ꞌ ɓe kwe, jin shon ɓe lɛ Yesù Bàràbâs.
Pìlatwù cibbi lɛ̀ ŋ̀kwìn ɓwum ye ɓe swɔli lɛ: «Kɛ nyinnìm Yesù Bàràbâs ɓon lɛ̀ Yesù nɛ ɓɛ ta lon lɛ <font color=blue>Kristò</font>, yà nun nɛ ɓyin yili lɛ mùn pæꞌ fyàꞌ lɛ̀ nun?»
À cibbe ɓon li ntwiꞌ sɛ à lìmmi lɛ ǹlim ɓe mɛ̀ ci-zwiꞌ kpæ̀li zwum lɛ̀ Yesù, son sɛ cie ɓɛ kyî nun nun fyaꞌ.
Kwan sɛ ɓe lɛ̀ Pìlatwù kɛ kɛ nlin mɛ kæ̀ꞌ nun, m̀myon fyi nun ǹtwum lɛ: «Ɓa wù ɗun kɛ lɛꞌ mwum nlwinni ni nun, ntwiꞌ kpòn nyɛ̌ ɗyě, vɛ̀nɛ̀ꞌ yɛnnâ mùn kɛ ndɛmndɛm nun ntwiꞌ yon.»
Son, mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ ɓwumŋkæ̀m mɛ Yudà fæmnzâ ɓwum lɛ ɓyi ɓi yæn Bàràbâs, ɓɛ wu kuꞌ Yesù.
Li, Pìlatwù kònndì ɓon cibbi lɛ: «Kɛ nyinnìm ɓwum ɓî ɓɛ, yà nun nɛ ɓyin yili lɛ mùn pæꞌ fyàꞌ lɛ̀ nun?» Ɓɛ fyonnzì lɛ̀ nun lɛ: «Ɓwiꞌ yili Bàràbâs.»
Pìlatwù cibbi tì ɓon lɛ: «Yɛn sɛ mùn yɛ̌ cì lɛ̀ mwum nɛ ɓɛ ta lon lɛ <font color=blue>Kristò</font>?» Ɓon hwæn, ɓɛ fyonnzì lɛ̀ nun lɛ: «Ywummɔꞌ nun zwô ŋgæꞌ mɛ̀ ɓɔtɔꞌ zwɛm.»
Pìlatwù kònndì tì lɔꞌ ɓon cibbi ɓe lɛ: «Yǎ lɛꞌ ɓyɛbbi sɛ nun cì?» Ɓɛ suꞌ kònndì kuɔ̀n mbyî kimmi lɛ: «Ywummɔꞌ nun zwô.»
Kwan sɛ Pìlatwù yɛn lɛ m̀bæ̀tè ɓwum lèan nun mwù, kɛ nyě yi, ǎ wòli kan kim à cì swum ndɔꞌ, à sheli mlǎꞌ, à ɓɔsi mɛ̀ fyàꞌ kɛ swiꞌ ŋkwìn ɓwum, à shɛ̀ lɛ̀ yon lɛ: «Ywi mwum tòn nɛ yɛn kan mun, lɛꞌ shin sɛ tì kuꞌ kwe.»
Ŋ̀kwìn ɓwum kà fyònnzi hwæn lɛ: «Ywi nyon yɛn ɓwiꞌ, à yɛn tì kuꞌ ɓwɛn ɓyɛꞌ.»
Li, Pìlatwù pæ̀ꞌ fyàꞌ lɛ̀ Bàràbâs, à cì ɓɛ ɓɔꞌ Yesù lɛ̀ ŋ̀gwæ̀ꞌ, ǎ kà ɗonnzi nun fyaꞌ mɛ suzæ̀n, ɓǎ ɓɛ ywummɔꞌ nun ŋgæꞌ mɛ̀ ɓɔtɔꞌ zwɛm.
Ŋgɔlaꞌ yɛ mɛ̀ suzæ̀n ɓe Yesù kɔlea<TS3>(<a href="tw://bible.*?41.15.16-20">Mr. 15.16-20</a>; <a href="tw://bible.*?43.19.2-3">Jân 19.2-3</a>)Mɛ̀ suzæ̀n Pìlatwù twɛlɔ̂ꞌ Yesù kɛ sɛ̌m gwɛmnà nun, ɓon mɛ̀ suzæ̀n hwæn swɔli nun kɛ nywi.
Ɓɛ nywilɔ̀ꞌ nun mɛ̀ plè ɓyon nywi, ɓɛ kà swì nun gân pèan ndɔꞌ ɓe nywi.
Ɓɛ twon tæ̀m lɛ̀ yì lwon, ɓɛ swon nun nun mwu. Ɓɛ fɛ nun pɛꞌ fyaꞌ ji, kɛ nyě yi, ɓɛ swummi kɛ swiꞌ shon, ɓɛ ɗunmi nun kɔlea lɛ̀ ɓɛ ta lɛꞌ lɛ: «Ɓwiꞌ ta wu wɛbbi, m̀vɛ̀n mɛ̀ Yudà».
Ɓɛ ɗunmi nun mɛ̀ti ɓɛ̀li mɛꞌ, ɓɛ yê nun pɛꞌ sɛ ɓi nun fyaꞌ si, ɓɛ ɗunmi nun ywæli kɛ mwu lɛ̀ son.
Kwan sɛ ɓon mlɔꞌ ŋgɔlaꞌ yɛ ɓɛ ɓi nun kɔlea yi, ɓɛ nywæꞌ nun gân si ɓe, ɓɛ swi nun mɛ̀ plè ɓyon, ɓɛ twɛlɔ̀ꞌ nun ɓǎ ɓɛ kɛn nun ywummɔa ŋgæꞌ mɛ̀ ɓɔtɔꞌ zwɛ̂m.
Ǹywummɔꞌ yɛ ɓɛ ywummɔe Yesù kɛ ŋgæꞌ mɛ̀ ɓɔtɔꞌ zwɛ̂m<TS3>(<a href="tw://bible.*?41.15.21-32">Mr. 15.21-32</a>; <a href="tw://bible.*?42.23.26-43">Lk. 23.26-43</a>; <a href="tw://bible.*?43.19.17-27">Jân 19.17-27</a>)Kwan sɛ ɓon kweɔn myi, ɓɛ cinni mwum Sìrɛ̂n ndɔꞌ, jin shon ɓe lɛ Sìmôn. Mɛ̀ suzæ̀n ɓæn nun lɛ̀ kim lɛ nyǐ ni shɛ ŋgæꞌ mɛ̀ ɓɔtɔꞌ Yesù.
Ɓɛ kɛn li, ɓɛ ɓɛn kɛ cì ndɔꞌ sɛ ɓɛ ɓe lon lɛ Gɔ̀lgɔ̀tâ. Sù jin màzwùm ni lɛ lwùmmɔ̌ꞌ ŋgwɔ̀ꞌ mwù.
M̀ɓɛ̀n yɛ ɓɛ ɓɛn kwe, ɓɛ fɛ Yesù ɓæ̀ꞌ lɛ̀ mvili nɗwǐ ndɔꞌ nlim. À ɓwɛb son ŋwum, ǎ yili kan nwi.
Kɛ ɓe, ɓɛ ywummɔꞌ nun kɛ ŋgæꞌ mɛ̀ ɓɔtɔꞌ zwɛ̂m, ɓɛ shɛ mɛ̀ plè ɓyon, ɓɛ ɗunmi ɗwì wɛ̌ ɓì ɓǎ ɓɛ limmì wɛ̌ tà shɛ mwum m̀bɔꞌ yɛ̌ shɛ.
Kɛ mwu ŋgæꞌ mɛ̀ ɓɔtɔꞌ Yesù zwɛ̂m, ɓɛ kɔe kwɛ̀m ywi nyon lɛ: «Mwum tòn nɛ ni Yesù m̀vɛ̀n mɛ̀ Yudà».
Kɛ moan Yesù ɓɛ ywummɔe tì kuꞌ mɛ̀ ci-ncǐ ɓyɛbbi ndɔꞌ ɓon ɓî, nyɛ̌ m̀bɔꞌ kɛ fyaꞌ ji, nyɛ̌ m̀bɔꞌ kɛ fyaꞌ mɛ̀ꞌ.
Ɓwum ɓye ɓe làn kwe fyaꞌ màzwùm nun, ɓɛ ɓe mɛ̀ mwù mùti lɛ̀ ɓɛ ta nun sɛ̀mmi.
Ɓɛ ɓe lɛꞌ lɛ: «Wù nɛ yile lɛ wù gwannzì nyenswæ̀b ndwun, kɛ nyè ŋgyin lê nun lɛ̀ wù gweâ nyɛ̌ ɗin ɓe, nywæ̀si lɛ̀ wù nɛꞌ. Ɓɛshɛ wù ni mwɛn Mvɛ̀nnswæ̀b, kyìliì ŋgyɔꞌ.»
Mɛ̀ ci-zwiꞌ mɛ ci-mfɛ sàtìkæ̀ꞌ, mɛ̀ ci-nlìmmì mɛ lwuà, lɛ̀ ɓwumŋkæ̀m mɛ Yudà ɓe kuꞌ Yesù kɔlea lɛ̀ ɓɛ ta lɛꞌ lɛ:
«À ɓe ɓwùlu swæti, son, ǹswæti nun nɛꞌ leân kàn nun ɗyě? M̀vɛ̀n ŋkwìn ɓwum Izràɛ̂l nɛ? À ɓwɛb fɛꞌ waì zwô, à kyìlì ŋgyɔꞌ, li, ɓwiꞌ yɛ zwùm tɛ̀li lɛ̀ nun.
Kɛ nun tɛ̀le zwùm lɛ̀ M̀vɛ̀nnswæ̀b, à ɗunmi lɛꞌ lɛ: “Mùn ni Mwɛn Mvɛ̀nnswæ̀b”, tô, ɓwiꞌ cɛ lɛ̀ fɛꞌ ɓɛshɛ M̀vɛ̀nnswæ̀b yɛ̌ nun kǐn swæti jenɛ.»
Mɛ̀ ci-ncǐ ɓyɛbbi ɓye ɓɛ ywummɔe kɛ moan yon ɗunmi tì kuꞌ nun kɔlea li m̀banmban.
Kwan ywi Yesù<TS3>(<a href="tw://bible.*?41.15.33-41">Mr. 15.33-41</a>; <a href="tw://bible.*?42.23.44-49">Lk. 23.44-49</a>; <a href="tw://bible.*?43.19.28-30">Jân 19.28-30</a>)A kin ɓɛ̀n nywɔꞌ nlwinni, njimmi pyǐ nǒnnǒn màzwùm nun hwæn, a kɛn ɓɛ̀n kwan sɛ nywɔꞌ ɓyìtì mwù.
Nywɔꞌ ɓyìtimɛ mwù li, Yesù kun lɛ̀ ŋ̀kwu kimmi lɛ: «Èloì, Èloì, lamà sàbatànì?» Ǹzæ̀ꞌ lɛꞌ màzwùm lìsaꞌ lɛ: «M̀vɛ̀nnswæ̀b nyɛ̀m, M̀vɛ̀nnswæ̀b nyɛ̀m, wù nzwonnzi mun ntwiꞌ yɛn?»
Ɓwum ndɔꞌ ɓɛ ɓe kwe ɗyi ywɔꞌ li, ɓɛ ɗunmi lɛꞌ lɛ: «Mwum màzwùm tǎ <font color=blue>Èlî</font> lon.»
Nyɛ̌ m̀bɔꞌ ndɔꞌ waꞌ lɛ̀ mɛ̀li, à kɛ̀n kwùsaꞌ ndɔꞌ sheli, à ɗwìɔ̀ꞌ son kɛ ɓæ̌ꞌ sæbbi nun, à swɔꞌ son kɛ zwiꞌ pɛꞌ, à næ̀mnzɔ̀ꞌ nun son lɛ̀ nun nywon.
Son, ɓwum ɓyindɔꞌ kà lɛꞌ lɛ: «Ɗonnzi, ɓwiꞌ cɛênì fɛꞌ ɓɛshɛ <font color=blue>Èlî</font> yɛ̌ nun kǐn swæti.»
Yesù kònndì kun ɓe lɛ̀ ŋ̀kwu kimmi, li, m̀pùn mɛ̀ yìnnì nyon mlɔ̀ꞌ.
Kɛ kwan màzwùm nun, plè ndwun nɛ ɓɛ ɓe cìcǐ sanmi Mvɛ̀nnswæ̀b gho nun nlim nyenswæ̀b ndwun kwùlì cìcì ɓî, ŋ̀waì yɛ kɛ zwô à kìn ɓɛ̀nnɔ̀ꞌ ŋgyɔꞌ. Ŋgyɔꞌ funnzi, mɛ̀ mble ndɔꞌ ɓwumndàꞌ.
Mɛ̀ mbyùꞌ ndɔꞌ welàꞌ, li, ɓwum Mvɛ̀nnswæ̀b mèan ɓye ɓe lɛ̀ ɓɛ ywiâ yimnàꞌ ywi ɓe,
ɓɛ kwaìn kɛ mɛ mbyùꞌ nun. Kɛ nyě yìmnǐ ywi Yesù, ɓɛ ɗuɔ̀n kɛ Yèrusàlɛ̀m yɛ ɗyi myi sanmi, cɛ̌ màn ɓwum yɛnni ɓon.
Mwum ndwun mɛ̀ suzæ̀n ɓye Rɔ̂m ɓon lɛ̀ ɓwum ɓyon ɓye ɓe Yesù ɓǒn, ɓɛ yɛn m̀bɔ̀kì nɛ ŋgyɔꞌ funnzi lɛ̀ ywum yɛ lannzi tì, yi ɗunmi ɓon kwɛ̀nni ǹzwɔnzwɔ̀ꞌ. Ɓɛ shɛ lɛ: «Lɛ̀ lɛŋkæ̀m, mwum tòn nɛ ɓe mwɛn Mvɛ̀nnswæ̀b».
Mɛ̀ yib ndɔꞌ ɓe tì kuꞌ kwe mèan ɓye ɓe Yesù ɗwon ǹdìkàꞌ ŋwaì Gàlìlê ɓǎ ɓɛ kpaꞌ nun. Ɓɛ ɗyie ɓe tin, ɓɛ ta cɛɔ̀ꞌ swum sɛ ɓe lànnzì.
Kɛ nyinnìm mɛ yib màzwùm nun, Màrî nyɛ̌ wae kɛ Màdàlâ ɓe kwe, ɓon lɛ̀ Màrî nyɛ̌ ye Jâꞌ ɓon lɛ̀ Jòsɛ̂ꞌ, kònndì lɛ̀ mon ɓwɛn Zèbèdê.
Ŋ̀kɛ̀ yɛ ɓɛ kɛe Yesù kɛ mbyûꞌ nun<TS3>(<a href="tw://bible.*?41.15.42-47">Mr. 15.42-47</a>; <a href="tw://bible.*?42.23.50-56">Lk. 23.50-56</a>; <a href="tw://bible.*?43.19.38-42">Jân 19.38-42</a>)Kwæ̀bbi pyimɛ, ci-lòn ndɔꞌ nɛ wae kɛ myi yɛ ɓɛ ɓe lon lɛ Àrìmàtê ɓɛ̀n. Jin shon ɓe lɛ Jòsɛ̂ꞌ. À ɓe tì kuꞌ mwɛsɔ̀ꞌ Yesù.
Mwum màzwùm kɛ̌n cɛ̌ Pìlatwù, à ɗɔa nun ɗwon Yesù. Pìlatwù yile lɛ ɓɛ fɛ nun.
Jòsɛ̂ꞌ sheli ɗwon Yesù, à ɓwiꞌ son kɛ plè nywæb nun,
à kɛ̀n son gwùmmi kɛ mbyûꞌ ndɔꞌ nɛ ɓɛ shimme kɛ mble nun. M̀byùꞌ màzwùm ɓe lɛ̀ ǎ kɛ nywæb, ntwiꞌ sɛ ǹyon nɛꞌ nɛ ɓe. Kɛ ŋgwùm yɛ nun gwùmme ɗwon Yesù li, à ɗwɔki ŋwum mbyûꞌ ɓe lɛ̀ gan ŋgwɔ̀ꞌ ndɔꞌ, à kɛ̀n nun.
Màrî nyɛ̌ wai kɛ Màdàlâ ɓon lɛ̀ Màrî nyɛ̌ m̀bɔꞌ ɓe kwe moan mbyûꞌ ni tǒn.
M̀ɓòn yɛ mɛ̀ suzæ̀n ɓoen m̀byùꞌ YesùKwan sɛ ŋ̀gyìn fɔ̀sì nywɔꞌ mɛ̀ yìnnì mɛ̀ Yudà lèân, shikpon màzwùm, mɛ̀ ci-zwiꞌ mɛ ci-mfɛ sàtìkæ̀ꞌ ɓon lɛ̀ mɛ̀ <font color=blue>Fàrìzìɛ̂n</font> kɛn kɛ cǐ Pìlatwù,
ɓɛ shɛ lɛ̀ nun lɛ: «Mwumŋkæ̀m, ɓwiꞌ ɓuân lɛꞌ ndɔꞌ jenɛ lɛ, kwan sɛ ci-mɛ mɓwɛ̀ꞌ ni ɓe lɛ̀ ǎ kɛ lɛ̀ mɛꞌ, à shɛ̀e lɛ: “Kɛ nyè ŋgyin lê, mùn yɛ̌ ywi yìmni”.
Li, cǐ lɛ ɓɛ kɛn m̀byùꞌ nyon ɓǒn, a kɛn wòlì kɛ ŋgyìn mɛ̀ nlè ni nun, ɓwɛsɔꞌ ɓyon læ̀kì kǐn ɗwon shon yibbi, lɛ̀ ɓɛ kɛn shɛ̀ ɓe lɛ̀ ŋ̀kwìn ɓwum lɛ à yìmnâ ywi. Ɓon ci li, lɛ̀ mɛ̀ mɓwɛ̀ꞌ nyan yɛ yɛ mbyî lèan.»
Pìlatwù shɛ̀ lɛ̀ ɓon lɛ: «Mɛ̀ suzæ̀n ɓye yɛ kɛ̌n m̀byùꞌ ɓǒn ɓɛ. Kɛ̀nnênì, ɓyin ɓon m̀byùꞌ wɛ̌ tà shɛ ɓyin woli ɓyin ɓon.»
Yesù yìmne ywi<TS3>(<a href="tw://bible.*?41.16.1-8">Mr. 16.1-8</a>; <a href="tw://bible.*?42.24.1-12">Lk. 24.1-12</a>; <a href="tw://bible.*?43.20.1-10">Jân 20.1-10</a>)Nywɔꞌ sonndè shikpon hwìli, lɛ̀ nywɔꞌ mɛ̀ yìnnì mɛ̀ Yudà lèan ŋ̀gyìn m̀bɔꞌ, Màrî nyɛ̌ Màdàlâ ɓon lɛ̀ Màrî nyɛ̌ m̀bɔꞌ kɛnmɛ m̀byùꞌ Yesù ɓæ̀ti.
Lɛ̀ ɓɛ kɛ mbyi nun, ŋgyɔꞌ funnzi kimmi, cikpuꞌ Mvɛ̀nnswæ̀b ndɔꞌ kyìlì ŋ̀waì ye kɛ ɗɛb, à kìn ŋ̀gwɔ̀ꞌ nɛ ɓe ŋwum mbyûꞌ ɗwɔki ywùnnzi mbɛti, à sati tòn ɓe zwɛm.
Fli mɛꞌ shon ɓe ɗwùm wɛ̌ m̀bæ̀n nɛ tǎ ŋwæ̀tì, mɛ̀ plè ɓyon ɓɛ pwibbɔa.
Mɛ̀ suzæ̀n ɓye ɓe m̀byùꞌ ɓǒn, ɓɛ pyitàꞌ ŋgyɔꞌ lɛ̀ yi, ɓɛ hwumnzɔ̀ꞌ ǹnywɛ̀n.
Cikpuꞌ Mvɛ̀nnswæ̀b ni ɗunmi lɛli lɛ̀ mɛ̀ yib, à shɛ̀ lɛ̀ ɓon lɛ: «Ɓa yi kwɛn ɓyin. Mùn lìmmi lɛ ɓyin ta Yesù nyɛ̌ ɓɛ ywummɔe kɛ ŋgæꞌ mɛ̀ ɓɔtɔꞌ zwɛm kæbbi.
À ɓà tî fɛ, à yìmnâ ywi wɛ̌ tà shɛ nun shɛ̀e ɓyin. Kìênnì, ɓyin cɛ fɛꞌ cìcì sɛ ɓɛ nonnze nun.
Ɓyin cɛmɛ, ɓyin kɛn m̀byìmmi, ɓyin shɛ lɛ̀ ɓwɛsɔꞌ ɓyon lɛ à yìmnâ ywi, à yɛ̌ ɓyin ɓònŋgea kɛ Gàlìlê. Cìcì sɛ ɓyin yɛ nun yɛnni, à si. Swum sɛ mùn yili mùn shɛ ɓyin sɛ shi.»
Mɛ̀ yib ɓi kwan mbyûꞌ nun, ɓɛ waꞌ lɛ̀ mɛ̀li ɓǎ ɓɛ kɛn ǹtwum yi shɛ̌ lɛ̀ ɓwɛsɔꞌ Yesù. Yi ɓe ɓon kwɛ̀nni, son, ǹlim ɓe tì kuꞌ ɓon lwukea ǹzwɔnzwɔ̀ꞌ.
Lɛ̀ ɓɛ kɛ kɛ mbyi nun, Yesù cinni ɓon kwe, à shɛ̀ lɛ̀ ɓon lɛ: «Ɓyin kwanmɛ lɛ?» Kɛ nywɔꞌ yɛ ɓon ywɔꞌ mɛ̀ hwæsi yi, ɓɛ kiìn nun swìti kɛ mɛ kwù lɛ̀ ɓɛ ta nun mwumnzi.
Yesù shɛ̀ lɛ̀ ɓon lɛ: «Ɓa yi kwɛn ɓyin. Kɛ̀nnênì, ɓyin shɛ mɛ̀ ŋgyinni ɓyɛ̂m lɛ ɓɛ kɛn kɛ Gàlìlê. Cìcǐ màzwùm sɛ ɓɛ yɛ mùn yɛnni kwe.»
Ɓe lɛ̀ mɛ̀ yib ɓɛ̀n kifɛꞌ myi, mɛ̀ suzæ̀n ndɔꞌ ɓye ɓe m̀byùꞌ ɓǒn kɛn ɓe myi, ɓɛ shɛ lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ ywum yɛ lannzi ɓon nywi hwæn.
Mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ ɓwumŋkæ̀m mɛ Yudà swɔli kɛ cìcì fɔꞌ, ɓɛ sunndi ŋwum hwæn, ɓɛ pyi ŋwum fɔꞌ lɛ ɓon ɓi yɛ mɛ̀ suzæ̀n lǒn mèan ndɔꞌ fɛ.
Ɓɛ shɛ lɛ̀ ɓon lɛ: «Ɓyin yɛ suꞌ shɛ̀ lɛ ɓwɛsɔꞌ ɓyon ɓɛ kin nun yibbi kpon nun lɛ̀ ɓyin ɓi ɗyekea.
Ɓɛshɛ lɛꞌ màzwùm kɛn pyì kɛ mɛ ywiꞌ gwɛmnà, ɓwiꞌ yɛ nun ǹlim wònnzi zwum. Vɛ̀nɛ̀ꞌ ndɔꞌ ɓa ɓyin cinni.»
Mɛ̀ ci-mɓòn ɓi yê lòn yi, ɓɛ ci kuꞌ wɛ̌ tà shɛ ɓɛ shɛ kuꞌ ɓon. Li, lɛꞌ sɛ ɓɛ pannzi ɓon si lû kɛ ŋgyɔꞌ mɛ̀ Yudà nun hwæn han a kiìn ɓɛ̀n ɗyě.
Yesù kwan kɛ swiꞌ ɓwɛsɔꞌ ɓyon<TS3>(<a href="tw://bible.*?41.16.14-18">Mr. 16.14-18</a>; <a href="tw://bible.*?42.24.36-49">Lk. 24.36-49</a>; <a href="tw://bible.*?43.20.19-23">Jân 20.19-23</a>; <a href="tw://bible.*?44.1.6-8">Mɛ̀ she 1.6-8</a>)Ɓwɛsɔꞌ wûm ɓlàn m̀bɔꞌ Yesù waꞌ, ɓɛ kɛn kɛ ŋgyɔꞌ Gàlìlê nun. Ɓɛ ɓɛn kɛ kpaꞌ nɛ Yesù lɛbbe ɓon.
Kwan sɛ ɓon yɛn Yesù, ɓɛ ɗunmi nun mwumnzi. Son, ɓyindɔꞌ kɛ nyinnìm shan nun ɓe lɛ̀ ŋ̀kwùm ŋgyi.
Yesù sɛnndɔ̂ꞌ kɛ ke shan, à ɗunmi ɓon shɛ̌ lɛ: «Ŋ̀kimmɔꞌ ye ɗɛb lɛ̀ ye kɛ ŋgyɔꞌ yi mùn fyaꞌ hwæn.
Kɛ̀nnênì kɛ mɛ ŋgwù ŋgyɔꞌ hwæn, ɓyin ci ɓwum hwæn fyonnì ɓwɛsɔꞌ ɓyɛ̂m. Ɓyin jimnzi ɓon kɛ jin Ce nun, kɛ jin Mwɛn nun, lɛ̀ kɛ jin Mpùn Nsanmi nun.
Ɓyin lisàꞌ ɓon ǹzæ̌ꞌ lɛꞌ yɛ̂m ɓǎ ɓɛ ɓɛ ywɔli kɛ ywum hwæn yɛ mùn shɛ̀e ɓyin nun. Lìmmênì lwɛn lɛ mùn ni lɛ̀ ɓyin mɛ̀ ŋgyìn hwæn a kɛn ɓɛ̀n kɛ mmlɔ̀kàꞌ ŋgyɔ̂ꞌ wan.»
<font color=teal>Ǹtwum Lwɛn Ye Markù Kɔe</font>Ɗæ̀mmì nɛ Jân Bàtisì ɓe fyi<TS3>(<a href="tw://bible.*?40.3.1-12">Mt. 3.1-12</a>; <a href="tw://bible.*?42.3.1-18">Lk. 3.1-18</a>; <a href="tw://bible.*?43.1.19-28">Jân 1.19-28</a>)Ǹtwum Lwɛn ye kɛ nywi Yesù Kristò, Mwɛn Mvɛ̀nnswæ̀b, m̀bɔ̀kì nɛ yon ɗunme, à nɛ.
Èzaì, ci-nlɛli kɛ ŋwum Mvɛ̀nnswæ̀b nun kɔe kɛ ɗèwǎ Mvɛ̀nnswæ̀b nun lɛ,«M̀vɛ̀nnswæ̀b ni lɛꞌ lɛ: “Ywɔꞌ fɛꞌ, mùn yɛ̌ ci-ntwum nyɛ̀m fyi mbyî swiꞌ swû ɓǎ nun fɔsì wù mbyi.”
Ɓɛ ta ŋ̀kwu mwum ndɔꞌ ywo kɛ nlim kyɔꞌ, ye ta ɗæ̀mmì lɛ:“Fɔ̀sênì m̀ɓɛ̀n Nyɛli nyɛꞌ,ɓyin ɗyilaꞌ mɛ̀ mbyi ɓyon lwɛn.” »
Li nɛ Jân ci-njimnzi ɓwum kwaen kɛ nlim kyɔꞌ, à ɗunmi ɓwum shɛ̌ lɛ: «Kwɛbsênì paꞌ tòn shin, ɓyin ci ɓɛ jimnzi ɓyin, li, M̀vɛ̀nnswæ̀b yɛ̌ ɓyin ɓyɛbbi nyin zùsi.»
Ɓwum ɓye kɛ Yèrusàlɛ̀m lɛ̀ ɓye kɛ ŋgyɔꞌ Jùdê nun hwæn kwaen, ɓɛ kiìn Jân cinni. Ɓɛ ɓe mɛ̀ ɓyɛbbi nyan kwàsea kɛ swiꞌ ɓwum hwæn. Li, Jân jimnzi ɓon kɛ ɗuꞌ nɛ ɓɛ ɓe lon lɛ Jùrdɛ̂n.
Mɛ̀ plè ɓye Jân ɓe swǐ, ɓɛ twoen ɓon lɛ̀ ǹnywǔn nyæ̀m nyɛ̌ ɓɛ ta lon lɛ ŋ̀gàrìbà, à kpæm ŋ̀kwùꞌ lɛ̀ ŋ̀kæ̀nndan kwæꞌ. Ji nyon nɛ nun ɓe ji ɓe kìtæ̀ꞌ, à ɗi tì kuꞌ ɗwìꞌ.
À ɓe shɛ̀ lɛ̀ ŋ̀kwìn ɓwum lɛ: «Mwum nɛ tǎ kìn ɓe nyè yɛ̂m cinni ŋ̀kimmɔꞌ, à làn mùn. Mǔn wòli kan fɛꞌ kim mùn wummi swiꞌ shon, ɓǎ mun sû mɛ̀ nɗuꞌ mɛ̀ dibaꞌ ɓyon.
Mǔn, mùn tà ɓyin jimnzi lɛ̀ mlǎꞌ. Ti lɛ̀ nun, à yɛ̌ ɓyin jimnzi lɛ̀ M̀pùn Nsanmi.»
Ǹjimnzi yɛ Jân jimnze Yesù<TS3>(<a href="tw://bible.*?40.3.13-17">Mt. 3.13-17</a>; <a href="tw://bible.*?42.3.21-22">Lk. 3.21-22</a>)Kwan màzwùm, Yesù waꞌ kɛ Nàzàrɛ̂ꞌ sɛ ɓe kɛ ŋgyɔꞌ Gàlìlê nun, à ɓɛ̌n cǐ Jân. Jân jimnzi nun kɛ Jùrdɛ̂n nun.
Ɓɛ ywɔꞌ ŋ̀kwu mwum ndɔꞌ ta waì kɛ ɗɛb, yɛ ta shɛ̀ lɛ: «Wù ni mwɛn nlim nyɛ̀m. Wù ni mùn kɛ nzwon nlim.»
M̀ɓwɛb yɛ Satæ̀n ɓwɛbbe Yesù kɛ nlim kyɔꞌ<TS3>(<a href="tw://bible.*?40.4.1-11">Mt. 4.1-11</a>; <a href="tw://bible.*?42.4.1-13">Lk. 4.1-13</a>)Kwan læ̀b kan nyě màzwùm, M̀pùn Nsanmi kɛ̀nnzɔ̀ꞌ Yesù kɛ nlim kyɔꞌ.
À nòn kwe ŋ̀gyìn mwum nyî. Kwe cìcǐ màzwǔm, mwum ndɔꞌ ɓe kǎn kwe, suꞌ mɛ̀ nyæ̀m. Satæ̀n kɛ̀nne nun ɓwɛbbi kwe. Kɛ nyě yi, mɛ̀ cikpuꞌ Mvɛ̀nnswæ̀b ɓe kìn, ɓɛ fɛ nun ji.
Ǹlon yɛ Yesù loen mɛ̀ ci-mɓæn ŋgishì nyî<TS3>(<a href="tw://bible.*?40.4.18-22">Mt. 4.18-22</a>; <a href="tw://bible.*?42.4.14-15">Lk. 4.14-15</a>; <a href="tw://bible.*?42.5.1-11">5.1-11</a>)Kɛ kwan màzwùm nun, ɓɛ ɓæn Jân, ɓɛ kɛ nun nye njè. Kɛ nyě yi, Yesù kɛ̌n ɓɛ̀n ɓe ŋgyɔꞌ Gàlìlê, à ɗunmi Ǹtwum Lwɛn yɛ wai cǐ Mvɛ̀nnswæ̀b shɛ̌.
À ɓe lɛꞌ lɛ: «Kwan wolimɛ, ywɔꞌ Mvɛ̀nnswæ̀b yɛ ɗunmi ŋgyɔ̂ꞌ wan nun. Kwɛbsênì m̀bɔ̀kì tòn nyin, ɓyin yili Ǹtwum Lwɛn.»
Kɛ nnàn yɛ nun ɓe mɛ̀ mbɛti swǔm Gàlìlê nèan, a ɓe nywɔꞌ m̀bɔꞌ ndɔꞌ, à cinni mɛ̀ ci-mɓæn ŋgishì ɓon ɓî. Mɛ̀ myin nyan ɓe lɛ Sìmôn ɓon lɛ̀ ŋgyinni nyon Àndrê; lɛ̀ ɓɛ ta mvinjan swǐ kɛ ɗuꞌ nun.
Yesù shɛ̀ lɛ̀ ɓon lɛ: «Ɗwoênnì mùn kɛ nyè. Mùn yɛ̌ ɓyin cǐ ɓyin fyôn mɛ̀ ci-mɓæn ɓwum.»
Ɓɛ ɗonnzi yì mvinjan yan, kɛ mɛ kwù zwɛm ǹnywɛ̀n, ɓɛ ɗwon Yesù nyè.
À kɛ̀nnɔꞌ mbyî kwæꞌ, à yɛn tì Jâꞌ ɓon lɛ̀ ŋgyinni nyon Jân, ɓwɛn Zèbèdê. Ɓɛ ɓe kɛ ciꞌ nyan nun, lɛ̀ ɓɛ ta yì mvinjan yan fɔ̀sea.
À yɛn ɓon ɗin, à lon ɓon. Bùba nyan, lɛ̀ mɛ̀ ci-she ɓye ɓe ciꞌ nun hwæn, ɓɛ ɗonnzi ɓon, ɓɛ ɗwon Yesù kɛ nyè.
Mwum nɛ Yesù kwannze m̀pùn mɓyɛbbi nywi<TS3>(<a href="tw://bible.*?42.4.31-37">Lk. 4.31-37</a>)Yesù ɓe kɛ̀n ɓon lɛ̀ ɓwɛsɔꞌ ɓyon, ɓɛ ɓɛn kɛ nsòn yɛ ɓɛ ɓe lon lɛ Kàpɛ̀rnàô. Nywɔꞌ nɛ ɓe nywɔꞌ mɛ̀ yìnnì mɛ̀ Yudà, Yesù ɗun nyenswæ̀b mɛ̀ Yudà, à ɗunmi lɛꞌ-Nswæ̀b lìsea.
Ɓwum ɓye ɓe nun ywɔti, shìmmea cie ɓon lɛ̀ m̀bɔ̀kì nlìsàꞌ nyɛ̌ nun ɓe lɛꞌ-Nswæ̀b lìsea. Ntwiꞌ m̀bɔ̀kì nlìsàꞌ nyon ɓe kǎn wɛ̌ nyɛ̌ mɛ̀ ci-nlìmmì mɛ lwuà ɓe lìsàꞌ. Ǹzæ̌ꞌ lɛꞌ yɛ ɓe nun kwean ŋwum ɓe kwan lɛ̀ ǹjìnndì nun.
Kɛ kwe nlim nyenswæ̀b màzwǔm, mwum ndɔꞌ ɓe kwe, à cinni m̀pùn mɓyɛbbi kɛ nywi. À kun lɛ:
«Yesù, mwum Nàzàrɛ̂ꞌ, yɛn sɛ wu kǐn kæb kɛ nyinnìm shɛꞌ nun? Wù kǐn ɓǎ wù fyinni ɓwiꞌ? Mùn lìmmâ wù seansean. Wù nɛ mwum nsanmi nɛ M̀vɛ̀nnswæ̀b fyii.»
Yesù ywɔmɛ li, à sìtì m̀pùn mɓyɛbbi ni, à shɛ̀ lɛ̀ nun lɛ: «Twɔ̂ꞌ ŋwum, wù kwan mwum nɛ tòn nɛ nywi.»
M̀pùn mɓyɛbbi mgbunnzi nun, à kwan lɛ̀ m̀ɓwùm ŋgwusi.
Ɓwum ɓɛ ɓe kwe, sɛ cie ɓon shìmmea ǹzwɔnzwɔ̀ꞌ. Ɓɛ ɗunmi cibbaꞌ lɛ̀ ɓwùlu lɛ: «Yǎ paꞌ lɛꞌ sɛ ɗyě she? Paꞌ nlìsàꞌ ywum nywæb ndɔꞌ sɛ ɓɛn ɗye lɛ̀ ǹjìnndì nun sɛ? Mwum tòn nɛ tǎ lɛli, kwo fɛꞌ mɛ̀ mpùn mɓyibbɔa hwæn tà nun ywɔli.»
Li, lɛꞌ Yesù lue nǒnnǒn ŋgyɔꞌ Gàlìlê hwæn.
Ŋ̀kimnzi yɛ Yesù kimnze mvu Sìmôn lɛ̀ mɛ̀ ŋgwɛ̀nŋgwɛ̀n mèan ndɔꞌ<TS3>(<a href="tw://bible.*?40.8.14-17">Mt. 8.14-17</a>; <a href="tw://bible.*?42.4.38-41">Lk. 4.38-41</a>)Ɓɛ kwanmɛ nyenswæb mɛ̀ Yudà, ɓɛ weɔ̀ꞌ kɛ̀n næm. Ɗwòn màzwùm ɓe nyɛ̌ Sìmôn ɓon lɛ̀ Àndrê. Kɛ læm kɛ̀n shan nun, Jân ɓe kwe ɓon lɛ̀ Jâꞌ.
Ɓɛ ɓɛn næm, lɛ̀ mvu Sìmôn ni ǹnònmi ntwiꞌ nun ɓe lɛ̀ mbɛb. Yesù ɗun næm ɗin, ɓɛ shɛ nun lɛꞌ màzwùm.
À kɛ̀nnɔ̀ꞌ kɛ ke mlib ni, à ɓæn nun fyaꞌ, à wasi nun zwô. Ŋ̀wasi yɛ nun wasi nun yi, mbɛb mlɔ̀ꞌ m̀lib ni nywi, à waꞌ zwô, à fɛ ɓon ji.
Nywɔꞌ ɗuɔn ɗɛb nun ɗin, ɓwum ɗunmi mɛ̀ ŋgwɛ̀nŋgwɛ̀n ɓyan shi kɛ cǐ Yesù, lɛ̀ ɓwum ɓye cinne mɛ̀ mpùn mɓyibbɔa nun hwæn.
Ɓwum nsǒn màzwùm swɔle ɓònmbyi Yesù.
Mɛ̀ ŋgwɛ̀nŋgwɛ̀n mèan ɓɛ ɓe kwe, Yesù kimnzi ɓon hwæn, à fyinni tì kuꞌ mɛ̀ mpùn mɓyibbɔa mèan. Ǎ ɓe kǎn yili lɛ mɛ̀ mpùn mɓyibbɔa ni lɛli, ntwiꞌ mɛ̀ mpùn ni lìmme làn nyan m̀bɔ̀kì tòn nyɛ̌ nun ni nlim.
Ǹlæ̀mnzì yɛ Yesù ɓe lɛꞌ-Nswæ̀b læ̀mnze nǒnnǒn ŋgyɔꞌ Gàlìlê nun<TS3>(<a href="tw://bible.*?42.4.42-44">Lk. 4.42-44</a>)A ɓe shikpon hwìli lɛ̀ kpǒn, Yesù waꞌ zwô, à kwan wan. À kwan myi, à kɛ̀n kɛ cìcì sɛ ɓwum ɓe kǎn. À ɓɛ̀n kwe, à ɗunmi M̀vɛ̀nnswæ̀b keli.
Sìmôn, lɛ̀ ɓwùlu ɓye fɔꞌ, ɓɛ ɗunmi nun kæbbi.
Ɓɛ kɛn nun cinni, ɓɛ shɛ lɛ̀ nun lɛ: «Mwum hwæn tà wu kæbbi.»
Yesù fyònnzì lɛ̀ ɓon lɛ: «Ɓwiꞌ yɛ tì kɛ̀nnènì kɛ mɛ nsòn sisɔꞌ nyɛ̌ mɛ mbɛti, ɓǎ mun shɛ tì kuꞌ lɛꞌ-Nswæ̀b kwe. Ntwiꞌ son sɛ ci mùn kìn fɛ.»
Li nɛ nun yòen nǒnnǒn ŋgyɔꞌ Gàlìlê hwæn, à ɓe lɛꞌ-Nswæ̀b shɛ̌ kɛ mɛ nyenswæ̀b mɛ Yudà ɓye ŋgyɔꞌ màzwùm nun. À kònndì tì mɛ̀ mpùn mɓyibbɔa fyinni.
ǹlim kwɛn nun lɛ̀ nun. À næ̀nndì fyàꞌ, à twuti nun, à shɛ̀ lɛ: «Ɛ̀n, mùn yilâ lɛ wù kimmɔꞌ.»
Kɛ fyaꞌ zwɛm ǹnywɛ̀n, ǹjinɔꞌ mlɔꞌ, à kimmɔꞌ ɓe.
Mwum tòn ni kimmɔꞌ li, Yesù sìtì nun, à fyɔ̀sì nun ɓe,
lɛ̀ à tà nun shɛ̌ lɛ: «Ɓa wù lwùm mwum ndɔꞌ lɛꞌ ton sɛ shɛ̌, son, kɛ̀nne, wù lìsàꞌ wǔ nɛꞌ cɛ̌ ci-mfɛ sàtìkæ̀ꞌ nyenswæ̀b. Kɛ ŋkimmɔꞌ ywû yɛ wu kimmɔꞌ nun, wù fɛ sàtìkæ̀ꞌ sɛ Mòîzɛ̀ lɛe lɛ ɓɛ fɛ ɓǎ mwum hwæn limmì lɛ wù kimmɔâ.»
Son, mwum tòn ni kwan wan, à ɗunmi lɛꞌ si ɗæ̀mmɔꞌ wan cìcì hwæn, han lɛꞌ si ci Yesǔ yinnzi kan ti nywi ŋkwìn ɓwum nun kɛ nlim nsòn. À ɓe tì suꞌ tòɔ̀n kɛ mbɛti mɛ nsòn, kɛ yi cìcì yɛ ɓwum ɓa nun. Kwo fɛꞌ li, ɓwum ɓe waì yì cìcì hwæn, ɓɛ kiìn nun cinni.
Ŋ̀kimnzi yɛ Yesù kimnze ɓlɔ̀ɓlɔ̂ꞌ ndɔꞌ<TS3>(<a href="tw://bible.*?40.9.1-8">Mt. 9.1-8</a>; <a href="tw://bible.*?42.5.17-26">Lk. 5.17-26</a>)Ŋ̀gyìn ndɔꞌ lan nyě yi, Yesù fyòn ɓe Kàpɛ̀rnàô. Ɓwum ywɔꞌ lɛ nyǐ ni ɓɛ̀nnâ, nyǐ ni ti næm.
Ɓɛ ɓɔti kwe nye nyon han cìcì lwin. Kwo fɛꞌ kɛ ŋwum ɓònmbyi, pon ɓe kàn tî. Yesù ɓe ɓon lɛꞌ-Nswæ̀b lìsea.
Kwan sɛ nun ɓe ɓon lìsea si, ɓwum ndɔꞌ kwaìn. Kɛ nyinnìm shan, ɓye nyî ɓe ɓlɔ̀ɓlɔ̂ꞌ ndɔꞌ shi.
Ɓɛ yile lɛ̀ ɓɛ lisàꞌ nun lɛ̀ Yesù, son, ɓɛ cinni kan mbyi, ntwiꞌ ŋ̀kwìn ɓwum ɓe tæti. Ɓɛ yɛn li, ɓɛ nan kɛ mwu nye, ɓɛ ɗwoli zæꞌ kɛ lwùmmɔ̀ꞌ sɛ Yesù tòen nun. Kɛ zæꞌ sɛ ɓon ɗwoli si nun, ɓɛ ɗunnzi twon ŋgwɛ̀nŋgwɛ̌n nlim kɛ mɛ nɗuꞌ zwɛm.
Kwan sɛ Yesù yɛn m̀bɔ̀kì nɛ ɓɛ ɓi zwùm tɛ̀li lɛ̀ nun, à shɛ̀ lɛ̀ ɓlɔ̀ɓlɔ̂ꞌ lɛ: «Mwɛn nyɛ̀m, ɓyɛbbi nywù ti ɗyě ǹzùsi.»
Mɛ̀ ci-nlìmmì mɛ lwuà ɓyindɔꞌ ɓɛ ɓe kwe tǒn, ɓɛ ɗunmi fɔ̀kàꞌ kɛ mɛ nlim nun lɛ:
«Mwum tòn ni tà kuꞌ lɛꞌ li lɛ̀ ntwiꞌ yɛn? À tà nun nɛꞌ twɛli wɛ̌ M̀vɛ̀nnswæ̀b? A shi ɓɛ M̀vɛ̀nnswæ̀b, wɛn nɛ woli à zùsì mwum ɓyɛbbi?»
Yesù lìmmì mɛ̀ mɓàkàꞌ nyan, à shɛ̀ lɛ̀ ɓon lɛ: «Yǎ paꞌ mɛ mɓàkàꞌ sɛ she ɓyin cinni kɛ mɛ nlim nyin nun si?
Kɛ nyinnǐm nshɛ̀ ye lɛ: “Ɓyɛbbi nywù ti ɗyě ǹzùsi,” lɛ̀ ǹshɛ̀ ye lɛ: “Waꞌ zwô, wù sheli twon nywù, wù kɛ̀n,” yà son sɛ nlim ɗonmi?
Son, mùn yili lɛ ɓyin limmì lɛ <font color=blue>Mwɛn Mwum</font> cinni ŋ̀kimmɔꞌ nzùsì ɓyɛbbi fɛ ŋgyɔ̂ꞌ wan.»
À lɛꞌ li, ǎ kà shɛ̌ ɓe lɛ̀ ɓlɔ̀ɓlɔ̂ꞌ lɛ: «Mùn shɛ̀ wu lɛ, waꞌ zwô, wù sheli twon nywù, wù fyòn ɓe næm.»
Kɛ fyaꞌ zwɛm ǹnywɛ̀n, mwum tòn ni waꞌ zwô kɛ mɛ mɛꞌ ɓwum hwæn, à sheli twon nyon, à waꞌ kɛ̀n. Shìmmea ci ɓwum hwæn, ɓɛ ɗunmi M̀vɛ̀nnswæ̀b twuli lɛ̀ ɓɛ ta lɛꞌ lɛ: «Paꞌ lɛꞌ sɛ, ɓwiꞌ yɛn kifɛꞌ son mbyî.»
Ǹlon yɛ Yesù loen Lèvî<TS3>(<a href="tw://bible.*?40.9.9-13">Mt. 9.9-13</a>; <a href="tw://bible.*?42.5.27-32">Lk. 5.27-32</a>)Yesù fyòɔ̀n ɓe moan swǔm Gàlìlê. Ŋ̀kwìn ɓwum mèan ɓe kɛ̀n kɛ cì shon. Li, à ɓe ɓon ǹzæ̌ꞌ lɛꞌ lìsea.
Kwan sɛ nun ɓe lǎn, à yɛn mwum ndɔꞌ nyɛ̌ jin shon ɓe lɛ Lèvî. Mwɛn Àlfê nɛ ɓe. À ɓe ǹtǒn kɛ nye nyèkǎꞌ lǒn gàrimà. Yesù yɛn nun, à shɛ̀ lɛ̀ nun lɛ: «Ɗwoìn mùn.» Lèvî waꞌ swuꞌ she shon, à ɗwon Yesù.
Ɓe nyě yi, Lèvî lon Yesù lɛ nyǐ ni kiìn ji ji ɗwon nyon. Ɓwùlu mɛ̀ ci-nyèkǎꞌ lǒn gàrimà lɛ̀ mɛ̀ ci-ncìkàꞌ mɛ lɛꞌ mɓyibbɔa ndɔꞌ ɓe ji ji lɛ̀ ɓon, kònndì lɛ̀ ɓwɛsɔꞌ Yesù nun fyìnnɔa. Paꞌ mɛ ci-ncǐ ɓyɛbbi si sɛ ɓe nun ɗwon mèan.
Mɛ̀ ci-nlìmmì mɛ lwuà ɓye ɓe kɛ fyaꞌ mɛ <font color=blue>Fàrìzìɛ̂n</font> nun yɛnmɛ nun, à tǎ ji ji ɓon lɛ̀ mɛ̀ ci-nyèkǎꞌ lǒn gàrimà, lɛ̀ tì lɛ̀ mɛ̀ ci-ncǐ ɓyɛbbi ɓyindɔꞌ, ɓɛ cibbi lɛ̀ ɓwɛsɔꞌ Yesù lɛ: «Yɛn sɛ ci Nyɛli nyin tǎ ji ji, à nwi tì lɛ̀ mɛ̀ ci-nyèkǎꞌ lǒn gàrimà, kònndì lɛ̀ ɓyindɔꞌ mɛ̀ ci-ncǐ ɓyɛbbi?»
Yesù ywɔꞌ ǹzæ̀ꞌ lɛꞌ nɛ ɓon cibbi ni, à shɛ̀ ɓon lɛ: «Ɓwum ɓye mvæb nywi ta làn lwɛn, ɓon ɓɛ tà ka ci-mvili yǒn, son, ɓwum ɓye mvæb nywi tà ka kɛ̀nni, ɓon ɓɛ ta nun yili. Mǔn kìin kǎn lɛ̀ mùn lon ɓwum ɓye ta ɓon nɛꞌ twɛli wɛ̌ ɓwum lwinnɔa, son, mùn kìin ɓǎ mùn lon ɓwum ɓye ɓɛ ta twɛꞌ lɛ̀ ɓwum ɓyibbɔa.»
Ǹsannzi yɛ Yesù sannze lɛꞌ nshì mlaꞌ<TS3>(<a href="tw://bible.*?40.9.14-17">Mt. 9.14-17</a>; <a href="tw://bible.*?42.5.33-39">Lk. 5.33-39</a>)Ɓe nywɔꞌ m̀bɔꞌ ndɔꞌ, ɓwɛsɔꞌ Jân Bàtisì ɓon lɛ̀ ɓye mɛ <font color=blue>Fàrìzìɛ̂n</font> ɓe mlǎꞌ shǐ. Ɓyindɔꞌ lɛ̀ ɓwum waì, ɓɛ kiìn Yesù cibbi lɛ: «Yɛn sɛ ci ɓwɛsɔꞌ Jân Bàtisì lɛ̀ ɓye mɛ <font color=blue>Fàrìzìɛ̂n</font> ta mlǎꞌ shǐ, ɓyû ton kuꞌ ɗin?»
Yesǔ kà fyònnzi lɛ̀ ɓon lɛ: «Ɓyin fɔkaꞌ lɛ kwan sɛ ǹɗwɛb ɗæm ni ǹtǒn, ɓwum ɓye ɓɛ loin lɛ ɓɛ kiìn ji ji, ɓɛ woli ɓɛ ton ɗin shìkì ɓɛ ji? Kwan sɛ nun kɛ ǹtǒn, ɓɛ wòli kan ɓɛ ton ɗin, ɓɛ shi ji ji.
Son, kwan ndɔꞌ yɛ̌ ɓɛ̀n, she ɓɛ yɛ ǹɗwɛb ɗæm yě fyaꞌ. Kɛ kwan màzwùm nun sɛ ɓɛ yɛ mlǎꞌ shǐ.
«Mwum ndɔꞌ tà ka ɓlaꞌ plê nywæb sheli, à ɓæti pwìn plè nun. Ntwiꞌ nun ɓæti li, she nywæb sɛ ɓɛ sæb kifɛꞌ si, kwan sɛ sɛ yɛ kyɔ̌ꞌ, a yɛ zæꞌ plê mgbònnzi kɛ pwìn plè nun.
M̀banmbɔꞌ kuꞌ, ɓɛ tà ka ŋ̀kan myimmi kpanŋgea kɛ kɔ̀ꞌ nyɛ̌ cinni ŋgɔꞌ nun. Wu kpanŋgaꞌ li, ŋ̀kan yɛ lwinndaꞌ nlim, kɔ̀ꞌ kpiꞌ. Kwan sɛ nun kpimɛ li, wù ɓwû ywum ɓî; ŋ̀kan kpitâ, kɔ̀ꞌ ɓwùmndì. Sɛ yili lwɛn lɛ mwum kɛ ŋ̀kan myimmi kɛ mɛ kɔ̌ꞌ lwukea nun.»
Yesù nɛ cinni ŋ̀kimmɔꞌ kɛ nywɔꞌ mɛ̀ yìnnì mɛ̀ Yudà nun<TS3>(<a href="tw://bible.*?40.12.1-8">Mt. 12.1-8</a>; <a href="tw://bible.*?42.6.1-5">Lk. 6.1-5</a>)A ɓe nywɔꞌ mɛ̀ yìnnì mɛ̀ Yudà ndɔꞌ, Yesù ɓon lɛ̀ ɓwɛsɔꞌ ɓyon ɓe làn kɛ ndɛm mvòn ndɔꞌ nun. Ɓwɛsɔꞌ ɓyon ɗunmi kɛ̀n lɛ̀ ɓɛ ta ŋ̀gyɔ̀ꞌ mvon kwæ̀li.
Mɛ̀ <font color=blue>Fàrìzìɛ̂n</font> kà cibbi lɛ̀ Yesù lɛ: «Wǔ nɛꞌ, cɛ fɛꞌ swum sɛ ɓwɛsɔꞌ ɓyû ta cì si, son sɛ lwuà nyɛꞌ tà ka ɓyìnnɔ̀ꞌ?»
A ɓe kwan sɛ Àbìàtâ ɓe mwumŋkæ̀m mɛ̀ ci-mfɛ sàtìkæ̀ꞌ, Dàvîd ɗuen nyenswæ̀b, à jie ji nɛ ɓɛ kɛe lɛ nyɛ̌ M̀vɛ̀nnswæ̀b, kwo fɛꞌ she lwuà nyɛꞌ tǎ suꞌ shɛ̀ lɛ mɛ̀ ci-mfɛ sàtìkæ̀ꞌ cinni ŋ̀kimmɔꞌ nji ji màzwùm. Mwum ndɔꞌ nyɛ̌ mbyî ɗin wòle kǎn à ji, son, Dàvîd jie, à fɛ tì kuꞌ lɛ̀ ɓwum ɓye ɓe lɛ̀ nun.»
Yesù kònndì ɓon shɛ̌ lɛ: «M̀vɛ̀nnswæ̀b fɔ̀e nywɔꞌ mɛ̀ yìnnì ɓǎ mwum ton lwɛn, ǎ fɔ̀e kǎn mwum ntwiꞌ nywɔꞌ mɛ̀ yìnnì.
Son sɛ ci mùn kònndì ɓyin shɛ̌ lɛ <font color=blue>Mwɛn Mwum</font> nun nɛꞌ nɛ cinni ti ma nywɔꞌ mɛ̀ yìnnì.»
Ŋ̀kimnzi yɛ Yesù kimnze ci-fyàꞌ ywi nywɔꞌ mɛ̀ yìnnì<TS3>(<a href="tw://bible.*?40.12.9-14">Mt. 12.9-14</a>; <a href="tw://bible.*?42.6.6-11">Lk. 6.6-11</a>)A ɓe tì nywɔꞌ m̀bɔꞌ ndɔꞌ, Yesù ɗun tì nyenswæ̀b mɛ Yudà, à cinni mwum ndɔꞌ kwe, fyàꞌ yon ɓe ywi.
Ɓyindɔꞌ ɓe kwe, ɓɛ ɓe tì kònndi Yesù fɔ̀si kɛ̀nnzi lɛ̀ mɛꞌ, ɓǎ ɓon yɛn ɓɛshɛ nun yɛ̌ mwum tòn ni kimnzi nywɔꞌ mɛ̀ yìnnì, ntwiꞌ sɛ ɓɛ ɓe kwɛ̀m kæbbi ɓǎ ɓɛ ci ɓɛ wu nun.
Yesù shɛ̀ lɛ̀ ci-fyàꞌ ywi lɛ: «Waꞌ zwô kɛ swiꞌ mwum hwæn.»
À lɛꞌ li, ǎ kà cibbi lɛ̀ ɓwum ɓye ɓe kwe lɛ: «Lwuà nyɛꞌ yili lɛ ɓɛ ci lwɛn nywɔꞌ mɛ̀ yìnnì nyɛꞌ, kɛ̀ ɓɛ ci ɓyɛbbi? A yili lɛ ɓɛ swæti mwum nùn, kɛ̀ ɓɛ wu nun nûn?» Yesù cibbi li, kwo fyònnzì m̀bɔꞌ kwan kan.
À cice ɓon mɛ mɛꞌ lɛ̀ ǹlim nyeni, ɓe lɛ̀ ǹlim kimmâ nun zwum ǹzwɔnzwɔ̀ꞌ lɛ̀ she ɓɛ ywɔꞌ kan kwɛ̀nnzǐ nlim lɛ̀ mwum tòn ni. À cɛ ɓon li, ǎ kà shɛ̌ lɛ̀ ci-fyàꞌ ywi lɛ: «Næ̀nndi fyàꞌ ywû.» Mwum tòn ni næ̀nndi fyàꞌ, lɛ̀ yɛ ti kimmi.
Mɛ̀ <font color=blue>Fàrìzìɛ̂n</font> kwan nyenswæ̀b, ɓɛ swɔli m̀byìmmi ɓon lɛ̀ ɓwum ɓye ɓe fyaꞌ mvɛ̀n Èrôdɛ̀ nun, ɓǎ ɓon sunndi m̀bɔ̀kì nɛ ɓon yɛ cì, ɓon kà wu Yesù.
Mɛ̀ ŋkwìn ɓwum nɛ ɓe Yesù læ̀tiYesù weɔ̀ꞌ kɛ̀n ɓon lɛ̀ ɓwɛsɔꞌ ɓyon fyaꞌ ye swǔm Gàlìlê ɓe kwe. Kɛ nyè yon, læm ɓwum ɓe tɛ̀lì. Ɓwum ɓe waì lɛ̀ Gàlìlê, ɓɛ waì lɛ̀ Jùdê,
kwo fɛꞌ ɓye nlim nsǒn Yèrusàlɛ̀m, lɛ̀ kònndì ɓye ɓe waì kɛ ŋgyɔꞌ Ìdùmê nun, ɓye làn ŋ̀gyin ɗuꞌ Jùrdɛ̂n, lɛ̀ ɓye mɛ nzwon Tîr lɛ̀ Sìdôn, ɓɛ ɓe wakaì kyikyi, ɓɛ kiìn swɔli kɛ ke Yesù. Li, ntwiꞌ ɓe lɛ̀ ɓɛ ywɔâ ywum yɛ nun ɓe cì lɛ̀ ǹdùꞌ nun.
Li, Yesù shɛ̀ lɛ̀ ɓwɛsɔꞌ ɓyon lɛ ɓyi ɓi kiìn nun lɛ̀ cìꞌ ndɔꞌ, ɓǎ nun ɗun nlim, ɓwum læ̀kì nun kwubti.
À lɛle li ntwiꞌ sɛ ɓwum ɓye ɓe lɛ̀ mɛ̀ ŋgwɛ̀nŋgwɛ̀n nywi hwæn, kwan sɛ ɓɛ ywɔe lɛ à kimnzâ ɓwum mèan, ɓɛ zwuti nun lɛ̀ ɓon twuti nyǐ.
Mɛ̀ mpùn mɓyibbɔa hwæn ɓe nun yɛnni, ɓɛ switì nun mɛ kwù, lɛ̀ ɓɛ ta kun lɛ: «Wù ni Mwɛn Mvɛ̀nnswæ̀b.»
Son, Yesù ɓe ɓon sìti lɛ ɓa ɓyi ɓi kwasì nun.
Mɛ̀ ci-ntwum wûm ɓlàn ɓî ɓye Yesù yæ̀nne<TS3>(<a href="tw://bible.*?40.10.1-4">Mt. 10.1-4</a>; <a href="tw://bible.*?42.6.12-16">Lk. 6.12-16</a>)Yesù waꞌ kwe, à nèɔ̀n kɛ kpaꞌ zwɛm, à lon ɓwum ɓye nun yili lɛ ɓɛ kiìn. Li, ɓɛ kɛn nun cinni.
Kɛ nyinnìm shan nun, à yæ̀n ɓye wûm ɓlàn ɓî ɓǎ ɓɛ ɓɛ ɓyon, lɛ̀ nun ni fyi tì kuꞌ ɓon ɓǎ ɓɛ kɛn lɛꞌ-Nswæ̀b shɛ̌ mɛ nsòn mɛ nsòn.
À fɛ ɓon ŋ̀kimmɔꞌ mfyinni mɛ mpùn mɓyibbɔa.
Ɓye nun yæ̀nne, mɛ̀ myin nyan ɓe lɛ: Sìmôn nyɛ̌ nun kɛ̀e jin lɛ Pìɛ̂r,
Jâꞌ, ɓon lɛ̀ ŋgyinni nyon Jân, ɓye ɓe kì-ɓì ɓwɛn Zèbèdê, à ɓe ɓon lon lɛ «Bòànɛrjɛ̀»; sù ni lɛ: Ɓwɛn mbæn.
À yæ̀n tì Àndrê, Fìlipò, Bàrtɛ̀lèmî, Màtyû, Tòmasì, Jâꞌ mwɛn Àlfê, Tæ̀dê, Sìmôn, ci-ŋkànnzì mɛ ŋgyɔꞌ,
kònndì lɛ̀ Judà Ìskàrìô, nun nɛ kyie Yesù.
Cìcì sɛ ŋ̀kimmɔꞌ Yesù wai kwe<TS3>(<a href="tw://bible.*?40.12.22-32">Mt. 12.22-32</a>; <a href="tw://bible.*?42.11.14-23">Lk. 11.14-23</a>; <a href="tw://bible.*?42.12.10">12.10</a>)Yesù waꞌ kwe, ǎ kà fyònni ɓe næm. À ɓɛ̀nmɛ ɓe næm, ɓwum mèan ndɔꞌ konndì swɔli kwe han Yesù ɓon lɛ̀ ɓwɛsɔꞌ ɓyon cinni kan kwan sɛ ɓon yɛ ji ji.
Kwan sɛ ǹɗuꞌ lìm yon ywɔmɛ li, ɓɛ waì kɛ̀n ɓǎ ɓɛ twɛlì nun, ntwiꞌ ɓɛ ɓe lɛꞌ lɛ à lèân m̀plaꞌ.
Mɛ̀ ci-nlìmmì mɛ lwuà ɓye wai Yèrusàlɛ̀m ɗunmi lɛꞌ lɛ: «À cinni <font color=blue>Bɛ̀lzèbûl</font> kɛ nywi. Nun nɛ m̀vɛ̀n mɛ̀ mpǔn mɓyibbɔa nɛ tà nun ŋ̀kimmɔꞌ mfyinni mɛ mpùn mɓyibbɔa fɛ.»
Yesù ywɔꞌ li, à lon ɓon, à ɗunmi ɓon ɗwìtea mɛ ŋkæ̀n lɛꞌ nun lɛ: «A yɛ cì lɛ Satæ̀n fyinni nun nɛꞌ?
Ɓwum ɓɛ kɛ ywɔꞌ ŋgyɔꞌ m̀bɔꞌ nun, ɓɛshɛ ɓon ton lɛ̀ wì kɛ nyinnìm shan nun, ywɔꞌ màzwùm sɛ wòli kan sɛ mgbænnì kwan læ̀bbi.
Ǹɗuꞌ lìm ye kyììlea yɛ wòli kan yɛ ɗyi.
M̀banmbɔꞌ kuꞌ, ɓɛshɛ Satæ̀n ɗunmi wì ɗwǐ ɓe lɛ̀ nun nɛꞌ, son sɛ ŋ̀kyììli ɗun kɛ ywɔꞌ shon nun. Ŋ̀kimmɔꞌ yon wòli kan yɛ kɛn mbyî, son, yɛ yɛ mlɔ̀ꞌ nùn.
Mùn tà ɓyin shɛ̌ lɛ̀ lɛŋkæ̀m lɛ, mɛ̀ ɓyɛbbi nyɛ̌ ɓwum ta cì, lɛ̀ ǹzæ̌ꞌ lɛꞌ ɓyibbɔa yɛ ta ɓon kwean ŋwum kɛ jin Mvɛ̀nnswæ̀b nun, M̀vɛ̀nnswæ̀b yɛ̌ ɓon yon zùsi.
Son, mwum nɛ yɛ̌ ǹzæ̀ꞌ lɛꞌ mɓyɛbbi kwannzi kɛ nywi Mpùn Nsanmi, a cì fɛꞌ lɛ, M̀vɛ̀nnswæ̀b ɓà nun ɓyɛbbi màzwùm zùsi. Ntwiꞌ nun cìâ ɓyɛbbi ɗwùmɗwùm.»
Yesù lɛli li, ntwiꞌ ɓɛ ɓe lɛꞌ lɛ nyǐ ni cinni m̀pùn mɓyɛbbi kɛ nywi.
Ɓwum ɓye Yesù tǎ lon lɛ mɛ̀ ŋgyinni ɓyon lɛ̀ mon nyon<TS3>(<a href="tw://bible.*?40.12.46-50">Mt. 12.46-50</a>; <a href="tw://bible.*?42.8.19-21">Lk. 8.19-21</a>)Mon Yesù lɛ̀ mɛ̀ ŋgyinni Yesù ɓɛn, ɓɛ ɗyi wan. Ɓɛ fyiɔ̂ꞌ mwum ndɔꞌ ɓǎ nun loìn Yesù.
Kɛ næm, ŋ̀kwìn ɓwum ɓe tǒn, yɛ kanndi Yesù. Ɓɛ kà shɛ̀ɔꞌ nun kwe lɛ: «Cɛ fɛꞌ, mon nywù lɛ̀ mɛ̀ ŋgyinni ɓyû ɓi wan, ɓɛ ta wu cibbi.»
Yesǔ kà cibbi ɓon lɛ: «Ɓyin fɔkaꞌ lɛ wɛn nɛ mon nyɛ̀m? Mɛ̀ wɛn ɓɛ tì kuꞌ mɛ̀ ŋgyinni ɓyɛ̂m?»
Ɓwum ɓɛ kanndi nun ŋgyɔꞌ, à cice ɓon hwæn, à shɛ̀ lɛ: «Cɛênì fɛꞌ, mon nyɛ̀m lɛ̀ mɛ̀ ŋgyinni ɓyɛ̂m ɓi cɛ̌.
Ntwiꞌ mwum nyɛ̌ tǎ swum sɛ M̀vɛ̀nnswæ̀b tǎ yili cǐ, nun nɛ ŋgyinni nyɛ̀m, à ɓɛ tì kuꞌ mon nyɛ̀m.»
Ŋ̀kæ̌n lɛꞌ ye kɛ nywi ci-ɗyìm<TS3>(<a href="tw://bible.*?40.13.1-9">Mt. 13.1-9</a>; <a href="tw://bible.*?42.8.4-8">Lk. 8.4-8</a>)Yesù ɗunme tì lɛꞌ-Nswæ̀b lìsea kɛ moan swǔm Gàlìlê. À yɛn ŋ̀kwìn ɓwum ti nun ke mèan ǹzwɔnzwɔ̀ꞌ, à ɗun ciꞌ nun, à ɓæn cǐ tòn kwe. Cìꞌ ɓe kɛ mlaꞌ nun, ɓwum ɓɛ kuꞌ ɓe ŋgonni ɗuꞌ zwɛm.
À ɓe ɓon ywum lìsea mèan kɛ mɛ ŋkæ̀n lɛꞌ nun, à ɗwìe ɓon ŋ̀kæ̌n lɛꞌ ndɔꞌ lɛ:
«Nònnzênì mɛ̀ ywiꞌ, ɓyin ywɔꞌ. Ci-ɗyìm ndɔꞌ kwean ɓǎ nun ɓî ywum ɗyìm yon.
Li, kwan sɛ nun ɓe ywum ɗyìm yon myìli ndɛm nun, mvu yindɔꞌ kɛn pyì kɛ nlim mbyi, mɛ̀ kyè kiìn yon jiɔꞌ ŋwûm.
Mvu yindɔꞌ kɛn pyì kɛ cɛ̌ ŋgyɔꞌ ɓe kǎn mèan. Ŋgyɔꞌ sue kuꞌ ndæ̀ti zwozwô ɗin, yon yi twæb m̀byìmmi.
Son, kwan sɛ nywɔꞌ ɗunmi ɗwǔm, à fyasi ywum ɗyìm yi, yɛ fyali ntwiꞌ sɛ yɛ ghimme kǎn mɛ̀ nɗì.
Làn m̀bɔꞌ ndɔꞌ kɛ̀n pyì kɛ nyinnìm mvub lwon nun. Lwon libbɔmɛ, yɛ fyeɔ̀n yon ŋgyɔꞌ, yɛ kɛ̀ kan yì gwùm.
Làn m̀bɔꞌ kɛ̀n pyì kɛ ŋgyɔꞌ nlwɛn nun, yɛ twæb, yɛ klwɔkaꞌ, yɛ kɛ yì gwùm. Mɛꞌ yindɔꞌ kwannzi ɓe mɛ̀ mɛꞌ mwùm le-lê, yindɔꞌ mɛ̀ mɛꞌ mwùm fyuru-fyuru, yindɔꞌ kuꞌ ǹɗuꞌ-nɗuꞌ.»
Yesǔ kà shɛ̌ lɛ̀ ɓon lɛ: «Mwum nɛ cinni mɛ̀ ywiꞌ ɓye nywɔꞌ lɛꞌ à ywɔꞌ.»
Swum sɛ cie Yesù ɓe suꞌ lɛli kɛ mɛ ŋkæ̀n lɛꞌ nun<TS3>(<a href="tw://bible.*?40.13.10-17">Mt. 13.10-17</a>; <a href="tw://bible.*?42.8.9-10">Lk. 8.9-10</a>)Kwan sɛ Yesù ɗonnzi ŋ̀kwìn ɓwum mèan ɓe, ɓwum ɓɛ ɓe nun ke, kònndì lɛ̀ ɓwɛsɔꞌ wûm ɓlàn ɓî ɓyon hwæn, ɓɛ kà cibbi lɛ̀ nun lɛ nyǐ ni sû ɓon mɛ̀ ŋkæ̀n lɛꞌ.
Yesù fyònnzì lɛ̀ ɓon lɛ: «M̀vɛ̀nnswæ̀b cìâ ɓyin limmì swum sɛ ɓwùlukwæ̌n lìmme kǎn kɛ nywi lwun shon. Ti lɛ̀ ɓwum ɓɛ lìmmi kifɛꞌ, sɛ yili lɛ mùn ɗwikàꞌ ɓon kɛ mɛ ŋkæ̀n nun,
“ɓǎ ɓɛ cɛ, shìkì ɓɛ yɛn,ɓɛ ywɔꞌ kuꞌ, shìkì ɓɛ ywɔti,ɓǎ ɓɛ ton, shìkì ɓɛ kwɛbsi m̀bɔ̀kì tòn nyan,M̀vɛ̀nnswæ̌b læ̀kì ɓon ɓyɛbbi nyan zùsi.” »
Sù ŋkæ̌n lɛꞌ ci-ɗyìm<TS3>(<a href="tw://bible.*?40.13.18-23">Mt. 13.18-23</a>; <a href="tw://bible.*?42.8.11-15">Lk. 8.11-15</a>)À kònndì ɓon shɛ̌ lɛ: «Ɓyin lɛꞌ lɛ ɓyin ywɔꞌ kan ŋ̀kæ̌n lɛꞌ ton yɛ? Ti, ɓyin yɛ cì lɛ ɓyin kà ywɔꞌ mɛ̀ ŋkæ̀n lɛꞌ nyɛ̌ mbyî?
Ci-myìꞌ ywum ni ni mwum nɛ tǎ ǹzæ̌ꞌ lɛꞌ Mvɛ̀nnswæ̀b shɛ̌.
Ɓyindɔꞌ lɛ̀ ɓwum ɓi wɛ̌ ǹlim mbyi yɛ mɛꞌ ywum ɓǐ pyi nlim. Ɓɛ ta kuꞌ ǹzæ̌ꞌ lɛꞌ Mvɛ̀nnswæ̀b ywo ɗin, Satæ̀n ɓɛ̀n, à swon ɓon ǹzæ̌ꞌ lɛꞌ yi mɛ nlim nyan nun.
Ɓyindɔꞌ ɓi wɛ̌ cìcì sɛ ŋgyɔꞌ ɓa mèan. Kwan sɛ ɓon ta lɛꞌ Mvɛ̀nnswæ̀b ywo, ɓɛ ta son sɛti yě lɛ̀ ǹdàli.
Son, sɛ tà ka ɓon tǒn nlim nun kwan læ̀bbi. À si m̀banmbɔꞌ wɛ̌ ywum ɓǐ yɛ ghim kan mɛ̀ nɗì. Kwan sɛ ɓyìnnzì lɛ̀ mɛ̀ vɛ̀nɛ̀ꞌ ta ɓon ɓɛ̀nni nywi ntwiꞌ lɛꞌ màzwǔm, ɓɛ pæsì fyàꞌ.
Ɓyindɔꞌ ɓi wɛ̌ ŋgyɔꞌ nɛ cinni mvu lwon. Ɓɛ ta lɛꞌ-Nswæ̀b ywo,
son, kɛ nyě yi, mɛ̀ mɓàkàꞌ mɓyibbɔa nyɛ̌ ŋgyɔ̂ꞌ wan, ǹyon yɛ ǹjònndì tà ɓon yon, mɛ̀ paꞌ ywum mèan ndɔꞌ nyɛ̌ ɓon ta tæm, ywum màzwùm hwæn pæꞌ li, yon yɛ ta lɛꞌ Mvɛ̀nnswæ̀b fyèan, sɛ kɛ̀ kan yì gwùm.
Ɓyindɔꞌ ɓi kuꞌ wɛ̌ ŋgyɔꞌ nlwɛn. Ɓɛ ta lɛꞌ-Nswæ̀b ywo, ɓɛ yê son lwɛn, sɛ kɛ yì gwùm. Mɛꞌ yindɔꞌ kwannzi ɓe mɛ̀ mɛꞌ mwùm le-lê, yindɔꞌ mɛ̀ mɛꞌ mwùm fyuru-fyuru, yindɔꞌ kuꞌ ǹɗuꞌ-nɗuꞌ.»
Ŋ̀kæ̌n lɛꞌ kɛ nywi ŋwanni læ̂m<TS3>(<a href="tw://bible.*?42.8.16-18">Lk. 8.16-18</a>)Yesù kònndì tì ɓon cibbi lɛ: «Mwum ndɔꞌ tà læ̂m nyæ̀nnzi, à wubsi nun lwùnŋgan nji? Shindɔꞌ à kɛ̀ nun ndon nji? Ɓɛ ta ka læ̂m nyæ̀nnzi ɓǎ ɓɛ sati nun kɛ zwozwô?
Mwum nɛ cinni mɛ̀ ywiꞌ ɓye nywɔꞌ lɛꞌ, à ywɔꞌ.»
À shɛ̀ tì ɓon lɛ: «Konnênì lɛ̀ ywum yɛ ɓyin ta ywɔꞌ. M̀bɔ̀kì nɛ ɓyin ta ywum Mvɛ̀nnswæ̀b yě, m̀bɔ̀kì màzwùm nɛ ɓɛ yɛ wòsì lɛ̀ ɓyin, ɓɛ lannzì tì ma swum ndɔꞌ zwɛm.
Mwum nɛ cinni, ɓɛ yɛ nun kònndi. Nyɛ̌ cinni kan, kwæꞌ nɛ nun cinni, ɓɛ yɛ nun nun pæ̀li.»
Ŋ̀kæ̌n lɛꞌ ywum twæbbiÀ kònndì lɛꞌ lɛ: «Ywɔꞌ Mvɛ̀nnswæ̀b si m̀banmbɔꞌ wɛ̌ mwum ndɔꞌ nɛ tǎ m̀vòn myìli ndɛm nyon.
Kɛ nyě màzwùm, à tǎ ɗye kpon nun wɛ̌ tà shɛ nun yili, à cì mɛ̀ she nyon shikpon nun wɛ̌ tà shɛ nun ɓe cì mbyî. Kɛ kwan màzwùm nun, m̀vòn ta ɓwùm, yɛ twæb, shìkì à lìmmì wɛ̌ swum sɛ cǐ.
Ŋgyɔꞌ tǎ m̀vòn læ̀bsi lɛ̀ nun nɛꞌ, yɛ kɛ ŋ̀gyɔ̌ꞌ, mɛꞌ lwinnɔꞌ nlim.
Kwan sɛ yɛ kimmɛ, tæ̂m nlin wòlì. Ci-ndɛm ɓɛ̀n, à ɗunmi lin.»
Ŋ̀kæ̌n lɛꞌ yɛ kɛ nywi zɛꞌ gwòyâvɛ̀<TS3>(<a href="tw://bible.*?40.13.31-32">Mt. 13.31-32</a>; <a href="tw://bible.*?42.13.18-19">Lk. 13.18-19</a>)Yesù kònndì ɓon shɛ̌ lɛ: «Ɓwiꞌ woli ɓwiꞌ twɛꞌ m̀bɔ̀kì ywɔꞌ Mvɛ̀nnswæ̀b lɛ̀ yɛn? Ɓwiꞌ woli ɓwiꞌ twɛꞌ nun lɛ̀ ŋ̀kæ̌n lɛꞌ ton yɛ.
À yi m̀banmbɔꞌ lɛ̀ zɛꞌ gwòyâvɛ̀. À si sɔ̀ɗin ǹzwɔnzwɔ̀ꞌ kɛ nyinnìm ywum ɓǐ.
Son, kwan sɛ wù ɓìâ son, sɛ ta twæb, sɛ twu, sɛ lan ɓwùlu yì kæꞌ hwæn. Sɛ ta mɛ̀ ŋwæm ŋglwɔkea kɛ̌, nyɛ̌ mɛ̀ kyè woli ɓɛ gwe yì twiꞌ yan kɛ man yon nji.»
Li nɛ Yesù ɓe lɛꞌ Mvɛ̀nnswæ̀b sannzi lɛ̀ ɓwum hwæn kɛ mɛ ŋkæ̀n lɛꞌ nun wɛ̌ nyɛ̌. À ɓe lìsàꞌ li ɓǎ ɓwum ɓɛ cinni ŋ̀kimmɔꞌ nywɔꞌ, ɓɛ ywɔꞌ.
Ǎ ɓe kǎn ɓon lɛꞌ ndɔꞌ sannzi, à shì ɗwǐ ŋkæ̌n lɛꞌ nun. Ti, kwan sɛ nun lwæ̀bmɛ ɓe ɓon lɛ̀ ɓwɛsɔꞌ ɓyon, à sù ɓon mɛ̀ ŋkæ̀n lɛꞌ màzwùm.
Ǹɗyili yɛ Yesù ɗyile m̀pùn<TS3>(<a href="tw://bible.*?40.8.23-27">Mt. 8.23-27</a>; <a href="tw://bible.*?42.8.22-25">Lk. 8.22-25</a>)Kwæ̀bbi màzwǔm, Yesù shɛ̀ lɛ̀ ɓwɛsɔꞌ ɓyon lɛ ɓon ɓi sheênì swùm.
Cìꞌ nɛ Yesù ɓi nlim, ɓwɛsɔꞌ ɓyon ɗun nlim, ɓɛ waꞌ kɛ̀n, ɓɛ ɗonnzi ŋ̀kwìn ɓwum ɓe kyɔꞌ. Ɓwum ɓɛ ɓe kɛ mɛ cìꞌ nyan nun kɛ mbɛti Yesù ɗunmi nun ɗwon.
Kwan sɛ ɓɛ ɓɛn nlim ɗuꞌ, m̀pǔn kimmi ndɔꞌ sænni. Mɛ̀ kpaꞌ mlaꞌ ɗunmi swì kɛ ciꞌ nun, ɓe lɛ̀ cìꞌ lwinmɛ.
Yesù ɓe ɓe mɛ ndùꞌ ciꞌ, à tà nun ɗye ɗye, mwù yi kɛ pyilù nun sati. Ɓwɛsɔꞌ ɓyon ɗunmi nun yìmnzi. À yìmnimɛ, ɓɛ shɛ lɛ̀ nun lɛ: «Nyɛli, nywi tà ka wu kwɛ̀nni? Ɓwiꞌ ywimɛ!»
Yesù ywɔꞌ li, à yæmnzi m̀pùn, à shɛ̀ lɛ̀ mlǎꞌ lɛ: «Mɔki, wù ɗyi!» M̀pùn ɗon ǹɗwì, swùm sukuꞌ flɔꞌ lɛ pon pon pon.
Yesǔ kà shɛ̌ lɛ̀ ɓwɛsɔꞌ ɓyon lɛ: «Ɓyin ta yi lɛ̀ yɛn? Ɓyin cinni kifɛꞌ ǹtɛ̀ꞌ zwum lɛ̀ M̀vɛ̀nnswæ̀b ɗyě?»
Ɓe lɛ̀ ǹlim ɓwuâ ɓon zwum. Ɓɛ ɗunmi lɛꞌ lɛ̀ ɓwùlu lɛ: «Yǎ paꞌ mwum nɛ nyɛ̌? Kwo fɛꞌ m̀pùn lɛ̀ mlǎꞌ ta nun mwumnzi.»
Ŋ̀kimnzi yɛ Yesù kimnze mwum nɛ ɓe lɛ̀ mɛ̀ mpǔn mɓyibbɔa nywi mèan<TS3>(<a href="tw://bible.*?40.8.28-34">Mt. 8.28-34</a>; <a href="tw://bible.*?42.8.26-39">Lk. 8.26-39</a>)Ɓɛ kɛn li, ɓɛ ɓɛn ŋgyin swǔm Gàlìlê, kɛ ŋgyɔꞌ mɛ̀ Jèràzɛ̂n nun.
Yesù kwan ciꞌ nun ɗin, mwum nyɛ̌ cinni m̀pùn mɓyɛbbi ndɔꞌ nywi ɓɛ̀n. À kweân kɛ cìcì sɛ ɓɛ ɓe ɓwum gwùmmi nun,
<sup>(3-4)</sup> cǐ tòn shon sɛ sue tì kuꞌ si. Kwan sɛ nun ɓe lɛ̀ ǎ nòn kifɛꞌ kɛ cìcǐ màzwùm, ɓɛ ɓe nun ɓɔ̀ꞌ kɛ̌ kɛ kwù, ɓɛ kpæm nun mɛ̀ fyàꞌ lɛ̀ mɛ̀ mkpæ̀ꞌ nɗuꞌ. Kwo fɛꞌ li, à ɓe yon swinndea hwæn, à ɓwùm ɓɔ̀ꞌ. Mwum ndɔꞌ wòle kàn tî kim à kpæm nun, kwo fɛꞌ lɛ̀ yǎ paꞌ swum. Ɓe lɛ̀ à yeâ ɓon.
(-)
Kpòn lɛ̀ nywɔꞌ, à ɓe yòn kɛ yi nyæ̀bbi nun, à kɛ̀nkɛ̀n mɛ kpaꞌ zwɛm. À tà nun nɛꞌ linnɔa lɛ̀ mɛ̀ ŋgwɔ̀ꞌ, lɛ̀ à tǎ kwusaꞌ.
Kwan sɛ nun yɛn Yesǔ, à ɗunmi yanniì. À ɓɛ̌n swiꞌ Yesù, à swummi nun mɛ kwù,
à kun lɛ̀ ŋ̀kwu kimmi lɛ: «Yesù, Mwɛn Mvɛ̀nnswæ̀b nɛ làn ywum hwæn lɛ̀ ǹtwu, yɛn sɛ wù yili lɛ̀ mùn? Mùn swulaꞌ wu kɛ jin Mvɛ̀nnswæ̀b nun, ɓa wù yɛnnzi mùn vɛ̀nɛ̀ꞌ.»
À ɓe lɛli li ntwiꞌ sɛ Yesù ɓe shɛ̀ lɛ: «M̀pùn mɓyɛbbi, kwan mwum tòn ni nywi.»
Kɛ nyě yi, Yesù cibbi lɛ̀ nun lɛ: «Jin swû si lɛ wɛn?» Mwum tòn ni fyònnzì lɛ: «Jin shɛ̂m si lɛ Ŋ̀kwìn-ɓwum-mèan, ntwiꞌ ɓwiꞌ ɓi ɓwiꞌ mèan.»
À ɗunmi Yesù swulea, à pyìtàꞌ nun mɛ kwù. Nun lɛ, ɓa Yesù ni kwannzi mɛ̀ mpùn mɓyibbɔa ni kɛ nǒnnǒn màzwùm nun.
Mɛ̀ mpùn mɓyibbɔa ni ɗunmi Yesù swulea lɛ nyǐ ni fyi zwû ɓon kɛ nywi mɛ mbyǎn.
Ɓɛ swulaꞌ nun li, à yili. Mɛ̀ mpùn mɓyibbɔa kwan mwum tòn ni nywi, à kɛ̀n mɛ̀ mbyǎn ɗun nywi. Mɛ̀ mbyǎn yi, ɓe lɛ̀ à ti kɛ̀nnì mbyǎn ŋkæm mɓì, yɛ ɗunmi fanni kwe ŋgonni zwɛm, yɛ kɛn swiɔ̀ꞌ swum nun, yɛ jimmɔa mbyî.
Mɛ̀ ci-mɓòn mɛ mbyǎn zwum mɛ̀li, ɓɛ ɗunmi lɛꞌ si shɛ̀kea kɛ mɛ nsòn, lɛ̀ kɛ mɛ myi ndɛm. Ɓwum ɓɛ ywɔe lɛꞌ màzwùm ɗunmi wakaì ɓǎ ɓon kiìn swum sɛ lannzi yɛnni.
Ɓɛ ɓɛn kɛ ke Yesù, ɓɛ yɛn mwum nɛ ɓi lɛ̀ mɛ̀ mpùn mɓyibbɔa kɛ nywi, lɛ̀ à ni ǹtònmi. À ti lɛ̀ mɛ̀ plè nywi, lɛ̀ mwù yon ɗyiâ ɓe. Yi ɗunmi ɓon kwɛ̀nni.
Ɓwum ɓye yɛnni lɛꞌ màzwùm lɛ̀ ǹdùꞌ nun ɗunmi ɓwùlu sannzi wɛ̌ swum sɛ lannzi nywi mwum tòn ni, lɛ̀ swum sɛ ci mɛ̀ mbyǎn.
Ɓɛ ywɔꞌ li, ɓɛ ɗunmi Yesù swulea lɛ nyǐ ni waꞌ ɓe ŋgyɔꞌ nyan nun.
Li, kwan sɛ Yesù ɓe nàn ɓe ciꞌ nun, mwum nɛ ɓi lɛ̀ mɛ̀ mpùn mɓyibbɔa nywi ni, à cibbi Yesù lɛ ɓon ɓi yɛ tòn lɛ̀ nyǐ.
Yesǔ yili kan, ǎ kà shɛ̌ lɛ̀ nun lɛ: «Fyòn ɓe næm cɛ̌ nɗuꞌ lìm ywû, wù shɛ̀ ɓon swum twun sɛ M̀vɛ̀nnswæ̀b cìâ kɛ nywi ywû, m̀bɔ̀kì nɛ nun ywɔâ kwɛ̀nnzǐ nlim lɛ̀ wù.»
Mwum tòn ni ni wamɛ kɛ̀n ni, à ɗunmi swum sɛ Yesù cì kɛ nywi yon sannzi cìcì hwæn kɛ nǒnnǒn Dèkàpɔ̂l nun. Shìmmea ɓe ɓwum ɓɛ ɓe lɛꞌ màzwùm ywo hwæn ɓænni.
Ŋ̀kimnzi yɛ Yesù kimnze m̀lib nɛ mvæb ɓe kwan nywi, à kònndì mwɛn Jàrusì kimnzi<TS3>(<a href="tw://bible.*?40.9.18-26">Mt. 9.18-26</a>; <a href="tw://bible.*?42.8.40-56">Lk. 8.40-56</a>)Kwan sɛ Yesù shèɔꞌ swùm ɓe kɛ ciꞌ nun, lɛ̀ ǎ kɛ kɛ moan ɗuꞌ, ɓwum mèan swɔli, ɓɛ kanndi nun.
Ci-zwiꞌ nyenswæ̀b mɛ̀ Yudà ndɔꞌ nyɛ̌ ɓɛ ɓe lon lɛ Jàrusì ɓɛ̀n. À yɛn Yesù, à pyì nun mɛ kwù.
À swulaꞌ nun lɛ nyǐ ni kpaꞌ nun. À ɓe lɛꞌ lɛ: «Mwɛn nyɛ̀m ywimɛ, mùn swulaꞌ wû lɛ, kìîn, wù sati nun mɛ̀ fyàꞌ kɛ nywi ɓǎ nun kimmɔꞌ!»
Yesù yili, à waꞌ kɛ̀n. Ŋ̀kwìn ɓwum mèan ndɔꞌ ɓe nun ɗwon, lɛ̀ ɓɛ ta nun zwuti mɛ fyàꞌ hwæn.
M̀lib ndɔꞌ ɓe kwe nyinnǐm ŋkwìn ɓwum nun. Ɓe lɛ̀ a ti ɗwǔm wûm ɓlàn ɓî, mvæb ɓe nun kwean nywi kwan hwæn.
À yɛnnâ vɛ̀nɛ̀ꞌ ǹzwɔnzwɔ̀ꞌ kɛ fyaꞌ mɛ ci-mvili. Lòn yɛ ɓe nun fyaꞌ mlɔâ hwæn, son, nywi ɓe kàn nun ɗonmi. Ŋ̀gwɛ̀nŋgwɛ̀n ɓe yæki kònndɔ̀ꞌ mbyî nùn.
Son sɛ cie, kwan sɛ nun ywɔi ywum yɛ Yesù ɓe cǐ, à waì kɛ̀n kwe. Kwan sɛ nun ɓɛ̌n ŋkwìn ɓwum nun, à ɗunmi ɓwum ŋwɛ̀nni, à kɛ̀n kwan nyè Yesù, à twuti plè nyon.
Ntwiꞌ sɛ nun ɓe fɔ̀kàꞌ lɛ: «Mùn nɛ twuti fɛꞌ plè nyon ɗin, mùn yɛ̌ kimmɔꞌ.»
À twuti plè nyon li, kɛ fyaꞌ zwɛm ǹnywɛ̀n, mvæb linni nun nywi, m̀pùn ɗunmi nun fyi nywi. À lìmmì lɛ ŋ̀gwɛ̀nŋgwɛ̀n shon kimmɔâ.
Kwan sɛ m̀pùn fyi m̀lib ni nywi li, Yesù lìmmì lɛ ŋ̀kimmɔꞌ ndɔꞌ kweân nun nywi. À yònnzì mwù ɓe nyè, à cibbi lɛ: «Wɛn nɛ twuti mûn plè nyɛ̀m?»
Ɓwɛsɔꞌ ɓyon kà cibbi nun lɛ: «Wù tǎ yɛn lɛ ɓwum ta wu zwuti mɛ fyàꞌ hwæn, wǔ kà cibbi lɛ wɛn nɛ twuti wu?»
Kwo fɛꞌ she ɓɛ fyonnze nun li si, à ɓe cice mɛ mbɛti nyon ɓǎ nun yɛn mwum nɛ cìi swum màzwùm.
M̀lib ni yɛn li, à ɗunmi gwɛnnzi nywi lɛ̀ yi ɗin. Ntwiꞌ ɓe lɛ̀ à lìmmâ swum sɛ lannzi nun nywi. À waꞌ, à kɛ̀n Yesù pyì mɛ kwù, à ɗunmi nun sùlea wɛ̌ swum sɛ ci à twuti nun.
À sùlaꞌ hwæn, Yesù shɛ̀ lɛ̀ nun lɛ: «Mwɛn nyɛ̀m, M̀vɛ̀nnswæ̀b swætâ wù ntwiꞌ sɛ wù tǎ zwùm tɛ̀li lɛ̀ nun. Kɛ̀nne, wù nòn kɛ mlaꞌ flɔa nun, ŋ̀gwɛ̀nŋgwɛ̀n swû mlɔâ.»
À ɓe lɛꞌ li, ŋwum pyì kan ŋgyɔꞌ, mɛ̀ ci-ntwum waì kɛ nye Jàrusì, ci-zwiꞌ nyenswæ̀b ni, ɓɛ shɛ lɛ̀ nun lɛ: «Mwɛn nywù ywiâ, ɓa wù hwumnzi tì wù mwumŋkæ̀m ɗin.»
Son, Yesù ywɔɔ̀ꞌ kuꞌ nun ɗin, à shɛ̀ lɛ̀ Jàrusì lɛ: «Ɓa ǹlim ɓwu wù zwum, suꞌ zwùm tɛ̀li lɛ̀ mùn.»
Ǎ yili kan tî kwan màzwùm lɛ mwum ndɔꞌ ɗwon nun nyè. À suꞌ ɓwum pæ̀li ɓon lê. À pæ̀le Pìɛ̂r, Jâꞌ, lɛ̀ ŋgyinni nyon Jân.
Kwan sɛ ɓon ɓɛn ɓònmbyi ci-zwiꞌ nyenswæ̌b, Yesù yɛn ɓwum ta kwe lɛ̀ m̀bæ̀tè tǎ shɛ.
À ɗun kwe, à shɛ̀ lɛ̀ ɓon lɛ: «M̀bæ̀tè ŋkwe nyɛ̌ yɛn nɛ ɓyin ta shɛ? Mwɛn ywi kan nun, son, à tǎ ɗye ɗye.»
Ɓwum ɓye ɓe kwe ywɔꞌ li, ɓɛ ɗunmi Yesù kɔlea. Yesù cì ɓɛ kwannzi mwum hwæn wan, à suꞌ lwæ̀b ɓe ɓon lɛ̀ ce mwɛn, mon mwɛn, lɛ̀ ɓwum ɓyon ɓye nun ɗuin lɛ̀ ɓon. Ɓɛ kɛnnɔ̀ꞌ næmmbyìꞌ nɛ ɗwon mwɛn ɓe nlim.
Kɛ fyaꞌ zwɛm ǹnywɛ̀n, mwɔ̂ꞌ m̀lib ni waꞌ zwô, à ɗunmi kɛ̀n. Ɓe lɛ̀ mwɔ̂ꞌ m̀lib màzwùm ti ɗwǔm wûm ɓlàn ɓî. Ɓwum yɛn li, mwù kyaꞌ ɓon nlim.
Yesù shɛ̀ ɓon lɛ ɓa ɓyi ɓi lwum mwum ndɔꞌ lɛꞌ màzwùm shɛ̌ mbyî, à kònndì ɓon shɛ̌ lɛ ɓyi ɓi fɛ mwɔ̂ꞌ m̀lib ni ji.
M̀ɓyìnnɔ̀ꞌ yɛ ɓɛ ɓyinnɔe Yesù kɛ Nàzàrɛ̂ꞌ<TS3>(<a href="tw://bible.*?40.13.53-58">Mt. 13.53-58</a>; <a href="tw://bible.*?42.4.16-30">Lk. 4.16-30</a>)Yesù waꞌ nǒnnǒn màzwùm, à kɛ̀n ɓe kɛ myi yɛ nun twue nun. À ɓe kɛ̀n lɛ̀ ɓwɛsɔꞌ ɓyon.
À ɓɛ̀n kwe, nywɔꞌ mɛ̀ yìnnì mɛ̀ Yudà ndɔꞌ wòli, à kɛ̀n lɛꞌ-Nswæ̀b sannzi nyenswæ̀b. Ɓwum ɓe kwe mèan, shìmmea ci ɓon kwan sɛ ɓɛ ɓe nun ywɔti. Ɓɛ ɗunmi lɛꞌ lɛ: «À yusaꞌ kuꞌ ywum ton yi fɛn? Yǎ paꞌ nlìmmì yɛ nun cinni kuꞌ yɛ nun tǎ mɛ̀ paꞌ hìlea nɛ tòn ni cǐ nun?
Kæmindà nɛ mwɛn Màrî nɛ ɓan? Jâꞌ, Jòsɛ̂ꞌ, Jûdɛ̀, lɛ̀ Sìmôn, ɓon ɓɛ ɓa mɛ̀ ŋgyinni ɓyon ɓye mɛ̀ ɗwɛb? Ti lɛ̀ mɛ̀ ŋgyinni ɓyon ɓye mɛ̀ yib, ɓɛ ɓa myi fɛ?» Mɛ̀ mɓàkàꞌ màzwùm ɓe cǐ, ɓɛ kɛ̀ kan ǹlim lɛ̀ Yesù.
Li, Yesù shɛ̀ lɛ̀ ɓon lɛ: «Kɛ yi cìcì hwæn, ɓɛ ta ci-nlɛli kɛ ŋwum Mvɛ̀nnswæ̀b nun yi. Son, à si swum twun lɛ̀ ǹyi yɛ ɓɛ yɛ nun yi kɛ ndǔꞌ nsòn yon lɛ̀ kɛ nyinnǐm nɗuꞌ lìm yon nun.»
Hìlea sɛ Yesù sue kuꞌ cì kwe sue kuꞌ mɛ̀ fyàꞌ ɓɛ nun satea mɛ̀ ŋgwɛ̀nŋgwɛ̀n ndɔꞌ nywi, ɓɛ kimmɔꞌ. Ǎ cìe kàn tî swum ndɔꞌ mbyî.
Shìmmea ɓe nun cǐ ntwiꞌ sɛ ɓɛ kɛ̀e kǎn ǹlim kɛ nywi yon.Kɛ nyě yi, Yesù waꞌ kwe, à kɛ̀n lɛꞌ-Nswæ̀b lìsea kɛ mɛ nsòn nyɛ̌ mɛ mbɛti.
Ǹnywæsi yɛ Yesù nywæse ɓwɛsɔꞌ wûm ɓlàn ɓî ɓyon kɛ mɛ nsòn<TS3>(<a href="tw://bible.*?40.10.5-15">Mt. 10.5-15</a>; <a href="tw://bible.*?42.9.1-6">Lk. 9.1-6</a>)À swɔsi ɓwɛsɔꞌ wûm ɓlàn ɓî ɓyon, à ɗunmi ɓon fyi ɓi-ɓî mɛ fyàꞌ kyikyi. À fɛ ɓon ŋ̀kimmɔꞌ mfyinni mɛ mpùn mɓyibbɔa.
Ǎ kà shɛ̌ ɓon lɛ: «Kɛ kɛ̀n shin nun, shi ɓɛ ǹtwɔ̀ꞌ, ɓa ɓyin sheli swum ndɔꞌ wɛ̌ swum ji, ǹshe, kwo fɛꞌ lòn ye mɛ jìbæ̀m nun.
Ɓyin kɛn lɛ̀ mɛ̀ dibaꞌ mɛ kwù. Son, ɓa ɓyin swi mɛ̀ plè ɓî.»
À kònndì ɓon shɛ̌ lɛ: «Kwan sɛ ɓyin yɛ ɓɛ̀n kɛ nsòn ndɔꞌ, nye nɛ ɓɛ yɛ ɓyin yě nlim, ɓa ɓyin kwɛbsi tì cǐ tòn, han ɓyin kɛn waꞌ.
Ɓyin ɓɛn kɛ nsòn ndɔꞌ nun, ɓwum yè kan ɓyin, shindɔꞌ ɓɛ tà ka ǹywɔꞌ lɛꞌ shin yili, weànì ǹsǒn màzwùm. Kwùb nɛ ɓyin kɛ mɛ kwù, ɓyin sætì nun ɓe kwe lɛ̀ ɓyin kà kɛ̌n. Sɛ yɛ lìsàꞌ lɛ ɓyin ɓa tî ɓyin kɛ nlim, ɓyin lwinnzâ she shin.»
Yesù lɛle li, ɓwɛsɔꞌ ɓyon waꞌ kɛ̀n, ɓɛ ɗunmi lɛꞌ-Nswæ̀b shɛ̌ lɛ̀ ɓwum lɛ shi si yili lɛ ɓyi ɓi kwɛbsi m̀bɔ̀kì tòn ɓyi.
Ɓɛ ɓe mɛ̀ mpùn mɓyibbɔa fyinni mèan. Ɓɛ tɛm tì kuꞌ mɛ̀ ŋgwɛ̀nŋgwɛ̀n lɛ̀ mɛ̀wu kɛ swiꞌ ɓǎ ɓɛ kimnzi ɓon.
Swum sɛ cie Èrôdɛ̀ wue Jân Bàtisì<TS3>(<a href="tw://bible.*?40.14.1-12">Mt. 14.1-12</a>; <a href="tw://bible.*?42.9.7-9">Lk. 9.7-9</a>)Sèàn màzwùm kɛ̀nne m̀vɛ̀n Èrôdɛ̀ ɗun ywiꞌ, ntwiꞌ sɛ kwan màzwùm mɛ̀ ŋwànŋwàn Yesù yê cìcì hwæn, mwum hwæn ɓe lwæ̀b lɛ̀ jin shon ŋwum. Ɓyindɔꞌ ɓe lɛꞌ lɛ Jân Bàtisì ni nɛ yìmni ywi, shi sɛ ci nyǐ ni cinni ŋ̀kimmɔꞌ ncìkàꞌ yi hìlea.
Ɓyindɔꞌ lɛꞌ lɛ <font color=blue>Èlî</font>, ci-nlɛli kɛ ŋwum Mvɛ̀nnswæ̀b nun ndɔꞌ ni nɛ. Ɓyindɔꞌ kuꞌ, ɓon lɛ: nyǐ ni wɛ̌ mɛ̀ ci-nlɛli kɛ ŋwum Mvɛ̀nnswæ̀b nun ɓye ɓe mbyî.
Kwan sɛ lɛꞌ màzwùm pyi Èrôdɛ̀ mɛ ywiꞌ, nun lɛ: Jân Bàtisì ni nɛ, nyɛ̌ nun cìe ɓɛ linndi nun mwù, nyǐ ni nɛ yimni ywi.
À ɓe fɔ̀kàꞌ li, ntwiꞌ nun nɛꞌ nɛ cie ɓɛ ɓæn Jân Bàtisì, ɓɛ kɛ nun nye njè m̀kpimmea. À kɛ̀e Jân nye njè li, ntwiꞌ sɛ nun shɛe Èròdìâꞌ, myǐ bàka nyon Fìlipò lɛ̀ ɗæm.
Son, Jân shɛ̀e lɛ Èrôdɛ̀ lɛ: «Lwuà nyɛꞌ yili kan lɛ wù shɛ myǐ bàka nywù.»
Èròdìâꞌ nun nɛꞌ m̀lib ywɔꞌ li, à ɗunmi fyaꞌ nlim. Ǹlim yon suꞌ yili lɛ ɓɛ wu Jân, son, ǎ cinne kǎn mbyi, ntwiꞌ sɛ Èrôdɛ̀ ɓe Jân kànnzi.
Èrôdɛ̀ ɓe Jân yi, ntwiꞌ sɛ nun lìmme lɛ Jân ni ǹlwinni, à ɓɛ tì kuꞌ ǹsanmi. Kwan sɛ nun ɓe ǹzæ̌ꞌ lɛꞌ Jân ywo, nywi ɓe nun ghɔ̀lea nlim hwæn, kwo fɛꞌ li, à ɓe kuꞌ lɔꞌ ǹywɔꞌ yon yili.
A ɓe nywɔꞌ m̀bɔꞌ ndɔꞌ, ŋ̀gwìn mɓùnŋgǎꞌ nywɔꞌ ye Èrôdɛ̀ wòlì. Swiꞌ lwu Èròdìâꞌ lɛ̀ lɛꞌ sɛ nun ɓe fɔ̀kàꞌ. Nywɔꞌ màzwùm Èrôdɛ̀ fɛe ji ndàli ndwun lɛ̀ ɓwumŋkæ̀m ɓye nsòn yon, mɛ̀ ci-zwiꞌ mɛ suzæ̀n, lɛ̀ ɓwum klwɔkea ɓye kɛ ŋgyɔꞌ Gàlìlê nun.
Kɛ nye nɛ ɓwum klwɔkea swɔle nlim ni, mwɛn Èròdìâꞌ nyɛ̌ m̀lib ɗun, à ɗunmi gwɛn gwɛnni. Kɛ kwǔ gwɛn shon nun, à lwukaꞌ Èrôdɛ̀ ǹlim ɓon lɛ̀ ɓwum ɓɛ ɓi ji ji. Èrôdɛ̀ shɛ̀ lɛ̀ mwɔ̂ꞌ m̀lib ni lɛ: «Swum sɛ wù yɛ̌ mùn cibbi hwæn, mùn yɛ̌ wù son fɛ.»
À lɛꞌ li, à kònndì tì ǹdɔ̀ꞌ lǒ lɛ: «Mùn yɛ̌ wù swum sɛ wù yɛ̌ mun cibbi hwæn fɛ, kwo fɛꞌ ŋgyɔꞌ nyɛ̀m, ɓwiꞌ kyiilì nyinnìm.»
Mwɔ̂ꞌ m̀lib ni ni kwanmɛ wan ni, à cibbi lɛ̀ mon nyon lɛ: «Yɛn sɛ mùn yɛ̌ nun cibbi?» Mon nyon kà fyònnzi nun lɛ nyǐ ni cibbi mwǔ Jân Bàtisì.
Mon nyon shɛ̀ nun ɗin, à konni mɛ̀ kwù, à ɗun ɓe næm. À shɛ̀ lɛ̀ m̀vɛ̀n Èrôdɛ̀ lɛ: «Mùn yili wù fɛ mùn mwǔ Jân Bàtisì jenɛ kɛ ɓlanndan nun.»
M̀vɛ̀n ywɔꞌ li, à yimmi. Son, ǎ wòle kǎn à ɓyìnnɔ̀ꞌ kɛ ntwiꞌ ǹdɔ̀ꞌ nɛ nun lɔ̀i kɛ swiꞌ mɛ ci-ji ɓyon.
À ɗyi kwe, à fyi ci-mɓòn nyon ndɔꞌ m̀bɔꞌ lɛ nyǐ ni linndì nun mwǔ Jân Bàtisì, nyǐ ni shiì yi. Suzæ̀n ni waꞌ kɛ̀n, à kwìì Jân Bàtisì nye njè,
Kwan sɛ ɓwɛsɔꞌ Jân Bàtisì ywɔꞌ ǹtwum màzwùm, ɓɛ ɓɛn, ɓɛ sheli ɗwon shon, ɓɛ kɛn son gwùmmi.
Ǹɗì yɛ Yesù ɗìe ɓwum ŋkæm nshæ̂n<TS3>(<a href="tw://bible.*?40.14.13-21">Mt. 14.13-21</a>; <a href="tw://bible.*?42.9.10-17">Lk. 9.10-17</a>; <a href="tw://bible.*?43.6.1-14">Jân 6.1-14</a>)Kwan sɛ mɛ̀ ci-ntwum Yesù ɓye Yesù fyie ɓi fyonni ɓe mɛ kwù ɓyan, ɓɛ shɛ nun wɛ̌ ywum hwæn yɛ ɓon cie kɛ kɛ̀n nun, kònndì lɛ̀ ywum yɛ ɓon lisae lɛ̀ ɓwum.
Yesù shɛ̀ lɛ̀ ɓon lɛ: «Kìênnì, ɓyin kɛn fɛꞌ yìnnì kɛ cìcì sɛ ɓwum ɓan nun.» À lɛe li, ntwiꞌ ɓwum ɓe ɗun nùn, ɓɛ kwan nùn, han Yesù ɓon lɛ̀ ɓwɛsɔꞌ ɓyon, ɓɛ cinni kan kwan ji.
Li, ɓɛ waꞌ kɛ̀n, ɓɛ ɗun ciꞌ nun, ɓɛ ɗunmi kɛ̀nnɔ̀ꞌ kɛ cìcì sɛ ɓwum ɓe kan kwe nun.
Kwo fɛꞌ li, ɓwum mèan yɛn ɓon, ɓɛ limmɔ̀ꞌ ɓon kwe. Ɓɛ limmì cìcì sɛ ɓɛ kɛnmɛ nun. Mɛ̀ nsòn nɛ ɓe kwe mɛ mbɛti hwæn ɓɔti lɛ̀ mɛ̀li. Ɓɛ ɓɛn lwùmmɔ̌ꞌ si lɛ̀ Yesǔ ɓɛ̀n kifɛꞌ lɛ̀ ɓwɛsɔꞌ ɓyon.
Kwan sɛ Yesù ɓɛ̌n, à kwan kɛ ciꞌ nun, à yɛn ŋ̀kwìn ɓwum ti mèan. Ǹlim ɗunmi nun kwɛ̀nni lɛ̀ ɓon, ntwiꞌ sɛ ɓɛ ɓe kuꞌ m̀banmbɔꞌ wɛ̌ ɓòn mɛ̀ nyæ̀m nɛ cinni kan tî ci-mɓòn. À ɗunmi ɓon ywum lìsea mèan.
Kɛ ɓe lɛ̀ nywɔꞌ ɓà tî, ɓwɛsɔꞌ Yesù kwɛmmi Yesù kɛ ke, ɓɛ shɛ lɛ̀ nun lɛ: «Kwæ̀bbi sɛ ti, ǹsòn ndɔꞌ kwɛmmi kan fɛ.
Sɛ yili lɛ wù shɛ lɛ̀ ɓwum ton ɓi lɛ ɓɛ kɛnnɔ̀ꞌ ɓe mɛ nsòn lɛ̀ mɛ̀ myi ndɛm, ɓǎ ɓon hwin swum sɛ ɓon yɛ ji.»
Yesù fyònnzì lɛ̀ ɓon lɛ: «Ɓyin nɛꞌ, fɛênì ɓon ji.» Ɓwɛsɔꞌ ɓyon cibbi lɛ̀ nun ɓe lɛ: «Ɓwiꞌ yɛ kɛ̌n ji ni hwìnni ɗyě nyɛ̌ lòn nyi? A shi ɓɛ lǒn ŋkæm nɗuꞌ mɓì, ji yɛ̌ ɓon wòli?»
Yesù ywɔꞌ li, à shɛ̀ lɛ̀ ɓon lɛ: «Kɛ̀nnênì, ɓyin cɛ fɛꞌ, ɓyin cinni brɛ̂ꞌ nyi?» Kwan sɛ ɓon kɛn cɛ, ɓon lɛ: ɓon ɓi cinni brɛ̂ꞌ shæ̂n lɛ̀ ŋ̀gishì ɓî.
Yesù shɛ̀ lɛ̀ ɓwɛsɔꞌ ɓyon lɛ ɓyi ɓi tonnzì ɓwum njiꞌ mɛ̀ ŋkwìn mɛ̀ ŋkwìn kɛ kæꞌ flɔa zwɛm.
Ɓɛ ɗunmi ɓon tònnzi njiꞌ mɛ ŋkwìn nun. Mɛ̀ ŋkwìn ndɔꞌ ɓe cinni ɓwum mwum nshæn-nshæ̂n, ndɔꞌ kuꞌ ǹɗuꞌ-nɗuꞌ.
Yesù kɛ̀ fyàꞌ, à yè brɛ̂ꞌ shæ̂n yi, lɛ̀ ŋ̀gishì ɓî yi nun, à wasi mɛꞌ zwô, à yili M̀vɛ̀nnswæ̀b osɔ̀kɔ̀ꞌ. À ɗunmi brɛ̂ꞌ yi ɓɔtea, à fɛ ɓwɛsɔꞌ ɓyon fyaꞌ lɛ ɓyi ɓi ɗunmi ɓwum kyììlea. À kònndì tì ŋ̀gishì ɓî yæ̀tea, à fɛ ɓon hwæn.
Ɓon hwæn, ɓɛ ji, ɓɛ ɓyim, ɓɛ ɗwi ŋgyɔꞌ.
Yì kìtɔ̀ꞌ yɛ lwæ̀bbi lɛ̀ ǹdǔꞌ ŋgishì sɛ nzwoin nun, ɓɛ kwɛmndàꞌ yon, yɛ lwinnzi yì sǎꞌ wûm ɓlàn ɓî.
Ɓwum ɓɛ jie ji màzwùm, mɛ̀ ɗwɛb ɓe nlim ŋkæm nshæ̂n.
Kɛ̀n sɛ Yesù kɛ̀nne kɛ mlaꞌ swùm zwɛm<TS3>(<a href="tw://bible.*?40.14.22-33">Mt. 14.22-33</a>; <a href="tw://bible.*?43.6.16-21">Jân 6.16-21</a>)Ɓe nyě yi, Yesù nànnzì ɓwɛsɔꞌ ɓyon ciꞌ nun, nun lɛ: ɓyi ɓi kɛnnɔ̀ꞌ mbyî ŋgyin swùm fyaꞌ nsòn yɛ ɓɛ ɓe lon lɛ Bètsaìdà. Kwan màzwùm, nun nɛꞌ lwæ̀bbe ɓe, à tǎ ɓwum fyɔ̀si ɓe.
Kwan sɛ nun fyɔ̀si ɓon ɓe hwæn, à nèɔ̀n kɛ kpaꞌ zwɛm, à kɛ̀n M̀vɛ̀nnswæ̀b keli.
Kpòn kǐn pyǐ, lɛ̀ cǐꞌ kɛ kɛ nlim swùm. Yesù ni ɓe kyɔꞌ nun kyishon.
À yɛn lɛ ǹɗwǐ ɓlon ti ɓwum ɓyon hwumnzi ǹzwɔnzwɔ̀ꞌ, ntwiꞌ sɛ m̀pùn ɓe ɓon fyònni ɓe kìmmàꞌ. A kin ɓɛ̀n moan shikpon, Yesù waꞌ, à ɗunmi kɛ̀n mlaꞌ swùm zwɛ̂m, lɛ̀ à tà ɓon gòɔꞌ. Kwan sɛ nun kwɛmmɔꞌ lɛ̀ ɓon, à cì wɛ̌ nun lànmɛ nùn.
<sup>(49-50)</sup> Son, ǹyɛn yɛ ɓon yɛn nun, à tǎ kɛ̀n mlaꞌ zwɛ̂m, ǹlim ɓwu ɓon zwum, ɓon lɛ: ǹswæ̀b yɛ. Ɓɛ yɛn nun ɓon hwæn, ɓɛ ɗunmi ŋgwusi ɓwùmmi. Son, Yesù shɛ̀ lɛ̀ ɓon lɛ: «Kimnzênì ǹlim, ɓa ɓyin yi, mùn nɛ.»
(-)
Yesù ɓɛ̀n, à nàn ciꞌ nun. Kwan màzwùm, m̀pùn ɗyi. Shìmmea ci ɓwɛsɔꞌ ɓyon ǹzwɔnzwɔ̀ꞌ.
Ntwiꞌ sɛ ɓɛ lìmmi kifɛꞌ ŋ̀kimmɔꞌ yon. Kwo fɛꞌ m̀mànnzǐ brɛ̂ꞌ yɛ nun mànnze yi, ɓe lɛ̀ mɛ̀ mwù nyan kɛ ǹshimmea.
Ŋ̀kimnzi yɛ Yesù kimnze ɓwum mèan kɛ ŋgyɔꞌ Jènèzàrɛ̂ꞌ<TS3>(<a href="tw://bible.*?40.14.34-36">Mt. 14.34-36</a>)Ɓɛ mlɔꞌ ǹshě swùm hwæn, ŋgyɔꞌ nɛ ɓon sate kwǔ nlim ɓe ŋgyɔꞌ Jènèzàrɛ̂ꞌ. Ɓɛ kpæm cìꞌ nyan kwe ŋwum ɗuꞌ.
Kwan sɛ ɓon kwan ɗin, ɓwum yɛn Yesù, ɓɛ limmì nun.
Ɓɛ ɗunmi ǹsòn yǒn lɛ̀ mɛ̀li, lɛ̀ ɓɛ ta shɛ̀ lɛ Yesù ni ɓɛ̀nnâ. Ɓwum ywɔmɛ li, ɓɛ ɗunmi mɛ̀ ŋgwɛ̀nŋgwɛ̀n ɓyan shɛkai mɛ twon nun, ɓɛ kɛn lɛ̀ ɓon yi cìcì yɛ Yesù ni kwe.
Mɛ̀ nsòn ŋglwɔkea nɛ Yesù ɓe yòn lɛ̀ mɛ̀ nsòn sisɔꞌ, mɛ̀ myi ndɛm hwæn, à ɓe ɓɛ̌n, ɓɛ shiì mɛ̀ ŋgwɛ̀nŋgwɛ̀n, ɓɛ kiìn nun ɗɛ̀li bàbà nun. Ɓɛ ɓe Yesù swulea lɛ nyǐ ni ɗonnzi zwû ɓon lɛ̀ ɓon twuti swìꞌ plê nyǐ. Li, mɛ̀ ŋgwɛ̀nŋgwɛ̀n ɓɛ ɓe nun twuti hwæn ɓe kimmɔꞌ.
Yì ɓɛ̀ꞌ myi yɛ mɛ̀ Fàrìzìɛ̂n ɓe ɗwonnzi<TS3>(<a href="tw://bible.*?40.15.1-9">Mt. 15.1-9</a>)Mɛ̀ <font color=blue>Fàrìzìɛ̂n</font> lɛ̀ mɛ̀ ci-nlìmmì mɛ lwuà ɓyindɔꞌ ɓye wae kɛ Yèrusàlɛ̀m, ɓɛ swɔli ke Yesù.
Ntwiꞌ sɛ mɛ̀ <font color=blue>Fàrìzìɛ̂n</font> lɛ̀ ɓwùlu mɛ̀ Yudà nun hwæn, ɓɛ ta mɛ̀ lwuà mɛ mbibea ɓyan ɗwonnzi. Ɓɛ tà ka ji ji ɓɛ shi mɛ̀ fyàꞌ ɓɔsi wɛ̌ tà shɛ sɛ yili.
Mwum tǎ mbyi sɛ̀m fyǒn, nun shì nun nɛꞌ sannzi kɛ ɓɔꞌ nun, ǎ ji kan ji. Ɓɛ ta tì kònndi yì ɓɛ̀ꞌ mèan ndɔꞌ ɗwonnzi yɛ ɓon cinni. Ɓɛ̀ꞌ myi màzwùm yi lɛ paꞌ mpɔ̀sàꞌ mɛ plaꞌ nyan, mɛ̀ nywon mvù ɓyan, lɛ̀ yì kòn yan.
Mɛ̀ <font color=blue>Fàrìzìɛ̂n</font> lɛ̀ mɛ̀ ci-nlìmmì mɛ lwuà ɓi kà cibbi lɛ̀ Yesù lɛ: «Yɛn sɛ ci ɓwɛsɔꞌ ɓyû tà ka yì ɓɛ̀ꞌ myi yɛ mɛ̀ mbibea lisaꞌ ɓwiꞌ ɗwonnzi, kɛ ɓon ta ji ji, ɓɛ ɓɔsi kan mɛ̀ fyàꞌ wɛ̌ tà shɛ son yili?»
Yesù fyònnzì lɛ̀ ɓon lɛ: «Ɓyin ɓi mɛ̀ ci-ɓî. Èzaì, ci-nlɛli kɛ ŋwum Mvɛ̀nnswæ̀b nun lɛkàꞌ lɛŋkæ̀m kwan sɛ nun lɛle kɛ nywi yin, à shɛ̀ lɛ:“M̀vɛ̀nnswæ̀b ni lɛꞌ lɛ: Ŋ̀kwìn ɓwum ton yi ta mun twuli kɛ kwæꞌ ŋwum zwɛm,son, kɛ mɛ nlim nyan nun, ɓɛ yili kan mûn.
Ǹɗɔa yɛ ɓɛ ta mun ɗɔa, a yi ŋgyɔꞌ ɗinɗin,ntwiꞌ sɛ mɛ̀ lwuà ɓye ɓɛ ghe kɛ ŋgyɔ̂ꞌ wan nun, ɓon ɓɛ ɓon ta suꞌ lìsàꞌ.” »
Yesǔ kà kònndi ɓon shɛ̌ lɛ: «Ɓyin ta mɛ̀ lwuǎ Mvɛ̀nnswæ̀b ɗonnzi kɛ mbɛti, ɓǎ ɓyin ɗwon yì ɓɛ̀ꞌ yɛ ɓwum ɓɛ ghe.
Ɓyin ta yon fɔ̀si ɓelɔꞌ kɛ mbyî, ɓǎ ɓyin ɗyi ɓe yi ɓɛ̀ꞌ yin nun.
Ɓyin limmi lɛ Mòîzɛ̀ lɛe lɛ: “Mwumnzi ce nywù lɛ̀ mon nywù.” À kònndì tì lɛꞌ lɛ: “Mwum nɛ yɛ̌ lɛꞌ ɓyɛbbi lɛli kɛ nywi ce nyon, shindɔꞌ kɛ nywi mon nyon, ɓɛ wu nun.”
Ti lɛ̀ ɓyin, ɓyin ta ɓwum lìsea lɛ mwum shɛ̀ lɛ̀ ce nyon, shindɔꞌ lɛ̀ mon nyon lɛ: “Swum sɛ ɓi lɛ̀ mùn yɛ̌ wù fɛ, sɛ ti Kòrbân.” (Sɛ lisaꞌ lɛ sɛ ti swum sɛ ɓɛ fɛâ lɛ̀ M̀vɛ̀nnswæ̀b.)
Ǹlìsàꞌ yɛ ɓyin ta lìsàꞌ li yi, ɓyin tà ka tî mwum pon fɛ lɛ à kpaꞌ ce nyon lɛ̀ mon nyon.
Li, ɓyin ta ǹzæ̌ꞌ lɛꞌ Mvɛ̀nnswæ̀b gwànnzi lɛ̀ yì ɓɛ̀ꞌ yin yɛ ɓyin ta læ̀mnzì. Sɛ suꞌ kan she mùn tà ɓyin shɛ̌ sɛ, ɓyin ta kònndi mɛ̀ paꞌ mɛ̀ lɛꞌ ndɔꞌ cǐ mbyî mèan ɗin.»
Mɛ̀ paꞌ ywum nɛ tǎ cì mwum fyònnì ŋ̀ŋgea kɛ mɛꞌ Mvɛ̀nnswæ̀b<TS3>(<a href="tw://bible.*?40.15.10-20">Mt. 15.10-20</a>)Yesù kònndì ŋ̀kwìn ɓwum hwæn lon, à shɛ̀ lɛ: «Nònnzênì mɛ̀ ywiꞌ, ɓyin hwæn, ɓyin ywɔꞌ swum sɛ mùn yɛ̌ ɓyin shɛ̌.
Swum ndɔꞌ ɓan she woli sɛ ɗun kɛ kwæꞌ nywi mwum nun, mwum fyònnì ŋ̀ŋgea. Son, swum sɛ tà mwum wea nlim, son sɛ ta nun ŋgasi. [
Ɓɛshɛ ɓyin cinni mɛ̀ ywiꞌ ɓye nywɔꞌ lɛꞌ, ɓyin ywɔꞌ.]»
Kwan sɛ Yesù waꞌ ŋkwìn ɓwum nun, nun kɛ̌n ɗun ɓe næm ɓon lɛ̀ ɓwɛsɔꞌ ɓyon, ɓwɛsɔꞌ ɓyon kà cibbi nun lɛ nyǐ ni sû ɓon ŋ̀ge màzwùm.
Yesù shɛ̀ lɛ̀ ɓon lɛ: «Ɓɛ ywɔꞌ kan ŋ̀ge tòn nɛ lɛ̀ ɓyin nun hwæn? Ɓyin lìmmi kan lɛ swum ndɔꞌ ɓan she wòli sɛ ɗun mwum ŋwum sɛ fyɔsì nun ŋ̀ŋgea?
Ntwiꞌ, sɛ ta nun kɛ̀nni kɛ zwum, sɛ tà ka nun ɗun kɛ nlim nun. Sɛ ta nun ɗun zwum li, sɛ konndì tì kuꞌ nun kwean ɓe nywi.» (Kɛ nzæ̌ꞌ lɛꞌ yɛ nun, yon yɛ Yesù shɛ̀e lɛ̀ mwum hwæn lɛ mwum ni wòli nyǐ ni ji ywum ji hwæn.)
À kònnde tì lɛꞌ lɛ: «Swum sɛ ta mwum kwean nywi, son sɛ ta nun fyɔ̀si ŋ̀ŋgea.
Ntwiꞌ mɛ̀ mɓàkàꞌ mɓyibbɔa nɛ mwum tǎ ɓàkàꞌ hwæn, à tà nun wai kɛ nlim nun. Mɛ̀ mɓàkàꞌ màzwùm nɛ ta mɛ̀ ɗwɛb twɔti ɓɛ lon mɛ̀ sìbɔꞌ kɛ wan, mɛ̀ yib kɛ mɛ̀ hwæ̌n, ɓɛ yib nywiꞌ, ɓɛ wu ɓwum,
ɓɛ ywisi mɛ̀ nlàꞌ, ɓɛ ɓɛ mɛ̀ ci-ŋgɛm, ɓɛ kæbsi mɛ̀ lɛꞌ, ɓɛ ɓɛ mɛ̀ ci-mpɔkaꞌ ɓwum, ɓɛ ci ywum hwæn wɛ̌ tà shɛ mɛ̀ nlim nyan yili, ɓɛ kɛ ŋgɛꞌ lɛ̀ ɓwùlu, ɓɛ shɛ ɓwùlu mɛ̀ mɓwɛ̀ꞌ nywi, ǹtwuli mwu ɓɛ yan, ɓɛ cinni kan ti mwǔ mfɔ̀kàꞌ kɛ ywum yɛ ɓon ta cì nun hwæn.
Ɓyɛbbi màzwùm hwæn li, à tǎ waꞌ mɛ nlim nun, à cì mwum fyònnì ŋ̀ŋgea kɛ mɛꞌ Mvɛ̀nnswæ̀b.»
Ǹtɛ̀ꞌ yɛ m̀lib ŋkyìn mwum tɛ̀le zwùm lɛ̀ Yesù<TS3>(<a href="tw://bible.*?40.15.21-28">Mt. 15.21-28</a>)Yesù waꞌ kwe lwùmmɔ̌ꞌ màzwùm, à kɛ̀n ŋgyɔꞌ ndɔꞌ nɛ kwɛmme lɛ̀ ǹsòn yɛ ɓɛ ɓe lon lɛ Tîr. À ɓɛ̀n kwe, à ɗun næm, ǎ yili kan lɛ ɓwum limmì lɛ nun ɓɛ̀nnâ. Son, a mgbæ̀nni kan, ɓwum limmì lɛ à ɓɛ̀nnâ.
Kwan læ̀b kan, m̀lib ndɔꞌ nɛ mwɛn nyon ɓe lɛ̀ m̀pùn mɓyɛbbi kɛ nywi ywɔì lɛ Yesù ni ɓɛ̀nnâ. À kɛ̀n cǐ Yesù, à pyì nun mɛ kwù.
M̀lib màzwǔm, ŋ̀kyìn mlib nɛ ɓe, à ɓɛ m̀lib grɛ̂ꞌ, ɓɛ ye nun kɛ ŋgyɔꞌ Sìròfènìsî. À ɗunmi Yesù ɗɔa lɛ nyǐ ni fyinni m̀pùn mɓyɛbbi kɛ nywi mwɛn nyon nyɛ̌ m̀lib.
Yesù shɛ̀ lɛ̀ nun lɛ: «Ɗyili fɛꞌ nywi, ɓwɛsɔꞌ ɓyim fɛꞌ; ntwiꞌ, sɛ ɓa lwɛn wù sheli ji ɓwɛsɔꞌ, wù swì lɛ̀ ɓwɛn mbyiꞌ.»
M̀lib ni fyònnzì lɛ̀ nun lɛ: «À si lɔꞌ li, mwumŋkæ̀m, son, m̀blǔꞌ pɛn yɛ ta lèì kɛ fyaꞌ ɓwɛsɔꞌ, yon yɛ ɓwɛn mbyiꞌ ta kuꞌ ji.»
Yesǔ kà shɛ̌ lɛ̀ nun lɛ: «Kɛ ntwiꞌ fyònnzì lɛꞌ lwɛn nɛ wu fyònnzi mun nɛ, kɛ̀nne, m̀pùn mɓyɛbbi kwean mwɛn nywù nywi.»
M̀lib ni fyòn ɓe ɗwon nyon, à ɓɛ̌n, lɛ̀ mwɛn ni ndon zwɛm ǹnǒn. M̀pùn mɓyɛbbi kwean nun nywi.
Ŋ̀kimnzi yɛ Yesù kimnze ci-ɗwɔꞌ ndɔꞌ nɛ ɓe kǎn lɛli lwɛnYesù waꞌ kwe kɛ nǒnnòn Tîr nun, à fyiɔ̀ꞌ kɛ Sìdôn, à kònndì fyònnì ɓe kɛ fyaꞌ swǔm Gàlìlê ye fɔꞌ. À linndɔ̂ꞌ Dèkàpɔ̂l ŋgyɔꞌ.
Yesù twɛꞌ nun ɓon lɛ̀ nun ɓon ɓî, à ɗwì ŋ̀kwìn ɓwum ɓe. À shɛ ɓwɛnŋgwu, à swòn nun mɛ ywiꞌ, à pæ̀ꞌ ɓe, à ɓwæti mwɛnŋgwu nyon lɛ̀ mɛ̀ti, à twuti nun ɗimɔꞌ.
Kɛ nyě yi, à wasi mɛꞌ zwô, à twɛn m̀pùn mɛ̀ yìnnì, à shɛ̀ lɛ̀ nun lɛ: «Èfatà». Sù ni lɛ, «Ɓɛênì lwon!»
Kɛ fyaꞌ zwɛm ǹnywɛ̀n, ci-ɗwɔꞌ ni ɗunmi ywɔli, ɗimɔꞌ shon wolì nun ɓe ŋwum, à ɗunmi lɛli lwɛn.
Ɓwum ɓye yɛnne hìlea màzwùm, Yesù kænni ɓon lɛ ɓa ɓyi ɓi lwum mwum ndɔꞌ shɛ̌ mbyî; son, kwo fɛꞌ she nun lɛe li si, a fyôn wɛ̌ nun ɗwumnzi ɓon nùn lɛ ɓyi ɓi kɛn shɛ̀ mbyî.
Ɓwum ɓe lɛꞌ màzwùm shìmmea ǹzwɔnzwɔ̀ꞌ. Ɓɛ ɓe lɛꞌ lɛ: «Ywum yon yɛ nun tǎ cì hwæn suꞌ ywum lwukea. Kwo fɛꞌ mɛ̀ ci-ɗwɔꞌ, à tǎ cì ɓɛ ɗunmi ywɔli, à cì mɛ̀ mwukaꞌ ɓɛ lɛli.»
Ǹɗì yɛ Yesù ɗìe ɓwum ŋkæm nnyì lɛ̀ yì brɛ̂ꞌ shanmɓì<TS3>(<a href="tw://bible.*?40.15.32-39">Mt. 15.32-39</a>)A ɓe tì nywɔꞌ m̀bɔꞌ ndɔꞌ, ŋ̀kwìn ɓwum ndɔꞌ konndì tì swɔli. M̀bɔ̀kì nɛ swum sɛ ɓon yɛ ji ɓe kǎn, Yesù lon ɓwɛsɔꞌ ɓyon, à shɛ̀ lɛ̀ ɓon lɛ:
«Ŋ̀gyìn yi ɗyě lê, ɓwiꞌ ɓi ɓwiꞌ lɛ̀ ɓwum ton ɓɛ, ɓɛ cinni kan tî swum ji, ǹlim ta mun kwɛ̀nni lɛ̀ ɓon.
She ji ɓǎn sɛ, mun fyɔ̀sì ɓon ɓe lɛ̀ ǹjè zwum, lɛ̀ ɓɛ yɛ ǹjè ywi mbyi nun. Ɓyindɔꞌ ɓi fi nyinnìm shan nun, ɓɛ wakai lìbbea.»
Ɓwɛsɔꞌ ɓyon ywɔꞌ li, ɓɛ fyonnzì lɛ̀ nun lɛ: «Ɓwiꞌ yɛ ɗyi fɛn ɓwiꞌ kà cinni ji nɛ ɓwiꞌ yɛ ɓon fɛ ɓon hwæn li? Kɛ ɓwiꞌ ɓi fɛ nlim kyɔꞌ?»
Yesǔ kà cibbi lɛ̀ ɓon lɛ: «Ɓyin cinni brɛ̂ꞌ nyi?» Ɓon lɛ: ɓon ɓi cinni yì brɛ̂ꞌ shanmɓì.
À ywɔꞌ li, à shɛ̀ lɛ̀ ɓwum lɛ ɓyi ɓi ton njiꞌ. À kɛ̀ fyàꞌ, à yè brɛ̂ꞌ shanmɓì yi, à yili M̀vɛ̀nnswæ̀b osɔ̀kɔ̀ꞌ; à ɓɔtaꞌ yon, à fɛ fyaꞌ ɓwɛsɔꞌ ɓyon lɛ ɓyi ɓi kyiilàꞌ lɛ̀ ŋ̀kwìn ɓwum. Ɓɛ yê, ɓɛ ɗunmi kyììlàꞌ.
Ɓwɛn ŋgishì ndɔꞌ ɓe tì ɓwɛsɔꞌ Yesù fyaꞌ, Yesù yili tì osɔ̀kɔ̀ꞌ kɛ ɓwɛn ŋgishì ɓi zwɛm, à shɛ̀ lɛ̀ ɓwɛsɔꞌ ɓyon lɛ ɓyi ɓi konndì tì ɓyi ɓwɛn ŋgishì ɓi kyììlea.
Mwum hwæn ji, à ɓyim, à ɗwì ŋgyɔꞌ. Ɓwɛsɔꞌ Yesù kwɛmndàꞌ yì kìtɔ̀ꞌ yɛ nzwonŋgea ɓe. Yì sàꞌ shanmɓì lwinnɔa lwɛn.
Ɓwum ɓɛ jie ji hwæn ɓe kɛ̀nnì ɓwum ŋkæm nnyì. Ɓɛ ji hwæn, Yesǔ kà fyɔ̀si ɓon ɓe.
À nàn kuꞌ nun ɓe ciꞌ nun ɓon lɛ̀ ɓwɛsɔꞌ ɓyon, ɓɛ yê mbyi ŋgyɔꞌ Dàlmànutà.
Mɛ̀ Fàrìzìɛ̂n ta hìlea ndɔꞌ cibbi<TS3>(<a href="tw://bible.*?40.16.1-4">Mt. 16.1-4</a>; <a href="tw://bible.*?42.12.54-56">Lk. 12.54-56</a>)A ɓɛn nywɔꞌ m̀bɔꞌ ndɔꞌ, mɛ̀ <font color=blue>Fàrìzìɛ̂n</font> ɓɛn kɛ ke Yesù, ɓɛ ɗunmi ǹzæ̌ꞌ lɛꞌ kwɛbsea lɛ̀ nun ɓǎ ɓɛ pyi nun ŋwum. Ɓɛ cibbi nun lɛ nyǐ ni lisàꞌ ɓon kìkeàn ndɔꞌ she lisaꞌ lɛ ŋ̀kimmɔꞌ nyǐ wai fyaꞌ Mvɛ̀nnswæ̀b.
Yesù twɛn m̀pùn mɛ̀ yìnnì, à shɛ̀ lɛ̀ ɓon lɛ: «Mvu ɓwum ye ɗyě ta kuꞌ kìkeàn cibbi ntwiꞌ yɛn? Mùn tà ɓyin shɛ̌ lɛ̀ lɛŋkæ̀m lɛ kwo kìkeàn fɔꞌ ɓa waì zwô.»
À lɛꞌ kuꞌ ǹzæ̀ꞌ lɛꞌ màzwùm li, à waꞌ, à ɗonnzi ɓon. À nàn ciꞌ ɓe, à kɛ̌n ŋgyin swùm.
Konnênì lɛ̀ ywum yɛ mɛ̀ Fàrìzìɛ̂n ta lìsàꞌ<TS3>(<a href="tw://bible.*?40.16.5-12">Mt. 16.5-12</a>)Kwan sɛ ɓon wae kɛ̌n, ǹlim fye ɓwɛsɔꞌ Yesù lɛ̀ ǹshɛ brɛ̂ꞌ. Brɛ̂ꞌ sue ɓon fyaꞌ fɔꞌ kɛ ciꞌ nun.
Yesù ɗunmi ɓon shɛ̌ lɛ: «Konnênì lɛ̀ m̀bùn brɛ̂ꞌ mɛ̀ <font color=blue>Fàrìzìɛ̂n</font> lɛ̀ nyɛ̌ Èrôdɛ̀.»
Ɓwɛsɔꞌ ɓyon ywɔꞌ li, ɓɛ ɗunmi lɛꞌ lɛ̀ ɓwùlu lɛ: «À tǎ lɛꞌ li ntwiꞌ sɛ ɓwiꞌ cinni kan brɛ̂ꞌ.»
Yesù ywɔꞌ ti kuꞌ ɓe li, à cibbi lɛ̀ ɓon lɛ: «Yɛn sɛ ɓyin ta hwumni kɛ nyinnìm shin nun ntwiꞌ sɛ ɓyin cinni kan brɛ̂ꞌ? Ɓyin ywɔti kifɛꞌ mûn ɗyě? Ɓyin tà ka mɛ̀ lɛꞌ ɓænnzi? Ɓyin kɛ njimmi nun?
Mɛꞌ yɛ ɓyin kɛ mwu yi, ɓyin tà ka yɛn lɛ̀ yon? Kɛ̀ mɛ̀ ywiꞌ ɓɛ ɓyin kɛ mwu ɓi, ɓyin tà ka ywɔꞌ lɛ̀ ɓon? Ǹlim fyeâ ɓyin lɛ̀ she
mùn ɓɔtae brɛ̂ꞌ shæ̂n lɛ̀ ɓwum ŋkæm nshæ̂n? Yì kìtɔ̀ꞌ yɛ ɓyin kwɛmndae, yì sàꞌ ɓe nyi?» Ɓwɛsɔꞌ ɓyon fyonnzì nun lɛ: «Yɛ ɓe wûm ɓlàn ɓî.»
À cibbi tì ɓon lɛ: «Ti, kwan sɛ mun ɓɔtae brɛ̂ꞌ shanmɓì lɛ̀ ɓwum ŋkæm nnyì, yì sàꞌ yi kìtɔ̀ꞌ kwean nyi?» Ɓɛ fyonnzì lɛ̀ nun lɛ: «Yɛ ɓe shanmɓì.»
Yesǔ kà shɛ̌ lɛ̀ ɓon lɛ: «Han a kiìn ɓɛ̀n ɗyě, ɓyin ywɔti kifɛꞌ?»
Ŋ̀kimnzi yɛ Yesù kimnze ci-ɓwubè ndɔꞌ kɛ BètsaìdàƁɛ ɓɛn Bètsaìdà, a kiìn ɓɛ̀n nywɔꞌ ndɔꞌ, ɓwum tɛtì nun ci-ɓwubè ndɔꞌ. Ɓwum màzwùm ɗunmi nun swulea lɛ nyǐ ni twuti zwû ci-ɓwubè ni.
Yesù ɓæn ci-ɓwubè ni fyaꞌ, à tɛ̀tɔ̀ꞌ nun mbɛti nsòn. Ɓɛ ɓɛn kwe, à ɓwæti ci-ɓwubè ni mɛꞌ lɛ̀ mɛ̀ti ɓyon, à sati nun mɛ̀ fyàꞌ nywi, à cibbi lɛ̀ nun lɛ: «Wù tǎ swum ndɔꞌ yɛnni?»
Ci-ɓwubè wasi mɛꞌ, à shɛ̀ lɛ: «Mùn tǎ ɓwum yɛnni, a ɓi wɛ̌ mɛ̀ ŋgæꞌ, son, ɓɛ ta kɛ̀n nùn.»
Yesù fyɔ̀sì nun ɓe ɗwon nyon, à shɛ̀ lɛ̀ nun lɛ: «Ɓa wù fyi ɓe nlim nsòn.»
Ǹlìmmì yɛ Pìɛ̂r lìmme lɛ Yesù ni Kristò<TS3>(<a href="tw://bible.*?40.16.13-20">Mt. 16.13-20</a>; <a href="tw://bible.*?42.9.18-21">Lk. 9.18-21</a>)Ɓe nyě yi, Yesù weɔꞌ kɛ̀n ɓon lɛ̀ ɓwɛsɔꞌ ɓyon kɛ mɛ nsòn nɛ kɛ nǒnnòn Sèzàrê Fìlîb nun. Yesù cibbi lɛ̀ ɓon kɛ kɛ̀n nun lɛ: «Ɓwum ta kuꞌ lɛꞌ lɛ mùn ni kuꞌ wɛn?»
Ɓwɛsɔꞌ ɓyon fyonnzì lɛ̀ nun lɛ: «Ɓyindɔꞌ ta lɛꞌ lɛ wù ni Jân Bàtisì. Ɓyindɔꞌ ɓon lɛ: <font color=blue>Èlî</font> ni nɛ wù, ɓyindɔꞌ kuꞌ, ɓon lɛ: ci-nlɛli kɛ ŋwum Mvɛ̀nnswæ̀b nun ndɔꞌ nɛ wù.»
Ɓwɛsɔꞌ shɛ nun hwæn, Yesǔ kà cibbi ɓon lɛ: «Ti kuꞌ ɓyin, ɓyin ta kuꞌ shɛ̀ lɛ mùn ni wɛn?» Pìɛ̂r fyònnzì lɛ̀ nun lɛ: «Wù ni <font color=blue>Kristò</font>, mwum nɛ M̀vɛ̀nnswæ̀b fyiì.»
Yesù sìtì ɓon lɛ ɓa ɓyi ɓi lwum mwum ndɔꞌ shɛ̌ mbyî.
Yesù tǎ lɛꞌ ywi shon sannzi lɛ̀ kwan nyìmnǐ ywi shon<TS3>(<a href="tw://bible.*?40.16.21-28">Mt. 16.21-28</a>; <a href="tw://bible.*?42.9.22-27">Lk. 9.22-27</a>)Ɓe, Yesù ɗunmi tì ɓwɛsɔꞌ ɓyon mɛ̀ lɛꞌ sannzi. À shɛ̀ lɛ̀ ɓon lɛ shi si cibbi lɛ <font color=blue>Mwɛn Mwum</font> ni yɛn vɛ̀nɛ̀ꞌ ǹzwɔnzwɔ̀ꞌ. Mɛ̀ ci-zwiꞌ mɛ ci-mfɛ sàtìkæ̀ꞌ nyenswæ̀b ndwun, mɛ̀ ci-nlìmmì mɛ lwuà, kònndì lɛ̀ ɓwumŋkæ̀m mɛ Yudà, ɓɛ yɛ nun nzwonnzea, ɓɛ wu nun. Kɛ ŋgyìn mɛ̀ nlè nun, à yìmnì ywi.
Kwan sɛ Yesù ɓe lɛꞌ, ǎ ɓe kǎn ǹzæ̌ꞌ lɛꞌ gwùmnzea nun, son, à ɓe ɓon yon fɔ̀si shɛ̌ seansean. Pìɛ̂r lon nun kɛ kwiꞌ, à nyɛnndi nun, lɛ̀ à tǎ shɛ̀ lɛ ɓa nyǐ ni fɔ̀kàꞌ paꞌ mɛ lɛꞌ màzwùm kɛ nywi nyǐ.
Son, Yesù yònnzì mɛꞌ ɓe, à cɛ ɓwɛsɔꞌ ɓyon, à nyeni lɛ̀ Pìɛ̂r lɛ: «Satæ̀n, waꞌ mun nywi. Mɛ̀ mfɔ̀kàꞌ nywǔ wòli kan lɛ̀ nyɛ̌ M̀vɛ̀nnswæ̀b, à ni nyɛ̌ ɓwum.»
M̀bɔ̀kì tòn ɓwum ɓye yili ɓɛ ɗwon mɛ̀ kwù YesùKɛ nyě màzwǔm, Yesù lon ŋ̀kwìn ɓwum, lɛ̀ ɓwɛsɔꞌ ɓyon, à shɛ̀ lɛ̀ ɓon lɛ: «Ɓɛshɛ mwum ndɔꞌ yili nun ɗwon mùn mɛ kwǔ, à ɗonnzi mɛ̀ mɓàkàꞌ nyon nɛꞌ, ɓa à yi ywi, à ɗwon mɛ̀ kwù ɓyɛ̂m.
Ntwiꞌ sɛ mwum nɛ yili nun nywæsì ǹzison shon, à yɛ̌ she ŋ̀kæ̀mŋkæm ɓwuli. Son, mwum nɛ yɛ̌ ǹzison shon ɓwuli ntwiꞌ yɛ̂m, lɛ̀ ntwiꞌ nzæ̌ꞌ lɛꞌ yɛ̂m tì kuꞌ, lɛ̀ à swætâ ǹzison shon she ŋ̀kæ̀mŋkæm.
Ti, yǎ se nɛ mwum wòli à cinni, ɓɛshɛ nun cinni ywum lwukea yɛ ŋgyɔ̂ꞌ wan hwæn, kɛ ɓe, à ɓwuli ǹzison shon she ŋ̀kæ̀mŋkæm?
Yǎ swum sɛ mwum wòli à fɛ ɓǎ nun ton lɛ̀ ǹzison shon?
Ɓɛshɛ mwum ndɔꞌ ywɔꞌ kwɛ̀nnjin lɛ̀ ɓwum kɛ ntwiꞌ jin shɛ̂m, shindɔꞌ kɛ ntwiꞌ nzæ̌ꞌ lɛꞌ yɛ̂m kɛ nyinnìm mvu ɓwum mɛ̀ ci-ncǐ ɓyɛbbi yɛ ti jenɛ yɛ nun, mùn <font color=blue>Mwɛn Mwum</font>, kwɛ̀nnjin yɛ̌ kuꞌ mùn ɓænni kɛ nywi mwum màzwùm kwan sɛ mùn yɛ̌ fyònnì kɛ ntwu bùba nyɛ̀m nun lɛ̀ mɛ̀ cikpuꞌ ɓyon ɓye kɛ ɗɛb.»
À ɓe tì ɓon shɛ̀ lɛ: «Mùn tà ɓyin shɛ̌ lɛ̀ lɛŋkæ̀m lɛ ɓyindɔꞌ ɓi fi nyinnìm shin nun, ɓɛ yɛ kɛ̌n ywi, lɛ̀ ɓɛ yɛnnâ lɛ ywɔꞌ Mvɛ̀nnswæ̀b ɗuân ŋgyɔ̂ꞌ wan lɛ̀ kim.»
Ǹyɛn yɛ ɓwɛsɔꞌ Yesù yɛnne nun kɛ ntwu yon nun<TS3>(<a href="tw://bible.*?40.17.1-13">Mt. 17.1-13</a>; <a href="tw://bible.*?42.9.28-36">Lk. 9.28-36</a>)Kɛ nyè ŋgyin fyuru, Yesù twɛꞌ Pìɛ̂r, Jâꞌ lɛ̀ Jân, ɓon ɓɛ nun suꞌ kɛ̀n mwu kpaꞌ lɛ̀ ɓon. Ɓɛ yɛn fli mɛꞌ shon kwɛbsâ.
Mɛ̀ plè ɓyon fyonnâ pwɛbbi, lɛ̀ à ti mɛꞌ shɛ nun. Paꞌ mpwɛb màzwùm, mwum wan wòli kan à pwɛbsi swum ndɔꞌ li.
Ɓwɛsɔꞌ lê ɓi cɛ ɓe, ɓɛ yɛn <font color=blue>Èlî</font> ɓon lɛ̀ Mòîzɛ̀ ɓɛ ɓwumnâ, ɓɛ ta sèàn shɛ̌ lɛ̀ Yesù.
Pìɛ̂r yɛn li, à shɛ̀ lɛ̀ Yesù lɛ: «Mwumŋkæ̀m, à si lwɛn wɛ̌ tà shɛ ɓwiꞌ ɓi tì kuꞌ fɛ. Ɓwiꞌ yɛ mɛ̀ pàꞌ gwe lê, ǹywù m̀bɔꞌ, nyɛ̌ Mòîzɛ̀ m̀bɔꞌ, lɛ̀ nyɛ̌ <font color=blue>Èlî</font> m̀bɔꞌ.»
À ɓe lɛꞌ li, ntwiꞌ sɛ swum lɛli sɛ ɓe nun shi. Ɓe lɛ̀ yi ɓænnâ ɓon lɛ̀ ɓwùlu ɓon hwæn.
Kwan màzwùm nun, ɓwɔꞌ ndɔꞌ waì, sɛ shimndì ɓon, ŋ̀kwu ndɔꞌ kwaìn kɛ ɓwɔꞌ nun lɛ: «Mwum tòn nɛ ni mwɛn nyɛ̀m nyɛ̌ mùn yili ǹzwɔnzwɔ̀ꞌ. Nònnzênì mɛ̀ ywiꞌ, ɓyin ywɔꞌ swum sɛ nun yɛ̌ ɓyin shɛ̌.»
Ŋ̀kwu yi mlɔꞌ kuꞌ ɗin, ɓɛ cɛ mɛ mbɛti nyan, ɓɛ yɛn kan tî mwum ndɔꞌ, suꞌ tî Yesù nun kyishon.
Kwan sɛ ɓon ɗunmi kpaꞌ kyìli, Yesù shɛ̀ lɛ̀ ɓon lɛ ɓa ɓyi ɓi lwum mwum ndɔꞌ swum sɛ ɓyi ɓi yin shɛ̌ han sɛ kɛn ɓɛ̀n kwan sɛ <font color=blue>Mwɛn Mwum</font> yɛ̌ ywi yìmni.
Ɓɛ kɛ lɛꞌ si zwum, son, ɓɛ ɗunmi ɓon nɛꞌ cibbi lɛ: «Sù nzæ̀ꞌ lɛꞌ tòn nɛ ni kuꞌ lɛ yɛn? Nyɛ̌ nun lɛꞌ lɛ ǹyìmnì yɛ nun yɛ̌ yìmnì kɛ nyě ywi?»
Ɓɛ waꞌ, ɓɛ cibbi Yesù lɛ: «Mɛ̀ ci-nlìmmì mɛ lwuà ta lɛꞌ lɛ <font color=blue>Èlî</font> ni nɛ yɛ fɛꞌ sɛti ɓɛ̀n lɛ̀ ntwiꞌ yɛn?»
Yesù fyònnzì lɛ̀ ɓon lɛ: «À si lɛŋkæ̀m lɛ <font color=blue>Èlî</font> nɛ yɛ fɛꞌ sɛti ɓɛ̀n ɓǎ nun ɗyilaꞌ ywum hwæn. Son, yɛn sɛ ci ɓɛ kɔꞌ kɛ ɗèwǎ Mvɛ̀nnswæ̀b nun kɛ nywi <font color=blue>Mwɛn Mwum</font> lɛ nyǐ ni yɛ̌ vɛ̀nɛ̀ꞌ yɛnni ǹzwɔnzwɔ̀ꞌ, ɓɛ ɓyinnzi tì kuꞌ nun nùn?
Mùn wòli mùn shɛ̀ ɓyin lɛ <font color=blue>Èlî</font> ɓɛ̀nnâ nùn, ɓɛ zæbsi nun wɛ̌ tà shɛ ɓon yili. Li nɛ ɓɛ kɔꞌ kɛ ɗèwǎ Mvɛ̀nnswæ̀b nun kɛ jin shon nun.»
Ŋ̀kimnzi yɛ Yesù kimnze mwɛn mwum ndɔꞌ nyɛ̌ ɓe lɛ̀ m̀pùn mɓyɛbbi nywi<TS3>(<a href="tw://bible.*?40.17.14-21">Mt. 17.14-21</a>; <a href="tw://bible.*?42.9.37-43">Lk. 9.37-43</a>)Kwan sɛ ɓon ɓɛn ɓe mbɛti ɓwɛsɔꞌ ɓye fɔꞌ, ɓɛ yɛn ŋ̀kwìn ɓwum mèan kanndâ ɓon mbyî, lɛ̀ mɛ̀ ci-nlìmmì mɛ lwuà ndɔꞌ ta ǹzæ̌ꞌ lɛꞌ kwɛbsea lɛ̀ ɓon.
Ɓwum ɗwi zɛꞌ, ɓɛ yɛn Yesù ɗin, shìmmea ci ɓon, ɓɛ ɓɔti lɛ̀ mɛ̀li cǐ Yesù ɓǎ ɓɛ hwæsi nun.
Yesù cibbi lɛ̀ ɓwɛsɔꞌ ɓyon ɓi lɛ: «Yɛn sɛ ɓyin ta lɛli lɛ̀ ɓon?»
Yì kwan hwæn yɛ m̀pùn tà nun pyìsi, à tà nun ɗwǐ ŋgyɔꞌ, kæ̀nndè ɗunmi nun kyǐ ŋwum, lɛ̀ à tǎ myin sɔa, à kyɔ̀kàꞌ. Mùn cibbâ ɓwɛsɔꞌ ɓyû mbyî lɛ ɓɛ kwannzi nun m̀pùn màzwùm, son, à yaꞌ ɓon nun.»
Yesù shɛ̀ ɓon, ɓon hwæn lɛ: «Ɓyin ɓɛ mvu ɓwum ye ɗyě, ɓyin tà ka zwùm tɛ̀li lɛ̀ M̀vɛ̀nnswæ̀b. Mùn yɛ̌ tòn lɛ̀ ɓyin kɛ ŋgyìn nyi lɛ̀ ɓyin kà tɛ̌ꞌ zwùm lɛ̀ M̀vɛ̀nnswæ̀b? Mùn yɛ̌ ɓyin fyimni mùn kɛ̀n ɓɛ̀n fɛn? Kìênnì mùn mbyî lɛ̀ mwɛn ni.»
Ɓɛ shiì nun mwɛn. M̀pùn mɓyɛbbi yɛn Yesù ɗin, à mgbunnzi mwɛn, à ɗwì nun ŋgyɔꞌ. Mwɛn ɗunmi ywunni ŋgyɔꞌ, lɛ̀ kæ̀nndè tà nun kyǐ ŋwum.
Yesǔ kà cibbi lɛ̀ ce mwɛn lɛ: «M̀pùn màzwùm ɗunme nun yǎ kwan?» Ce mwɛn fyònnzì lɛ̀ nun lɛ: «Ǹdìkàꞌ mwɔ̂ꞌ shon.
M̀pùn màzwùm ɓe nun shindɔꞌ ɗwì kɛ win nun, shindɔꞌ à ɗwì nun kɛ mlaꞌ nun ɓǎ nun wu nun. Son, ɓɛshɛ wu wòli wù cì swum ndɔꞌ nywi yon, kwɛ̀nnzi ǹlim lɛ̀ ɓwiꞌ, wù kpaꞌ ɓwiꞌ.»
Yesǔ kà shɛ̌ lɛ̀ nun lɛ: «Wù lɛꞌ lɛ, ɓɛshɛ mûn wòli. Lìmmi lwɛn lɛ ywum hwæn yi ɗonmi cɛ̌ ci-ntɛ̀ꞌ zwum.»
Kɛ fyaꞌ zwɛm ǹnywɛ̀n, ce mwɛn ɗunmi kun lɛ: «Mùn tǎ zwùm tɛ̀li lɛ̀ M̀vɛ̀nnswæ̀b, son, kpaꞌ mun ɓǎ mùn fɔsì zwùm tɛ̀li lɛ̀ nun lɛ̀ lɛŋkæ̀m!»
Yesù yɛn ŋ̀kwìn ɓwum ti ɓon ɓɔti nywi, ǎ kà sìti m̀pùn mɓyɛbbi, à shɛ̀ lɛ̀ nun lɛ: «M̀pùn nɛ cǐ mwɛn tà ka lɛli, shìkì à ywɔꞌ kuꞌ lɛꞌ, mùn shɛ̀ wu lɛ, kwan mwɛn ni nywi ŋ̀gyìnmbɔꞌ!»
M̀pùn ɓwùm kun, à mgbunnzi mwɛn lɛ̀ kim, à kwan. Mwɛn nòn wɛ̌ nun ywiâ nun, han màn ɓwum nɛ ɓe kwe ɗunmi lɛꞌ lɛ nyǐ ni ywiâ.
Son, Yesù ɓæn nun fyaꞌ, à wasi nun zwô. Mwɛn ɗyi mɛ kwù ɓyon zwɛ̂m.
Kɛ nyě yi, kwan sɛ ɓon ɓe ɓe næm ɓon kyishan, ɓwɛsɔꞌ Yesù cibbi lɛ̀ Yesù lɛ: «Ti, sɛ ci kuꞌ lɛ ɓwiꞌ fyinni kan m̀pùn màzwùm?»
Yesǔ kà fyònnzi lɛ̀ ɓon lɛ: «Paꞌ mpùn màzwùm, ɓɛ ta son suꞌ fyinni lɛ̀ ŋ̀keli.»
Yesù kònnde lɛꞌ ywi shon sannzi lɛ̀ kwan nyìmnǐ ywi shon<TS3>(<a href="tw://bible.*?40.17.22-23">Mt. 17.22-23</a>; <a href="tw://bible.*?42.9.43-45">Lk. 9.43-45</a>)Ɓɛ waꞌ kwe, ɓɛ linndi ŋgyɔꞌ Gàlìlê. Yesǔ ɓe kǎn yili lɛ ɓwum limmì cìcì sɛ nun tòn nun,
ntwiꞌ sɛ nun ɓe ɓwɛsɔꞌ ɓyon ywum lìsea. À ɓe ɓon shɛ̌ lɛ: « <font color=blue>Mwɛn Mwum</font> yɛ̌ ɓwum pyǐ fyaꞌ, ɓɛ wu nun. Kɛ nyè ŋgyin lê, à yìmnì ywi.»
Son, ɓwɛsɔꞌ ɓyon ɓe kæb mwu nun, ɓɛ cinni kan sù nzæ̀ꞌ lɛꞌ màzwùm. Yi ɓe ɓon kwɛ̀nni lɛ̀ ǹcibbi sù màzwùm lɛ̀ nun.
Mwum nɛ yili nun ɓɛ mwumŋkæ̀m<TS3>(<a href="tw://bible.*?40.18.1-5">Mt. 18.1-5</a>; <a href="tw://bible.*?42.9.46-48">Lk. 9.46-48</a>)Ɓɛ kɛn li, ɓɛ ɓɛn kɛ Kàpɛ̀rnàô. Kwan sɛ ɓon ɗun næm, Yesù cibbi lɛ̀ ɓwɛsɔꞌ ɓyon lɛ: «Yɛn sɛ ɓyin ɓi lɛli mbyi nun?»
Ɓɛ yè kan nun ŋwum, ntwiꞌ sɛ ɓon ɓi lɛli kɛ mbyi nun lɛ, she ɓon ɓi ton sɛ, wɛn ni nɛ kuꞌ mwumŋkæ̀m nyan kɛ nyinnìm ɓon ɓɛ ɓwɛsɔꞌ nun?
Li, Yesù tòn njiꞌ, à lon ɓon, ɓon hwæn, à shɛ̀ lɛ̀ ɓon lɛ: «Ɓɛshɛ mwum ndɔꞌ yili cǐ tòn zwimbyiꞌ, à fyɔsì nun nɛꞌ lwæ̀b ɓe ɓwulu, à ɓɛ ci-mfyi ɓwum hwæn.»
À lɛꞌ li, à tɛ̀lì mwɔ̂ꞌ ndɔꞌ swiꞌ shan, à sheli nun fyaꞌ, à shɛ̀ lɛ̀ ɓon lɛ:
«Mwum nɛ yɛ̌ mwɛn ndɔꞌ yě wɛ̌ nyɛ̌ kɛ jin shɛ̂m nun, lɛ̀ mǔn nɛꞌ nɛ nun yě. Mwum nɛ tà mun yě hwæn, mùn nɛ nun suꞌ kan yè, à yè ti kuꞌ mwum nɛ fyi mùn.»
Mwum nɛ ɓa ci-ɓyìnnzì nyin, à ni mwum nyin<TS3>(<a href="tw://bible.*?42.9.49-50">Lk. 9.49-50</a>)Jân shɛ̀ lɛ̀ Yesù lɛ: «Mwumŋkæ̀m, ɓwiꞌ yɛnni mwum ndɔꞌ, lɛ̀ à tǎ mɛ̀ mpùn mɓyibbɔa fyinni lɛ̀ jin swû. Ɓwiꞌ yile lɛ ɓwiꞌ kænni nun ntwiꞌ sɛ nun ɓǎ ŋ̀kwìn yɛꞌ nun.»
Yesù shɛ̀ lɛ̀ ɓon lɛ: «Ɓa ɓyin kænni nun, ntwiꞌ sɛ mwum ndɔꞌ wòli kan à cì hìlea kɛ jin shɛ̂m nun, kɛ nyě yi, à gwànnzì jin shɛ̂m.
Mwum nɛ ɓa ci-ɓyìnnzì nyɛꞌ, à ni mwum nyɛꞌ.
Mwum nɛ yɛ̌ ɓyin kwòn mlaꞌ nwi fɛ kɛ jin <font color=blue>Kristò</font> nun, ntwiꞌ sɛ ɓyin ɓi ɓwum ɓyɛ̂m, mùn shɛ̀ ɓyin lɛ̀ lɛŋkæ̀m lɛ, ɗàsì nyon tà nun ɓònŋgea.»
Konnênì lɛ̀ ǹcǐ ɓyɛbbi<TS3>(<a href="tw://bible.*?40.18.6-9">Mt. 18.6-9</a>; <a href="tw://bible.*?42.17.1-2">Lk. 17.1-2</a>)«Mwum nɛ yɛ̌ cì m̀bàꞌ swi mwɛn m̀bɔꞌ nyɛ̌ tǎ ǹlim kɛ̌ lɛ̀ mǔn, à ɗwì nun kɛ ɓyɛbbi nun, à si lɛꞌ lwɛn kɛ cì shon lɛ ɓɛ kpæm nun li wɔ̀ꞌ ŋgun, ɓɛ ɗwi nun ɗuꞌ ndwun nun.
<sup>(43-44)</sup> Ɓɛshɛ fyàꞌ ywû yɛ ta cì wù pyì kɛ ɓyɛbbi nun, gbɛ̀b yon. À si lɛꞌ lwɛn cì swû lɛ wù kɛn ɗun kɛ ɗɛb fyàꞌ fɔꞌ, wù cinni ǹzison ɗwùmɗwùm, a lan she wù yɛ̌ mɛ̀ fyàꞌ ɓyû cinni ɓî hwæn, wù kɛ̌n ɗun kɛ win yɛ tà ka ɗon nun.
(-)
<sup>(45-46)</sup> Kɛ̀ kwù swû sɛ ta cì wù pyì kɛ ɓyɛbbi nun, gbɛ̀b son. Ntwiꞌ sɛ à si lɛꞌ lwɛn kɛ cì swû lɛ wù kɛn ɗun kɛ ɗɛb ɗyɛmɗyɛm, wù cinni ǹzison ɗwùmɗwùm, a lan she ɓɛ yɛ wù ɗwǐ kɛ win nun lɛ̀ mɛ̀ kwù ɓî ɓyû nun.
(-)
Cìcǐ màzwùm si, ŋ̀gìꞌ yɛ wù ji kwe kwan hwæn, shìkì win ɗon.
Win yɛ mwum hwæn ɗunnea nywi wɛ̌ kwìn, a kà sannzi nun ɓe.
«Ɓyin limmi lɛ kwǐn nwɔ̀ꞌ si swum sɛ ta mwum kpea. Son, ɓɛshɛ sɛ fyonnì shiꞌ, ɓyin yɛ cì lɛ ɓyin kà fyɔ̀si son ɓe myimmi? Tòênnì lɛ, kɛ myimmi shin nun kwan hwæn, ɓyin ɓɛ ŋwum fɔꞌ lɛ̀ ɓwùlu.»
Ǹsannzi yɛ Yesù sannze lɛꞌ ŋkwan ɗæm<TS3>(<a href="tw://bible.*?40.19.1-12">Mt. 19.1-12</a>; <a href="tw://bible.*?42.16.18">Lk. 16.18</a>)Yesù waꞌ kwe, à kɛ̌n nǒnnǒn ŋgyɔꞌ Jùdê nun. À ɓɛ̀n, à kɛ̌n ŋgyin Jùrdɛ̂n. Kwan sɛ nun ɓɛ̀nne kwe, ɓwum swɔli kɛ ke shon wɛ̌ tà shɛ ɓon ɓe swɔlakì yì cìcì hwæn. M̀banmbɔꞌ, à ɗunmi tì ɓon lɛꞌ-Nswæ̀b lìsea wɛ̌ tà shɛ nun ɓe lìsàkì.
Mɛ̀ <font color=blue>Fàrìzìɛ̂n</font> ndɔꞌ sɛnndiì nun kɛ ke ɓǎ ɓɛ pyi nun ŋwum. Ɓɛ cibbi lɛ̀ nun lɛ: «Lwuà nyɛꞌ tǎ shɛ̀ lɛ mwum kwannzi m̀myon?»
Yesù cibbɔ̂ꞌ tì kuꞌ ɓon ɓe lɛ: «Yǎ lwuà nɛ Mòîzɛ̀ fɛe ɓyin?»
Mɛ̀ <font color=blue>Fàrìzìɛ̂n</font> fyonnzì lɛ̀ nun lɛ: «Mòîzɛ̀ shɛ̀e ɓwiꞌ lɛ mwum wòli à swìli m̀myon sìbɔꞌ, à kɔꞌ ɗèwǎ ŋkwan ɗæm, à kwannzi m̀lib.»
Yesù ywɔꞌ li, à shɛ̀ lɛ̀ ɓon lɛ: «Mòîzɛ̀ kɔe lwuà màzwùm li ntwiꞌ sɛ mɛ̀ nlim nyin yili kan lɛŋkæ̀m.
Son, à si kɔa lɛ: “Kwan sɛ M̀vɛ̀nnswæ̀b fɔ̀e ŋgyɔ̂ꞌ wan, à fɔ̀e ǹɗwɛb, à fɔ̀ꞌ tì kuꞌ m̀lib.
Son sɛ yɛ cì mwum waꞌ mɛ kwǔ bùba nyon lɛ̀ mon nyon, ɓǎ ɓɛ fɔꞌ nye nyan ɓon lɛ̀ m̀myon.
Ɓon ɓî hwæn, ɓɛ fyonnì kwæꞌ nywi fɔꞌ”. Li, ɓɛ ɓa tî ɓɛ ɓwum ɓî, ɓɛ ti kwæꞌ nywi fɔꞌ.
Ɓa mwum ndɔꞌ ɗyi, à kyàsì swum sɛ M̀vɛ̀nnswæ̀b kɛ̀ kɛ cìcì fɔꞌ.»
Kwan sɛ ɓon kɛn ɓɛ̀n næm, ɓwɛsɔꞌ Yesù ɗunmi nun mɛ̀ lɛꞌ cibbi kɛ lɛꞌ fɔꞌ màzwùm nun.
Yesù fyònnzì lɛ̀ ɓon lɛ: «Ɓɛshɛ mwum ndɔꞌ kwannzi m̀myon, à shɛ ǹdɔꞌ ɓe, à ywiâ ǹlǎꞌ mlib zwimbyiꞌ nyon.
M̀banmbɔꞌ nɛ kuꞌ lɛ̀ m̀lib. Ɓɛshɛ m̀lib kwan ywon, à shɛ nyɛ̌ ɗin ndɔꞌ, lɛ̀ à ywiâ ǹlàꞌ.»
Yesù ŋgæ̀nni ɓwɛsɔꞌ<TS3>(<a href="tw://bible.*?40.19.13-15">Mt. 19.13-15</a>; <a href="tw://bible.*?42.18.15-17">Lk. 18.15-17</a>)Ɓwum ɓe ɓɛ̀n lɛ̀ ɓwɛn kɛ cǐ Yesù ɓǎ nun sataꞌ ɓon mɛ̀ fyàꞌ nywi. Son, ɓwɛsɔꞌ Yesù ɗunmi ɓon lɛsi.
Yesù yɛn li, à ɗunmi nyeni lɛ̀ ɓwɛsɔꞌ ɓyon, à shɛ̀ lɛ̀ ɓon lɛ: «Ɓa ɓyin kænni ɓwɛsɔꞌ, ɗonnzênì ɓon, ɓɛ kiìn kɛ cì shɛ̂m. Ntwiꞌ sɛ ywɔꞌ Mvɛ̀nnswæ̀b si she ɓwum ɓye gwili ɓon.
Mùn tà ɓyin shɛ̌ lɛ̀ lɛŋkæ̀m lɛ, mwum nɛ yɛ̌ shǐ ywɔꞌ Mvɛ̀nnswæ̀b yili wɛ̌ mwɛsɔ̀ꞌ, à ɓǎ ɗun nlim.»
À lɛꞌ li, à ɗunmi ɓwɛn shelea fyaꞌ, à sataꞌ ɓon mɛ̀ fyàꞌ nywi, à ŋgæ̀nnì ɓon.
Ǹcibbi yɛ ci-lòn ndɔꞌ cibbe lɛ̀ Yesù<TS3>(<a href="tw://bible.*?40.19.16-30">Mt. 19.16-30</a>; <a href="tw://bible.*?42.18.18-30">Lk. 18.18-30</a>)Kwan sɛ Yesù wae kɛ̌n, mwum ndɔꞌ ɓɛ̀n lɛ̀ mɛ̀li, à swummi nun kɛ swiꞌ, à cibbi lɛ̀ nun lɛ: «Ǹlìsàꞌ nlwɛn nyɛ̀m, mùn yɛ̌ cì lɛ mǔn kà cinni ǹzison ɗwùmɗwùm?»
Yesù cibbi lɛ̀ nun lɛ: «Yɛn sɛ ci wù lon mùn lɛ mwum nlwɛn? Kwo mwum nlwɛn ndɔꞌ ɓǎn, shi ɓɛ M̀vɛ̀nnswæ̀b.
Wù lìmmi mɛ̀ lwuà Mvɛ̀nnswæ̀b ɓye ta lɛꞌ lɛ: “Ɓa wù wu mwum. Ɓa wù ywi ǹlàꞌ. Ɓa wù yib nywiꞌ. Ɓa wù shɛ̀ lwikwæ̌n mɛ̀ mɓwɛ̀ꞌ nywi. Ɓa wù ji swum lwikwæ̌n lɛ̀ kim zɛꞌ. Wù mwumnzi ce nywù lɛ̀ mon nywù.” »
Mwum tòn ni kà fyònnzi lɛ̀ nun lɛ: «Ǹlìsàꞌ, mùn lwinnzâ mɛ̀ lwuà ɓi hwæn ǹdìkàꞌ ŋwaꞌ mwɔ̂ꞌ.»
Yesù cɛ mwum tòn ni, à ɗunmi nun ndwæli. À shɛ̀ lɛ̀ nun lɛ: «Swum lwæbmɛ wù fɔꞌ. Kɛ̀nne, wù kyì ywum ywû hwæn, wù kyììlàꞌ lòn lɛ̀ mɛ̀ ci-nzæmnzæm. Li, wù yɛ̌ ǹtwɔ̀kàꞌ cinni kɛ ɗɛb. Kɛ nyě yɛ wu yɛ̌ ɓɛ wù kyììleâ lwɛn nywù lɛ̀ mɛ̀ ci-nzæmnzæm hwæn, wù kìn, wù ɗwon mǔn nyè.»
Mwum tòn ni ywɔꞌ ǹzæ̌ꞌ lɛꞌ ton yi, à yimmi, à waꞌ kɛ̀n lɛ̀ ŋgu swiꞌ, ntwiꞌ sɛ nun cinne ǹjònndì ǹzwɔnzwɔ̀ꞌ.
Yesù ɗunmi ɓwɛsɔꞌ ɓyon cice, à shɛ̀ lɛ̀ ɓon lɛ: «A si lɛꞌ kyìbli ǹzwɔnzwɔ̀ꞌ lɛ ci-lòn kɛn ɗun ywɔꞌ Mvɛ̀nnswæ̀b nun.»
Ǹzæ̀ꞌ lɛꞌ màzwùm fɛ ɓwɛsɔꞌ ɓyon hwɛ̀m. Yesù kònndì tì lɔꞌ lɛꞌ ɓe lɛ: «Ɓwɛn ɓyɛ̂m, ǹɗun yɛ ywɔꞌ Mvɛ̀nnswæ̀b nun yi swum kyìbli.
Ǹdikàꞌ ŋ̀gàrìbà, nun nɛ ɗun kɛ zæꞌ tæꞌ nun lɛ̀ she ci-lòn yɛ̌ ɗun kɛ ywɔꞌ Mvɛ̀nnswæ̀b nun.»
Ɓwɛsɔꞌ ywɔꞌ li, shìmmea konndì ɓon ɓænni mbyî. Ɓɛ ɗunmi cibbaꞌ lɛ̀ ɓwùlu lɛ: «Son ɓɛ li, wɛn nɛ yɛ swæꞌ?»
Ɓe nyě yi, Pìɛ̂r kà shɛ̌ lɛ̀ Yesù lɛ: «Cɛ fɛꞌ, ɓwiꞌ nzwonnzâ ywum hwæn ɓǎ ɓwiꞌ ɗwon wù kɛ nyè.»
Yesù fyònnzì lɛ̀ nun lɛ: «Mùn tà ɓyin shɛ̌ lɛ̀ lɛŋkæ̀m lɛ, ɓɛshɛ mwum ndɔꞌ waꞌ ɗwòn nyon, à ɗwì ɓwɛn ɓyon, à ɗonnzi ce nyon lɛ̀ mon nyon, lɛ̀ mɛ̀ ŋgyinni ɓyon nun hwæn, à swì mɛ̀ ndɛm ɓyon kɛ ntwiꞌ yɛ̂m lɛ̀ ntwiꞌ Ntwum Lwɛn,
kɛ wan nyɛ̌ ɓwiꞌ ton jenɛ nun, à yɛ̌ ywum màzwùm cinni kpɛ̌m nɗuꞌ, a lan ye nun ɗwìe. Mɛ̀ vɛ̀nɛ̀ꞌ yɛ̌ tì kuꞌ ɓɛ kwe kɛ nzæbsi yɛ ɓwum yɛ nun zæbsi nun. Son, kɛ kwan she mbyî nun, à yɛ̌ ǹzison ɗwùmɗwùm cinni.
Ɓwum mèan ndɔꞌ ɓye ta ɓon nɛꞌ twɛli jenɛ mɛ̀ ci-zwiꞌ, ɓɛ yɛ ɓɛ yì lwæ̀b ɓe, ɓwum mèan ɓye ta kuꞌ ɓon nɛꞌ twɛli jenɛ lɛ̀ yì lwæ̀b ɓe, ɓon ɓɛ yɛ ɓɛ mɛ̀ ci-zwiꞌ.»
Kæ̀mmì mɛ nlè sɛ Yesù shɛ̀e lɛꞌ ywi shon<TS3>(<a href="tw://bible.*?40.20.17-19">Mt. 20.17-19</a>; <a href="tw://bible.*?42.18.31-34">Lk. 18.31-34</a>)Ɓe lɛ̀ ɓɛ ti mbyi Yèrusàlɛ̀m yě, Yesù ɓe kɛ̀n zwimbyiꞌ ɓwɛsɔꞌ ɓyon. Ɓe lɛ̀ yi ɗuân ɓwɛsɔꞌ ɓyon zwum. Kwo fɛꞌ ɓye ɓe ɓon ɗwon ɓe nyè, ɓɛ ɓe ɗwon lɛ̀ yi ta ɓon kwɛ̀nni. Yesù ɓɛ̌n cì ndɔꞌ kɛ mbyi nun, à twɛꞌ ɓwɛsɔꞌ wûm ɓlàn ɓî ɓyon mɛ̀ tòntòn, à ɗunmi tì ɓon sannzi wɛ̌ swum sɛ yɛ nun lànnzi nywi.
À shɛ̀ lɛ̀ ɓon lɛ: «Ywɔênì fɛꞌ, ɓwiꞌ neɔnmɛ̀ kɛ Yèrusàlɛ̀m, cìcì sɛ <font color=blue>Mwɛn Mwum</font> yɛ̌ mɛ̀ ci-zwiꞌ mɛ ci-mfɛ sàtìkæ̀ꞌ pyǐ fyaꞌ, lɛ̀ mɛ̀ ci-nlìmmì mɛ lwuà. Ɓɛ yɛ sunndi lɛ̀ ɓɛ wu nun, ɓɛ ɗwi nun fyaꞌ mɛ kyìn ɓwum.
Mɛ̀ kyìn ɓwum ɓi, ɓɛ yɛ nun kɔlea, ɓɛ swi nun mɛ̀ti nywi, ɓɛ ɓɔꞌ nun lɛ̀ mɛ̀ ŋgwæ̀ꞌ, ɓɛ wu nun. Kɛ nyè ŋgyin lê, à yìmnì ywi.»
Cǐ tòn she Jâꞌ ɓon lɛ̀ Jân ɓe Yesù cibbi<TS3>(<a href="tw://bible.*?40.20.20-28">Mt. 20.20-28</a>)Ɓe nyě yi, Jâꞌ ɓon lɛ̀ Jân, ɓwɛn Zèbèdê, ɓɛ kwɛmmi kɛ ke Yesù, ɓɛ shɛ lɛ̀ nun lɛ: «Ǹlìsàꞌ, ɓwiꞌ yili lɛ wù ci ɓwiꞌ swum sɛ ɓwiꞌ yɛ wù cibbi.»
Yesù cibbi lɛ̀ ɓon lɛ: «Ɓyin yili lɛ mùn ci ɓyin yɛn?»
Ɓɛ kà shɛ̌ lɛ̀ nun lɛ: «Ɓwiꞌ yili lɛ kwan sɛ wù yɛ̌ ɓɛ̀n kɛ ntwu ywû nun, mwum nyɛꞌ m̀bɔꞌ ndɔꞌ ton fyaꞌ ji ywû, nyɛ̌ m̀bɔꞌ tòn kuꞌ fyaꞌ mɛ̀ꞌ.»
Son, Yesù fyònnzì lɛ̀ ɓon lɛ: «Ɓyin lìmmi kan swum sɛ ɓyin ta cibbi. Ɓyin woli ɓyin nwi plaꞌ vɛ̀nɛ̀ꞌ nyɛ̌ mun yɛ̌ nwi nɛ? Kɛ̀ shindɔꞌ ɓyin woli ɓɛ yɛnnzi ɓyin vɛ̀nɛ̀ꞌ wɛ̌ tà shɛ ɓɛ yɛ mùn yɛnnzi sɛ?»
Ɓɛ fyonnzì lɛ̀ Yesù lɛ: «Ɓwiꞌ woli.» Yesǔ kà shɛ̌ lɛ̀ ɓon lɛ: «À si lɔꞌ li, ɓyin yɛ plaꞌ vɛ̀nɛ̀ꞌ nyɛ̌ mùn yɛ̌ nwi nɛ nwi ɓe, ɓɛ yɛnnzi ɓyin vɛ̀nɛ̀ꞌ ɓe wɛ̌ tà shɛ ɓɛ yɛ mùn yɛnnzi.
Son, ti lɛ̀ cǐ tòn she fyaꞌ ji yɛ̂m, lɛ̀ she fyaꞌ mɛ̀ꞌ yɛ̂m, mùn nɛ tà ka yon yæ̀nni. À yì cǐ tòn ye M̀vɛ̀nnswæ̀b fɔ̀si lɛ̀ ntwiꞌ ɓwum ɓye nun yɛ̌ fɛ.»
Kwan sɛ kì-wûm ɓwɛsɔꞌ ɓye fɔꞌ ywɔꞌ ǹcibbi yi li, ɓɛ ɗunmi ǹzwòn cǐ lɛ̀ Jâꞌ ɓon lɛ̀ Jân.
Li, Yesù lon ɓon hwæn, à shɛ̀ lɛ̀ ɓon lɛ: «Ɓyin limmi lɛ mɛ̀ mvɛ̀n ɓye cɛ̌ ŋgyɔꞌ zwɛm ta ɓwum ywo, ɓɛ titɛ̀ꞌ ɓon. Ɓwum klwɔkea ɓye ɗwonŋgaꞌ mɛ̀ mvɛ̀n, ɓɛ ta tì ɓwum ɓyan lìsea lɛ ɓon ɓi cinni ŋ̀kimmɔꞌ.
Son, li nɛ ɓan kɛ nyinnìm shin nun. Ɓɛshɛ mwum nyin ndɔꞌ yili lɛ nun ɓɛ mwumŋkæ̀m, à ɓɛ ci-mfyi nyin.
Kɛ̀ ǹdɔꞌ yili lɛ̀ nun ɓɛ ci-zwiꞌ, à ɓɛ son mwum hwæn.
Li, <font color=blue>Mwɛn Mwum</font> nun nɛꞌ kìin kǎn ŋgyɔ̂ꞌ wan ɓǎ ɓwum ci nun she ndɔꞌ, son, à kìin ɓǎ nun kpaꞌ ɓwum, à yɛ̌ tì ywi lɛ̀ nun libbaꞌ mɛ̀ mwù màn ɓwum.»
Ŋ̀kimnzi yɛ Yesù kimnze ci-ɓwubè Bàrtìmê<TS3>(<a href="tw://bible.*?40.20.29-34">Mt. 20.29-34</a>; <a href="tw://bible.*?42.18.35-43">Lk. 18.35-43</a>)Ɓɛ kɛn li, ɓɛ ɓɛn kɛ Jèrikò. Kwan sɛ Yesù waꞌ kwe ɓon lɛ̀ ɓwɛsɔꞌ ɓyon, lɛ̀ ŋ̀kwìn ɓwum ndɔꞌ tǐ, ɓɛ cinni ci-ɓwubè ndɔꞌ kɛ moan mbyi ǹtǒn. Jin shon ɓe lɛ Bàrtìmê, mwɛn Tìmê nɛ ɓe. À ɓe ywum ɗɔlea.
À ywɔmɛ lɛ Yesù, mwɛn nɛ kɛ Nàzàrɛ̂ꞌ nɛ ta kǐn, à ɗunmi kun lɛ: «Yesù, ǹdwì Dàvîd, ywɔꞌ zwû kwɛ̀nnzǐ nlim lɛ̀ mùn!»
Màn ɓwum ɗunmi nun nyɛnndi lɛ nyǐ ni mɔki. Kwo fɛꞌ li, à fɔ̀sì ŋ̀kwu kimnzi mbyî, lɛ̀ à tǎ kun lɛ: «Ǹdwì Dàvîd, ywɔꞌ zwû kwɛ̀nnzǐ nlim lɛ̀ mùn!»
Yesù ywɔꞌ li, à ɗyi, à shɛ̀ lɛ ɓɛ loìn nun nyǐ. Ɓɛ loinmɛ̀ ci-ɓwubè, ɓɛ shɛ lɛ̀ nun lɛ: «Kimnzi ǹlim, wù waꞌ zwô, à tà wu lon.»
À ɗili plè nyon nɛ ɓe nun fyaꞌ, à ɗi zwô, à ɗunmi kɛ̀nnɔ̀ꞌ kɛ cǐ Yesù.
À ɓɛ̌n, Yesù cibbi lɛ̀ nun lɛ: «Yà swum sɛ wù yili lɛ mùn ci wù?» Ci-ɓwubè ni fyònnzì lɛ̀ nun lɛ: «Nyɛli nyɛ̀m, mùn yili lɛ wù ci mɛꞌ weli mùn ɓe mwu.»
À lɛꞌ li, Yesù shɛ̀ lɛ̀ nun lɛ: «Kɛ̀nne, M̀vɛ̀nnswæ̀b swætâ wù ntwiꞌ sɛ wù tɛ̀lâ zwùm lɛ̀ nun.» Kɛ fyaꞌ zwɛm ǹnywɛ̀n, ci-ɓwubè ni ɗunmi yɛnni, à kɛ̀ Yesù mwǔ nyè, à ɗunmi nun ɗwon.
Ǹɗun yɛ Yesù ɗuen kɛ Yèrusàlɛ̀m<TS3>(<a href="tw://bible.*?40.21.1-11">Mt. 21.1-11</a>; <a href="tw://bible.*?42.19.28-40">Lk. 19.28-40</a>; <a href="tw://bible.*?43.12.12-19">Jân 12.12-19</a>)Kwan sɛ ɓon kwɛmmi lɛ̀ Yèrusàlɛ̀m, kɛ moan ɓwɛn mɛ nsòn mɓì ɓɛ ɓɛ ɓe lon lɛ Bɛ̀fâjɛ̀ lɛ̀ Bètànî, ɓɛ ɗyi moan ŋgwùmŋgwùm she cinni mɛ̀ njǐ ŋgæꞌ <font color=blue>òlîvɛ̀</font> zwɛm. Yesù fyiɔ̀ꞌ ɓwɛsɔꞌ ɓyon mbyî nsòn ɓon ɓî, à shɛ̀ lɛ̀ ɓon lɛ:
«Kɛ̀nnênì mbyî kɛ nsòn yɛ ɓyin ta yɛnnɔ̀ꞌ yi, ɓyin yɛ ɓɛ̀nnɔ̀ꞌ ɗin, ɓyin cinni mwɛn mvæ̀mndè ndɔꞌ nɛ mwum ndɔꞌ nàn kifɛꞌ mbyî, à ni m̀fyunndi. Ɓyin sulì nun, ɓyin kiìn lɛ̀ nun.
Ɓɛshɛ mwum ndɔꞌ cibbi kwɛ̀m nɛ ɓyin ta nun sùli, ɓyin fyonnzì lɛ̀ nun lɛ, nyɛli nyin nɛ shi lɛ ɓyin kiìn lɛ̀ nun. Nyǐ ni yɛ̌ ɓyi nun fyɔ̀si ɓe, m̀mgbæ̀nnì ɓan.»
Ɓwɛsɔꞌ waꞌ kɛ̀n, ɓɛ ɓɛn, ɓɛ cinni mwɛn mvæ̀mndè moan mbyi m̀fyunndi kɛ ɓònmbyi. Ɓɛ sulì nun.
Ɓɛ fyonnzì wɛ̌ tà shɛ Yesù shǐ ɓon. Ɓwum ton ɓi ɗonnzi ɓon, ɓɛ kɛn lɛ̀ mwɛn mvæ̀mndè.
Ɓɛ ɓɛn cǐ Yesǔ, ɓɛ ɗunmi mɛ̀ plè ɓyan ɗwǐ kɛ nyè mwɛn mvæ̀mndè. Yesù tòn zwɛ̂m.
Ɓyindɔꞌ yê mɛ̀ plè ɓyan mbyi nun. Ɓyindɔꞌ lin kuꞌ man sea, lɛ̀ ɓɛ ta yě mbyi nun.
Ɓye ɓe mbyi ɗwon, lɛ̀ ɓye ɓe kɛ̀n ɓe nyè, ɓɛ ɓe kun lɛ: «Ǹtwu ɓɛ lɛ̀ M̀vɛ̀nnswæ̀b, à fɛ flɔa lɛ̀ mwum nɛ tǎ kìn kɛ jin shon nun,
à ŋgænnì tì kuꞌ ywɔꞌ shon she ta kìn, ywɔꞌ she mbibea nyɛꞌ Dàvîd. Ǹtwu ɓɛ lɛ̀ M̀vɛ̀nnswæ̀b kɛ nlim ɗɛb.»
Li, Yesù ɗun kɛ Yèrusàlɛ̀m, à kɛ̀n nyenswæ̀b ndwun. À cice ywum yɛ ɓe lànnzì mɛ mbɛti nyon hwæn. M̀bɔ̀kì nɛ ɓe lɛ̀ kwæ̀bbi ti pyì nun, à kwan, à kɛ̀n nòn kɛ Bètànî lɛ̀ ɓwɛsɔꞌ wûm ɓlàn ɓî ɓyon.
Ŋ̀ke yɛ Yesù kee ǹjì ŋgæꞌ nɛ ɓe kǎn lɛ̀ yì gwùm zwɛm<TS3>(<a href="tw://bible.*?40.21.18-19">Mt. 21.18-19</a>)A ɓe shikpon fɔꞌ, ɓɛ waꞌ Bètànî, ǹjè ɗunmi Yesù kwɛ̀nni mbyi nun.
À cɛɔ̀ꞌ, à yɛnnɔ̀ꞌ ŋgæꞌ nɛ ɓɛ ta gwùm yon ji nun. Ŋgæꞌ màzwùm ta ɓwæꞌ. À kɛ̀n kwe nji, nun læ̀kì gwùm ndɔꞌ cinni lɛ̀ nun ji. Kɛ ɓe lɛ̀ kwan nsan gwùm ŋgæꞌ màzwùm wòli kifɛꞌ, à suꞌ man cinni zwɛm.
Yesǔ kà shɛ̌ lɛ̀ ǹjì ŋgæꞌ ni lɛ: «Ǹdìkàꞌ ŋwaꞌ ye ɗyě, mwum ndɔꞌ ɓà tî gwùm swû ji ɓe.» À lɛꞌ li, ɓwɛsɔꞌ ɓyon ywɔꞌ.
M̀fyinni yɛ Yesù fyinne mɛ̀ ci-ŋkyì ywum kɛ nyenswæ̀b ndwun<TS3>(<a href="tw://bible.*?40.21.12-17">Mt. 21.12-17</a>; <a href="tw://bible.*?42.19.45-48">Lk. 19.45-48</a>; <a href="tw://bible.*?43.2.13-22">Jân 2.13-22</a>)Ɓɛ kɛn li, ɓɛ ɓɛn Yèrusàlɛ̀m. Yesù ɗun nyenswæ̀b ndwun, à yɛn ɓwum ɓye ta ywum kyǐ kwe, lɛ̀ ɓye ta kǐn hwìn nun. À ɗunmi ɓon fyinni, lɛ̀ à tǎ mɛ̀ tâblɛ̀ mɛ ci-ŋkwɛbsaꞌ lòn twɔtɔꞌ, à twɔtɔꞌ tì kuꞌ gbaꞌ mɛ ci-ŋkyì mɛ pyìꞌ.
Ǎ ɓe kǎn lwùm mwum m̀bɔꞌ ndɔꞌ ɗonnzi lɛ̀ à linndi nyenswæ̀b lɛ̀ swum ndɔꞌ fyaꞌ.
Ɓwum ɓye ɓe kwe, à ɗunmi ɓon lìsea, à shɛ̀ lɛ̀ ɓon lɛ: «Ɓɛ kɔꞌ kan kɛ ɗèwǎ Mvɛ̀nnswæ̀b nun lɛ: “Ɓɛ yɛ nye nyɛ̀m lon lɛ nye ŋkeli nɛ mwum hwæn tà mun kǐn keli kwe?” Ti lɛ̀ ɓyin, ɓyin fyɔsâ ɓyin nun jenɛ lɛ̀ cìcì sɛ mɛ̀ ci-nywiꞌ ta kɛ̌n swɔli kwe.»
Mɛ̀ ci-zwiꞌ mɛ ci-mfɛ sàtìkæ̀ꞌ nyenswæ̀b ndwun, lɛ̀ mɛ̀ ci-nlìmmì mɛ lwuà, ɓɛ ywɔꞌ lɛꞌ màzwùm, ɓɛ ɗunmi mbyi kæbbi lɛ̀ ɓɛ ci ɓɛ wu ɓon Yesù. Swum sɛ ɓe ɓon cǐ, ɓɛ ɓe nun yi nun ntwiꞌ paꞌ nlìsàꞌ sɛ nun ɓe ywum lìsea, sɛ ɓe ŋ̀kwìn ɓwum shìmmea cǐ.
Kwæ̀bbi kin pyǐ, Yesù ɓon lɛ̀ ɓwɛsɔꞌ ɓyon kwan ǹsòn.
Swum sɛ ǹtɛ̀ꞌ zwum ŋkæ̀mŋkæm ta cì kwan sɛ ɓyin ta keli<TS3>(<a href="tw://bible.*?40.21.20-22">Mt. 21.20-22</a>)A ɓe shikpon fɔꞌ, ɓɛ ta làn mbyi nun, ɓɛ yɛn ǹjì ŋgæꞌ nɛ Yesù kee ɗǔn, à wumndeâ lɛ̀ mɛ̀ nɗì nun.
Pìɛ̂r ɓùn zwum nun swum sɛ lannzi nywɔꞌ nɛꞌ, à shɛ̀ lɛ̀ Yesù lɛ: «Nyɛli, cɛ fɛꞌ, ŋgæꞌ nɛ wù kee ni, à wumndeâ hwæn.»
Yesǔ kà shɛ̌ lɛ̀ ɓwɛsɔꞌ ɓyon lɛ: «Tɛ̀lênì zwùm lɛ̀ M̀vɛ̀nnswæ̀b.
Mùn tà ɓyin shɛ̌ lɛ̀ lɛŋkæ̀m lɛ, ɓɛshɛ mwum ndɔꞌ shɛ̀ lɛ̀ kpaꞌ nɛ lɛ: “Waꞌ fi, kɛ̀nne, wù ɗwìɔꞌ wǔ nɛꞌ ɗuꞌ nun,” ɓɛshɛ nun shì ŋgyi ndɔꞌ cinni ɓe zwum, son, à lìmmì tì lwɛn lɛ swum sɛ nun tǎ lɛꞌ, sɛ yɛ cǐ, swum màzwùm yɛ kuꞌ lwinni wɛ̌ tà shɛ nun lɛꞌ.
Son sɛ ci mùn shɛ̀ ɓyin lɛ, kwan sɛ ɓyin ta M̀vɛ̀nnswæ̀b keli lɛ̀ nun fɛ ɓyin swum ndɔꞌ, lìmmênì lwɛn lɛ sɛ ti ɓyin fyaꞌ, li, à yɛ̌ ɓyin son yili.
Kwan sɛ ɓyin yɛ waꞌ zwô ɓǎ ɓyin keli M̀vɛ̀nnswæ̀b, ɓɛshɛ ɓyin cinni lɛꞌ ndɔꞌ lɛ̀ mwum ndɔꞌ, ɓa ɓyin kɛ tì son zwum lɛ̀ nun. Li, Ce nyin nyɛ̌ kɛ ɗɛb, à yɛ̌ tì kuꞌ ɓyin ɓyɛbbi nyin zùsi. [
Ɓɛshɛ ɓyin shi mɛ̀ lɛꞌ mlɔ̀si zwum lɛ̀ ɓwùlu, Ce nyin nyɛ̌ kɛ ɗɛb ɓà kuꞌ ɓyin ɓyɛbbi nyin zùsi.]»
Ɓwum ta Yesù ǹdǔꞌ ŋkimmɔꞌ yon cibbi<TS3>(<a href="tw://bible.*?40.21.23-27">Mt. 21.23-27</a>; <a href="tw://bible.*?42.20.1-8">Lk. 20.1-8</a>)Ɓɛ ɓɛn tì ɓe Yèrusàlɛ̀m. Kwan sɛ Yesù ɗun tì nyenswæ̀b, nun ɗunmi kɛ̀nkɛ̌n nlim nye, mɛ̀ ci-zwiꞌ mɛ ci-mfɛ sàtìkæ̌ꞌ, mɛ̀ ci-nlìmmì mɛ lwuà, lɛ̀ tì ɓwumŋkæ̀m mɛ Yudà kwɛmmɔꞌ nun kɛ ke.
Ɓɛ kà cibbi lɛ̀ nun lɛ: «Wù tà kuꞌ ywum ton yi cǐ hwæn li lɛ̀ ŋ̀kimmɔꞌ yɛ wai fɛn? Wɛn nɛ fɛ wù ŋ̀kimmɔꞌ ncìkàꞌ mɛ lɛꞌ ni?»
Yesù shɛ̀ lɛ̀ ɓon lɛ: «Mùn yɛ̌ ɓyin ǹzæ̀ꞌ lɛꞌ cibbi m̀bɔꞌ. Ɓɛshɛ ɓyin fyonnzì mùn, mùn yɛ̌ ɓyin shɛ̌ cɛ̌ ŋ̀kimmɔꞌ yɛ̂m waꞌ nun.
Wɛn nɛ fyie Jân Bàtisì lɛ nyǐ ni jimnzi ɓwum? M̀vɛ̀nnswæ̀b nɛ fyie nun, kɛ̀ ɓwum? Fyònnzênì mùn ǹzæ̀ꞌ lɛꞌ nɛ.»
Yesù cibbi ɓon li, ɓɛ ɗunmi lɛli ɓe lɛ̀ ɓon nɛꞌ lɛ: «Ɓɛshɛ ɓwiꞌ fyonnzì lɛ M̀vɛ̀nnswæ̀b nɛ fyiê nun, à yɛ̌ ɓwiꞌ cibbi lɛ yɛn sɛ cie ɓwiꞌ ywɔꞌ kan swum sɛ Jân ɓe ɓwiꞌ shɛ̌.
Ɓwiꞌ wòli kan kuꞌ kim ɓwiꞌ shɛ lɛ ɓwum ɓɛ fyiê nun.» (Ɓɛ ɓe lɛꞌ li ntwiꞌ sɛ yi ɓe ɓon kwɛ̀nni lɛ̀ ŋ̀kwìn ɓwum, ntwiꞌ sɛ mwum hwæn ɓe fɔ̀kàꞌ lɛ Jân ɓe seansean ci-nlɛli kɛ ŋwum Mvɛ̀nnswæ̀b nun.)
Ɓɛ lɛli hwæn, ɓɛ kà fyònnzi lɛ̀ Yesù lɛ: «Ɓwiꞌ lìmmi kan ɓwiꞌ mwum nɛ fyiê nun.» Yesù ywɔꞌ li, à shɛ̀ lɛ̀ ɓon lɛ: «Ɓɛshɛ ɓyin lìmmi kan ɓyin nun, mùn ɓà kuꞌ ɓyin mwum nɛ fɛ mun ŋ̀kimmɔꞌ ncìkàꞌ mɛ lɛꞌ ni shɛ̌.»
Ŋ̀kæ̌n lɛꞌ yɛ kɛ nywi ɓwum ɓyibbɔa ɓye mɛ ci-mɓòn ndɛm<TS3>(<a href="tw://bible.*?40.21.33-46">Mt. 21.33-46</a>; <a href="tw://bible.*?42.20.9-19">Lk. 20.9-19</a>)Ɓe nyě yi, Yesù ɗunmi ɓon mɛ̀ ŋkæ̀n lɛꞌ ɗwǐ. À shɛ̀ lɛ̀ ɓon lɛ: «Mwum ndɔꞌ ɓe kwe, à cinne ndɛm ŋgæꞌ nyɛ̌ ɓɛ ta ɓæ̌ꞌ pèan cǐ lɛ̀ gwùm yon. Kɛ mɛ mbɛti ndɛm ŋgæꞌ màzwǔm, à pyibbe ŋ̀kaꞌ, à kanndi hwæn, à shim swuꞌ sɛ ɓɛ yɛ gwùm ŋgæꞌ màzwùm swɔsea nlim, à gwe pàꞌ ndɔꞌ nyɛ̌ mɛ̀ ci-mɓòn ndɛm yɛ tòn nji. À shɛ ndɛm ŋgæꞌ ɓæ̀ꞌ ni, à fɛ fyaꞌ mɛ ci-mɓòn ɓye yɛ nun giti ɓe. Ɓɛ fɔsàꞌ lɛ̀ ɓon, à waꞌ kɛ̌n læ̀bbi ndɔꞌ.
Mɛ̀ ci-mɓòn ndɛm yɛn cikpuꞌ ni ɗin, ɓɛ ɓæn nun, ɓɛ ɗunmi nun ɓo. Ɓɛ fyinni nun ɓe fyàꞌ pwìn.
Ci-ndɛm ni yɛn ɓe li, à fyiɔ̀ꞌ tì cikpuꞌ nyɛ̌ ɗin. Ɓɛ yɛn tî nun ni, ɓɛ ɓɔꞌ nun, ɓɛ ɗwo nun mwù, lɛ̀ ɓɛ nun sɛ̀mmi.
À kònndì ǹdɔꞌ fyi, nyɛ̌ màzwùm, ɓɛ wuì nun. Ɓye ci-ndɛm fyie ɓe nyě yi hwæn, ɓɛ ci ɓon swum fɔꞌ. Ɓɛ ɓe ɓyindɔꞌ ɓo nun, ɓɛ wu kuꞌ ɓyindɔꞌ nùn.
Mwum nɛ sue kuꞌ ci-ndɛm nzwon ɓe fyaꞌ sue kuꞌ mwɛn nlim nyon. Kɛ mmlɔ̀kǎꞌ, à fyi mwɛn nyon màzwùm, lɛ̀ à tǎ lɛꞌ lɛ: “Mwɛn nyɛ̀m nɛ mùn fyi nɛ, ɓɛ yɛ nun yi.”
Son, mɛ̀ ci-mɓòn ndɛm ɓi yɛn mwɛn ni kwainmɛ̀ ɗin, ɓɛ ɗunmi lɛli kɛ nyinnìm shan nun lɛ: “Cɛɔ̂nì fɛꞌ, mwum nɛ kà ɓɛkàꞌ ǹji-nye nɛ ɓɛ̀nmɛ ni. Ɓwiꞌ wuènì nun ɓǎ ndɛm ŋgæꞌ nɛ fyonnì ɓe ǹyɛꞌ.”
Li, ɓɛ ɓæn mwɛn ni, ɓɛ wû nun, ɓɛ kɛn ɗwon shon ɗwìɔꞌ pɛɗin.»
Yesù cibbi lɛ̀ ɓon lɛ: «Ci-ndɛm ni yɛ̌ cì lɛ lɛ̀ ɓwum ton ɓi? Ŋgyi ɓan, à yɛ̌ waì, à kìn ɓon wu hwæn, à fɛ ndɛm ni fyaꞌ ɓwum ɓye ɗin ndɔꞌ.
Ɓyin nzanŋgeâ kifɛꞌ swum sɛ ɓɛ kɔe kɛ ɗèwǎ Mvɛ̀nnswæ̀b nun? Cìcì sɛ ɓɛ kɔꞌ lɛ:“Ŋgæꞌ nɛ mɛ̀ ci-ŋgwe nye nzwonnze mbɛti nɛ ti tì ǹshimmbyiꞌ nye.
She Mvɛ̀nnswæ̀b sɛ li, à si ɓwiꞌ swum ŋgwulea”.»
Mɛ̀ ci-zwiꞌ mɛ Yudà ywɔmɛ ŋ̀kæ̌n lɛꞌ yi, ɓɛ ɗunmi kæb lɛ̀ ɓon ɓæn Yesù, ntwiꞌ ɓe lɛ̀ ɓɛ limmâ lɛ nyǐ ni ɗwìe nun lɛ̀ ɓon. Son, ŋ̀kwìn ɓwum kwɛn ɓon yi, li, ɓɛ ɗonnzi nun, ɓɛ waꞌ kɛ̀n.
Lǒn gàrimà ye ɓɛ ta ɗɛ̀b lɛ̀ m̀vɛ̀n ndwun nɛ kɛ ŋgyɔꞌ Rɔ̂m<TS3>(<a href="tw://bible.*?40.22.15-22">Mt. 22.15-22</a>; <a href="tw://bible.*?42.20.20-26">Lk. 20.20-26</a>)Ɓɛ fyiɔ̀ꞌ mɛ̀ <font color=blue>Fàrìzìɛ̂n</font> lɛ̀ ɓwum Èrôdɛ̀ ndɔꞌ cɛ̌ Yesù ɓǎ ɓɛ kɛn nun pyi ŋwum lɛ̀ fyònnzì lɛꞌ ndɔꞌ.
Ɓɛ ɓɛn, ɓɛ shɛ lɛ̀ Yesù lɛ: «Ǹlìsàꞌ, ɓwiꞌ limmi lɛ wù ni ci-lɛŋkæ̀m. Yi tà ka wu kwɛ̀nni lɛ̀ ywum yɛ ɓwum ta fɔ̀kàꞌ, ntwiꞌ wǔ tà ka ŋ̀kyììli kɛ̌ kɛ nyinnìm ɓwum nun. Swum sɛ wù tǎ cì, à si ǹlìsǎꞌ lɛŋkæ̀m wɛ̌ m̀bɔ̀kì nɛ M̀vɛ̀nnswæ̀b yili lɛ ɓwiꞌ ɓɛ. Ɓwiꞌ yili lɛ wù shɛ ɓwiꞌ ǹzæ̀ꞌ lɛꞌ nɛ, lwuà nyɛꞌ yili lɛ ɓwiꞌ ɗɛb gàrimà lɛ̀ m̀vɛ̀n ndwun nɛ kɛ ŋgyɔꞌ Rɔ̂m, kɛ̀ ɓa ɓwiꞌ ɗɛb?»
Yesù lìmmì lɛ lɛꞌ she ɓon kin lɛ̀ son, son sɛ ɓan. Ǎ kà shɛ̌ lɛ̀ ɓon lɛ: «Ɓyin ta mun pyi ŋwum ntwiꞌ yɛn? Kìênnì fɛꞌ lɛ̀ lòn ndɔꞌ, mùn cɛ fɛꞌ.»
Ɓɛ shɛ yon, ɓɛ lisaꞌ nun. Yesù yɛn yon, à cibbi ɓon lɛ: «Fli mɛꞌ wɛn sɛ she? Lɛ̀ ŋgɔꞌ yɛ nun hwæn, ye wɛn yɛ?» Ɓɛ fyonnzì lɛ̀ nun lɛ: «Ye m̀vɛ̀n ndwun yi yɛ.»
Yesù ywɔmɛ li, à shɛ̀ lɛ̀ ɓon lɛ: «Ɗɛ̀bbênì lɛ ywum mvɛ̀n ndwun lɛ̀ m̀vɛ̀n ndwun, ɓyin ɗɛb kuꞌ ywum ye M̀vɛ̀nnswæ̀b lɛ̀ M̀vɛ̀nnswæ̀b.» Fyònnzì lɛꞌ nɛ Yesù fyònnzi ɓon ni cì ɓon shìmmea.
Ǹcibbi yɛ ɓɛ cibbe Yesù kɛ nywi nyìmnǐ ywi<TS3>(<a href="tw://bible.*?40.22.23-33">Mt. 22.23-33</a>; <a href="tw://bible.*?42.20.27-40">Lk. 20.27-40</a>)Mɛ̀ <font color=blue>Sàdùsìɛ̂n</font> ndɔꞌ kiên kɛ cǐ Yesù, ɓon màzwùm ɓɛ ɓe lɛꞌ lɛ ɓwum tà ka ywi yìmni. Ɓɛ shɛ lɛ̀ nun lɛ:
«Ǹlìsàꞌ, Mòîzɛ̀ kɔe kɛ mɛ lwuà ɓyɛꞌ nun lɛ mwum nɛ cinni ŋgyinni nyon nyɛ̌ mwɛsɔ̀ꞌ, nun nɛ ywi, lɛ̀ ǎ ye kifɛꞌ mwɛn lɛ̀ m̀myon, sɛ yili lɛ ŋgyinni nyon nyɛ̌ mwɛsɔ̀ꞌ ni shɛ m̀lib ɓe, ɓǎ nun ye ɓwɛn lɛ̀ m̀lib màzwùm kɛ ɓǎn bàka nyon nun.
Son sɛ ɓwiꞌ yili lɛ ɓwiꞌ cibbi wù lɛ, mɛ̀ ŋgyinni ndɔꞌ ɓe kwe ɓon shanmɓì. Nyɛ̌ mwumŋkæ̀m shɛ m̀lib, à ywi, lɛ̀ ǎ ye kifɛꞌ mwɛn.
Mɛ̀ mɓì shɛ m̀lib ni, à ywi lɛ̀ ǎ ye kifɛꞌ mwɛn. Mɛ̀ nlè kònndì shɛ, à ywi tì lɔꞌ lɛ̀ ǎ ye kifɛꞌ mwɛn.
Ɓon shanmɓì hwæn, ɓɛ shɛ m̀lib ni, ɓɛ ywi shìkì ɓɛ ye lɛ̀ nun. Kɛ nyě yi, m̀lib ni ywi tì kuꞌ ɓe.
Nywɔꞌ nɛ ŋ̀gyìn nyìmnǐ ywi yɛ̌ wòli, wɛn nɛ yɛ ɓɛ lɛ̀ m̀lib? Kɛ ɓon hwæn, ɓɛ shɛâ nun lɛ̀ ɗæm?»
Yesù fyònnzì lɛ̀ ɓon lɛ: «Ɓyin ta ka ɓwu li, ntwiꞌ sɛ ɓyin lìmmi kan ywum yɛ ɓɛ kɔꞌ kɛ ɗèwǎ Mvɛ̀nnswæ̀b nun, lɛ̀ ŋ̀kimmɔꞌ yon nun hwæn?
Lìmmênì lɛ kɛ nyě nyìmnǐ ywi, ɗæm ɓa ɓɛ. Son, mwum hwæn yɛ̌ ɓɛ wɛ̌ mɛ̀ cikpuꞌ Mvɛ̀nnswæ̀b ɓye kɛ ɗɛb.
A ti shɛ̀ a kiìn ɓɛ̀n mbyi nyìmnǐ ywi nun, ɓyin nzanŋgae kǎn swum sɛ ɓɛ kɔꞌ kɛ ɗèwǎ Mvɛ̀nnswæ̀b nun cìcì sɛ win ɓe kwan kpo kæꞌ nun? M̀vɛ̀nnswæ̀b lɛle kwe lɛ̀ Mòîzɛ̀ lɛ: “Mùn ni M̀vɛ̀nnswæ̀b nyɛ̌ Abràhæ̂m tǎ ɗwon ɓon lɛ̀ Izàꞌ, lɛ̀ tì Yàkɔ̂b.”
Li nɛ mùn shɛ̀ ɓyin lɛ M̀vɛ̀nnswæ̀b ni M̀vɛ̀nnswæ̀b nyɛ̌ ɓwum ɓye ǹzison, ɓa nyɛ̌ ɓwum ywi. Ɓyin ta ɓyin nɛꞌ ɓwuli ɗin.»
Lwuà nyɛ̌ lǎn ɓwùlu mɛ̀ lwuà hwæn<TS3>(<a href="tw://bible.*?40.22.34-40">Mt. 22.34-40</a>)Ci-nlìmmì mɛ lwuà ndɔꞌ ywɔì ǹshɛ̀ seàn yan, à kɛ̀n yɛn lɛ Yesù fyònnzi lwɛn, à sɛnndiì mbyî, à cibbi lɛ̀ Yesù lɛ: «Lwuà nyɛ̌ lǎn ɓwùlu mɛ̀ lwuà hwæn ni yà nun?»
Yesù fyònnzì lɛ̀ nun lɛ: «Lwuà zwimbyiꞌ ni lɛ: “Lan Ìzràɛ̂l, nònnzênì mɛ̀ ywiꞌ, ɓyin ywɔꞌ. Nyɛli nyɛꞌ M̀vɛ̀nnswæ̀b nɛ suꞌ nyɛli m̀bɔꞌ nyɛꞌ.
Sɛ yili lɛ ɓyin yili Nyɛli nyin M̀vɛ̀nnswæ̀b lɛ̀ ǹlim fɔꞌ, lɛ̀ ǹzison shin nun hwæn, kònndì lɛ̀ mɛ̀ mɓàkàꞌ nyin nun hwæn, lɛ̀ kim shin nun hwæn.”
Nyɛ̌ mɛ̀ mɓì nɛ ɗwonŋgaꞌ nun ni lɛ: “Yili lwikwæ̌n nywù wɛ̌ tà shɛ wù yili wǔ nɛꞌ.” Mɛ̀ lwuà ndɔꞌ làn kan ɓye ton ɓi.»
A yili lɛ mwum yili M̀vɛ̀nnswæ̀b lɛ̀ ǹlim fɔꞌ, lɛ̀ mɛ̀ mɓàkàꞌ nyon nun hwæn, lɛ̀ kim shon nun hwæn. Wù kònndì lwikwæ̌n yili wɛ̌ tà shɛ wù yili wǔ nɛꞌ. Son sɛ lan ǹlin mɛ nyæ̌m, lɛ̀ sàtìkæ̀ꞌ she ɓɛ ta twìnnɔ̀ꞌ, ɓɛ fɛ kɛ jin Mvɛ̀nnswæ̀b nun.»
Yesù yɛn mwum tòn ni fyònnzi fyònnzì nyɛ̌ ǹlìmmǐ, à shɛ̀ lɛ̀ nun lɛ: «Wù ni mbyi nɛ kɛ̀nmɛ ɗun kɛ ywɔꞌ Mvɛ̀nnswæ̀b nun.»Ɓe nyě màzwùm, kwo mwum ndɔꞌ lwùm kan tî nun ǹzæ̀ꞌ lɛꞌ ndɔꞌ cibbi ɓe.
Lɛꞌ she kɛ nywi Kristò ɓon lɛ̀ Dàvîd<TS3>(<a href="tw://bible.*?40.22.41-46">Mt. 22.41-46</a>; <a href="tw://bible.*?42.20.41-44">Lk. 20.41-44</a>)Yesù ɗunmi tì ywum lìsea ɓe nyenswæ̀b ndwun, à cibbi ǹzæ̀ꞌ lɛꞌ ndɔꞌ lɛ: «Sɛ yɛ tì cì lɛ mɛ̀ ci-nlìmmì mɛ lwuà suꞌ tan lɛ <font color=blue>Kristò</font> ni mvu ɓwum Dàvîd nun?
Ntwiꞌ sɛ Dàvîd, kwan sɛ M̀pùn Nsanmi ɓe nun ɗwumnzi, nun nɛꞌ lɛle lɛ:“M̀vɛ̀nnswæ̀b lɛli lɛ̀ nyɛli nyɛ̀m lɛ: Tòn fyaꞌ ji yɛ̂m,mùn yɛ̌ wù mɛ̀ ci-ɓyìnnzì ɓyû kɛ̌ kɛ mɛ kwù nji.”
Kɛ Dàvîd nun nɛꞌ lonmɛ <font color=blue>Kristò</font> lɛ Nyɛli nyon li, sɛ yɛ tì cì ɓe lɛ, ɓɛ suꞌ tan lɛ nun, nun nɛ kɛ mvu ɓwum Dàvîd nun?» Yesù lɛꞌ li, ɓwum ɗinɗin ɓye mèan ɓɛ ɓe kwe, ɓɛ ɓe lɛꞌ shon ywo lɛ̀ ǹdàli.
Yesù tǎ ɓwum konnzi lɛ̀ ǹɗwon mbyi mɛ̀ ci-nlìmmì mɛ lwuà<TS3>(<a href="tw://bible.*?40.23.1-36">Mt. 23.1-36</a>; <a href="tw://bible.*?42.11.37-54">Lk. 11.37-54</a>; <a href="tw://bible.*?42.20.45-47">20.45-47</a>)Kɛ nlìsàꞌ yɛ Yesù ɓe ɓwum ywum lìsea, à shɛ̀ lɛ̀ ɓon lɛ: «Konnênì lɛ̀ mɛ̀ ci-nlìmmì mɛ lwuà ɓɛ ta suꞌ lwub mɛ plě klwɔkea nun, ɓɛ yili ŋ̀wɛb yɛ ɓɛ ta ɓon wubbɔa kɛ yi bàbà nun.
Yì cǐ tòn yan kɛ mɛ nyenswæ̀b suꞌ ye mɛꞌ zwɛm, kɛ yi dinàꞌ nun ma, yì gbaꞌ zwimbyiꞌ yɛ ɓon ta ti kònndi yili.
Ɓon ɓɛ ta ywum mɛ kwɛb mɛ yib mlɔ̀kea, son, kɛ kwan si nun, ɓɛ ta ma ɓon mɛꞌ dwùsi lɛ̀ mɛ̀ ŋkeli nlìbbea. Ɓon ɓi lɛ̀ ɓwum, vɛ̀nɛ̀ꞌ shan sɛ ɓon yɛ yɛn yɛ she ɓwùlu lèan hwæn.»
Lǒn ɗwìtea ye ci-nzæmnzæm ŋkwɛb mlib ndɔꞌ ɗwìe nyenswæ̀b<TS3>(<a href="tw://bible.*?42.21.1-4">Lk. 21.1-4</a>)Yesù tòen, à lwùmnì lɛ̀ cìcǐ nɗwǐ lòn kɛ nyenswæ̀b ndwun, à tǎ cɛ wɛ̌ tà shɛ ɓwum ta lòn ɗwǐ. Mɛ̀ ci-lòn ɓe lòn ɗwǐ mèan.
Son, ci-nzæmnzæm ŋkwɛb mlib ndɔꞌ ɓɛ̀n, à ɗwì mɛ̀ tworo ɓî, ye wòli kan fɛꞌ dalà m̀bɔꞌ.
Yesù yɛnmɛ li, à lon ɓwɛsɔꞌ ɓyon, à shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, ci-nzæmnzæm ŋkwɛb mlib ni ɗwìâ lòn à làn ɓwum hwæn.
Ntwiꞌ sɛ ɓwùlu ɓɛ ɗwǐ hwæn ɓe suꞌ ɓlàn yɛ kɛ lòn yan zwɛ̂m ɗwǐ. Ti lɛ̀ nun, à kpìlɔâ nun nɛꞌ hwæn, à ɗwìâ swum sɛ nun cinni fyaꞌ hwæn, lòn yɛ nun ɗiè nun nɛꞌ nun.»
Mɛ̀ lɛꞌ ŋkimmɔa nɛ ywìmɛ lànnzì lɛ̀ ŋgyɔ̂ꞌ wan kà mlɔ̌ꞌ<TS3>(<a href="tw://bible.*?40.24.1-14">Mt. 24.1-14</a>; <a href="tw://bible.*?42.21.5-19">Lk. 21.5-19</a>)Kwan sɛ Yesù kwan nyenswæ̀b ndwun, mwɛsɔ̀ꞌ nyon ndɔꞌ shɛ̀ lɛ̀ nun lɛ: «Ǹlìsàꞌ, yǎ paꞌ nlwukaꞌ mɛ ŋgwɔ̀ꞌ! Cɛ fɛꞌ wɛ̌ tà shɛ ɓɛ mbɛti ŋgwe nye nɛ.»
Yesù fyònnzì lɛ̀ nun lɛ: «Wù tà ka yì ɓwɛm nye klwɔkea yɛ yɛnni? Son, ŋ̀gwɔ̀ꞌ ɓǎ lwǔm lwæ̀b fɛ m̀kpàti kɛ lwi ŋgwɔ̀ꞌ zwɛ̂m, shìkì ɓɛ twɔtɔ̂ꞌ nun ŋgyɔꞌ.»
Ɓɛ kɛn li, ɓɛ kɛn ɓɛ̀n kɛ ŋgwùmŋgwùm she cinni mɛ̀ njǐ ŋgæꞌ <font color=blue>òlîvɛ̀</font> zwɛm. Yesù tòn njiꞌ, à lwùmnì lɛ̀ nyenswæ̀b ndwun. Li, Pìɛ̂r, Jâꞌ, Jân, lɛ̀ tì Àndrê, ɓɛ cibbi lɛ̀ nun kɛ kwiꞌ nun lɛ:
«Shɛ̀ ɓwiꞌ, ywum màzwùm yɛ lànnzì yà kwan? A konndì ɓɛ, yà swum sɛ yɛ ɓwiꞌ lìsàꞌ lɛ kwan ywum màzwùm sɛ ti.»
Yesǔ kà ɗunmi ɓon shɛ̌ lɛ: «Cìênì kon, ɓa mwum ndɔꞌ pɔkaꞌ ɓyin.
Ntwiꞌ sɛ ɓwum mèan ɗin yɛ kwan ɓe kɛ jin shɛ̂m nun, kwo wɛn nɛ hwæn yɛ̌ lɛꞌ lɛ nun ni nɛ mwum nɛ M̀vɛ̀nnswæ̀b fyi. Li, ɓɛ yɛ màn ɓwum pɔkea.
Kwan sɛ ɓyin yɛ mɛ̀ ŋwànŋwǎn wì ye kwukwæꞌ ywo, lɛ̀ ye lìbbea nun hwæn, ɓa yi ɗun ɓyin zwum. A yili lɛ sɛ ci kuꞌ li, son, a ɓa fɛꞌ ɓɛ m̀mlɔ̀kàꞌ ŋgyɔ̂ꞌ wan.
Ɓwum ɓye ŋ̀gwù ŋgyɔꞌ m̀bɔꞌ yɛ kɛ̌n wì ɗwǐ lɛ̀ ŋ̀gwù ŋgyɔꞌ nyɛ̌ ɗin. Ywɔꞌ ndɔꞌ yɛ waꞌ, sɛ kɛn lwikwæ̌n ywɔꞌ ndɔꞌ wì kèa. Kɛ yi cìcì hwæn, ŋgyɔꞌ yɛ̌ funnzi kimmi, ǹjè kònndì pyìtàꞌ. Yon yi hwæn yɛ ɓɛ wɛ̌ ǹɗunmi ŋkwɛ̌n ye.
«Ti lɛ̀ ɓyin, konnênì lɛ̀ ɓyin nɛꞌ, ntwiꞌ sɛ ɓɛ yɛ ɓyin lànnzi kɛ mɛ nye mɛ kyìtæ̀ꞌ, ɓɛ ɓɔꞌ ɓyin kɛ mɛ nyenswæ̀b. Ɓyin yɛ ɗyi kɛ swiꞌ mɛ gwɛmnà lɛ̀ kɛ swiꞌ mɛ mvɛ̀n ntwiꞌ sɛ ɓyin ɓi ɓwum ɓyɛ̂m. Sɛ yɛ cì li ɓǎ ɓyin ɗyi shìtàkwù shɛ̂m kɛ swiꞌ shan.
Ntwiꞌ a yili lɛ ɓɛ sɛti Ǹtwum Lwɛn shɛ̌ yì cìcì hwæn.
Son, kwan sɛ ɓɛ yɛ ɓyin ɓænni, ɓɛ kɛnnzi ɓyin kɛ nye kyìtæ̌ꞌ, ɓa ɓyin fyon ntwiꞌ nzæ̌ꞌ lɛꞌ yɛ ɓyin yɛ ɓɛ̀n, ɓyin shɛ. Son, lɛlênì ǹzæ̌ꞌ lɛꞌ yɛ M̀vɛ̀nnswæ̀b yɛ̌ ɓyin kɛ̌ kɛ ŋwum kwan sɛ ɓyin ɗyi kɛ swiꞌ shan. Ntwiꞌ yɛ ɓa waì mɛ mwù nyin nun, M̀pùn Nsanmi nɛ yɛ ɓyin yon fɛ.
Ɓwum yɛ mɛ̀ ŋgyinni ɓyan nɛꞌ ywi swìli lɛ̀ ɓɛ wu kuꞌ ɓon. Mɛ̀ ce yɛ swum fɔꞌ màzwùm cǐ lɛ̀ ɓwɛn ɓyan. Ɓwɛn yɛ ǹyè yònnzi lɛ̀ mɛ̀ ce ɓyan, ɓɛ ci ɓɛ wu mɛ̀ ce ɓyan.
Mwum hwæn yɛ̌ ɓyin ɓyìnnzi lɛ̀ ntwiꞌ yɛ̂m. Son, mwum nɛ yɛ̌ ǹlim ɓænni kɛ mbyi Mvɛ̀nnswæ̀b nun a kɛn ɓɛ̌n mmlɔ̀kǎꞌ, à yɛ̌ swæꞌ.»
Swum sɛ ywimɛ Yèrusàlɛ̀m ɓɛ̀nni nywi<TS3>(<a href="tw://bible.*?40.24.15-28">Mt. 24.15-28</a>; <a href="tw://bible.*?42.21.20-24">Lk. 21.20-24</a>)«Mwum nɛ yɛ̌ ǹzæ̌ꞌ lɛꞌ yɛ nzanŋgea, à nonnzì mɛ̀ ywiꞌ lwɛn, à ywɔꞌ. Ɓyin kà yɛnkàꞌ swum she ci ɓwum yi ǹzwɔnzwɔ̀ꞌ. Kwan sɛ ɓyin yɛnnâ ɓɛ satâ son kɛ cìcì sɛ sɛ yili kan lɛ ɓɛ kɛ son nun, ɓwum ɓye ywimɛ ɓɛ kɛ Yudà nun yean, ɓɛ kɛn kɛ mɛ kpaꞌ zwɛ̂m.
Mwum nɛ yɛ̌ ɓɛ fyaꞌ nye nyon ndɔꞌ nun, ɓa à shɛ̀ tì fɛꞌ lɛ nun yɛ̌ ɗun fyàꞌ ndɔꞌ nun ɓǎ nun sheli ywum yɛ nun kɛ̀nmɛ lɛ̀ yon.
M̀banmbɔꞌ nɛ lɛ̀ mwum nɛ yɛ̌ ɓɛ ndɛm, ɓa à fyòn tì ɓe myi lɛ̀ nun sheli fɛꞌ plè nyon.
Yǎ paꞌ vɛ̀nɛ̀ꞌ sɛ kà ɓɛ lɛ̀ mɛ̀ yib ɓye yɛ ɓɛ ŋgyin màzwùm lɛ̀ zwùm, kònndì lɛ̀ ɓye yɛ ɓɛ lɛ̀ ɓwɛn mɛ fyàꞌ.
Ntwiꞌ kɛ ŋgyìn màzwùm nun, vɛ̀nɛ̀ꞌ sɛ ɓwum yɛ yɛn yɛ ɓɛ kimmi, ǹdìkàꞌ nɛ M̀vɛ̀nnswæ̀b fɔ̀e ŋgyɔ̂ꞌ wan a kiìn ɓɛ̀n jenɛ, ɓɛ yɛn kifɛꞌ vɛ̀nɛ̀ꞌ ndɔꞌ li. Kɛ ɓe nyě màzwùm, mwum ndɔꞌ ɓà tî paꞌ vɛ̀nɛ̀ꞌ si yɛnni.
M̀vɛ̀nnswæ̀b shiè ŋ̀gyǐn vɛ̀nɛ̌ꞌ màzwùm sɛ̀nni, kwo mwum m̀bɔꞌ lwæbbè kǎn ǹzison. Son, à sɛ̌n ŋ̀gyìn yi ntwiꞌ mɛ mwù ɓwum ɓye nun yæ̀nnâ lɛ̀ ɓɛ ɓɛ ɓwum ɓyon.
«Li, ɓɛshɛ mwum ndɔꞌ shɛ̀ lɛ̀ ɓyin lɛ: “Cɛênì fɛꞌ, <font color=blue>Kristò</font> ni ɗyě fɛ”, shindɔꞌ ɓɛ shɛ ɓyin lɛ: “À ni ɗyě fi”, ɓa ɓyin twɛꞌ son lɛ̀ lɛŋkæ̀m.
Ntwiꞌ mɛ̀ kristò mɛ mɓwɛ̀ꞌ yɛ kwan, kònndì lɛ̀ ɓwum ɓye yɛ ɓon nɛꞌ lon lɛ mɛ̀ ci-nlɛli kɛ ŋwum Mvɛ̀nnswæ̀b nun. Ɓɛ yɛ waꞌ, ɓɛ ɗunmi yì hìlea cǐ. Ɓɛshɛ ɓwum ɓye M̀vɛ̀nnswæ̀b yæ̌n ɗyi kan kimmi, ɓɛ yɛ ɓon mbyi ɓwuli.
Ti lɛ̀ ɓyin, cìênì lɛ kon. Mùn shɛ̀â ɓyin ywum hwæn mbyî tin.»
Kwan sɛ Yesù yɛ̌ fyòn ɓe ŋgyɔ̂ꞌ wan<TS3>(<a href="tw://bible.*?40.24.29-31">Mt. 24.29-31</a>; <a href="tw://bible.*?42.21.25-28">Lk. 21.25-28</a>)«Kɛ nyè mɛ ŋgyǐn vɛ̀nɛ̌ꞌ màzwùm, nywɔꞌ ɓà tî ɗwùm kimmi, shìkì nywiꞌ pwɛb.
Mɛ̀ nywæꞌ yɛ swònnaì ŋ̀waì ye kɛ ɗɛb, mɛ̀ ŋkimmɔꞌ nyɛ̌ ɗɛb fun hwæn.
Kɛ nyě yi, ɓwum yɛ <font color=blue>Mwɛn Mwum</font> yɛnni, à tǎ kyìlì kɛ ɓwɔꞌ nun lɛ̀ ŋ̀kimmɔꞌ twun yon nun, lɛ̀ tì ǹtwu yon nun hwæn.
À yɛ̌ mɛ̀ cikpuꞌ ɓyon ɓye ɗɛb fyi kɛ ŋgyɔ̂ꞌ wan nun hwæn, cì ndɔꞌ ɓa limnzi ɗin, ɓǎ ɓɛ swɔsi ɓwum ɓye M̀vɛ̀nnswæ̀b yæ̀nnâ.»
M̀bɔ̀kì lɛꞌ nyɛ̌ kɛ nywi ŋgwukwu<TS3>(<a href="tw://bible.*?40.24.32-35">Mt. 24.32-35</a>; <a href="tw://bible.*?42.21.29-33">Lk. 21.29-33</a>)«Twɛlênì fɛꞌ m̀bɔ̀kì kɛ nywi ŋgwukwu. Mɛ̀ ŋwæm tǎ ɗunmi nyònnǎꞌ, man ɗunmi kwan, ɓyin limmì lɛ kwan mvu sɛ she wòlimɛ sɛ.
M̀banmbɔꞌ nɛ kuꞌ, kwan sɛ ɓyin yɛnnâ lɛ ywum ton yi ti lànnzǐ, ɓyin limmì seansean lɛ m̀ɓɛ̀n <font color=blue>Mwɛn Mwum</font> ti kwukwæ̂ꞌ.
Mùn tà ɓyin shɛ̌ lɛ̀ lɛŋkæ̀m lɛ, mvu ɓwum ye jenɛ yɛ ɓa mlɔ̀ꞌ hwæn lɛ̀ ywum màzwùm ɓɛ̀nnâ.
Ɗɛb lɛ̀ ŋgyɔꞌ nun hwæn yi ywum yɛ kà mlɔ̀kàꞌ nùn, son, ǹzæ̌ꞌ lɛꞌ yɛ̂m yɛ ɓɛ kwe kwan hwæn.»
Mwum ndɔꞌ lìmmi kan nywɔꞌ nɛ ŋ̀gyìn màzwùm yɛ̌ wòlì<TS3>(<a href="tw://bible.*?40.24.36-44">Mt. 24.36-44</a>; <a href="tw://bible.*?42.21.34-36">Lk. 21.34-36</a>)«Mwum ndɔꞌ lìmmi kan ŋ̀gyìn màzwùm, shìkì à lìmmì kuꞌ kwan. Kwo fɛꞌ mɛ̀ cikpuꞌ Mvɛ̀nnswæ̀b ɓye kɛ ɗɛb, lɛ̀ Mwɛn Mvɛ̀nnswæ̀b nun nɛꞌ nun, ɓɛ lìmmi kan, shì ɓɛ Ce ndwun nun kyishon.
Ɓa ɓyin ɗyê, cìênì kon, ntwiꞌ sɛ ɓyin lìmmi kan nywɔꞌ nɛ ŋ̀gyìn màzwǔm kà wòlàkàꞌ.
A yɛ kuꞌ ɓɛ m̀banmbɔꞌ wɛ̌ mwum ndɔꞌ nɛ kɛ̀nmɛ kɛ̌n læ̀bbi ndɔꞌ. Kwan sɛ nun waꞌ næm, à ɗonnzi nye fyaꞌ mɛ cikpuꞌ ɓyon, à fɛ wɛn nɛ hwæn she sɛ nun yɛ̌ cì ɓe næm, à shɛ̀ kuꞌ lɛ̀ m̀ɓòn nyɛ̌ tǎ tǒn ŋwum ɓònmbyi lɛ ɓa nyǐ ni ɗye.
Ɓa ɓyin ɗye, ntwiꞌ sɛ ɓyin lìmmi kan kwan sɛ ci-ɗwon yɛ̌ fyònnì, kɛ̀ à yɛ̌ ɓɛ̀n kwæ̀bbi nun, kɛ̀ shindɔꞌ kɛ nyikimblim, kɛ̀ moan shikpon, kɛ̀ shikpon, ɓyin lìmmi kan.
Ɓa ɓyin ci à sɛmnzi ɓyin ɓi ɗye.
Lɛꞌ sɛ mùn tǎ lɛꞌ sɛ, mǔn suꞌ kan son lɛli lɛ̀ ɓyin, mùn lɛꞌ lɛ̀ mwum hwæn. Ɓa ɓyin ɗye.»
Mɛ̀ ci-zwiꞌ ta kwiꞌ Yesù ji<TS3>(<a href="tw://bible.*?40.26.1-5">Mt. 26.1-5</a>; <a href="tw://bible.*?42.22.1-2">Lk. 22.1-2</a>; <a href="tw://bible.*?43.11.45-53">Jân 11.45-53</a>)Ŋ̀gwìn ndɔꞌ nɛ ɓɛ ɓe lon lɛ <font color=blue>Ŋ̀gwìn-ŋkwan-Èjîb</font>, lɛ̀ <font color=blue>Ŋ̀gwìn-brɛ̂ꞌ-shìkì-m̀bùn</font>, ɓe lɛ̀ à nzwonmɛ ŋ̀gyìn ɓî. Mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ mɛ̀ ci-nlìmmì mɛ lwuà ɓe mbyi kæbbi lɛ̀ ɓon ɓæn Yesù kɛ mɛ gwùmnì nun, ɓon wu nyǐ.
Ɓɛ ɗunmi tì lɛꞌ ɓe lɛ: «Ɓa ɓwiꞌ ɓænnènì nun kɛ nyinnìm ŋgwin nun, m̀bæ̀tè ɓwum læ̀kì twùm.»
Ǹswì yɛ m̀lib ndɔꞌ swìe Yesù mlǎꞌ ŋgwɔ̂ꞌ lǒn mèan mwu<TS3>(<a href="tw://bible.*?40.26.6-13">Mt. 26.6-13</a>; <a href="tw://bible.*?43.12.1-8">Jân 12.1-8</a>)Nywɔꞌ ndɔꞌ nɛ Yesù ɓe kɛ Bètànî kɛ ɗwon Sìmôn nyɛ̌ ci-njinɔꞌ, à ɓe ji ji, m̀lib ndɔꞌ ɗun næm lɛ̀ mwɛn kpɔꞌ ndɔꞌ fyaꞌ, kpɔꞌ nɛ ɓɛ cie lɛ̀ ŋ̀gwɔ̀ꞌ. Mlǎꞌ ŋgwɔ̂ꞌ lǒn mèan ndɔꞌ ɓe nlim lwinni. Ɓɛ cie mlǎꞌ ŋgwɔ̂ꞌ màzwùm lɛ̀ mɛ̀ nɗì ŋgæꞌ ndɔꞌ nɛ ɓɛ ta lon lɛ <font color=blue>narù</font>. M̀lib màzwùm wò kpɔꞌ ni, à swì Yesù mlǎꞌ ŋgwɔ̂ꞌ yi kɛ mwu.
Kɛ nyinnìm ɓwum ɓye ɓe kwe, ɓyindɔꞌ ɗunmi shɛ̀ lɛ̀ nyeni nlim lɛ: «Ǹswì mlaꞌ ŋgwɔ̂ꞌ yɛ li yi ta kpaꞌ lɛ̀ yɛn?
Ɓɛ kyiè yon lǒn ŋkæm nɗuꞌ nlè, ɓɛ fɛ lǒn màzwùm lɛ̀ mɛ̀ ci-nzæmnzæm.» Li, ɓɛ ɗunmi m̀lib ni lɛsi.
Yesù shɛ̀ lɛ̀ ɓon lɛ: «Ɓyin ta nun hwumnzi lɛ̀ yɛn? Ɗonnzênì nun. She lwɛn sɛ she nun cìâ nywi yɛ̂m si.
Ɓyin yɛ ɓɛ kwan hwæn lɛ̀ mɛ̀ ci-nzæmnzæm, kwan hwæn sɛ ɓyin yili ɓyin woli ɓyin ci ɓon lwɛn. Ti lɛ̀ mǔn, ɓwiꞌ ɓa ɓɛ lɛ̀ ɓyin kwan hwæn.
Swum sɛ ɓi nun fyaꞌ, son sɛ she nun cì kuꞌ si. Li, à sɛtâ kǐn mùn mlǎꞌ ŋgwɔ̂ꞌ ye ɓɛ yɛ mùn gwùmmi nywɔꞌ nɛ ni swǐ nywi.
Mùn tà ɓyin shɛ̌ lɛ̀ lɛŋkæ̀m lɛ, yì cìcì hwæn yɛ ɓɛ yɛ Ǹtwum Lwɛn shɛ̌ ŋgyɔ̂ꞌ wan nun hwæn, ɓɛ yɛ m̀lib tòn nɛ ɓùnŋgea, ɓɛ shɛ ǹjè yon kɛ she sɛ nun cì kɛ nywi yɛ̂m nun.»
Judà yilâ lɛ nun kyilì Yesù fyaꞌ mɛ ci-zwiꞌ mɛ Yudà<TS3>(<a href="tw://bible.*?40.26.14-16">Mt. 26.14-16</a>; <a href="tw://bible.*?42.22.3-6">Lk. 22.3-6</a>)Kɛ ɓwɛsɔꞌ wûm ɓlàn ɓî nun, ǹdɔꞌ nɛ ɓɛ ɓe lon lɛ̀ Judà Ìskàrìô waꞌ, à kɛ̌n cì mɛ ci-zwiꞌ mɛ ci-mfɛ sàtìkæ̀ꞌ ɓǎ nun kyî ɓon Yesù fyaꞌ.
Kwan sɛ Yesù ɓe ji ŋgwìn ji ɓon lɛ̀ ɓwɛsɔꞌ ɓyon<TS3>(<a href="tw://bible.*?40.26.17-25">Mt. 26.17-25</a>; <a href="tw://bible.*?42.22.7-13">Lk. 22.7-13</a>, <a href="tw://bible.*?42.22.21-23">21-23</a>; <a href="tw://bible.*?43.13.21-30">Jân 13.21-30</a>)Nywɔꞌ ŋgyìn zwimbyiꞌ <font color=blue>Ŋ̀gwìn-brɛ̂ꞌ-shìkì-m̀bùn</font> wòlì. Ŋ̀gyìn màzwùm nɛ ɓɛ ɓe mwɛn pɔꞌ linni nlim ɓǎ ɓɛ ji <font color=blue>Ŋ̀gwìn-ŋkwan-Èjîb</font>. Ɓwɛsɔꞌ Yesù cibbi lɛ̀ nun lɛ: «Wù yili lɛ ɓwiꞌ kɛn wù <font color=blue>Ŋ̀gwìn-ŋkwan-Èjîb</font> fɔ̀sea ya cìcì?»
Ɓɛ cibbi nun li, à fyi ɓwɛsɔꞌ ɓî, à shɛ̀ lɛ̀ ɓon lɛ: «Kɛ̀nnênì mbyî kɛ myi. Ǹɗwɛb ndɔꞌ yɛ̌ ɓyin kǐn cinni mbyi nun lɛ̀ ŋgwu mlǎꞌ ŋgun. Ɓyin yɛnnâ nun li, ɓyin ɗwon nun nyè.
Cìcì sɛ nun yɛ̌ ɗun hwæn, ɓyin shɛ lɛ̀ ci-nye màzwùm lɛ: Ǹlìsàꞌ cibbi lɛ nun yɛ̌ ŋ̀gwìn ji fɛn nun ɓon lɛ̀ ɓwɛsɔꞌ ɓyon?
Kwan sɛ ɓyin yɛ nun cibbi li, à yɛ̌ ɓyin næmmbyìꞌ ndwun ndɔꞌ lèɔꞌ nyɛ̌ nye zwô nun, lɛ̀ ywum hwæn kɛ nlim kèa. Kwe næmmbyìꞌ màzwùm nɛ ɓyin yɛ ŋ̀gwìn fɔ̀sea.»
Ɓwɛsɔꞌ waꞌ kɛ̌n nsòn, ɓɛ ɓɛn, ɓɛ cinni ywum hwæn m̀banmbɔꞌ wɛ̌ tà shɛ Yesù shǐ kuꞌ ɓon. Ɓɛ ɗunmi <font color=blue>Ŋ̀gwìn-ŋkwan-Èjîb</font> fɔ̀sea.
Kwæ̀bbi kin pyǐ, Yesù ɓɛ̀n lɛ̀ ɓwɛsɔꞌ wûm ɓlàn ɓî ɓyon.
Ɓɛ ɗunmi ji ji, Yesù shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, ɓwiꞌ ta ji ji fɛ lɛ̀ mwum nyin ndɔꞌ nyɛ̌ yɛ̌ mùn kyǐ.»
Kɛ nywɔꞌ yɛ ɓon ywɔꞌ li, ɓɛ yimmi. Wɛn nɛ hwæn ɗunmi nun cibbi lɛ: «Mùn nɛ yɛ wù kyǐ?»
Yesù fyònnzì lɛ̀ ɓon lɛ: «Mwum màzwùm ni kɛ kì-wûm ɓlàn ɓî shin nun, mwum nɛ ɓwiꞌ ta brɛ̂ꞌ ndwǒ lɛ̀ ɓon m̀ban.
À si lɔꞌ lɛŋkæ̀m lɛ <font color=blue>Mwɛn Mwum</font> yɛ̌ ywi wɛ̌ tà shɛ ɓɛ lɛli kɛ jin shon nun kɛ ɗèwǎ Mvɛ̀nnswæ̀b nun, son, yǎ paꞌ tǒn ɓyɛbbi sɛ kà ɓɛ lɛ̀ mwum nɛ yɛ̌ nun kyǐ. A ɓe lwɛn lɛ̀ mwum màzwùm lɛ ɓa ɓɛ yê nun.»
Ji mɓùnŋgǎꞌ Nyɛli nyɛꞌ Yesù<TS3>(<a href="tw://bible.*?40.26.26-29">Mt. 26.26-29</a>; <a href="tw://bible.*?42.22.14-23">Lk. 22.14-23</a>; <a href="tw://bible.*?46.11.23-26">1 Ko. 11.23-26</a>)Kwan sɛ ɓon ɓe ji ji, Yesù sheli brɛ̂ꞌ, à yili M̀vɛ̀nnswæ̀b osɔ̀kɔ̀ꞌ, à ɓɔtaꞌ son, à fɛkaꞌ ɓwɛsɔꞌ ɓyon, à shɛ̀ lɛ̀ ɓon lɛ: «Yèênì, she si nwɔ̀ꞌ nywi yɛ̂m.»
À kònndì tì plaꞌ ɓæ̀ꞌ sheli, à yili M̀vɛ̀nnswæ̀b osɔ̀kɔ̀ꞌ, à kònndì ɓon fɛkea, ɓɛ nwi ɓon hwæn.
À shɛ̀ tì ɓon lɛ: «She si mvæb nywi yɛ̂m, ye M̀vɛ̀nnswæ̀b jini ŋ̀gwòn nun, ye swi kɛ ntwiꞌ mɛ mwù ɓwum mèan.
Mùn tà ɓyin shɛ̌ lɛ̀ lɛŋkæ̀m lɛ, mùn ɓà tî ɓæ̀ꞌ nwi ti, han a kɛn ɓɛ̀n nywɔꞌ nɛ ɓwiꞌ yɛ tì ɓæ̀ꞌ nywæb nwi ɓwiꞌ lɛ̀ ɓyin kɛ ywɔꞌ Mvɛ̀nnswæ̀b nun.»
Yesù tǎ Pìɛ̂r shɛ̌ lɛ nyǐ ni yɛ̌ nun ɓyìnnɔa<TS3>(<a href="tw://bible.*?40.26.30-35">Mt. 26.30-35</a>; <a href="tw://bible.*?42.22.31-34">Lk. 22.31-34</a>; <a href="tw://bible.*?43.13.36-38">Jân 13.36-38</a>)Kɛ ɓe nyě yi, ɓɛ ɗunmi mɛ̀ nshib ŋgwìn shibbi, ɓɛ mlɔꞌ hwæn, ɓɛ waꞌ, ɓɛ kɛn kɛ ŋgwùmŋgwùm she cinni mɛ̀ njǐ ŋgæꞌ <font color=blue>òlîvɛ̀</font> zwɛm.
Yesù shɛ̀ lɛ̀ ɓwɛsɔꞌ ɓyon lɛ: «Cɛ̌ ɓyin ton ɓyin hwæn si, a yɛ ɓyin cǐ wɛ̌ ǹswi mbaꞌ, ɓyin nzwonnzi mùn ɓyin hwæn. Ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ: “Ɓɛ yɛ ci-mɓòn mɛ pɔꞌ wu, mɛ̀ pɔꞌ nywæli kyikyi.”
Son, kwan sɛ mùn yɛ̌ ywi yìmni, ɓyin yɛ mùn cinnɔꞌ ŋgyɔꞌ Gàlìlê nun.»
Pìɛ̂r ywɔmɛ li, à shɛ̀ lɛ̀ Yesù lɛ: «Ɓwum nzwonnzi fɛꞌ wu hwæn, mùn ɓà wu nzwonnzi.»
Yesǔ kà shɛ̌ lɛ̀ nun lɛ: «Mùn tà wu shɛ̌ lɛ̀ lɛŋkæ̀m lɛ, lɛ̀ ɗyim nyǐ kà kwɔꞌ kæ̀mmì mɛ mɓì kpòn nyɛ̌ ɗyě, a yɛ ɓɛ lɛ̀ wù ɓyìnnɔâ mùn kæ̀mmì lê.»
Son, Pìɛ̂r kònndì lɔꞌ ɗyi lɛ̀ kim lɛ: «Kwo yili fɛꞌ lɛ mùn ywi ɓwiꞌ lɛ̀ wù, mùn ɓà wû ɓyìnnɔa.» Ɓwùlukwæ̌n ɓwɛsɔꞌ Yesù hwæn ɓe ɗyi ŋwum Pìɛ̂r nun.
Ŋ̀keli yɛ Yesù ɓe M̀vɛ̀nnswæ̀b keli kɛ Gèsèmànê<TS3>(<a href="tw://bible.*?40.26.36-46">Mt. 26.36-46</a>; <a href="tw://bible.*?42.22.39-46">Lk. 22.39-46</a>)Ɓɛ kɛn li, ɓɛ ɓɛn cìcì ndɔꞌ sɛ ɓɛ ɓe lon lɛ Gèsèmànê. Yesù shɛ̀ lɛ̀ ɓwɛsɔꞌ ɓyon lɛ: «Tòênnì ɓe fɛ, mùn kɛ̀nmɛ M̀vɛ̀nnswæ̀b keli.»
À sukuꞌ Pìɛ̂r twɛli ɓon lɛ̀ Jâꞌ, lɛ̀ tì Jân. Kɛ kwan si nun, ǹlim ɗunmi nun gwɛnnzi zwum lɛ̀ yɛ ta sænndaꞌ.
Li, à shɛ̀ lɛ̀ ɓon lɛ: «Mɛ̀ mɓàkàꞌ nyɛ̀m ti nun nyɛ̌ mwum nɛ yɛ̌ ywi nun. Tòênnì fɛ, ɓa ɓyin ɗye.»
À kɛ̀nnɔꞌ kwæꞌ lɛ, à pyì ŋgyɔꞌ, à ɗunmi M̀vɛ̀nnswæ̀b keli lɛ ɓɛshɛ nun wòli nun làn kwan vɛ̀nɛ̀ꞌ ton sɛ.
À ɓe keli lɛ: «Yee Ce, ywum hwæn yi swiꞌ swû ɗonmi. Myìlɔ̂ꞌ plaꞌ vɛ̀nɛ̀ꞌ nɛ læ̀bbi lɛ̀ mùn, mǔn læ̀kì vɛ̀nɛ̌ꞌ màzwùm nwi. Son, mǔn lɛꞌ kan lɛ cì swum sɛ mùn yili, son, cǐ wɛ̌ tà shɛ ǹlim ywû yili.»
Kwan sɛ nun keli hwæn, à fyòìn ɓe moan ɓwɛsɔꞌ ɓi, à cinni ɓon ɗyekea. À shɛ̀ lɛ̀ Pìɛ̂r lɛ: «Sìmôn, wù tǎ ɗye nùn? Kwo fɛꞌ kwan kwæꞌ lɛ, wǔ wòli kan wù shi ɗye?
Tòênnì lɛ̀ mɛꞌ, ɓyin keli M̀vɛ̀nnswæ̀b, ɓyin læ̀kì pyì kɛ mɛ mɓwɛb nun. M̀pùn mwum yili ǹcǐ lwɛn, son, kwæꞌ nywi shon si swublea.»
À lɛꞌ li, à kònndì kɛ̌n M̀vɛ̀nnswæ̀b keli ɓe lɛ̀ ǹzæ̌ꞌ lɛꞌ fɔꞌ yɛ ɓi mbyî.
À kǐn tì ɓɛ̀n ɓe cǐ ɓwɛsɔꞌ, à cinni tì ɓon ɗyekea. Ɓe lɛ̀ mɛꞌ ti ɓon kyìblea mwu lɛ̀ ɗye. Li, ɓɛ cinni kan swum sɛ ɓɛ yɛ nun fyònnzi.
Weànì zwô, ɓwiꞌ kɛnnɔ̀nì kwe. Cɛênì fɛꞌ, mwum nɛ kyì mun ɓɛ̀nmɛ.»
M̀ɓæn yɛ ɓɛ ɓænne Yesù<TS3>(<a href="tw://bible.*?40.26.47-56">Mt. 26.47-56</a>; <a href="tw://bible.*?42.22.47-53">Lk. 22.47-53</a>; <a href="tw://bible.*?43.18.2-12">Jân 18.2-12</a>)Ɓe lɛ̀ ŋwum pyì kifɛꞌ ŋgyɔꞌ, mwɛsɔ̀ꞌ nyon Judà nyɛ̌ ɓe kì-wûm ɓlàn ɓî ɓwɛsɔꞌ ɓyon nun kwaìn. À ɓe kìn lɛ̀ ɓwum mèan ndɔꞌ nyè. Ɓyindɔꞌ ɓe lɛ̀ mɛ̀ kàfàꞌ mɛ fyaꞌ, ɓyindɔꞌ lɛ̀ mɛ̀ mɔ̀ꞌ. Mɛ̀ ci-zwiꞌ mɛ ci-mfɛ sàtìkæ̀ꞌ, mɛ̀ ci-nlìmmì mɛ lwuà, lɛ̀ ɓwumŋkæ̀m mɛ Yudà ɓɛ fyie ɓon.
Judà nɛ ɓe Yesù kyǐ, ɓe lɛ̀ à shɛ̀â ɓwum swum sɛ nun yɛ̌ cì ɓɛ limmì Yesù. À shɛ̀e ɓon lɛ: «Mwum nɛ mùn yɛ̌ hwæsi, mùn kwɔti nun, lɛ̀ nun nɛ. Ɓyin fɔsì nun ɓænni lwɛn, ɓyin kɛn lɛ̀ nun.»
Judà ɓɛ̀n ɗin, à kǐn ke Yesù, à kwɔti nun, à lon nun lɛ: «Mwumŋkæ̀m».
À cǐ li, ɓwum ɓye ɓe nun ɗwon kɛ nyè kɛ Yesù fyàꞌ nywi, ɓɛ ɓæn nun.
Kɛ ŋkwìn ɓwɛsɔꞌ Yesù nun, ǹdɔꞌ zwɛ̀ꞌ kàfàꞌ shon, à kwæꞌ cikpuꞌ mwumŋkæ̀m mɛ̀ ci-mfɛ sàtìkæ̀ꞌ ywiꞌ fɔꞌ.
Yesù shɛ̀ lɛ̀ ɓwum ton ɓi lɛ: «Ɓyin ta mun kǐn kankean ɗye lɛ̀ mɛ̀ kàfǎꞌ, lɛ̀ tì mɛ̀ mɔ̀ꞌ nun wɛ̌ mùn ni ci-nywiꞌ?
Mɛ̀ ŋgyinŋgyin mèan hwæn, mùn ɓe ɓɛ nyenswæ̀b ndwun ɓwiꞌ lɛ̀ ɓyin, lɛ̀ mùn tǎ lɛꞌ-Nswæ̀b sannzi, ɓyin ɓæn kan mun. Sɛ tà ka cì ɗin, son, à si ntwiꞌ ɓǎ ǹzæ̌ꞌ lɛꞌ yɛ ɓɛ kɔꞌ kɛ ɗèwǎ Mvɛ̀nnswæ̀b nun lwinni.»
Ɓwɛsɔꞌ ɓyon yɛn li, ɓɛ nzwonnzi nun ɓon hwæn, ɓɛ nywæli lɛ̀ mɛ̀li.
M̀bìpàn mwum ndɔꞌ ɓe Yesù ɗwon kɛ nyè, à sue kuꞌ lɛ̀ plè mpwɛ̀li. Ɓɛ shɛ ɓɛ kɛn nun ɓænni fi, ɓɛ ɓæn plè ɓe nyè,
m̀bìpàn ni waꞌ mɛ̀li nywi pwìn.
Ǹɗyili yɛ ɓɛ ɗyile Yesù kɛ swiꞌ mɛ ci-zwiꞌ mɛ Yudà<TS3>(<a href="tw://bible.*?40.26.57-68">Mt. 26.57-68</a>; <a href="tw://bible.*?42.22.54-55">Lk. 22.54-55</a>, <a href="tw://bible.*?42.22.63-71">63-71</a>; <a href="tw://bible.*?43.18.13-14">Jân 18.13-14</a>, <a href="tw://bible.*?43.18.19-24">19-24</a>)Ɓɛ waꞌ kɛ̀n lɛ̀ Yesù kɛ cǐ mwumŋkæ̀m mɛ̀ ci-mfɛ sàtìkæ̀ꞌ. Mɛ̀ ci-zwiꞌ mɛ ci-mfɛ sàtìkæ̀ꞌ, ɓwumŋkæ̀m mɛ Yudà, lɛ̀ mɛ̀ ci-nlìmmì mɛ lwuà, ɓɛ swɔli kwe.
Pìɛ̂r ɓe Yesù ɗwìɔꞌ mbyî læ̀bbi, à ɗwonŋgaꞌ nun ɓe nyè, à kɛ̀n ɗun ɓònmbyi mwumŋkæ̀m mɛ̀ ci-mfɛ sàtìkæ̀ꞌ. À ɓɛ̀n kwe, à tòn njiꞌ ɓon lɛ̀ mɛ̀ mɓòn m̀ban, à ɗunmi win wo lɛ̀ ɓon.
Mɛ̀ ci-zwiꞌ mɛ ci-mfɛ sàtìkæ̀ꞌ, lɛ̀ ɓwumŋkæ̀m nyenswæ̀b ndwun ɗunmi shìtàkwù she ɓɛ yɛ ɗyi nywi Yesù kæbbi ɓǎ ɓɛ swilì nun ywi, son, ɓɛ cinni kan.
Ɓwum mèan ɓe shìtàkwù ɗyi nywi yon, kwo fɛꞌ li, ɓɛ pyì kan ŋwum fɔꞌ.
Ɓyindɔꞌ kà waꞌ zwô, ɓɛ shɛ Yesù nywi lɛ:
«Ɓwiꞌ ywɔi, à li lɛ nun yɛ̌ nyenswæ̀b ndwun nɛ ɓwum gwe nɛ kyèa, kɛ nyè ŋgyin lê, nun ni gwe ǹdɔꞌ ɓe, shìkì mɛ̀ fyàꞌ ɓwum ɓi ɗun nlim.»
Kwo fɛꞌ li, ɓɛ pyì kan tî ŋwum fɔꞌ.
Mwumŋkæ̀m mɛ̀ ci-mfɛ sàtìkæ̀ꞌ waꞌ zwô ŋkwìn ɓwum nun, à cibbi lɛ̀ Yesù lɛ: «Wǔ cinni kan swum fyònnzi? Yǎ shìtàkwù sɛ ɓwum ton ɓɛ ta kuꞌ ɗyi kɛ nywi ywû?»
Yesù mɔki kuꞌ nun li, ǎ fyònnzi kan ǹzæ̀ꞌ lɛꞌ ndɔꞌ. Mwumŋkæ̀m mɛ̀ ci-mfɛ sàtìkæ̀ꞌ kònndì Yesù cibbi ɓe lɛ: «Wù nɛ <font color=blue>Kristò</font>, Mwɛn Mvɛ̀nnswæ̀b ndwun?»
Yesù fyònnzì lɛ̀ nun lɛ: «Mùn nɛ. Ɓyin nɛꞌ, ɓyin yɛ <font color=blue>Mwɛn Mwum</font> yɛnni, lɛ̀ à ni ǹtònmi kɛ fyaꞌ ji Mvɛ̀nnswæ̀b nɛ cinni ŋ̀kimmɔꞌ. Ɓyin konndì nun yɛnni ɓe lɛ̀ à tǎ kǐn ɓwɔꞌ sɛ ɗɛb nun.»
Mwumŋkæ̀m mɛ̀ ci-mfɛ sàtìkæ̀ꞌ ywɔꞌ li, ǹlim nyeni nun zwum, à yæ̀tàꞌ nun nɛꞌ mɛ̀ plè nywi, à shɛ̀ lɛ: «Ɓɛ li, ɓwiꞌ kæb tì yì shìtàkwù?
Ɓyin nɛꞌ, ɓyin ywɔâ ŋ̀gwànnzì jin Mvɛ̀nnswæ̀b. Ɓyin yɛn kɛ lɛꞌ màzwùm nun lɛ?» Mwum hwæn suꞌ lɛꞌ lɛ nyǐ ni suꞌ ɗin lɛ mwum ŋwu.
Kɛ kwan màzwùm nun, ɓyindɔꞌ ɗunmi Yesù mɛ̀ti swi nywi, ɓɛ kpæm nun mɛꞌ, ɓɛ ta nun ɓo lɛ̀ ɓɛ ta shɛ̀ lɛ: «Lìmmi ɓwum ɓɛ ta wu ɓo.» Mɛ̀ ci-mɓòn ɓye ɓe kwe kiìn nun yì ɓɛn ɗwìkea ŋwum.
M̀ɓyìnnɔ̀ꞌ yɛ Pìɛ̂r ɓyìnnɔe lɛ nun ni lìmmi kan Yesù<TS3>(<a href="tw://bible.*?40.26.69-75">Mt. 26.69-75</a>; <a href="tw://bible.*?42.22.56-62">Lk. 22.56-62</a>; <a href="tw://bible.*?43.18.15-18">Jân 18.15-18</a>, <a href="tw://bible.*?43.18.25-27">25-27</a>)M̀lib ndɔꞌ nɛ ɓe ci-she mwumŋkæ̀m mɛ̀ ci-mfɛ sàtìkæ̀ꞌ ɓɛ̌n ɓònmbyi, lɛ̀ Pìɛ̂r kɛ kɛ bàbà nun.
À yɛn Pìɛ̂r tǎ win wo, à fɔ̀sì nun cɛ, à shɛ̀ lɛ̀ nun lɛ: «Wù hwæn, wǔ ɓe kàn kuꞌ ɓyin lɛ̀ Yesù, mwum Nàzàrɛ̂ꞌ ni?»
Pìɛ̂r ɗunmi ɓyìnnɔ̀ꞌ lɛ: «Mǔn lìmmi kan nun, mǔn tà ka swum sɛ wù yili wù lɛli ywo.» À lɛꞌ li, à kwan ɓe kɛ pisean kɛ ŋwum ɓònmbyi.
Ci-she ni kònndì nun yɛnni kwe, à ɗunmi lɛꞌ lɛ̀ ɓwum ɓye ɓe kwe lɛ: «Mwum nyan ndɔꞌ nɛ nyɛ̌.»
Pìɛ̂r ywɔꞌ li, à kònndì ɓyìnnɔ̀ꞌ. Kwan læb kwæꞌ, ɓwum ndɔꞌ ɓye ɓe kwe, ɓɛ konndì tì lɔꞌ lɛꞌ ɓe lɛ̀ Pìɛ̂r lɛ: «Kwo yɛn ci fɛꞌ, mwum nyan nɛ wù ntwiꞌ wù ni mwum Gàlìlê.»
Ŋwum pyì kan ŋgyɔꞌ, ɗyim nyì kwɔꞌ kæ̀mmì mɛ mɓì. Kɛ kwan si nun, Pìɛ̂r ɓùn lɛꞌ sɛ Yesù shɛ̀e nun lɛ: «Lɛ̀ ɗyim nyǐ kà kwɔꞌ kæ̀mmì ɓî, a yɛ ɓɛ lɛ̀ wù ɓyìnnɔâ kæ̀mmì lê lɛ wǔ lìmmi kan mûn». Pìɛ̂r ɓùnmɛ li, à ɗunmi kwe.
Ŋ̀kɛ̀n yɛ ɓɛ kɛnne lɛ̀ Yesù kɛ swiꞌ Pìlatwù<TS3>(<a href="tw://bible.*?40.27.1-2">Mt. 27.1-2</a>, <a href="tw://bible.*?40.27.11-14">11-14</a>; <a href="tw://bible.*?42.23.1-5">Lk. 23.1-5</a>; <a href="tw://bible.*?43.18.28-38">Jân 18.28-38</a>)A ɓe shikpon hwìli lɛ̀ kpòn, mɛ̀ ci-zwiꞌ mɛ ci-mfɛ sàtìkæ̀ꞌ, ɓwumŋkæ̀m mɛ Yudà, mɛ̀ ci-nlìmmì mɛ lwuà, lɛ̀ ɓwùlu ɓwumŋkæ̀m nyenswæ̀b ndwun, ɓon hwæn, ɓɛ swɔli ɓǎ ɓɛ limmì swum sɛ ɓon yɛ cì lɛ̀ Yesù. Ɓɛ kpimmaꞌ Yesù mɛ̀ fyàꞌ, ɓɛ kɛn lɛ̀ nun kɛ swiꞌ Pìlatwù.
Pìlatwù cibbi lɛ̀ Yesù lɛ: «Wù nɛ ɗyi m̀vɛ̀n mɛ̀ Yudà?» Yesù fyònnzì lɛ̀ nun lɛ: «À si wɛ̌ tà shɛ wù lɛꞌ kuꞌ si.»
Mɛ̀ ci-zwiꞌ mɛ ci-mfɛ sàtìkæ̀ꞌ ɓe nun mɛ̀ lɛꞌ shɛ̌ nywi mèan.
Pìlatwù kònndì Yesù cibbi lɛ: «Wù ɓà wû ǹzæ̀ꞌ lɛꞌ ndɔꞌ fyònnzi? Ywɔꞌ fɛꞌ mɛ̀ lɛꞌ mèan nɛ ɓɛ ta wu shɛ̌ nywi.»
Kwo fɛꞌ li, Yesǔ fyònnzi kan ǹzæ̀ꞌ lɛꞌ ndɔꞌ. Pìlatwù yɛn li, shìmmea ci nun.
Ǹswili yɛ ɓɛ swile Yesù ywi<TS3>(<a href="tw://bible.*?40.27.15-26">Mt. 27.15-26</a>; <a href="tw://bible.*?42.23.13-25">Lk. 23.13-25</a>; <a href="tw://bible.*?43.18.38–19.16">Jân 18.38–19.16</a>)Kwan hwæn sɛ <font color=blue>Ŋ̀gwìn-ŋkwan-Èjîb</font> ɓe wòlǐ, ɓɛ̀ꞌ ndɔꞌ ɓe kwe lɛ gwɛmnà ɗonnzi ci-nye njè m̀bɔꞌ, nyɛ̌ ɓwum yili.
Mwum ndɔꞌ ɓe kwe nye njè, jin shon ɓe lɛ Bàràbâs. À ɗuen nye njè ɓon lɛ̀ ɓwùlu ɓyon ntwiꞌ ɓon wue mwum ndɔꞌ kɛ mɛ lɛꞌ myi nun.
Nywɔꞌ ŋgwìn màzwùm, ɓwum kɛnne cɛ̌ Pìlatwù ɓǎ ɓon cibbi nyǐ swum sɛ ɓon ta cibbikì mɛ̀ ŋgwǐn màzwùm nun hwæn.
Pìlatwù cibbi lɛ̀ ɓon lɛ: «M̀vɛ̀n mɛ̀ Yudà nɛ ɓyin yili lɛ mùn pæꞌ fyàꞌ lɛ̀ nun?»
À lɛli li ntwiꞌ nun lìmme lwɛn lɛ mɛ̀ ci-zwiꞌ mɛ ci-mfɛ sàtìkæ̀ꞌ kyie Yesù fyaꞌ yon ntwiꞌ sɛ ɓon ɓe nun cɛ lɛ̀ ǹlim ɓyɛbbi.
M̀bɔ̀kì nɛ ɓe lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ nyenswæ̀b ɗwumnzâ ŋ̀kwìn ɓwum, ŋ̀kwìn ɓwum ɗunmi shɛ̀ lɛ nyǐ ni pæꞌ fyàꞌ lɛ̀ Bàràbâs.
Pìlatwù ɗunmi tì ɓon cibbi lɛ: «Ti, mùn yɛ̌ cì lɛ lɛ̀ mwum nyɛ̌ ɓyin ta lon lɛ m̀vɛ̀n mɛ̀ Yudà?»
Ɓwum ɗunmi kun lɛ: «Ywummɔꞌ nun zwô!»
Pìlatwù kònndì ɓon cibbi lɛ: «Yǎ ɓyɛbbi nɛ nun cìe?» Ɓɛ konndì kuɔ̀n mbyî kimmi lɛ: «Ywummɔꞌ nun zwô!»
M̀bɔ̀kì nɛ Pìlatwù yile lɛ̀ nun lwusi ɓon ǹlim, à pæ̀ꞌ fyàꞌ lɛ̀ Bàràbâs, à cì ɓɛ ɓɔꞌ Yesù lɛ̀ ŋ̀gwæ̀ꞌ. Ǎ kà ɗonnzi ɓon nun fyaꞌ ɓǎ ɓɛ ywummɔꞌ nun ŋgæꞌ mɛ̀ ɓɔtɔꞌ zwɛm.
Ŋgɔlaꞌ yɛ mɛ̀ suzæ̀n ɓe Yesù kɔlea<TS3>(<a href="tw://bible.*?40.27.27-31">Mt. 27.27-31</a>; <a href="tw://bible.*?43.19.2-3">Jân 19.2-3</a>)Mɛ̀ suzæ̀n twɛlɔ̀ꞌ Yesǔ nlim sɛ̀m gwɛmnà, ɓɛ loìn ɓwùlu mɛ̀ suzæ̀n hwæn.
Ɓɛ swi Yesù gân pèan ndɔꞌ nywi, ɓɛ twon tæ̀m lɛ̀ yì lwon, ɓɛ swon nun mwu.
Ɓɛ ɗunmi nun hwæsi, lɛ̀ ɓɛ ta lɛꞌ lɛ: «Ɓwiꞌ ta wu wɛbbi, m̀vɛ̀n mɛ̀ Yudà.»
Ɓɛ ɓe lɛꞌ li, lɛ̀ ɓɛ ta nun ywæli mwu lɛ̀ mɔ̀ꞌ, ɓɛ swi nun mɛ̀ti nywi, ɓɛ swummi kɛ swiꞌ shon, lɛ̀ ɓɛ ta nun wu ke wɛ̌ ɓɛ ta nun mwumnzi nun.
Kwan sɛ ɓon mlɔꞌ ŋgɔlaꞌ yɛ ɓɛ ɓi nun kɔlea, ɓɛ nywæꞌ nun gân pèan si ɓe, ɓɛ swi nun mɛ̀ plè ɓyon. Ɓɛ twɛlɔ̀ꞌ nun wan ɓǎ ɓon kɛn nun ywummɔa.
Ǹywummɔꞌ yɛ ɓɛ ywummɔe Yesù kɛ ŋgæꞌ mɛ̀ ɓɔtɔꞌ zwɛ̂m<TS3>(<a href="tw://bible.*?40.27.32-44">Mt. 27.32-44</a>; <a href="tw://bible.*?42.23.26-43">Lk. 23.26-43</a>; <a href="tw://bible.*?43.19.17-27">Jân 19.17-27</a>)Mwum Sìrɛ̂n ndɔꞌ ɓe làn kwe, jin shon ɓe lɛ Sìmôn. Ce Àlèzândrɛ̀ ɓon lɛ̀ Rùfusì nɛ ɓe. À waì ndɛm nun, mɛ̀ suzæ̀n ɓæn nun, ɓon lɛ: nyǐ ni shɛ ŋgæꞌ mɛ̀ ɓɔtɔꞌ Yesù.
Ɓɛ kɛn lɛ̀ Yesù kɛ cìcì sɛ ɓɛ ɓe lon lɛ Gɔ̀lgɔ̀tâ. Sù jin màzwùm ni lɛ lwùmmɔ̌ꞌ ŋgwɔ̀ꞌ mwù.
Ɓɛ ɓɛn kwe, ɓɛ yili ɓɛ fɛ Yesù ɓæ̀ꞌ ndɔꞌ sɛ ɓɛ fyinnɔe lɛ̀ ŋgæꞌ ndɔꞌ nɛ ɓɛ ta lon lɛ <font color=blue>mîr</font>. Son, Yesǔ yè kan.
Kɛ ɓe, ɓɛ ywummɔꞌ nun ŋgæꞌ mɛ̀ ɓɔtɔꞌ zwɛm, ɓɛ shɛ mɛ̀ plè ɓyon, ɓɛ ɗunmi ɗwì wɛ̌ ɓì ɓǎ ɓɛ limmì wɛ̌ tà shɛ mwum m̀bɔꞌ yɛ̌ shɛ.
Ɓɛ ywummɔe nun lɛ̀ nywɔꞌ ntæ̂nnì shikpon.
Ɓɛ kɔe ŋgɔꞌ ndɔꞌ kwe ɓǎ ɓɛ lisàꞌ lɛꞌ sɛ nun ɓwue. Ɓɛ kɔe lɛ: «M̀vɛ̀n mɛ̀ Yudà.»
Ɓɛ ywummɔꞌ tì kuꞌ mɛ̀ ci-ncǐ ɓyɛbbi ndɔꞌ ɓî kɛ mɛ mbɛti nyon, ɓɛ ywummɔꞌ nyɛ̌ m̀bɔꞌ fyaꞌ ji, ɓɛ ywummɔꞌ kuꞌ nyɛ̌ m̀bɔꞌ fyaꞌ mɛ̀ꞌ. [
Kɛ ncì yɛ ɓɛ cie li, ɓɛ lwinnzâ swum sɛ ɓɛ kɔe kɛ ɗèwǎ Mvɛ̀nnswæ̀b nun lɛ: «Ɓɛ tean nun kɛ nyinnìm mɛ ci-ncǐ ɓyɛbbi.»]
nywæ̀si lɛ̀ wǔ nɛꞌ, wù kyìliì ŋgyɔꞌ.»
Mɛ̀ ci-zwiꞌ mɛ ci-mfɛ sàtìkæ̀ꞌ, lɛ̀ mɛ̀ ci-nlìmmì mɛ lwuà ɓe kuꞌ Yesù kɔlea lɛ̀ ɓɛ ta lɛꞌ kɛ nyinnìm shan nun lɛ: «À ɓe ɓwùlu swæti, son, ǹswæti yon nɛꞌ leân kàn nun ɗyě?
<font color=blue>Kristò</font>, m̀vɛ̀n mɛ̀ Ìzràɛ̂l, à ɓwɛb fɛꞌ waì jenɛ zwô ŋgæꞌ mɛ̀ ɓɔtɔꞌ zwɛm, à kyìlì ŋgyɔꞌ. Li, ɓwiꞌ yɛ yɛn, ɓwiꞌ ɗunmi ǹlim kɛ̌ lɛ̀ nun.» Ɓye ɓɛ ywummɔe zwô lɛ̀ nun m̀ban, ɓɛ ɗunmi tì kuꞌ nun sìmmɔa.
Kwan ywi Yesù<TS3>(<a href="tw://bible.*?40.27.45-56">Mt. 27.45-56</a>; <a href="tw://bible.*?42.23.44-49">Lk. 23.44-49</a>; <a href="tw://bible.*?43.19.28-30">Jân 19.28-30</a>)A kin ɓɛ̀n nywɔꞌ nlwinni, njimmi pyǐ nǒnnǒn ŋgyɔꞌ màzwùm nun hwæn, a kɛn ɓɛ̀n kwan sɛ nywɔꞌ ɓyìtì mwù.
Nywɔꞌ ɓyìtimɛ mwù li, Yesù kun lɛ̀ ŋ̀kwu kimmi lɛ: «Èloì, Èloì, lamà sàbatànì?» Ǹzæ̀ꞌ lɛꞌ màzwùm lìsaꞌ lɛ: «M̀vɛ̀nnswæ̀b nyɛ̀m, M̀vɛ̀nnswæ̀b nyɛ̀m, wù nzwonnzâ mun ntwiꞌ yɛn?»
Ɓwum ndɔꞌ ɓye ɓe kwe, ɓɛ ywɔꞌ li, ɓɛ ɗunmi lɛꞌ lɛ: «Ywɔênì fɛꞌ she nun ti <font color=blue>Èlî</font>, ci-nlɛli kɛ ŋwum Mvɛ̀nnswæ̀b nun lon.»
Ǹdɔꞌ waꞌ lɛ̀ mɛ̀li, à kɛ̀n ɓæ̌ꞌ sæbtea ndɔꞌ lwinnzi kɛ kwùsaꞌ nun, à swɔꞌ son kɛ zwiꞌ pɛꞌ, à næ̀mnzɔ̀ꞌ son zwô ɓǎ Yesù nywon. À shɛ̀ lɛ: «Ɗonnzênì, ɓwiꞌ cɛênì fɛꞌ ɓɛshɛ <font color=blue>Èlî</font> yɛ̌ nun kǐn kyìli fɛ ŋgæꞌ mɛ̀ ɓɔtɔꞌ zwɛm.»
Son, Yesù kun lɛ̀ ŋ̀kwu kimmi kæ̀mmì fɔꞌ, à ywi.
Kɛ kwan màzwùm nun, plè ndwun nɛ ɓe cìcǐ sanmi Mvɛ̀nnswæ̀b gho nun nlim nyenswæ̀b ndwun kwùlì cìcì ɓî ŋ̀waꞌ yɛ zwô a kiìn ɓɛ̀nnɔ̀ꞌ ŋgyɔꞌ.
Ci-zwiꞌ mɛ̀ suzæ̀n nɛ ɓe swiꞌ Yesù ǹɗyi yɛn wɛ̌ tà shɛ m̀pùn Yesù kwan, à shɛ̀ lɛ: «Lɛ̀ lɛŋkæ̀m, mwum tòn nɛ ɓe mwɛn Mvɛ̀nnswæ̀b.»
Mɛ̀ yib ndɔꞌ ɓe tì kuꞌ kwe, ɓɛ ɗyie ɓe læ̀bbi, lɛ̀ ɓɛ ta Yesù cɛi. Kɛ nyinnìm mɛ yib màzwùm, Màrî nyɛ̌ wae Màdàlâ ɓe kwe, ɓon lɛ̀ Màrî nyɛ̌ ye Jâꞌ nyɛ̌ sɔ̀ꞌ, nyɛ̌ ɓe tì kuꞌ mon Jòsɛ̂ꞌ, kònndì lɛ̀ m̀lib nɛ jin shon si lɛ Sàlòmê.
Mɛ̀ yib màzwùm, kwan sɛ Yesù ɓe kɛ Gàlìlê, ɓɛ ɓe nun ɗwon nyě, lɛ̀ ɓɛ ta nun kpea. Mɛ̀ yib mèan ndɔꞌ ɓe tì kuꞌ kwe ɓye ɓe nun ɗwon kwan sɛ nun kìen kɛ Yèrusàlɛ̀m.
Ŋ̀kɛ̀ yɛ ɓɛ kɛe Yesù kɛ mbyûꞌ nun<TS3>(<a href="tw://bible.*?40.27.57-61">Mt. 27.57-61</a>; <a href="tw://bible.*?42.23.50-56">Lk. 23.50-56</a>; <a href="tw://bible.*?43.19.38-42">Jân 19.38-42</a>)Ɓe lɛ̀ kwæ̀bbi pyimɛ nùn. Ŋ̀gyìn mɛ̀ yìnnì mɛ̀ Yudà ɓe lɛ̀ à wilimɛ nywɔꞌ màzwùm.
Li nɛ cie mwum Àrìmàtê ndɔꞌ nɛ jin shon ɓe lɛ Jòsɛ̂ꞌ ɓɛ̀n, à kpæm ǹlim, à kɛ̌n cɛ̌ Pìlatwù, à ɗɔa ɗwon Yesù. Mwum màzwùm ɓe mwum ŋkæ̀mŋkæm nɛ ɓe nyinnìm ɓwumŋkæ̀m nyenswæ̀b ndwun. À ɓe tì kuꞌ ywɔꞌ Mvɛ̀nnswæ̀b ɓònŋgea. Kwan sɛ nun cibbe ɗwon Yesù,
Pìlatwù sɛm nùn she ɓɛ shɛ nun lɛ Yesù ni ywiâ tì kuꞌ nùn. À loìn mwumŋkæ̀m mɛ̀ suzæ̀n nɛ ɓi Yesù ɓǒn, à cibbi nun ɓɛshɛ kwan ywi nyǐ ti læ̀bbi.
Mwumŋkæ̀m mɛ̀ suzæ̀n ni yili. Li, Pìlatwù ɗonnzi Jòsɛ̂ꞌ ɗwon Yesù.
Jòsɛ̂ꞌ kɛ̀n kwokwo ndɔꞌ hwìnni ǹlwɛn lɛ, à ɓɛ̀n ɓe, à kyìlì ɗwon Yesù zwô mɛ ɓɔtɔꞌ zwɛm, à ɓwiꞌ son lɛ̀ kwokwo si, à kɛ̀n kɛ̀ kɛ mbyûꞌ ndɔꞌ nɛ ɓɛ cie kɛ mble nun. Kɛ nyě yi, à ɗwɔki ŋwum mbyûꞌ lɛ̀ ŋ̀gwɔ̀ꞌ ndwun ndɔꞌ.
Kɛ kwan màzwùm nun, Màrî nyɛ̌ Màdàlâ, ɓon lɛ̀ Màrî mon Jòzê, ɓɛ ɓe cɛ cìcì sɛ ɓɛ ta Yesù gwùmmi nun.
Ǹyìmni yɛ Yesù yìmne ywi<TS3>(<a href="tw://bible.*?40.28.1-8">Mt. 28.1-8</a>; <a href="tw://bible.*?42.24.1-12">Lk. 24.1-12</a>; <a href="tw://bible.*?43.20.1-10">Jân 20.1-10</a>)Nywɔꞌ mɛ̀ yìnnì mɛ̀ Yudà lèan hwæn, Màrî nyɛ̌ Màdàlâ, ɓon lɛ̀ Màrî mon Jâꞌ, lɛ̀ tì Sàlòmê kɛn mlǎꞌ ŋgwɔ̂ꞌ hwìnni ɓǎ ɓon kɛn ɗwon Yesù swǐ nywi.
A ɓɛ shikpon hwìli, nywɔꞌ sonndè, kwan sɛ ɓe lɛ̀ nywɔꞌ kɛ nywi m̀ɓwæli, ɓɛ yê mbyi mbyùꞌ Yesù.
Ɓɛ ɓe kɛ̌n mbyi nun, lɛ̀ ɓɛ ta lɛꞌ lɛ: «Ŋ̀gwɔ̀ꞌ nɛ ŋwum mbyûꞌ ni, wɛn nɛ yɛ ɓwiꞌ nun ywùnnzi?»
Ɓɛ ɓɛn kwe, ɓɛ cɛɔꞌ mbyî, ŋ̀gwɔ̀ꞌ ti ǹywùnnzi, kwo fɛꞌ she nun ɓe ǹdwun si.
Ɓɛ ɗuɔn kɛ mbyûꞌ nun, ɓɛ yɛn m̀bìpàn mwum ndɔꞌ lɛ̀ plè mpwɛbbi ndɔꞌ nywi, à ni fyaꞌ ji ǹtǒn. Kɛ nyɛn yɛ ɓɛ yɛn nun li, yi ɗun ɓon zwum.
Son, mwum màzwùm shɛ̀ lɛ̀ ɓon lɛ: «Ɓa yi kwɛn ɓyin, ɓyin ta Yesù, mwum Nàzàrɛ̂ꞌ nyɛ̌ ɓɛ ywummɔe kɛ ŋgæꞌ mɛ̀ ɓɔtɔꞌ nun kæbbi. À ɓà tî fɛ, à yìmnâ ywi. Cɛênì fɛꞌ cìcì sɛ ɓɛ nonnze nun nlim.
Son, kɛ̀nnênì, ɓyin shɛ Pìɛ̂r, lɛ̀ ɓwɛsɔꞌ ɓye fɔꞌ lɛ à yɛ̌ ɓon ɓònŋgea kɛ Gàlìlê. Ɓyin yɛ nun yɛnni kwe wɛ̌ tà shɛ nun shɛ̀e ɓyin.»
Mɛ̀ yib ɓi kwan, ɓɛ waꞌ mɛ̀li lɛ̀ ŋ̀gwɛnnzi nywi, a ɓe ɓon cǐ wɛ̌ à si ndɛmndɛm nun. Ɓɛ lwùm kan mwum ndɔꞌ lɛꞌ màzwùm shɛ̌ mbyî, ntwiꞌ sɛ yi ɓe ɓon kwɛ̀nni nun.[
M̀ɓwùmni yɛ Yesù ɓwùmne kɛ swiꞌ Màrî nyɛ̌ Màdàlâ<TS3>(<a href="tw://bible.*?40.28.9-10">Mt. 28.9-10</a>; <a href="tw://bible.*?43.20.11-18">Jân 20.11-18</a>)Kɛ nyě yɛ Yesù yìmni ywi, shikpon sonndě màzwùm, nywɔꞌ ɗunmi sanmi, Yesù sɛti fɛꞌ kwæꞌ nywi shon lìsea lɛ̀ Màrî nyɛ̌ Màdàlâ, m̀lib nɛ nun fyinne mɛ̀ mpùn mɓyibbɔa nywi nshanmɓì.
Màrî yɛn nun li, à kɛ̀n ɓwum ɓye ɓe kɛ̀nkì lɛ̀ Yesù shɛ̌. À ɓɛ̌n, lɛ̀ ɓɛ ta ŋ̀gwùm ywi tǒn lɛ̀ ŋ̀kwe.
Kwan sɛ nun shɛ̀ ɓon ǹtwum lɛ Yesù ni ni lɛ̀ mɛꞌ, a konndì ɓɛ, nun nɛꞌ ni yɛnni nyǐ lɛ̀ zɛꞌ, ɓwum ton ɓi kɛ̀ kan mwù lɛ̀ yon.
Ɓwum ɓî ɓi waꞌ, ɓɛ fyonnì mbyi, ɓɛ shɛ ɓwùlu lɛꞌ màzwùm. Son, ɓɛ kònndi kan tî lɛꞌ si yili.
M̀ɓwùmni yɛ Yesù ɓwùmne kɛ swiꞌ ɓwɛsɔꞌ ɓyon<TS3>(<a href="tw://bible.*?40.28.16-20">Mt. 28.16-20</a>; <a href="tw://bible.*?42.24.36-49">Lk. 24.36-49</a>; <a href="tw://bible.*?43.20.19-23">Jân 20.19-23</a>; <a href="tw://bible.*?44.1.6-8">Mɛ̀ she 1.6-8</a>)A kiìn ɓɛ̌n mmlɔ̀kǎꞌ, Yesù kwan swiꞌ ɓwɛsɔꞌ wûm ɓlàn m̀bɔꞌ ɓyon, lɛ̀ ɓɛ ta ji ji. À lɛsi ɓon lɛ̀ ntwiꞌ ɓɛ yile kǎn ɓɛ ywɔꞌ ǹzæ̌ꞌ lɛꞌ ɓwum ɓye yɛnne nun kɛ nyě nyìmnǐ ywi yon. Lɛ ɓyi tà ka zwùm tɛ̀li lɛ̀ nun.
À kònndì ɓon shɛ̀ ɓe lɛ: «Kɛ̀nnênì yi cìcì hwæn kɛ ŋgyɔ̂ꞌ wan nun, ɓyin shɛ Ǹtwum Lwɛn lɛ̀ mwum hwæn.
Mwum nɛ yɛ̌ ǹlim kɛ̌ lɛ̀ mùn, ɓɛ jimnzi nun, lɛ̀ à swælâ. Son, mwum nɛ ɓǎ ǹlim kɛ̌ lɛ̀ mùn, lɛ̀ à ɓwuâ.
Yì hìlea ye mɛ̀ ci-ŋkɛ̌ nlim yɛ cǐ yi lɛ, ɓɛ yɛ mɛ̀ mpùn mɓyibbɔa fyinni lɛ̀ jin shɛ̂m, ɓɛ lɛꞌ mɛ̀ ŋkyìn lɛꞌ,
ɓon ɓɛ ɓæn fɛꞌ nywun lɛ̀ fyàꞌ, shindɔꞌ ɓɛ nwi ɗun, ɓyɛbbi ndɔꞌ ɓà ɓon ɓɛ̀nni nywi. Ɓɛ yɛ mɛ̀ ŋgwɛ̀nŋgwɛ̀n mɛ̀ fyàꞌ satea nywi, mɛ̀ ŋgwɛ̀nŋgwɛ̌n ɓi kimmɔꞌ.»
She sɛ Yesù ɗonnzi ɓwɛsɔꞌ ɓyon ɓe kwan sɛ nun nèan ɓe zwô<TS3>(<a href="tw://bible.*?42.24.50-53">Lk. 24.50-53</a>; <a href="tw://bible.*?44.1.9-11">Mɛ̀ she 1.9-11</a>)Nyɛli nyɛꞌ Yesù lilɔꞌ ɓon mɛ̀ lɛꞌ màzwùm hwæn li, à nàn zwô, à tòn fyaꞌ ji Mvɛ̀nnswæ̀b.
Ɓwɛsɔꞌ ɓyon nywæli ɓe, ɓɛ ɗunmi Ǹtwum Lwɛn shɛ̌ yì cìcì hwæn. Nyɛli nyɛꞌ Yesù ɓe ɓon kpea yì kwan hwæn, à lìsàꞌ kɛ yi hìlea yɛ ɓon ɓe cì nun lɛ ywum yɛ ɓon ta shɛ̀, à yi lɛŋkæ̀m.]
<font color=teal>Ǹtwum Lwɛn Ye Lukasì Kɔe</font>Mwǔ ŋkɔꞌ ɗèwà ton sɛMwumŋkæ̀m, Tèòfîl, ɓe lɛ̀ ɓwum mèan kɔâ ywum yɛ lannzâ kɛ nyinnìm shɛꞌ nun.
Ɓwum ɓɛ kɔe yon, ɓɛ sannze wɛ̌ tà shɛ ɓwiꞌ ywɔe yon kɛ fyaꞌ ɓwum ɓye ɓe ywum màzwùm yɛnni lɛ̀ mɛ̀ mɛꞌ nyan, ǹdìkàꞌ nywɔꞌ nɛ ywum màzwùm ɗunmi cì. Ɓwum ɓɛ yɛnne yon li, ɓon ɓɛ M̀vɛ̀nnswæ̀b fyie ǹtwum yon fyaꞌ, ɓǎ ɓon shɛkàꞌ ɓwùlu.
Ti kuꞌ lɛ̀ mǔn, mùn fɔ̀seâ cibbaꞌ wɛ̌ ywum yɛ ɓe lànnzì ǹdìkàꞌ ŋwaꞌ ŋwê. Li nɛ ci mùn yɛn lɛ à si lwɛn lɛ mùn kɔì ɗèwà ton sɛ ntwiꞌ ywû, mwumŋkæ̀m, ɓǎ wù yɛn m̀bɔ̀kì nɛ ywum yi lannze kwan si, han a kiìn ɓɛ̀n ɗyě.
Mùn cìi li, ɓǎ mwumŋkæ̀m limmì lɛ ywum yɛ ɓɛ liseâ wù yi lɛŋkæ̀m.
Ǹzæ̌ꞌ lɛꞌ ye kɛ nywi ye Jân BàtisìM̀vɛ̀n ndɔꞌ ɓe kwe, jin shon ɓe lɛ Èrôdɛ̀. Kwan sɛ nun ɓe ywɔꞌ kɛ ŋgyɔꞌ mɛ̀ Yudà nun, ci-mfɛ sàtìkæ̀ꞌ ndɔꞌ ɓe kwe, jin shon ɓe lɛ Zàkàrî, à ɓe kɛ ŋkwìn mɛ ci-mfɛ sàtìkæ̀ꞌ ɓye Àbià ɓe ci-zwiꞌ nyan. Jin myǐ Zàkàrî ɓe lɛ Lisàbì, à ɓe kɛ mvu ɓwum <font color=blue>Àrôn</font> nun, <font color=blue>Àrôn</font> nyɛ̌ ɓe mbibea ci-mfɛ sàtìkæ̀ꞌ nyenswæ̀b hwæn.
Zàkàrî, ɓon lɛ̀ m̀myon nun hwæn, ɓɛ ɓe lwinni kɛ swiꞌ Mvɛ̀nnswæ̀b ntwiꞌ sɛ ɓɛ ɓe Nyɛli nyɛꞌ M̀vɛ̀nnswæ̀b mwumnzi kɛ mɛ lwuà ɓyon ɓye nun fɛe ɓon, lɛ̀ ywum yɛ nun ɓe ɓon shɛ̌ lɛ ɓyi ɓi ci hwæn.
Ɓe lɛ̀ ɓɛ cinni kifɛꞌ ɓwɛn, ntwiꞌ sɛ Lisàbì ɓe kìm, ɓɛ wòle kǎn tì kuꞌ kim ɓɛ ye tì ɓwɛn, ntwiꞌ sɛ ɓon ɓî hwæn, ɓe lɛ̀ ɓɛ ti ywìnnɔa.
A ɓe nywɔꞌ m̀bɔꞌ ndɔꞌ, Zàkàrî ɓe sàtìkæ̀ꞌ fɛ nyenswæ̀b ndwun, ntwiꞌ sɛ ŋ̀kwìn yan yɛ ɓe lɛ̀ ŋ̀gɔ̀ꞌ mfɛ sàtìkæ̀ꞌ nywɔꞌ màzwùm.
Kɛ ɓɛ̀ꞌ mɛ ci-mfɛ sàtìkæ̀ꞌ nun, ɓɛ ɓe mwum ndɔꞌ zwɛ̀li m̀bɔꞌ kɛ ŋkwìn yan nun, nyɛ̌ yɛ̌ kɛ̌n sàtìkæ̀ꞌ fɛ. Nywɔꞌ màzwǔm, ɓɛ zwɛle Zàkàrî lɛ nyǐ nɛ kɛnmɛ kɛ nlim nyenswæ̀b ndwun, ɓǎ nun twɛn swum lwɛn kwe, she yɛ Nyɛli nyɛꞌ M̀vɛ̀nnswæ̀b ǹlim lwukea lɛ̀ mɛ̀ nwùm.
Kwan sɛ nun ɓe swum lwɛn màzwùm twɛ̀nni, ŋ̀kwìn ɓwum ye kiân M̀vɛ̀nnswæ̀b twuli kwe toen wan lɛ̀ ɓɛ M̀vɛ̀nnswæ̀b keli.
Kɛ kwan màzwùm nun, cikpuꞌ Mvɛ̀nnswæ̀b ndɔꞌ kà ɓwùmni kɛ swiꞌ Zàkàrî, à ɗyie kɛ fyaꞌ ji mɛ kwìꞌ yɛ Zàkàrî ɓe swum lwɛn màzwùm twɛ̀nni nun.
Kɛ nyɛn yɛ Zàkàrî yɛn nun, ǹlim ɓwû nun zwum, yi ɗunmi nun kwɛ̀nni.
Son, cikpuꞌ Mvɛ̀nnswæ̀b ni shɛ̀ lɛ̀ nun lɛ: «Zàkàrî, ɓa yi kwɛn wù. M̀vɛ̀nnswæ̀b ywɔâ ŋ̀keli ywû, m̀myû Lisàbì yɛ̌ mwɛn nɛ nɗwɛb ye, wù kɛ̀ nun jin lɛ Jân.
Ǹlim ywû yɛ dàlì ǹzwɔnzwɔ̀ꞌ kɛ ye nyon nun; ye nyon yɛ̌ tì kuꞌ kònndi ɓwum mèan ndɔꞌ ǹdàli fɛ.
Ntwiꞌ sɛ à yɛ̌ ɓɛ mwum ndwun kɛ mɛꞌ Nyɛli nyɛꞌ M̀vɛ̀nnswæ̀b. Swum nwi sɛ ta mwum ɓænni hwæn ɓa nun lèan ŋwum. Ǹdìkàꞌ kwan ye shon, à yɛ̌ ɓɛ ǹlwinni lɛ̀ M̀pùn Nsanmi.
À yɛ̌ cì ɓwum Izràɛ̂l mèan kɛ tì mɛꞌ ɓe lɛ̀ Nyɛli nyan M̀vɛ̀nnswæ̀b.
Nun nɛ yɛ ɓɛ wɛ̌ wèàn Mvɛ̀nnswæ̀b. À yɛ̌ kɛ̀n li lɛ̀ ŋ̀kimmɔꞌ Mpùn Nsanmi, ŋ̀kimmɔꞌ fɔꞌ yɛ ɓe kuꞌ <font color=blue>Èlî</font>, ci-nlɛli kɛ ŋwum Mvɛ̀nnswæ̀b nun kɛ̀nnzi. Li, à yɛ̌ cì mɛ̀ nlim mɛ̀ ce ɓwɛn kɛn ɓe kɛ nywi ɓwɛn ɓyan, à cì tì kuꞌ ɓwum ɓye ta mwù kimmi lɛ̀ M̀vɛ̀nnswæ̀b, ɓɛ cinni ǹlìmmì ye ɓwum lwinnea. Li, lɛ̀ à fɔ̀sea ŋ̀kwìn ɓwum Mvɛ̀nnswæ̀b ntwiꞌ nyè Nyɛli nyan.»
Son, Zàkàrî kà cibbi lɛ̀ cikpuꞌ Mvɛ̀nnswæ̀b lɛ: «Kɛ ɓwiꞌ ti ywìnnɔa, ɓwiꞌ lɛ̀ m̀myɛ̂m, ɓwiꞌ ɓî hwæn, mùn yɛ̌ lɛŋkæ̀m lìmmi lɛ̀ yà swum?»
Cikpuꞌ Mvɛ̀nnswæ̌b kà fyònnzi lɛ̀ nun lɛ: «Jin shɛ̂m si lɛ Gàbrìɛ̂l, mùn nɛ ta ɗyi kwan hwæn kɛ swiꞌ Mvɛ̀nnswæ̀b, nun nɛ fyii mùn lɛ mùn shɛ wù ǹtwum yɛ ton yɛ.
Son, wǔ twɛꞌ kan ǹzæ̌ꞌ lɛꞌ yɛ̂m lɛ̀ lɛŋkæ̀m, ǹzæ̌ꞌ lɛꞌ yɛ ɓa fyi ɗin, shìkì yɛ kɛ mwù. Son sɛ ci, wù yɛ̌ tòn mwukaꞌ, wǔ lɛli kan han a kɛn ɓɛ̀n nywɔꞌ nɛ ǹzæ̌ꞌ lɛꞌ ton yɛ yɛ lwinni.»
Kɛ kwan si nun, ŋ̀kwìn ɓwum yɛ ɓe wan ɓonŋgàꞌ Zàkàrî shě. Ɓon lɛ: «Yɛn si sɛ cinni nyǐ ɗyě kwe nlim?»
Nywɔꞌ nɛ ŋ̀gyìn she Zàkàrî mlɔ̀e nyenswæ̀b ndwun, à fyòn ɓe ɗwon nyon.
Kɛ nyè mɛ lɛꞌ màzwǔm, Lisàbì myǐ Zàkàrî shɛ zwùm. À suꞌ tòn gwùmni kɛ mɛ nywiꞌ shæ̂n nun, à ɓe lɛꞌ nlim yon nun lɛ:
«Cɛ lɛ fɛꞌ, M̀vɛ̀nnswæ̀b ywɔâ kwɛ̀nnzǐ nlim lɛ̀ mùn, à yilâ jenɛ, à pæ̀lâ mùn swum sɛ ɓe mùn kwɛ̀nnjin cǐ kɛ mɛꞌ ɓwum.»
Ŋ̀kìn yɛ cikpuꞌ Mvɛ̀nnswæ̀b kìen ǹtwum ye Yesù shɛ̌Kwan sɛ zwùm Lisàbì wole mɛ̀ nywiꞌ fyuru, M̀vɛ̀nnswæ̀b fyiì cikpuꞌ nyon Gàbrìɛ̂l kɛ nsòn yɛ ɓɛ ɓe lon lɛ Nàzàrɛ̂ꞌ yɛ ɓe kɛ ŋgyɔꞌ Gàlìlê nun.
À fyiê nun kɛ cɛ̌ mbìpàn mwɔ̂ꞌ m̀lib ndɔꞌ nɛ jin shon ɓe lɛ Màrî. Mwɔ̂ꞌ m̀lib màzwùm ɓe m̀lib nyæ̀nni mwum ndɔꞌ nɛ ɓɛ ɓe lon lɛ Jòsɛ̂ꞌ. Ǹɗwɛb màzwùm ɓe kɛ mvu ɓwum mvɛ̀n Dàvîd nun.
Cikpuꞌ Mvɛ̀nnswæ̀b ɓɛ̀nmɛ kwe, à ɗun næm, à shɛ̀ lɛ̀ Màrî lɛ: «Màrî, mùn tà wu hwæsi. M̀vɛ̀nnswæ̀b ni lɛ̀ wù, wù nɛ cinnâ tǒn lwɛn she wai fyaꞌ yon.»
Ǹywɔꞌ yɛ Màrî ywɔꞌ paꞌ mɛ̀ hwæsi yi, ǹlim ɓwu nun zwum. À ɗunmi kæb mwu yon nun wɛ̌ swum sɛ mɛ̀ hwæsi màzwùm lisaꞌ.
Cikpuꞌ Mvɛ̀nnswæ̌b kà shɛ̌ lɛ̀ nun lɛ: «Màrî, ɓa yi kwɛn wù, wù cinnâ tǒn lwɛn she wai fyaꞌ Mvɛ̀nnswæ̀b.
Nònnzi mɛ̀ ywiꞌ, wù ywɔꞌ ǹzæ̀ꞌ lɛꞌ nɛ mùn yɛ̌ wù shɛ̌ nɛ. Wù yɛ̌ zwùm shɛ, wù ye mwɛn nɛ nɗwɛb, wù kɛ̀ nun jin lɛ Yesù.
Mwɛn màzwùm yɛ̌ ɓɛ mwum ndwun, ɓɛ yɛ nun lon lɛ mwɛn nyɛ̌ M̀vɛ̀nnswæ̀b nɛ làn ywum hwæn lɛ̀ ǹtwu. Nyɛli nyɛꞌ M̀vɛ̀nnswæ̀b yɛ̌ nun gbaꞌ lwun mbibea nyon Dàvîd fɛ.
Nun nɛ yɛ ywɔꞌ ɓwum Izràɛ̂l cinni, ywɔꞌ she ɗwùmɗwùm.»
Màrî kà cibbi lɛ̀ cikpuꞌ Mvɛ̀nnswæ̀b lɛ: «Sɛ yɛ cì lɛ mǔn kà shɛ zwùm? kɛ mǔn lìmmi kifɛꞌ mɛ̀ ɗwɛb?»
Cikpuꞌ Mvɛ̀nnswæ̀b fyònnzì lɛ̀ nun lɛ: «Wù yɛ̌ zwùm shɛ lɛ̀ ŋ̀kimmɔꞌ Mpùn Nsanmi. Ŋ̀kimmɔꞌ màzwùm ywimɛ waꞌ kɛ cɛ̌ Mvɛ̀nnswæ̀b nɛ làn ywum hwæn lɛ̀ ǹtwu. Son sɛ yɛ cì, mwɛn nɛ wù yɛ̌ ye, à yɛ̌ ɓɛ ǹsanmi, ɓɛ lon nun lɛ Mwɛn Mvɛ̀nnswæ̀b.
Cɛ ti fɛꞌ, kwo fɛꞌ tæmmi nywù Lisàbì ti tì kuꞌ lɛ̀ zwùm mwɛn nɛ nɗwɛb kɛ ywìn shon nun, nun nɛ ɓɛ ɓe lon lɛ kìm. Zwùm shon ti ɗyě mɛ̀ nywiꞌ fyuru.
Ntwiꞌ sɛ swum ndɔꞌ ɓa kyìbli kɛ swiꞌ Mvɛ̀nnswæ̀b.»
Màrî ywɔmɛ li, à fyònnzì lɛ̀ cikpuꞌ Mvɛ̀nnswæ̀b lɛ: «Mùn ni mɛ kwǔ Mvɛ̀nnswæ̀b nji. À ci mùn wɛ̌ swum sɛ wù lɛli.» Kɛ nyě màzwǔm, cikpuꞌ Mvɛ̀nnswæ̀b fyòn nun ɓe.
Kɛ̀n sɛ Màrî kɛ̀nne Lisàbì ɓæ̀tiKɛ kwan màzwùm nun, Màrî waꞌ kɛ̀n m̀byìmmi kɛ nsòn mɛ kpaꞌ ndɔꞌ yɛ ɓe kɛ ŋgyɔꞌ Jùdê nun.
À ɓɛ̀nmɛ kwe, à kɛ̀n ɗwon Zàkàrî, à ɗun næm, à hwæsi Lisàbì.
Kɛ nywɔꞌ yɛ Lisàbì ywɔꞌ mɛ̀ hwæsi Màrî, mwɛn ɗunmi nun yèan zwum. Kɛ kwan màzwùm nun, Lisàbì fyònni ǹlwinni lɛ̀ M̀pùn Nsanmi.
Ǎ kà kun lɛ̀ ŋ̀kwu kimmi lɛ: «Wù cinnâ tǒn lwɛn she wai fyaꞌ Mvɛ̀nnswæ̀b kɛ nyinnìm mɛ yib nun. Tǒn lwɛn nɛ si si tì kuꞌ lɛ̀ mwɛn nɛ wu yɛ̌ ye.
Mùn ni kuꞌ wɛn ɓǎ mon Nyɛli nyɛ̀m kiìn mùn ɗun næm?
Cɛ fɛꞌ, kɛ nywɔꞌ yɛ mun ywɔꞌ mɛ̀ hwæsi ywû, mwɛn yeân mùn zwum ǹnywɛ̀n.
Tǒn lwɛn si lɛ̀ wù nɛ ywɔâ, wù lìmmâ lɛ lɛꞌ sɛ M̀vɛ̀nnswæ̀b fyi lɛ ɓɛ shɛ wù sɛ, sɛ yɛ mwù kpeli.»
Ǹsàkàꞌ yɛ Màrî ɓe ǹtwu Mvɛ̀nnswæ̀b sàkeaMàrî ywɔmɛ li, ǎ kà shɛ̌ lɛ:«Mùn tǎ ǹtwu Mvɛ̀nnswæ̀b sàkea.
Ǹlim yɛ̂m yi tì kònndì lwinni lɛ̀ ǹdàli kɛ jin Mvɛ̀nnswæ̀b nɛ Ci-nswæti nyɛ̀m.
Ntwiꞌ sɛ M̀vɛ̀nnswæ̀b yònnzâ mɛꞌ, à cɛ mùn,mùn nɛ cikpuꞌ nyon nɛ cinni kan ǹtwu kɛ mɛꞌ yon,mùn ni mɛ kwù ɓyon nji.Mùn lìmmâ lɛ ŋ̀waꞌ ye jenɛ, mvu ɓwum hwæn yɛ mùn suꞌ lon lɛ ci-tǒn lwɛn.
Ntwiꞌ sɛ M̀vɛ̀nnswæ̀b nɛ làn ywum hwæn lɛ̀ ŋ̀kimmɔꞌ cìâ ywum shìmmea kɛ nywi yɛ̂m.À ni ǹsanmi.
Kwɛ̀nnzǐ nlim shon yɛ ɓɛ ɗwùmɗwùm lɛ̀ ɓwum ɓɛ ta nun mwumnzi.
À lìseâ ŋ̀kimmɔꞌ yon kɛ ncì yɛ nun cìâ ywum klwɔkea.À cìâ ɓwum ɓɛ ɓe ɓon nɛꞌ twɛli klwɔkea, ɓɛ pyi.
Ɓwum ɓye ywum ɓe shi, à cìâ ɓɛ cinni lwɛn mèan ǹzwɔnzwɔ̀ꞌ.Mɛ̀ ci-lòn tì kuꞌ, à fyɔ̀sâ ɓon mɛ̀ fyàꞌ pwìnpwìn.
<sup>(54-55)</sup> Ǹlim fye kan nun lɛ̀ ǹcǐ lwɛn kwan hwænwɛ̌ tà shɛ nun lɛkàꞌ lɛ nun yɛ̌ cì lɛ̀ Abràhæ̂m lɛ̀ tì lɛ̀ mvu ɓwum yon nun hwæn.À cìe ŋ̀kàli yi lɛ̀ ɓon ɓɛ ɓe mɛ̀ mbibea ɓyɛꞌ.Li, à kìân ŋ̀kwìn ɓwum Izràɛ̂l ɓye mɛ̀ cikpuꞌ ɓyon kpea.»
(-)
Màrî nòn kwe ɓon lɛ̀ Lisàbì a ywi kwɛmmi mɛ̀ nywiꞌ lê, ǎ kà fyǒn nun ɓe nsòn yon.
Ǹye yɛ ɓɛ yee Jân BàtisìKwan ye sɛ ɓe lɛ̀ Lisàbì yɛ̌ ye woli, à ye mwɛn nɛ nɗwɛb.
Kwan sɛ ɓwum ɓyon lɛ̀ ɓwùlukwæ̌n ɓyon ywɔꞌ lɛ M̀vɛ̀nnswæ̀b ywɔâ kwɛ̀nnzǐ nlim lɛ̀ nun li, ɓɛ ɗunmi dàlì lɛ̀ ɓon m̀ban.
A kiìn wòli ŋ̀gyǐn nìni, ɓɛ kiìn ɓǎ ɓɛ ɗunnzi mwɛn ǹdùn. Ɓɛ yile tì kuꞌ ɓǎ ɓɛ lwi mwɛn lɛ̀ jin ce nyon Zàkàrî.
Son, mon mwɛn ɓyìnnɔ̀ꞌ, à shɛ̀ lɛ jin nyǐ, shi si lɛ Jân.
Ɓwum kà shɛ̌ lɛ̀ Lisàbì lɛ: «Wɛn nɛ kuꞌ kɛ nyinnìm ɓwum ɓyû nun, nyɛ̌ jin shon si lɛ Jân?»
Ɓɛ ɗunmi Zàkàrî lɛꞌ fǒ lɛ̀ mɛ̀ fyàꞌ lɛ jin mwɛn yɛ ɓɛ lɛ wɛn?
Zàkàrî fɔ̀ꞌ lɛ̀ mɛ̀ fyàꞌ lɛ ɓɛ fɛ nun swum ŋkɔꞌ ŋgɔꞌ, ǎ kà kɔꞌ kɛ nlim lɛ: «Jin shon si lɛ Jân.» Kɛ nyɛn yɛ ɓɛ yɛn li, shìmmea ci ɓwum hwæn.
Kɛ kwan màzwùm nun ǹnywɛ̌n, ŋwum Zàkàrî weli, à ɗunmi tì lɛli ɓe, lɛ̀ ǎ M̀vɛ̀nnswæ̀b twuli kɛ nzæ̌ꞌ lɛꞌ yon nun.
Ɓye ɓe mɛ mbɛti hwæn, yi kwɛn ɓon. A kɛn ɓɛ̀n kɛ ŋgyɔꞌ mɛ kpaꞌ ɓye kɛ Jùdê nun, lɛꞌ màzwùm sɛ sue lɛꞌ nshɛ̀ nje shan.
Ɓwum hwæn ɓye ɓe lɛꞌ màzwùm ywo ɓe son ɓænni kɛ nlim lɛ̀ ɓɛ ta fɔ̀kàꞌ lɛ: «Mwɛn màzwùm yɛ̌ ɓɛ ɗyě lɛ?» Fyǎꞌ Mvɛ̀nnswæ̀b ɓe nun nywi li lɛŋkæ̀m.
Ǹzæ̌ꞌ lɛꞌ Mvɛ̀nnswæ̀b yɛ Zàkàrî ɓe shɛ̀Zàkàrî, ce mwɛnnzea, fyònnì ǹlwinni lɛ̀ M̀pùn Nsanmi, à ɗunmi lɛꞌ sɛ M̀vɛ̀nnswæ̀b ɓe nun kɛ̌ ŋwum lɛli. À ɓe lɛꞌ lɛ:
«Ǹtwu ɓɛ lɛ̀ Nyɛli nyɛꞌ M̀vɛ̀nnswæ̀b nɛ ɓwiꞌ ɓɛ ŋ̀kwìn ɓwum Izràɛ̂l, ɓwiꞌ ta ɗwon,ntwiꞌ sɛ nun ɗwìâ ɓwiꞌ fyàꞌ nywi, à kwannzâ ɓwiꞌ kɛ vɛ̀nɛ̀ꞌ nun.
À fyiâ ɓwiꞌ Ci-nswæti ŋkimmɔa,nyɛ̌ kwan kɛ mvu ɓwum cikpuꞌ nyon m̀vɛ̀n Dàvîd nun.
Son sɛ nun shɛ̀kàꞌ kɛ fyaꞌ mɛ ci-nlɛli kɛ ŋwum yon nun ɓye ɓe mbyî.
À shɛ̀e lɛ nyǐ ni yɛ̌ ɓwiꞌ nywæ̀si kɛ fyaꞌ mɛ ci-ɓyìnnzì ɓyɛꞌ,lɛ̀ kɛ fyaꞌ ɓwum ɓye ta ɓwiꞌ cɛ lɛ̀ ǹlim ɓyɛbbi.
À cìe ŋ̀kàli lɛ nun yɛ̌ kwɛ̀nnzǐ nlim shon lìsea lɛ̀ mɛ̀ mbibea ɓyɛꞌ,à jine ŋ̀gwòn lɛ̀ ɓon, à lwinnzâ ǹzæ̀ꞌ lɛꞌ ŋgwòn nyon jenɛ.
Ntwiꞌ à cìe ŋ̀kàli lɛ̀ mbibea nyɛꞌ Abràhæ̂m lɛ,
nun yɛ̌ ɓwiꞌ nywæ̀si kɛ fyaꞌ mɛ ci-ɓyìnnzì ɓyɛꞌ,nun fɛ ɓwiꞌ ŋ̀kimmɔꞌ lɛ ɓwiꞌ ɗwon nun mwù zwô.
À cìi li, ɓǎ ɓwiꞌ ɓɛ kɛ wan nyɛꞌ nun kwan mèan hwæn lwinnea,ɓwiꞌ ɓɛ tî sanmea kɛ swiꞌ shon.
Ti kuꞌ wù, mwɛn nyɛ̀m, ɓɛ yɛ wù lon lɛ ci-nlɛli kɛ ŋwum Mvɛ̀nnswæ̀b nun, M̀vɛ̀nnswæ̀b nɛ làn ywum hwæn lɛ̀ ǹtwu.Ntwiꞌ sɛ wù nɛ yɛ kɛ̀n kɛ swiꞌ Nyɛli nyɛꞌ lɛ̀ wù tǎ m̀ɓɛ̀n yon fɔ̀si mbyî.
Wù yɛ̌ tì kuꞌ ŋ̀kwìn ɓwum ɓyon sannzi lɛ nyǐ ni nɛ yɛ ɓyi swæti,nyǐ ni zùsì tì kuꞌ ɓyi mɛ̀ ɓyɛbbi ɓyi.
A si li ntwiꞌ sɛ M̀vɛ̀nnswæ̀b nɛ ɓwiꞌ ta ɗwon,ǹlim yon yi lwɛn ǹzwɔnzwɔ̀ꞌ.Son sɛ ci, à yɛ̌ ɓwiꞌ mwum ndɔꞌ fyi, ŋ̀waì ye kɛ ɗɛb.Nun ni yɛ̌ ɓwiꞌ ŋwannzi wɛ̌ nywɔꞌ.
Ŋ̀wanni shon sɛ yɛ ɓwum ɓye njimmi nun, kònndì lɛ̀ ɓye ti ywi nun, mbyi lìsea.Sɛ yɛ tì ɓwiꞌ kɛ̀nnzi kɛ mbyi nyɛ̌ flɔa nun.»
Ti lɛ̀ Jân, à ɓe twu, lɛ̀ mwù yon ta lwinni. À kɛ̀n tòn kɛ nlim kyɔꞌ, han sɛ kɛn ɓɛ̀n nywɔꞌ nɛ nun lìsaꞌ nun nɛꞌ kɛ swiꞌ ŋkwìn ɓwum Izràɛ̂l.
Ǹye yɛ ɓɛ yee Yesù<TS3>(<a href="tw://bible.*?40.1.18-25">Mt. 1.18-25</a>)Kɛ kwan sɛ ɓɛ yee Jân, Ògusìtà nɛ ɓe m̀vɛ̀n ndwun. À fɛe ŋ̀kimmɔꞌ lɛ ɓɛ tannzi ɓwum ɓɛ kɛ ywɔꞌ shon nun hwæn.
Mwum hwæn ɓe kɛ̀n jin shon kɔa ɓe ǹdǔꞌ nsòn yon.
Jòsɛ̂ꞌ weɔꞌ kuꞌ kɛ Nàzàrɛ̂ꞌ sɛ ɓe kɛ ŋgyɔꞌ Gàlìlê nun, ɓǎ nun kɛn kɛ ŋgyɔꞌ Jùdê nun kɛ nsòn yɛ ɓɛ ɓe lon lɛ Bɛ̀tlèhɛ̂m. Ǹsǒn màzwùm yɛ ɓe ǹdǔꞌ nsǒn mvɛ̀n Dàvîd nyɛ̌ ɓe mbibea nyon.
À kɛ̀nmɛ cɛ̌ ŋkɔꞌ jin shon li, à twɛlɔꞌ m̀lib nyæ̀nni nyon Màrî nɛ ɓe lɛ̀ zwùm.
Ɓɛ ɓɛn kɛ Bɛ̀tlèhɛ̂m, nywɔꞌ nɛ ŋ̀gyìn ye Màrî wòlǐ,
à ye mwɛn zwimbyiꞌ nyon, à ɓɛ ǹɗwɛb. Ɓɛ ɓwiꞌ nun plê nun, ɓɛ nonnzì nun kɛ kwitì nun, ntwiꞌ sɛ cǐ nòn shine lɛ̀ ɓon kɛ nye mɛ̀ kyìn nun.
M̀ɓwùmni yɛ cikpuꞌ Mvɛ̀nnswæ̀b ndɔꞌ ɓwùmne kɛ swiꞌ mɛ ci-mɓòn mɛ pɔꞌKɛ nǒnnǒn màzwùm nun, mɛ̀ ci-mɓòn mɛ pɔꞌ ɓe nòn mɛ ndɛm ɓǎ ɓon konni lɛ̀ mɛ̀ ɓòn mɛ nyæ̀m ɓyan.
Kwan sɛ ɓon ɓe kwe li, cikpuꞌ Mvɛ̀nnswæ̀b ndɔꞌ ɓwùmnǐ ŋkwìn yan nun, ŋ̀wanŋwan Mvɛ̀nnswæ̀b kanndi ɓon. Li shìmmea ci ɓon, yi kwɛn ɓon ǹzwɔnzwɔ̀ꞌ.
Son, cikpuꞌ Mvɛ̀nnswæ̌b kà shɛ̌ lɛ̀ ɓon lɛ: «Ɓa yi kwɛn ɓyin, ntwiꞌ sɛ mùn kìin ɓyin ǹtwum lwɛn ndɔꞌ shɛ̌. Ǹtwum màzwùm yɛ ŋ̀kwìn ɓwum Izràɛ̂l hwæn ǹdàli fɛ ǹzwɔnzwɔ̀ꞌ.
Ɓɛ yeâ ɓyin Ci-nswæti ɗyě kɛ nlim nsǒn mvɛ̀n Dàvîd. Nyɛli nyɛꞌ nɛ M̀vɛ̀nnswæ̀b fyi ɓyin nɛ.
Mùn yɛ̌ ɓyin shìtàkwǔ nlìmmì yon fɛ. Ɓyin yɛ ɓɛ̀n kwe, mwɛnnzea nyɛ̌ ɓyin yɛ cinni, ɓɛ ɓwiꞌ nun plê, ɓɛ nonnzi nun kɛ kwitì nun lɛ̀ nun nɛ.»
Kwan sɛ cikpuꞌ Mvɛ̀nnswæ̀b ni lɛꞌ li, mɛ̀ cikpuꞌ Mvɛ̀nnswæ̀b ɓye mèan ndɔꞌ ɓwumnì, ɓɛ ɓwukì lɛ̀ nyɛ̌ m̀bɔꞌ nun, ɓɛ ɗunmi M̀vɛ̀nnswæ̀b twuli lɛ:
«Ǹtwu yi lɛ̀ M̀vɛ̀nnswæ̀b kɛ nlim ɗɛb,à fɛâ flɔa nyon kɛ ŋgyɔ̂ꞌ wan lɛ̀ ɓwum ɓɛ nun yili.»
Kɛ̀n sɛ mɛ̀ ci-mɓòn mɛ pɔꞌ kɛnne kɛ Bɛ̀tlèhɛ̂mMɛ̀ cikpuꞌ Mvɛ̀nnswæ̀b fyonnimɛ ɓe ɗɛb, mɛ̀ ci-mɓòn mɛ pɔꞌ ɗunmi lɛꞌ lɛ̀ ɓwùlu lɛ: «Ɓwiꞌ kɛnnènì lɛ Bɛ̀tlèhɛ̂m, ɓǎ ɓwiꞌ yɛnnènì swum sɛ lannzi kwe, swum sɛ M̀vɛ̀nnswæ̀b shǐ ɓwiꞌ kɛ fyaꞌ cikpuꞌ nyon.»
Ɓɛ waꞌ kɛ̀n lɛ̀ mɛ̀li, ɓɛ ɓɛn kwe, ɓɛ kɛn Jòsɛ̂ꞌ cinni ɓon lɛ̀ Màrî, lɛ̀ ɓɛ nonnzâ mwɛnnzea kɛ kwitì nun.
Kwan sɛ ɓɛ yɛn nun li, ɓɛ waꞌ, ɓɛ kɛn ɓwum sannzi swum sɛ ɓɛ shi ɓon kɛ ndɛm, kɛ jin mwɛnnzea nɛ tòn ni nun.
Ɓwum ɓɛ ywɔe swum sɛ mɛ̀ ci-mɓòn mɛ pɔꞌ ɓi sǔ, shìmmea ci ɓon,
son, Màrî ɓe mɛ̀ lɛꞌ hwæn ywo, à nyɛ̀ꞌ ǹsɛ̌ꞌ lɛꞌ zwum, à mɔki nun.
Kɛ nyě yi, mɛ̀ ci-mɓòn mɛ pɔꞌ waꞌ ɓon kɛ̀n ɓe. Ɓɛ ɓe kɛ̀n lɛ̀ ɓɛ ta ǹtwu Mvɛ̀nnswæ̀b sàkea, ɓɛ twuli tì kuꞌ nun lɛ̀ ǹtwum yɛ cikpuꞌ nyon kǐn ɓon shɛ̌, lɛ̀ ǹyɛn yɛ ɓon yɛnnâ tì kuꞌ ywum màzwùm hwæn.
Ŋ̀kɛ̀ yɛ ɓɛ kɛe Yesù jinŊ̀gyìn mɛ̀ nìni kǐn wòlǐ, ɓɛ ɗunnzi mwɛn ǹdùn, ɓɛ kɛ nun jin lɛ Yesù, wɛ̌ tà shɛ cikpuꞌ Mvɛ̀nnswæ̀b shɛ̀e lɛ̀ mon nyon, lɛ̀ ǎ shɛ kifɛꞌ zwùm.
Ǹyɛn yɛ Sìmèôn yɛnne mwɛnnzeaŊ̀gyìn wòle nyɛ̌ mɛ̀ Jòsɛ̂ꞌ kɛnne kɛ nyenswæ̀b ndwun, ɓǎ Màrî sannzi nun nɛꞌ wɛ̌ tà shɛ lwuà Mòîzɛ̀ yili. Ɓɛ sheli mwɛnnzea, ɓɛ kɛn lɛ̀ nun kɛ Yèrusàlɛ̀m, ɓǎ ɓɛ lisàꞌ nun lɛ̀ M̀vɛ̀nnswæ̀b.
Ɓɛ ci li, ntwiꞌ sɛ a si kɔa kɛ ɗèwǎ Mvɛ̀nnswæ̀b nun lɛ: «Mwɛn zwimbyiꞌ nɛ yɛ̌ ɓɛ mwɛn nɛ nɗwɛb hwæn, à yɛ̌ ɓɛ nyɛ̌ M̀vɛ̀nnswæ̀b.»
Ɓɛ kɛnne tì kuꞌ ɓǎ ɓɛ fɛ sàtìkæ̀ꞌ she lwuà Mvɛ̀nnswæ̀b tǎ yili. Swum sɛ cibbe lɛ ɓɛ fɛ lɛ̀ sàtìkæ̀ꞌ si paꞌ mɛ pyìꞌ ndɔꞌ ɓî, shindɔꞌ ɓwɛn mɛ pyìꞌ ɓî.
Mwum ndɔꞌ ɓe kwe kɛ Yèrusàlɛ̀m, jin shon ɓe lɛ Sìmèôn. Mwum màzwùm ɓe ǹlwinni, à ɓe M̀vɛ̀nnswæ̀b mwumnzi. À ɓe mwum nyɛ̌ yɛ̌ ŋ̀kwìn ɓwum Izràɛ̂l swæti ɓònŋgea. M̀pùn Mvɛ̀nnswæ̀b ɓe nun nywi.
M̀pùn màzwùm nɛ cie à lìmmì lɛ à ɓǎ sɛti ywi, shìkì à yɛn <font color=blue>Kristò</font>, mwum nɛ M̀vɛ̀nnswæ̀b yɛ̌ fyii.
Nywɔꞌ nɛ mɛ̀ Jòsɛ̂ꞌ kiên lɛ̀ Yesù kɛ nyenswæ̀b, m̀pùn nɛ ɓe Sìmèôn kɛ nywi kɛ̀nnzì nun, à kìn tì kuꞌ kɛ nyenswæ̀b ndwun. Kwan sɛ mɛ̀ Jòsɛ̂ꞌ kiên lɛ̀ Yesù kɛ kwe, ɓǎ ɓon lwinnzi ywum yɛ lwuà ɓe yili kɛ nywi mwɛn nyan, Sìmèôn yɛn Yesù,
à sheli nun fyaꞌ, à ɗunmi M̀vɛ̀nnswæ̀b osɔ̀kɔ̀ꞌ yili, lɛ̀ à tǎ lɛꞌ lɛ:
«Jenɛ, Nyɛli nyɛ̀m M̀vɛ̀nnswæ̀b, ǹzæ̀ꞌ lɛꞌ nywù lwinnâ, wù wòli wù twɛꞌ mùn ɓe flɔa.
Ntwiꞌ sɛ mùn yɛnnâ Ci-nswæti nɛ wù fyiì lɛ̀ zɛꞌ shɛ̂m,
nyɛ̌ wù kwannzi ntwiꞌ mɛ̀ ŋkwìn ɓwum hwæn.
Ǹzæ̌ꞌ lɛꞌ Mvɛ̀nnswæ̀b ye Sìmèôn ɓe shɛ̀Ce Yesù ɓon lɛ̀ mon Yesù ɓe shìmmàꞌ ǹzwɔnzwɔ̀ꞌ kɛ nzæ̌ꞌ lɛꞌ ye Sìmèôn lɛli kɛ nywi mwɛn nyan.
Sìmèôn fɛ ɓon flɔa, ǎ kà shɛ̌ lɛ̀ Màrî, mon Yesù, lɛ: «M̀vɛ̀nnswæ̀b fyii mwɛn tòn nɛ ɓǎ nun ci ɓwum Izràɛ̂l mèan yɛn vɛ̀nɛ̀ꞌ fyǎꞌ Mvɛ̀nnswæ̀b, ɓye mèan ndɔꞌ kuꞌ, ɓɛ ton kuꞌ lwɛn kɛ swiꞌ shon. Nun nɛ yɛ ɓɛ shìtàkwǔ Mvɛ̀nnswæ̀b sɛ ɓwum yɛ ɓyìnnɔ̀ꞌ.
Mɛ̀ mɓàkàꞌ ŋgwùmnea nyɛ̌ mɛ nlim ɓwum mèan nun, nun nɛ yɛ cì à kwàli pisean. Ti lɛ̀ wǔ, mon mwɛn, ǹlim yɛ wù ɓyìti zwum nywɔꞌ m̀bɔꞌ ndɔꞌ.»
Ŋ̀wɛb yɛ Anà, ci-nlɛli kɛ ŋwum Mvɛ̀nnswæ̀b nun wɛbbe M̀vɛ̀nnswæ̀b ŋgwɛbM̀lib ndɔꞌ ɓe tì kwe kɛ Yèrusàlɛ̀m, ci-nlɛli kɛ ŋwum Mvɛ̀nnswæ̀b nɛ ɓe tì kuꞌ; jin shon ɓe lɛ Anà. À ɓe mwɛn Fànùɛ̂l kɛ mvu ɓwum Àzɛ̂r nun. Ɓe lɛ̀ à ywìnnâ ǹzwɔnzwɔ̀ꞌ. À wae m̀bìpàn shon, à shɛ ǹɗwɛb, ɓɛ non ɓon lɛ̀ nun ɗwùm shanmɓì,
ǹɗwɛb ywi nun fyaꞌ, à fyòn ŋ̀kwɛb. A kiìn ɓɛ̀n ɓe lɛ̀ à ti ɗwǔm mwum nìni ɓlàn nyî. Ǎ ɓe kǎn kyììlì lɛ̀ nyenswæ̀b ndwun. À suꞌ M̀vɛ̀nnswæ̀b twuli kwe kpòn lɛ̀ nywɔꞌ kɛ ŋkeli yɛ nun ɓe nun keli, kònndì lɛ̀ ǹshì mlaꞌ yɛ nun ɓe shì.
Kɛ kwan fɔꞌ màzwùm she Sìmèôn ɓe lɛli li kɛ nywi Yesù, m̀lib màzwùm ɓɛ̌n, à ɗunmi M̀vɛ̀nnswæ̀b ŋgwɛb wɛbbi, lɛ̀ à tǎ lɛli kɛ nywi Yesù nun lɛ̀ ɓwum ɓɛ ɓe ɓònŋgàꞌ lɛ M̀vɛ̀nnswæ̀b kwannzi Yèrusàlɛ̀m kɛ vɛ̀nɛ̀ꞌ nun.
M̀bɔ̀kì nɛ Yesù ɓe twu, à sannzi mɛꞌKwan sɛ ɓwum Yesù lwinnze ywum yɛ mɛ̀ lwuǎ Mvɛ̀nnswæ̀b ta yili hwæn, ɓɛ fyon ɓe nsòn yan, Nàzàrɛ̂ꞌ, sɛ ɓe kɛ ŋgyɔꞌ Gàlìlê nun, lɛ̀ Yesù.
Ti lɛ̀ Yesù nun nɛꞌ, à ɓe twu, mɛꞌ ta nun sanmi, lɛ̀ mwù ta nun lwinni. Ɓwum ɓɛ ɓe nun yɛnni, ɓɛ ɓe lìmmì lɛ à ni lɛ̀ fyǎꞌ Mvɛ̀nnswæ̀b nywi.
Ǹɗun yɛ Yesù ɗuen nyenswæ̀b ndwun lɛ̀ ǎ kɛ ɗwǔm wûm ɓlàn ɓîƊwǔm mèan hwæn ɓwum Yesù ɓe kɛ̌n ŋ̀gwìn ndɔꞌ nɛ ɓɛ ɓe lon lɛ <font color=blue>Ŋ̀gwìn-ŋkwan-Èjîb</font> ji kɛ Yèrusàlɛ̀m.
Kæ̀mmǐ nji ŋgwin she ɓe lɛ̀ ɓɛ kɛnmɛ ɓe, ŋ̀gwìn nyɛ̌ ɓe lɛ̀ Yesù ti ɗwǔm wûm ɓlàn ɓî, ɓɛ kɛn lɛ̀ ɓon m̀ban.
Kwan sɛ ŋ̀gwìn mlɔ̌ꞌ, ɓwum Yesù ye mbyi myi yan ɓe, ɓɛ lìmmi kan lɛ Yesù lwæ̀bbâ ɓe Yèrusàlɛ̀m.
Ɓɛ ɓe fɔ̀kàꞌ lɛ nyǐ ni yɛ̌ ɓɛ lɛ̀ ɓwùlukwæ̌n mɛ̀ ci-kɛ̀n ɓyan. Ɓɛ kɛn li, kwæ̀bbi pyi, ɓɛ yɛn kan nun, ɓɛ kà ɗunmi nun kæbbi. Ɓɛ cɛ kɛ ŋkwìn ɓwum ɓyan nun lɛ̀ kɛ mɛ ŋkwìn ɓwùlu mɛ̀ ci-kɛ̀n nun.
Ɓɛ yon nun li, ɓɛ cinni kan nun, han ɓɛ kɛn ɓɛ̀n ɓe Yèrusàlɛ̀m lɛ̀ ǹyòn yon.
A kiìn wòlì ŋ̀gyìn mɛ̀ nlě, ɓɛ kɛn nun cinni kɛ nyenswæ̀b ndwun, à ni nyinnìm mɛ ci-nlìmmì mɛ lwuà ǹtǒn, lɛ̀ ɓɛ ta ǹzæ̌ꞌ lɛꞌ kwɛbsea ɓon lɛ̀ ɓon.
Ɓwum ɓɛ ɓe fyònnzì lɛꞌ nyon ywo hwæn, shìmmea ɓe ɓon cǐ lɛ̀ mwù yon yɛ nun cinni kɛ lɛꞌ sɛ nun tǎ lɛꞌ nun, lɛ̀ mɛ̀ fyònnzǐ lɛꞌ nyon nɛ nun tǎ fɛ lɛ̀ mɛ̀ ci-nlìmmì mɛ lwuà. Fyònnzì lɛꞌ nyon ɓe kon seansean.
Kwan sɛ ɓwum ɓyon yɛn nun kɛ ŋkwìn ɓwumŋkæ̀m nun li, shìmmea ci ɓon. Mon nyon cibbi lɛ̀ nun lɛ: «Mwɛn nyɛ̀m, yǎ paꞌ lɛꞌ sɛ she wu cì ɓwiꞌ si? Ɓwiꞌ lɛ̀ bùba nywù, ɓwiꞌ ɓi wu kæbbi lɛ̀ mɛ̀ ɗuꞌ mɛꞌ.»
Yesǔ kà fyònnzi lɛ̀ ɓon lɛ: «Ɓyin ɓi mun kæbbi lɛ̀ ntwiꞌ yɛn? Ɓyin lìmmi kan lɛ sɛ yili lɛ mùn kɛ mwù kɛ mɛ lɛꞌ Bùba nyɛ̀m nun?»
Son, kɛ fyònnzì lɛꞌ màzwùm nun, ce nyon ɓon lɛ̀ mon nyon ɗyili mwù, ɓɛ lìmmi kan mwǔ nzæ̀ꞌ lɛꞌ màzwùm.
Kɛ mmwumnzi yɛ Yesù ɓe ɓon mwumnzi nun, à kwan, à cinni ɓon, ɓɛ ye mbyi Nàzàrɛ̂ꞌ ɓe. Mon nyon Màrî ɓe mɛ̀ lɛꞌ ni kɛ̌ zwum hwæn.
Yesù ɓe fòn, lɛ̀ ǹlìmmì yon ta fɔ̀si nàn mbyimbyî. À ɓe M̀vɛ̀nnswæ̀b ǹlim lwukea, à kònndì tì kuꞌ ɓwum ǹlim lwukea.
Ɗæ̀mmì nɛ Jân Bàtisì ɓe fyi<TS3>(<a href="tw://bible.*?40.3.1-12">Mt. 3.1-12</a>; <a href="tw://bible.*?41.1.1-8">Mr. 1.1-8</a>; <a href="tw://bible.*?43.1.19-28">Jân 1.19-28</a>)Tibɛ̀r nɛ ɓe m̀vɛ̀n ndwun. Ɓe lɛ̀ à nòân kɛ gbaꞌ nun ɗwǔm wûm ɓlàn shæ̂n, Pônsɛ̀ Pìlatwù ɓe gwɛmnà kɛ ŋgyɔꞌ Jùdê, Èrôdɛ̀ ɓɛ kuꞌ m̀vɛ̀n kɛ ŋgyɔꞌ Gàlìlê, ŋgyinni nyon Fìlipò ɓɛ kuꞌ kɛ ŋgyɔꞌ Ìtùrê, lɛ̀ ŋgyɔꞌ Tràshònîꞌ, Lìsànìyâs ɓɛ kuꞌ kɛ ŋgyɔꞌ Àbìlɛ̂n nun.
Kɛ kwan si nun, Anà ɓon lɛ̀ Kàifì ɓɛ ɓe ɓwum klwɔkea mɛ̀ ci-mfɛ sàtìkæ̀ꞌ. Kɛ kwan màzwǔm, M̀vɛ̀nnswæ̀b fyi Jân, mwɛn Zàkàrî ǹtwum yon fyaꞌ kɛ nlim kyɔꞌ.
Jân ywɔmɛ ǹtwum màzwùm, à ɗunmi yì cìcì yɛ moan ɗuꞌ nɛ ɓɛ ɓe lon lɛ Jùrdɛ̂n yǒn, lɛ̀ à tǎ ɗæ̀mmì lɛ: «Kwɛbsênì paꞌ tòn shin, ɓyin ci ɓɛ jimnzi ɓyin, li, M̀vɛ̀nnswæ̀b yɛ̌ ɓyin ɓyɛbbi nyin zùsi.»
<sup>(4-5)</sup> Li nɛ ǹzæ̀ꞌ lɛꞌ Èzaì, ci-nlɛli kɛ ŋwum Mvɛ̀nnswæ̀b nun lwinne, nyɛ̌ nun kɔꞌ lɛ:«Ɓɛ ta ŋ̀kwu mwum ndɔꞌ ywo kɛ nlim kyɔꞌ,ye ta ɗæ̀mmì lɛ: “Fɔ̀sênì m̀ɓɛ̀n Nyɛli nyɛꞌ,ɓyin ɗyilaꞌ mɛ̀ mbyi ɓyon lwɛn,ɓyin lwinnzaꞌ yì ɓwɛ̀b yɛ kɛ mɛ mbyi ɓyon nun hwæn,ɓyin sɛn mɛ̀ kpaꞌ lɛ̀ mɛ̀ ŋgwùmŋgwùm nun hwæn,ɓyin ɗyilaꞌ mɛ̀ mbyi ɓye gwætea,ɓyin fɔsì mɛ̀ mbyi ɓye ɓǎ lwukea.
(-)
Li, mwum hwæn yɛ̌ yɛn m̀bɔ̀kì nɛ M̀vɛ̀nnswæ̀b tǎ ɓwum swæti.” »
Ɓwum ɓe hwɛnni kɛ ke Jân ɓǎ nun jimnzi ɓon. À shɛ̀ lɛ̀ ɓon lɛ: «Ɓyin ɓɛ mɛ̀ nlim kɛ zwum wɛ̌ nyɛ̌ mɛ̀ klwu, wɛn nɛ shɛ ɓyin lɛ ɓyin woli ɓyin nywælì kyìtæ̌ꞌ Mvɛ̀nnswæ̀b she ta kìn?
Ɓɛshɛ ɓyin yili ɓyin nywælì son, cinnênì mɛ̀ kìkæ̀n nlwukea nɛ lisaꞌ lɛ ɓyin kwɛbsâ paꞌ tòn shin. A lan she ɓyin yɛ shɛ̀ lɛ ɓyin ɓi kɛ mvu ɓwum Abràhæ̂m nun. Mùn shɛ̀ ɓyin lɛ̀ lɛŋkæ̀m lɛ ɓɛ fɛꞌ mɛ̀ ŋgwɔ̀ꞌ yɛ ton yɛ, M̀vɛ̀nnswæ̀b wòli à yonnzi yon jenɛ, yɛ ɓɛ mvu ɓwum Abràhæ̂m.
Son ti fyaꞌ ɓænni ye m̀mǔꞌ ŋgæꞌ. Ŋgæꞌ nɛ shì gwǔm lwukea sean hwæn, ɓɛ yɛ nun mǔ, ɓɛ ɗwiɔ̀ꞌ nun kɛ win nun.»
À fyònnzì lɛ̀ ɓon lɛ: «Mwum nyin ndɔꞌ cinni mɛ̀ plè ɓî, à fɛ nyɛ̌ cinni kan nyɛ̌ m̀bɔꞌ, ǹdɔꞌ ɓɛ lɛ̀ ji, ɓɛ ji m̀ban.»
Mɛ̀ ci-nyèkǎꞌ lǒn gàrimà ndɔꞌ ɓɛn tì kuꞌ lɛ̀ Jân jimnzi ɓon. Ɓɛ cibbi lɛ̀ nun lɛ: «Mwumŋkæ̀m, ɓwiꞌ yɛ cì lɛ?»
À fyònnzì lɛ̀ ɓon lɛ: «Ɓyin yɛ lòn yě, ɓa yɛ lan ye lwuà tǎ cibbi.»
Mɛ̀ suzæ̀n ɓɛn tì kuꞌ làn nyan, ɓɛ cibbi swum fɔꞌ: «Ti lɛ̀ ɓwiꞌ, ɓwiꞌ yɛ kuꞌ cì lɛ?» À shɛ̀ lɛ̀ ɓon lɛ: «Ɓa ɓyin fyon mwum ndɔꞌ lòn fyaꞌ lɛ̀ kim, shindɔꞌ ɓyin lin nun mɛ̀ mɓwɛ̀ꞌ nywi, son, ywɔênì lwɛn lɛ̀ lǒn she yɛ ɓɛ ta ɓyin ɗɛ̀bbi nun.»
Ɓwum ɓe tòn lɛ̀ m̀ɓàkàꞌ lɛ, shindɔꞌ, Jân ni nɛ <font color=blue>Kristò</font>, mwum nɛ M̀vɛ̀nnswæ̀b yɛ̌ fyiì.
Jân fyònnzì lɛ̀ ɓon hwæn lɛ: «Mǔn, mùn tà ɓyin jimnzi lɛ̀ mlǎꞌ, son, mwum ndɔꞌ yɛ̌ ɓɛ̀n ɓe nyè yɛ̂m nyɛ̌ làn mûn, à yɛ̌ ɓyin jimnzi lɛ̀ M̀pùn Nsanmi, kònndì lɛ̀ win. Mwum màzwùm, mǔn wòli kan ma kim mùn kwɛmmi lɛ̀ nun lɛ̀ mùn su mɛ̀ nɗuꞌ mɛ̀ dibaꞌ ɓyon.
À ni wɛ̌ mwum nyɛ̌ ɗyi lɛ̀ ɓlì fyaꞌ. À yɛ̌ m̀vòn nyònnzi ɓǎ nun kwannzi ye lwukea, à kɛ̀ kɛ saꞌ nun. Ti lɛ̀ ye ɓyibbɔa, à yɛ̌ yon swìɔ̀ꞌ kɛ win ye tà ka ɗon nun.»
Ǹdǔꞌ nɗun nye njè Jân Bàtisì<TS3>(<a href="tw://bible.*?40.14.3-12">Mt. 14.3-12</a>; <a href="tw://bible.*?41.6.17-21">Mr. 6.17-21</a>)Jân ɓe Ǹtwum Lwɛn shɛ̌ lɛ̀ ŋ̀kwìn ɓwum mɛ Yudà kɛ paꞌ nzæ̌ꞌ lɛꞌ mèan ndɔꞌ nun tì.
A kien ɓɛ̀n nywɔꞌ ndɔꞌ, à wɛ̀si m̀vɛ̀n Èrôdɛ̀, ntwiꞌ ǹshɛ yɛ Èrôdɛ̀ shɛe Èròdìâꞌ. Èròdìâꞌ màzwùm ɓe myǐ bàka Èrôdɛ̀. À kònndì nun wɛ̀si ntwiꞌ mɛ̀ lɛꞌ mɓyibbɔa ndɔꞌ nɛ nun ɓe cì.
Kwan sɛ nun wɛ̀si nun li, Èrôdɛ̀ kònndì tì ɓyɛbbi ndɔꞌ cǐ kɛ mɓæn yɛ nun cì ɓɛ ɓæn Jân, ɓɛ kɛ nun nye njè.
Ǹjimnzi yɛ Jân jimnze Yesù<TS3>(<a href="tw://bible.*?40.3.13-17">Mt. 3.13-17</a>; <a href="tw://bible.*?41.1.9-11">Mr. 1.9-11</a>)Kɛ njimnzi yɛ Jân ɓe ɓwum ɓye kwe hwæn jimnzi, à jimnzi tì kuꞌ Yesù. À jimnzimɛ nun, Yesù ɗunmi keli. Kɛ kwan màzwùm nun, ɗɛb welì.
M̀pùn Nsanmi ɗunmi nun kyìli nywi kɛ pisean wɛ̌ pyìꞌ. Ŋ̀kwu ndɔꞌ ɗunmi lɛli kɛ ɗɛb lɛ: «Wù ni mwɛn nlim nyɛ̀m. Wù ni mùn nzwon nlim.»
Mvu ɓwum yɛ Yesù Kristò kwan nlim<TS3>(<a href="tw://bible.*?40.1.1-17">Mt. 1.1-17</a>)Kwan sɛ Yesù ɗunme she shon, ɓe lɛ̀ à ti kɛ̀nni ɗwǔm mwum nlè. Kɛ mfɔ̀kàꞌ yɛ ɓwum ɓe fɔ̀kàꞌ nun, à ɓe mwɛn Jòsɛ̂ꞌ, Jòsɛ̂ꞌ nyɛ̌ Èlî nɛ yee,
Èlî ɓɛ mwɛn Màtâꞌ, Màtâꞌ ɓɛ mwɛn Lèvî, Lèvî ɓɛ mwɛn Mɛ̀lshî, Mɛ̀lshî ɓɛ mwɛn Jànaì, Jànaì ɓɛ mwɛn Jòsɛ̂ꞌ,
Jòsɛ̂ꞌ ɓɛ mwɛn Màtàtiàs, Màtàtiàs ɓɛ mwɛn Àmɔ̂sì, Àmɔ̂sì ɓɛ mwɛn Nàhwûm, Nàhwûm ɓɛ mwɛn Ɛ̀slî, Ɛ̀slî ɓɛ mwɛn Nàgaì,
Nàgaì ɓɛ mwɛn Mât, Mât ɓɛ mwɛn Màtàtiàs, Màtàtiàs ɓɛ mwɛn Sèmeɛ̀n, Sèmeɛ̀n ɓɛ mwɛn Jòsɛ̂ꞌ, Jòsɛ̂ꞌ ɓɛ mwɛn Jodà,
Jodà ɓɛ mwɛn Jòànân, Jòànân ɓɛ mwɛn Rezà, Rezà ɓɛ mwɛn Zòròbàbɛ̂l, Zòròbàbɛ̂l ɓɛ mwɛn Sàlàtìyɛ̂l, Sàlàtìyɛ̂l ɓɛ mwɛn Nerì,
Nerì ɓɛ mwɛn Mɛ̀lshî, Mɛ̀lshî ɓɛ mwɛn Àdî, Àdî ɓɛ mwɛn Kòsæ̂m, Kòsæ̂m ɓɛ mwɛn Ɛ̀lmàdæ̂m, Ɛ̀lmàdæ̂m ɓɛ mwɛn Ɛ̂r,
Ɛ̂r ɓɛ mwɛn Yesù, Yesù ɓɛ mwɛn Èlìyɛ̀zê, Èlìyɛ̀zê ɓɛ mwɛn Jòrîm, Jòrîm ɓɛ mwɛn Màtâꞌ, Màtâꞌ ɓɛ mwɛn Lèvî, Lèvî ɓɛ mwɛn Sìmèôn,
Sìmèôn ɓɛ mwɛn Judà, Judà ɓɛ mwɛn Jòsɛ̂ꞌ, Jòsɛ̂ꞌ ɓɛ mwɛn Jònæ̂m, Jònæ̂m ɓɛ mwɛn Èlìyàkîm,
Èlìyàkîm ɓɛ mwɛn Mèleà, Mèleà ɓɛ mwɛn Màtàtâ, Màtàtâ ɓɛ mwɛn Natàn, Natàn ɓɛ mwɛn Dàvîd,
Dàvîd ɓɛ mwɛn Jɛ̀sê, Jɛ̀sê ɓɛ mwɛn Jòbɛ̂ꞌ, Jòbɛ̂ꞌ ɓɛ mwɛn Bɔzì, Bɔzì ɓɛ mwɛn Salà, Salà ɓɛ mwɛn Nasòn,
Nasòn ɓɛ mwɛn Àmìnàdæ̂b, Àmìnàdæ̂b ɓɛ mwɛn Amìn, Amìn ɓɛ mwɛn Arnì, Arnì ɓɛ mwɛn Ɛrsòn, Ɛrsòn ɓɛ mwɛn Fàrɛ̂sì, Fàrɛ̂sì ɓɛ mwɛn Judà,
Judà ɓɛ mwɛn Yàkɔ̂b, Yàkɔ̂b ɓɛ mwɛn Izàꞌ, Izàꞌ ɓɛ mwɛn Abràhæ̂m. Abràhæ̂m ɓɛ mwɛn Tarà, Tarà ɓɛ mwɛn Nàshɔ̂r,
Nàshɔ̂r ɓɛ mwɛn Sèrûꞌ, Sèrûꞌ ɓɛ mwɛn Ràgô, Ràgô ɓɛ mwɛn Fàlɛ̂ꞌ, Fàlɛ̂ꞌ ɓɛ mwɛn Èbê, Èbê ɓɛ mwɛn Salà,
Salà ɓɛ mwɛn Kainæ̀m, Kainæ̀m ɓɛ mwɛn Àrfàzâꞌ, Àrfàzâꞌ ɓɛ mwɛn Sɛ̂m, Sɛ̂m ɓɛ mwɛn Nòê, Nòê ɓɛ mwɛn Làmɛ̂ꞌ.
Làmɛ̂ꞌ ɓɛ mwɛn Màtwùsàlâ, Màtwùsàlâ ɓɛ mwɛn Yinɔ̀ꞌ, Yinɔ̀ꞌ ɓɛ mwɛn Yàrɛ̂ꞌ, Yàrɛ̂ꞌ ɓɛ mwɛn Màlɛ̀lèyɛ̂l, Màlɛ̀lèyɛ̂l ɓɛ mwɛn Kainàn,
Kainàn ɓɛ mwɛn Ènɔsì, Ènɔsì ɓɛ mwɛn Sɛ̂ꞌ, Sɛ̂ꞌ ɓɛ mwɛn Adæ̀m, Adæ̀m ɓɛ kuꞌ làn nyon mwɛn Mvɛ̀nnswæ̀b.
M̀ɓwɛb yɛ Satæ̀n ɓwɛbbe Yesù<TS3>(<a href="tw://bible.*?40.4.1-11">Mt. 4.1-11</a>; <a href="tw://bible.*?41.1.12-13">Mr. 1.12-13</a>)Yesù fyònni mbyi Jùrdɛ̂n lɛ̀ à ti ǹlwinni lɛ̀ M̀pùn Nsanmi. M̀pùn Nsanmi ni kɛ̀nnzi nun, à kɛ̀n kɛ nlim kyɔꞌ.
Satæ̀n ɓɛ̌n, à shɛ̀ lɛ̀ nun lɛ: «Ɓɛshɛ wù nɛ mwɛn Mvɛ̀nnswæ̀b lɛŋkæ̀m, shɛ̌ ǹzæ̀ꞌ lɛꞌ ndɔꞌ lɛ̀ ŋ̀gwɔ̀ꞌ nɛ lɛ à fyonnì swum ji.»
Yesǔ kà fyònnzi lɛ̀ nun lɛ: «Ɓɛ kɔꞌ kɛ ɗèwǎ Mvɛ̀nnswæ̀b nun lɛ mwum tà ka suꞌ twu lɛ̀ ji.»
Kɛ nyě yi, Satæ̀n twɛlɔꞌ nun kɛ mbyî zwozwô kpàtè zwɛm. Ɓɛ ɓɛn kwe, à sænndi nun yì ywɔꞌ yɛ kɛ cɛ̌ ŋgyɔ̂ꞌ wan nun hwæn kɛ swiꞌ.
<sup>(6-7)</sup> Ǎ kà shɛ̌ lɛ̀ nun lɛ: «Ɓɛshɛ wu swummi kɛ swiꞌ shɛ̂m, mùn yɛ̌ wù yì ywɔꞌ ye ŋgyɔ̂ꞌ wan ɗonnzi fyaꞌ lɛ̀ ywum lwukea yan nun hwæn. Ntwiꞌ sɛ ɓɛ fɛe mùn yon fyaꞌ, mùn wòli mùn fɛ yon lɛ̀ wɛn nɛ hwæn mun yili mùn fɛ.»
(-)
Yesù fyònnzì lɛ̀ nun lɛ: «Ɓɛ kɔꞌ kɛ ɗèwǎ Mvɛ̀nnswæ̀b nun lɛ: “Mwumnzi Nyɛli nywù M̀vɛ̀nnswæ̀b, wù cì ywum yɛ nun tǎ yili, nun kyishon.” »
A kiìn ɓɛ̌n mmlɔ̀kǎꞌ mɓwɛb, Satæ̀n twɛlɔꞌ nun kɛ Yèrusàlɛ̀m, à kɛ̀n nun sati kɛ mwu nyenswæ̀b ndwun. À shɛ̀ lɛ̀ nun lɛ: «Ɓɛshɛ wù nɛ mwɛn Mvɛ̀nnswæ̀b lɛŋkæ̀m, swimmɔ̀ꞌ ŋgyɔꞌ,
ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ: “M̀vɛ̀nnswæ̀b yɛ̌ shɛ̀ lɛ̀ mɛ̀ cikpuꞌ ɓyon lɛ ɓɛ konni lɛ̀ wù.”
Ɓɛ kɔꞌ tì kuꞌ lɛ: “Mɛ̀ cikpuꞌ ɓyon yɛ wù shɛ ŋgun, m̀bǎꞌ læ̀kì wù swi ŋgwɔ̂ꞌ zwɛ̂m.” »
Yesù fyònnzì lɛ̀ nun lɛ: «Ɓɛ kɔꞌ kan tì kuꞌ kɛ ɗèwǎ Mvɛ̀nnswæ̀b nun lɛ: “Ɓa wù ɓwɛb Nyɛli nywù M̀vɛ̀nnswæ̀b”?»
Kwan sɛ nun hwumnze Yesù lɛ̀ mɛ̀ paꞌ mɛ̀ mɓwɛb nɛ nun ɓe nun ɓwɛbbi nun hwæn, Satæ̀n kyììlì lɛ̀ nun kwan kwæꞌ.
Ǹɗunmi yɛ Yesù ɗunme she shon kɛ Gàlìlê<TS3>(<a href="tw://bible.*?40.4.12-17">Mt. 4.12-17</a>; <a href="tw://bible.*?41.1.14-15">Mr. 1.14-15</a>)Yesǔ kà kònndi tì mbyi Gàlìlê yě ɓe. À ɓe ǹlwinni lɛ̀ M̀pùn Nsanmi nyɛ̌ ɓe nun kɛ̀nnzi. Lɛꞌ shon lû kɛ kpinnzɔ̀ꞌ ŋgyɔꞌ màzwùm nun hwæn.
À ɓe ɓwum Gàlìlê lɛꞌ Mvɛ̀nnswæ̀b lìsea kwan hwæn kɛ mɛ nyenswæ̀b ɓyan. Li, mwum hwæn ɓe nun ŋ̀gwòn yili.
M̀ɓyìnnɔ̀ꞌ yɛ ɓɛ ɓyinnɔe Yesù kɛ Nàzàrɛ̂ꞌ<TS3>(<a href="tw://bible.*?40.13.53-58">Mt. 13.53-58</a>; <a href="tw://bible.*?41.6.1-6">Mr. 6.1-6</a>)Yesù waꞌ, à kɛ̀n kɛ Nàzàrɛ̂ꞌ, myi yɛ nun twue nlim. A kiìn ɓɛ̀n nywɔꞌ mɛ̀ yìnnì mɛ̀ Yudà, à ɗun nyenswæ̀b wɛ̌ tà shɛ nun ɓe ɗunkì. À waꞌ zwô ɓǎ nun nzanŋgaꞌ swum sɛ ɓɛ kɔꞌ kɛ ɗèwǎ Mvɛ̀nnswæ̀b nun.
Ɓɛ fɛ nun ɗèwà sɛ Èzaì, ci-nlɛli kɛ ŋwum Mvɛ̀nnswæ̀b nun kɔe. À wèlì son, à ɗunmi kæb, à cinni cìcì sɛ ɓɛ kɔꞌ lɛ:
«M̀vɛ̀nnswæ̀b yæ̀nnâ mùn jenɛ,M̀pùn nyon nɛ kɛnnzi mùn ɓǎ mùn shɛ Ǹtwum Lwɛn lɛ̀ mɛ̀ ci-nzæmnzæm.À fyi mùn lɛ̀ mùn ɗæmmì lɛ̀ ɓwum ɓye mɛ̀ kwù kpimmea lɛ ɓyi ɓi yɛ nywæ̀lì,mùn shɛ lɛ̀ mɛ̀ ci-ɓwubè lɛ ɓyi ɓi yɛ tì kònndi yɛnni ɓe,mùn shɛ tì lɛ̀ ɓwum ɓye cinni kan ŋwum lɛꞌ lɛ ɓyi ɓi yɛ nywæ̀lì.
À fyi mùn ɓǎ mùn sannzi tì kuꞌ ɗwùm she M̀vɛ̀nnswæ̀b yɛ̌ kwɛ̀nnzǐ nlim shon kwàsi.»
Kwan sɛ nun mlɔ̌ꞌ nzanŋgaꞌ hwæn, à ɗwɔki ɗèwà, à fyɔ̀sì son ɓe fyaꞌ cikpuꞌ nyenswæ̀b, à tòn njiꞌ ɓǎ nun sannzi ǹzæ̌ꞌ lɛꞌ màzwùm. Ɓwum hwæn ɓye ɓe nyenswæ̀b ɓe nun mɛꞌ kɛ̌ kɛ nywi.
Kɛ kwan si nun, à ɗunmi ɓon shɛ̌ lɛ: «Ǹzæ̌ꞌ lɛꞌ yɛ ɓyin ta ywɔꞌ yɛ, yɛ lwinnâ ɗyě.»
Ǹzæ̌ꞌ lɛꞌ yɛ ɓe Yesù kwean ŋwum ɓe ɓon yon, shìmmea ci ɓon lɛ̀ she ǹzæ̌ꞌ lɛꞌ yon ɓe myimmea. Ɓɛ ɗunmi lɛꞌ lɛ: «Mwɛn Jòsɛ̂ꞌ nɛ kǎ nyɛ̌?» Yesù shɛ̀ lɛ̀ ɓon lɛ:
«Mùn lìmmâ lɛ ɓyin yɛ mùn ŋ̀kæ̌n lɛꞌ ɗwǐ kɛ nywi lɛ: “Ci-mɓwu mvili, ɓwu wǔ nɛꞌ mvili.” Ɓyin yɛ tì mùn kònndi shɛ̌ kɛ nywi lɛ: “Ywum yɛ ɓwiꞌ ywɔâ lɛ wù cìâ kɛ Kàpɛ̀rnàô, kònndi tì kuꞌ yon cì fɛ nsǒn yɛ wù twu nun.” »
Ǎ kà kònndi tî lɛꞌ lɛ: «Lɛ̀ lɛŋkæ̀m, mùn tà ɓyin shɛ̌ lɛ ci-nlɛli kɛ ŋwum Mvɛ̀nnswæ̀b nun, nyɛ̌ ɓɛ ta yè kɛ ndǔꞌ nsòn yon lwɛn, kwo m̀bɔꞌ à ɓǎn.
«Lìmmênì lɛ kɛ kwan <font color=blue>Èlî</font>, ci-nlɛli kɛ ŋwum Mvɛ̀nnswæ̀b nun, mvu linne ɗwùm lê lɛ̀ kìtɔ̀ꞌ, ǎ nwi kan, ǹjè ndwun pyì kɛ cìcì hwæn. Mùn lìmmi lɛ̀ lɛŋkæ̀m lɛ kɛ kwan màzwùm nun, mɛ̀ kwɛb mɛ yib ɓe kwe kɛ ŋgyɔꞌ Ìzràɛ̂l nun mèan.
Kwo fɛꞌ li, M̀vɛ̀nnswæ̌b fyie kǎn <font color=blue>Èlî</font> kwe cɛ̌ ŋkwɛb mlib ndɔꞌ, kwo fɛꞌ fɔꞌ, ɓǎ nun kpaꞌ yon, son, à fyi nun lɛ nyǐ ni kɛn kɛ Sàrɛbtà, ǹsòn yɛ ɓe kɛ pɛɗin kɛ ŋgyɔꞌ Sìdôn nun, ɓǎ nyǐ ni kpaꞌ ŋ̀kwɛb mlib ndɔꞌ kwe.
«Lɛꞌ fɔꞌ sɛ ɓe tì kuꞌ kɛ kwan Èlìzê, ci-nlɛli kɛ ŋwum Mvɛ̀nnswæ̀b nun ndɔꞌ. Mɛ̀ ci-ŋgwɛ̀nŋgwɛ̀n pèan ɓe mèan kɛ kwe ŋgyɔꞌ Ìzràɛ̂l nun. Kwo fɛꞌ li, kwo nyɛ̌ m̀bɔꞌ ndɔꞌ, Èlìzê kimnze kǎn. Namàn nɛ ɓe mwum nɛ kɛ ŋgyɔꞌ Sìrî nɛ nun sue kuꞌ kimnzi.»
Ɓwum ɓye ɓe kwe nyenswæ̀b hwæn ywɔꞌ li, mɛ̀ nlim ɗunmi ɓon fyaki zwum.
Ɓɛ ɓæn Yesù, ɓɛ kwannzi nun wan. Kɛ ǹsòn yan ɓe kɛ pwu kpaꞌ, ɓɛ ɗunmi nun twɔtea, ɓɛ nan kpaꞌ lɛ̀ nun ɓǎ ɓɛ twɔti nun mɓan nun.
Son, à làn, à linndi kɛ nyinnìm shan, à kɛ̀n nun.
Mwum nɛ Yesù kwannze m̀pùn mɓyɛbbi nywi kɛ Kàpɛ̀rnàô<TS3>(<a href="tw://bible.*?41.1.21-28">Mr. 1.21-28</a>)Yesù wamɛ Nàzàrɛ̂ꞌ, à kyìlɔ̌ꞌ kɛ Kàpɛ̀rnàô, ǹsòn yɛ ɓe kɛ ŋgyɔꞌ Gàlìlê nun. À ɗunmi ɓwum ɓye kwe lɛꞌ Mvɛ̀nnswæ̀b sannzi nywɔꞌ mɛ̀ yìnnì mɛ̀ Yudà.
Mwum ndɔꞌ ɓe kwe nyenswæ̀b lɛ̀ m̀pùn mɓyɛbbi nywi. Titìꞌ nɛ ɓe. Mwum màzwùm ɗunmi kun lɛ:
«O! Yesù, mwum nɛ wai kɛ Nàzàrɛ̂ꞌ, yɛn sɛ wu kǐn kæb kɛ nyinnìm shɛꞌ nun? Wù kǐn ɓǎ wù fyinni ɓwiꞌ? Mùn lìmmâ wù seansean, wù ni mwum nsanmi nɛ M̀vɛ̀nnswæ̀b fyii.»
Yesù ywɔmɛ li, à sìtì m̀pùn mɓyɛbbi ni, à shɛ̀ lɛ̀ nun lɛ: «Twɔ̂ꞌ ŋwum, wù kwan mwum nɛ tòn nɛ nywi.» M̀pùn mɓyɛbbi kwanmɛ, à twɔtɔ̂ꞌ mwum tòn ni ŋgyɔꞌ kɛ swiꞌ ɓwum hwæn, shìkì à cì nun ɓyɛbbi ndɔꞌ.
Ɓwum ɓye ɓe kwe nyenswæ̀b, sɛ ci ɓon shìmmea ǹzwɔnzwɔ̀ꞌ, ɓɛ ɗunmi lɛꞌ lɛ̀ ɓwùlu lɛ: «Yǎ paꞌ ǹzæ̀ꞌ lɛꞌ nɛ nyɛ̌? Mwum nɛ tòn nɛ tǎ saꞌ, à cinni ma ŋ̀kimmɔꞌ lɛ̀ mɛ̀ mpùn mɓyibbɔa, à tǎ lɛli, kɛ nyě yi, mɛ̀ mpùn màzwùm kwan.»
Ɓe nyě yi, lɛꞌ Yesù lue kpìnnzɔ̀ꞌ ŋgyɔꞌ màzwùm hwæn.
Ŋ̀kimnzi yɛ Yesù kimnze mvu Sìmôn lɛ̀ mɛ̀ ŋgwɛ̀nŋgwɛ̀n mèan ndɔꞌ<TS3>(<a href="tw://bible.*?40.8.14-17">Mt. 8.14-17</a>; <a href="tw://bible.*?41.1.29-34">Mr. 1.29-34</a>)Kwan sɛ Yesù kwaen nyenswæ̀b, à kɛ̌n ɗwon mwum ndɔꞌ nyɛ̌ ɓɛ ɓe lon lɛ Sìmôn. Mvu Sìmôn ɓe lɛ̀ mbɛb, mbɛb ɓe ŋ̀kimmi ǹzwɔnzwɔ̀ꞌ. Ɓɛ swulaꞌ Yesù ǹzwɔnzwɔ̀ꞌ kɛ jin mlib màzwùm nun lɛ nyǐ ni kiìn nyǐ kimnzi.
Li, Yesù kwɛmmi nun nywi, à wummi, à shɛ̀ lɛ mbɛb ni kwan. Mbɛb kwan kuꞌ kwan màzwùm nun ǹnywɛ̀n. M̀lib màzwùm waꞌ zwô, à yè ɓon, à fɛ ɓon ji.
Nywɔꞌ ɗuɔn kɛ ɗɛb nun ɗin, ɓwum hwæn ɓye cinne mɛ̀ ŋgwɛ̀nŋgwɛ̀n kɛ mɛ nye ɓyan, ɓɛ ɗunmi ɓon shi kɛ ke Yesù. Yesù yɛnmɛ li, à ɗunmi mɛ̀ ŋgwɛ̀nŋgwɛ̀n mɛ̀ fyàꞌ satea nywi lɛ̀ ɓɛ ta kimmɔꞌ.
Mɛ̀ mpùn mɓyibbɔa kwan tì kuꞌ ɓwum mèan ndɔꞌ nywi lɛ̀ ɓɛ ta kun lɛ: «Wù ni mwɛn Mvɛ̀nnswæ̀b», son, Yesù sìtì ɓon lɛ ɓa ɓyi ɓi lɛli li, ntwiꞌ sɛ mɛ̀ mpùn màzwùm lìmme lɛ Yesù ni <font color=blue>Kristò</font>, mwum nɛ M̀vɛ̀nnswæ̀b fyi.
Ǹsannzi yɛ Yesù ɓe lɛꞌ-Nswæ̀b sannzi kɛ Jùdê<TS3>(<a href="tw://bible.*?41.1.35-39">Mr. 1.35-39</a>)Shikpon hwìli, Yesù kwan, à kɛ̌n nlim kyɔꞌ. Ɓwum mèan ɗunmi nun kæbbi, ɓɛ kɛn nun cinni kwe. Ɓwum màzwǔm ɓe kǎn yili lɛ nyǐ ni kɛn, ɓon lɛ: nyǐ ni ton lɛ̀ ɓon m̀ban.
Son, Yesù fyònnzì lɛ̀ ɓon lɛ: «Sɛ yili lɛ mùn sannzi tì kuꞌ Ǹtwum Lwɛn ye kɛ nywi ywɔꞌ Mvɛ̀nnswæ̀b nun lɛ̀ ɓwùlu ndɔꞌ ɓye kɛ mɛ nsòn nyɛ̌ mbyî, ntwiꞌ son sɛ ci M̀vɛ̀nnswæ̀b fyiì mùn.»
Li, à kɛ̀n Ǹtwum Lwɛn màzwùm sannzi kɛ mɛ nyenswæ̀b ɓye kɛ ŋgyɔꞌ mɛ̀ Yudà nun.
Ǹlon yɛ Yesù loen ɓwɛsɔꞌ ɓye zwimbyiꞌ ɓyon<TS3>(<a href="tw://bible.*?40.4.18-22">Mt. 4.18-22</a>; <a href="tw://bible.*?41.1.16-20">Mr. 1.16-20</a>)Nywɔꞌ m̀bɔꞌ ndɔꞌ Yesù ɗyie kɛ moan swùm sɛ ɓɛ ta lon lɛ Jènèzàrɛ̂ꞌ. Ɓwum ɓe nun kwubti ɓǎ ɓon ywɔꞌ lɛꞌ-Nswæ̀b.
À yɛn mɛ̀ cìꞌ ɓî kɛ moan ɗuꞌ fyunndi, ɓe lɛ̀ mɛ̀ ci-nswǐ mvinjan kwean kɛ nlim, ɓɛ ta yì mvinjan yan sannzi.
Yesù kɛ̀ kwù, à ɗun kɛ cìꞌ nyɛ̌ m̀bɔꞌ nun, nun ni ɓe nyɛ̌ Sìmôn. Yesù shɛ̀ lɛ̀ Sìmôn lɛ nyǐ ni kiìn ɗun kɛ ciꞌ nun, nyǐ ni sɛnndɔ̂ꞌ kɛ nlim ɗuꞌ kwækwæꞌ. Sìmôn sɛnndimɛ, Yesù tòn njiꞌ, à ɗunmi tì ŋ̀kwìn ɓwum lɛꞌ Mvɛ̀nnswæ̀b sannzi.
Kwan sɛ nun lɛle hwæn, à shɛ̀ lɛ̀ Sìmôn lɛ: «Sɛnndɔ̂ꞌ tì lɛ̀ cìꞌ kɛ cìcǐ jimmi, wǔ lɛ̀ mɛ̀ ŋwè ɓyû. Ɓyin ɓɛnmɛ kwe, ɓyin swi mvinjan ɗuꞌ.»
Sìmôn kà fyònnzi lɛ̀ nun lɛ: «Mwumŋkæ̀m, ǹdìkàꞌ kpon nun a kiìn ɓɛ̀n jenɛ, ɓwiꞌ ɓi mvinjan swǐ, ɓwiꞌ hwummâ, shìkì ɓwiꞌ ɓæn swum ndɔꞌ, son, kɛ wu lɛꞌ lɛ mùn swi mvinjan, mùn yɛ̌ son kònndi swǐ ɗuꞌ.»
Ɓɛ swimɛ mvinjan ɗuꞌ nun li, ŋ̀gishì lwinnɔꞌ son han, sɛ ɗunmi linnɔꞌ.
Ɓɛ ɗunmi mɛ̀ ci-cìꞌ ɓye lwæbbe ɓe kɛ kyɔꞌ kwæ̀li, ɓǎ ɓyi ɓi kiìn ɓon kpea lɛ̀ ǹtɛ̌ꞌ mvinjan. Ɓon ɓi ɓɛn lɛ̀ cìꞌ nyan, ɓɛ ɗunmi ŋ̀gishì lwinnzi mɛ cìꞌ ɓî nun. Mɛ̀ cìꞌ lwinnɔꞌ han, mlǎꞌ ɗunmi ɗun mɛ cìꞌ nun lɛ̀ ŋ̀kyìblǐ ye ŋ̀gishì ɓe kyìbli.
Kwan sɛ Sìmôn Pìɛ̂r yɛn li, à swummi swiꞌ Yesù, à shɛ̀ lɛ̀ nun lɛ: «Nyɛli nyɛ̀m, ɓa wù kwɛmmi lɛ̀ mùn, ntwiꞌ sɛ mùn ni ci-ncǐ ɓyɛbbi.»
Kɛ ŋgishǐ mèan yɛ ɓon ɓænne yi nun, yi ɗunmi Sìmôn kwɛ̀nni, ɓon lɛ̀ ɓwùlu ɓye ɓon ɓe lɛ̀ ɓon.
Yi konndì tì kuꞌ mɛ̀ ŋwě Sìmôn ɓye ɓe kɛ cìꞌ nyɛ̌ m̀bɔꞌ nun kwɛ̀nni. Ɓɛ ɓe lɛ Jâꞌ ɓon lɛ̀ Jân, ɓwɛn Zèbèdê. Yesù yɛnmɛ she yi ɓe ɓon kwɛ̀nni si, à shɛ̀ lɛ̀ Sìmôn lɛ: «Ɓa yi kwɛn wù, ǹdìkàꞌ ŋwaꞌ yɛ ɗyě, ɓwum ɓɛ wù ywìmɛ ɗunmi shìꞌ.»
Kwan sɛ ɓon ywɔꞌ li, ɓɛ ɗunmi mɛ̀ cìꞌ twɛnni ɓe moan kyɔꞌ. Sìmôn ɓon lɛ̀ mɛ̀ ŋwè ɓyon, ɓɛ nzwonnzi ywum yan hwæn, ɓɛ ɗwon Yesù nyè.
Ŋ̀kimnzi yɛ Yesù kimnze ci-njinɔꞌ ndɔꞌ<TS3>(<a href="tw://bible.*?40.8.1-4">Mt. 8.1-4</a>; <a href="tw://bible.*?41.1.40-45">Mr. 1.40-45</a>)Yesù ɓɛ̌n nsòn ndɔꞌ, mwum ndɔꞌ kìn nun yɛnni, ǹjinɔꞌ seansean. Kwan sɛ nun yɛn Yesǔ, à swìtì nun mɛ kwù, à ywum mwù ŋgyɔꞌ, à ɗunmi Yesù ɗɔa lɛ: «Mwumŋkæ̀m, ɓɛshɛ wu yili, wù wòli wù kimnzi mùn.»
Yesù næ̀nndì fyàꞌ, à twuti nun, à shɛ̀ lɛ̀ nun lɛ: «Mùn yilâ lɛ wù kimmɔꞌ.» Kɛ kwan màzwùm nun ǹnywɛ̀n, ǹjinɔꞌ shon mlɔꞌ.
Yesù sìtì nun lɛ: «Ɓa wù lwùm mwum ndɔꞌ shɛ̌. Son, kɛ̀nne, wù lìsàꞌ wǔ nɛꞌ kɛ swiꞌ ci-mfɛ sàtìkæ̀ꞌ nyenswæ̀b, ɓǎ nun yɛn wɛ̌ tà shɛ wù ti. Nun cɛmɛ wǔ, wù shî swum sàtìkæ̀ꞌ sɛ Mòîzɛ̀ shɛ̀e lɛ ɓɛ fɛ, ɓǎ mwum hwæn limmì lɛ wù kimmɔâ.»
Kwo fɛꞌ li, wùlæ̀nndì Yesù ɓe fɔ̀sì kɛ̀nnɔ̀ꞌ mbyî cìcì hwæn. Li nɛ cie, ɓwum mèan ɓe swɔli ɓǎ ɓon ywɔꞌ swum sɛ Yesù tǎ lɛꞌ, lɛ̀ à kimnzi tì kuꞌ ɓon mɛ̀ ŋgwɛ̀nŋgwɛ̀n nɛ ɓe ɓon nywi.
Kwan sɛ ɓwum ɓe kwe li si, Yesù ɓe ɓɛ, nun tònmɛ, à kɛ̀n M̀vɛ̀nnswæ̀b keli nlim kyɔꞌ.
Ŋ̀kimnzi yɛ Yesù kimnze ɓlɔ̀ɓlɔ̂ꞌ ndɔꞌ<TS3>(<a href="tw://bible.*?40.9.1-8">Mt. 9.1-8</a>; <a href="tw://bible.*?41.2.1-12">Mr. 2.1-12</a>)Nywɔꞌ m̀bɔꞌ ndɔꞌ, Yesù ɓe lɛꞌ Mvɛ̀nnswæ̀b sannzi. Mɛ̀ <font color=blue>Fàrìzìɛ̂n</font> lɛ̀ mɛ̀ ci-nlìmmì mɛ lwuà mɛ Yudà ɓe mbɛti nyon tǒn. Ɓɛ wakae mɛ̀ nsòn nyɛ̌ mɛ nǒnnòn Gàlìlê lɛ̀ nyɛ̌ Jùdê nun hwæn, kònndì lɛ̀ Yèrusàlɛ̀m. Ŋ̀kimmɔꞌ Mvɛ̀nnswæ̀b ɓe Yesù nywi, yon yɛ ɓe cì à kimnzi mɛ̀ ŋgwɛ̀nŋgwɛ̀n.
Son, ɓɛ cinne kǎn mbyi nɛ ɓon yɛ fyi nun ɓǎ ɓon ɗunnzi nun næm, ntwiꞌ sɛ ŋ̀kwìn ɓwum ɓe tæti ǹzwɔnzwɔ̀ꞌ. Li nɛ cie, ɓɛ nan mwu nye, ɓɛ weli mæ̂ꞌ fyàꞌ fɔꞌ, ɓɛ kyilì twon mwum kɛ mɛ nɗuꞌ nun kɛ swiꞌ Yesù, lɛ̀ ɓwum hwæn ta yɛn.
Kwan sɛ Yesù yɛn m̀bɔ̀kì nɛ ɓɛ ɓi zwùm tɛ̀li lɛ̀ nun li, à shɛ̀ lɛ̀ ŋ̀gwɛ̀nŋgwɛ̀n lɛ: «Ŋwè nyɛ̀m, ɓyɛbbi nywù ti ɗyě ǹzùsi.»
Kɛ nywɔꞌ yɛ mɛ̀ ci-nlìmmì mɛ lwuà lɛ̀ mɛ̀ <font color=blue>Fàrìzìɛ̂n</font> ywɔꞌ li, ɓɛ ɗunmi jiji kɛ mɛ mwù nyan lɛ: «Yǎ paꞌ mwum sɛ she nyɛ̌ tǎ jin Mvɛ̀nnswæ̀b gwànnzi li? Kɛ̀ à tà nun nɛꞌ twɛli wɛ̌ M̀vɛ̀nnswæ̀b? A shi ɓɛ M̀vɛ̀nnswæ̀b nun kyishon, wɛn nɛ woli à zùsì mwum ɓyɛbbi nyon?»
Yesù lìmmi mɛ̀ mɓàkàꞌ nyan, li, à shɛ̀ lɛ̀ ɓon lɛ: «Yǎ paꞌ mɛ mɓàkàꞌ sɛ she ɓyin cinni kɛ mɛ nlim nyin nun si?
Yɛn sɛ ɗyi ɗonmi kɛ nyinnǐm nshɛ̀ ye lɛ: “Ɓyɛbbi nywù ti ɗyě ǹzùsi,” ɓon lɛ̀ ǹshɛ̀ ye lɛ mùn yɛ̌ shɛ̀ lɛ: “Waꞌ zwô, wù kɛ̀n”?
Son, mùn yili lɛ ɓyin limmì lɛ <font color=blue>Mwɛn Mwum</font> cinni ŋ̀kimmɔꞌ nzùsì ɓyɛbbi fɛ ŋgyɔ̂ꞌ wan.» À lɛꞌ li, ǎ kà shɛ̌ lɛ̀ ɓlɔ̀ɓlɔ̂ꞌ lɛ: «Mùn shɛ̀ wu lɛ, waꞌ zwô, wù sheli twon nywù, wù fyòn ɓe næm.»
Kɛ kwan màzwùm nun ǹnywɛ̀n, mwum tòn ni waꞌ zwô kɛ mɛꞌ ɓwum hwæn, à sheli twon nɛ ɓɛ shi nun nlim, à waꞌ kɛ̀n ɓe næm lɛ̀ à tǎ M̀vɛ̀nnswæ̀b twuli.
Ɓwum hwæn ɗunmi shìmmàꞌ, lɛ̀ ɓɛ ta M̀vɛ̀nnswæ̀b twuli. Yi ɗun ɓon zwum, lɛ̀ ɓɛ ta shɛ̀ lɛ: «Ɗyě ɓwiꞌ yɛnnâ ywum yɛ ɓwiꞌ yɛn kifɛꞌ mbyî.»
Ǹlon yɛ Yesù loen Lèvî<TS3>(<a href="tw://bible.*?40.9.9-13">Mt. 9.9-13</a>; <a href="tw://bible.*?41.2.13-17">Mr. 2.13-17</a>)Kɛ nyè nɛ yi, Yesù kwan cìcǐ màzwùm. À kwanmɛ, à yɛn ci-nyèkǎꞌ lǒn gàrimà ndɔꞌ, jin shon ɓe lɛ Lèvî. À ɓe swuꞌ she shon. Yesù shɛ̀ lɛ̀ nun lɛ: «Ɗwoìn mùn.»
Lèvî waꞌ swuꞌ she shon, à nzwonnzi son, à ɗwon Yesù.
Ɓɛ ɓɛn ɓe, Lèvî lon Yesù kɛ ɗwon nyon, à cì ɓɛ ɗæm ji mèan kɛ jin shon nun. À lon tì ɓwùlu mɛ̀ ci-nyèkǎꞌ lǒn gàrimà, kònndì lɛ̀ ɓwum mèan ndɔꞌ.
Mɛ̀ <font color=blue>Fàrìzìɛ̂n</font> ɓon lɛ̀ mɛ̀ ci-nlìmmì mɛ lwuà ɓye ŋkwìn yan nun yɛnmɛ li, ɓɛ ɗunmi ŋgùnnàꞌ lɛ̀ ɓɛ ta shɛ̀ lɛ̀ ɓwɛsɔꞌ Yesù lɛ: «Yɛn sɛ ci ɓyin ta ji ji, ɓyin nwi tì lɛ̀ mɛ̀ ci-nyèkǎꞌ lǒn gàrimà, kònndì lɛ̀ ɓwum ɓyindɔꞌ ɓye ɓwiꞌ ta twɛꞌ lɛ̀ ɓwum ɓyibbɔa?»
Yesù ywɔꞌ li, à fyònnzì lɛ̀ ɓon lɛ: «Ɓwum ɓye mvæb nywi ta làn lwɛn, ɓon ɓɛ tà ka ci-mvili yǒn, son, ɓwum ɓye mvæb nywi tà ka kɛ̀nni, ɓon ɓɛ ta nun yili.
M̀vɛ̀nnswæ̌b fyiì kan mun lɛ mùn kiìn cǐ ɓwum ɓye ta ɓon nɛꞌ twɛli wɛ̌ ɓwum lwinnɔa, ɓǎ ɓɛ kwɛbsi m̀bɔ̀kì tòn nyan, son, à fyiì mùn lɛ̀ mùn kiìn cɛ̌ ɓwum ɓye ɓɛ ta twɛꞌ lɛ̀ ɓwum ɓyibbɔa, ɓǎ ɓɛ kwɛbsi m̀bɔ̀kì tòn nyan.»
Ǹsannzi yɛ Yesù sannze lɛꞌ nshì mlaꞌ<TS3>(<a href="tw://bible.*?40.9.14-17">Mt. 9.14-17</a>; <a href="tw://bible.*?41.2.18-22">Mr. 2.18-22</a>)Ɓɛ konndì Yesù cibbi lɛ: «Ɓwɛsɔꞌ Jân ta mlǎꞌ shǐ, ɓɛ konndì ŋ̀keli nshì mlaꞌ keli wɛ̌ tà shɛ ɓye mɛ <font color=blue>Fàrìzìɛ̂n</font> ta cì. Ti, ɓon ɓyû, ɓɛ ta ji kwan hwæn lɛ̀ ɓɛ nwi.»
Yesù shɛ̀ lɛ̀ ɓon lɛ: «Ɓyin fɔkaꞌ lɛ mwum ndɔꞌ wòli à cì lɛ ɓwum ɓye ɓɛ loin kɛ cɛ̌ ɗæm, ɓɛ ton ɗin, ɓɛ ji kan swum ndɔꞌ, lɛ̀ ǹɗwɛb ɗæm ni ŋgyɔꞌ? Mùn lìmmi lɛ sɛ wòli kan sɛ ɓɛ li.
Son, kwan ndɔꞌ yɛ ɓɛ̀n, she ɓɛ yɛ ɓon ǹɗwɛb ɗæm yě fyaꞌ. Kɛ kwan màzwùm nun sɛ ɓɛ yɛ mlǎꞌ shǐ.»
Yesù kònndì ɓon ŋ̀kæ̌n lɛꞌ ton yɛ ɗwǐ: «Mwum ndɔꞌ tà ka ɓlaꞌ plè she nywæb yæ̀ti, à kɛ̀n ɓæti pwìn plè nun. Nun yæ̀ti li, lɛ̀ à gwànnzâ nyɛ̌ nywæb. Ntwiꞌ sɛ ɓlaꞌ plè she nywæb lɛli kan lɛ̀ pwìn plè.
M̀banmbɔꞌ kuꞌ, ɓɛ tà ka ŋ̀kan myimmi kpanŋgea kɛ kɔ̀ꞌ nyɛ̌ cinni ŋgɔꞌ nun. Wu kpanŋgaꞌ li, ŋ̀kan yɛ lwinndaꞌ nlim, kɔ̀ꞌ kpiꞌ. Kwan sɛ nun kpimɛ li, wù ɓwuâ ywum ɓî, ŋ̀kan kpitâ, kɔ̀ꞌ ɓwùmndì.
Sɛ yili lɔꞌ lɛ wù kɛ̀ ŋ̀kan myimmi kɛ mɛ kɔ̌ꞌ lwukea nun.
Ɓɛshɛ mwum ndɔꞌ mɛ̀nndâ lɛ̀ ǹnwi kɛꞌ ŋkan, à ɓǎ yili nun nwi ŋ̀kan ye ɗwì kifɛꞌ, ntwiꞌ sɛ ɓɛ ta lɛꞌ lɛ ŋ̀kan ɗwǐ yɛ ɗyi lwɛn.»
Yesù nɛ cinni ŋ̀kimmɔꞌ kɛ nywɔꞌ mɛ̀ yìnnì mɛ̀ Yudà nun<TS3>(<a href="tw://bible.*?40.12.1-14">Mt. 12.1-14</a>; <a href="tw://bible.*?41.2.23–3.6">Mr. 2.23–3.6</a>)A ɓe nywɔꞌ mɛ̀ yìnnì mɛ̀ Yudà ndɔꞌ, Yesù ɓon lɛ̀ ɓwɛsɔꞌ ɓyon ɓe làn kɛ ndɛm mvòn ndɔꞌ nun. Ɓwɛsɔꞌ ɗunmi làn lɛ̀ ɓɛ ta ŋ̀gyɔ̀ꞌ mvon ndɔꞌ kwæ̀li, lɛ̀ ɓɛ ta ji.
Mɛ̀ <font color=blue>Fàrìzìɛ̂n</font> ndɔꞌ yɛnmɛ li, ɓɛ kà shɛ̌ lɛ̀ ɓon lɛ: «Yɛn sɛ she ɓyin ta cì si? A ɓa swum sɛ lwuà nyɛꞌ yili kan lɛ ɓɛ ci nywɔꞌ mɛ̀ yìnnì mɛ̀ Yudà?»
Yesù fyònnzì lɛ̀ ɓon lɛ: «Ɓyin nzanŋgae kǎn swum sɛ nun nɛꞌ m̀vɛ̀n Dàvîd cìe ɓon lɛ̀ ɓwum ɓyon, nywɔꞌ ndɔꞌ kwan sɛ ǹjè kwɛ̀nne ɓon?
She à ɗuen nyenswæ̀b, à sheli ji nɛ ɓɛ kɛe kɛ jin Mvɛ̀nnswæ̀b nun, à ji, à fɛ kuꞌ ǹdùꞌ lɛ̀ ɓwum ɓyon? Kwo fɛꞌ she lwuà nyɛꞌ tǎ suꞌ shɛ̀ lɛ mɛ̀ ci-mfɛ sàtìkæ̀ꞌ nyenswæ̀b ɓɛ cinni ŋ̀kimmɔꞌ nji màzwùm?»
Yesù kònndɔ̀ꞌ tì ɓon shɛ̌ lɛ: « <font color=blue>Mwɛn Mwum</font> ni nyɛli nɛ cinni ŋ̀kimmɔꞌ kɛ nywɔꞌ mɛ̀ yìnnì mɛ̀ Yudà nun.»
Nywɔꞌ mɛ̀ yìnnì mɛ̀ Yudà ndɔꞌ kǐn tì wòlǐ, Yesù ɗun tì nyenswæ̀b, à ɗunmi lɛꞌ Mvɛ̀nnswæ̀b sannzi. Mwum ndɔꞌ ɓe kwe nyenswæ̀b, fyǎꞌ ji yon ɓe ywi.
Mɛ̀ ci-nlìmmì mɛ lwuà ɓon lɛ̀ mɛ̀ <font color=blue>Fàrìzìɛ̂n</font> ɓe kwɛ̀m kæbbi lɛ̀ ɓɛ wu Yesù. Li nɛ ci, ɓɛ ɓe nun fɔ̀si kɛ̀nnzi lɛ̀ mɛꞌ, ɓǎ ɓon cɛ fɛꞌ ɓɛshɛ nyǐ ni yɛ̌ mwum ndɔꞌ kimnzi nywɔꞌ mɛ̀ yìnnì mɛ̀ Yudà.
Son, Yesù lìmmì mɛ̀ mɓàkàꞌ nyan. Li, à shɛ̀ lɛ̀ ci-fyàꞌ ywi lɛ: «Waꞌ zwô, wù ɗyi fi swiꞌ ɓwum hwæn.» Mwum tòn ni waꞌ zwô, à ɗyi kwe.
À cice ɓon mɛ mɛꞌ ɓon hwæn, ǎ kà shɛ̌ lɛ̀ ci-fyàꞌ ywi lɛ: «Næ̀nndi fyàꞌ ywû.» À næ̀nndi, lɛ̀ fyàꞌ yon ti kimmi.
Ɓwum ɓɛ ɓe nun gonni ɗunmi fyaꞌ mɛ nlim nun. Ɓɛ ɗunmi mbyi kæbbi kɛ nyinnìm shan nun, ɓǎ ɓɛ cinni swum sɛ ɓɛ ywimɛ Yesù cǐ.
Ǹyæ̀n yɛ Yesù yæ̀nne mɛ̀ ci-ntwum ɓyon<TS3>(<a href="tw://bible.*?40.10.1-4">Mt. 10.1-4</a>; <a href="tw://bible.*?41.3.13-19">Mr. 3.13-19</a>)A kiìn ɓɛ̀n kwan ndɔꞌ, Yesù waꞌ, à nèɔ̀n kɛ kpaꞌ zwɛm, à kɛ̀n M̀vɛ̀nnswæ̀b keli kwe. Shikpon wanni nun kwe lɛ̀ ŋ̀keli Mvɛ̀nnswæ̀b.
Shikpon wannimɛ, à lon ɓwɛsɔꞌ ɓyon. Kɛ ŋkwìn yan nun, à yæ̀n ɓye wûm ɓlàn ɓî, à lon ɓon lɛ mɛ̀ ci-ntwum ɓyon.
Mɛ̀ ci-ntwum ɓye nun yæ̀nne ɓi, mɛ̀ myin nyan ɓe lɛ: Sìmôn nyɛ̌ nun kɛ̀e jin lɛ Pìɛ̂r, ŋgyinni Sìmôn nyɛ̌ jin shon ɓe lɛ̀ Àndrê, ɓon lɛ̀ Jâꞌ, Jân, Fìlipò, Bàrtɛ̀lèmî,
lɛ̀ tì Màtyû, Tòmasì, Jâꞌ nyɛ̌ mwɛn Àlfê, Sìmôn nyɛ̌ ɓɛ ɓe lon lɛ ci-ŋkànnzì mɛ ŋgyɔꞌ,
lɛ̀ Judà nyɛ̌ mwɛn Jâꞌ, kònndì lɛ̀ Judà nyɛ̌ kà kyìkàꞌ Yesù.
Yesù tǎ ŋ̀kwìn ɓwum lɛꞌ-Nswæ̀b sannzi, à kimnzi tì kuꞌ mɛ̀ ŋgwɛ̀nŋgwɛ̀n<TS3>(<a href="tw://bible.*?40.4.23-25">Mt. 4.23-25</a>)Yesù ɗunmi kpaꞌ kyìli ɓe lɛ̀ ɓwɛsɔꞌ ɓye nun yæ̀nne ɓi. Ɓɛ kin ɓɛ̌n cìcǐ ɗɔ̀ɗɔ̀ꞌ ndɔꞌ. Kɛ cìcǐ màzwǔm, ɓwɛsɔꞌ mèan ɓyon ɓyindɔꞌ ɓe kwe. Ŋ̀kwìn ɓwum mèan ndɔꞌ konnde tì ɓɛ kwe, ɓye wae kɛ ŋgyɔꞌ mɛ̀ Yudà nun hwæn, kwo fɛꞌ ɓye Yèrusàlɛ̀m. Ɓyindɔꞌ wae tì kuꞌ Tîr lɛ̀ Sìdôn, mɛ̀ nsòn ŋglwɔkea nɛ moan ɗuꞌ ndwun.
Ɓɛ ɓe kìn ɓǎ ɓon ywɔꞌ lɛꞌ-Nswæ̀b sɛ Yesù ɓe sannzi, lɛ̀ nun kimnzi tì kuꞌ ɓon mɛ̀ ŋgwɛ̀nŋgwɛ̀n nɛ ɓe ɓon nywi. Ɓwum ɓɛ ɓe lɛ̀ mɛ̀ mpùn mɓyibbɔa nywi, à kimnze tì kuꞌ ɓon.
Mwum hwæn ɓe yili nun twuti nun, ntwiꞌ ŋ̀kimmɔꞌ ndɔꞌ ɓe nun kwean nywi lɛ̀ yɛ ta ɓwum kimnzi.
Ǹzæ̌ꞌ lɛꞌ yɛ Yesù lɛle kɛ nywi tǒn lwɛn lɛ̀ tǒn she vɛ̀nɛ̀ꞌ<TS3>(<a href="tw://bible.*?40.5.1-12">Mt. 5.1-12</a>)Yesù wasi mɛꞌ, à cɛ ɓwɛsɔꞌ ɓyon, à shɛ̀ lɛ̀ ɓon lɛ:«Ɓyin ɓɛ mɛ̀ ci-nzæmnzæm, tǒn lwɛn si lɛ̀ ɓyin,ntwiꞌ sɛ ywɔꞌ Mvɛ̀nnswæ̀b ti shin.
Ɓyin ɓɛ ǹjè tǎ kwɛ̀n jenɛ, tǒn lwɛn si lɛ̀ ɓyin,ntwiꞌ sɛ ɓyin kà jikàꞌ, ɓyin ɗwi ŋgyɔꞌ.Ɓyin ɓɛ ta kwe jenɛ, tǒn lwɛn si lɛ̀ ɓyin,ntwiꞌ sɛ ɓyin kà fyùkàꞌ.
«Tǒn lwɛn si lɛ̀ ɓyin, kwan sɛ ɓwum ta ɓyin ɓyìnnzi, ɓɛ gwannzì mɛ̀ myin nyin, ɓɛ ta ɓyin sìmmɔa, ɓɛ kwannzi ɓyin kɛ nyinnìm shan nun. Ɓɛ ta yon cǐ li hwæn, ntwiꞌ sɛ ɓyin ɓi ɓwɛsɔꞌ <font color=blue>Mwɛn Mwum</font> nun.
Dàlênì, ɓyin ɗi kɛ zwô lɛ̀ ǹlwukaꞌ nlim, kwan sɛ ɓyin yɛnnâ ywum màzwùm ti ɓyin ɓɛ̀nni nywi. Ntwiꞌ M̀vɛ̀nnswæ̀b tà ɓyin ɗàsì ndwun fɔ̀si kɛ ywɔꞌ shon nun kɛ ɗɛb. Ntwiꞌ ɓye yɛ ɓyin nzwonnzea ɓi, li nɛ mɛ̀ mbibea ɓyan yɛnnze mɛ̀ ci-nlɛli kɛ ŋwum Mvɛ̀nnswæ̀b nun vɛ̀nɛ̀ꞌ.
«Son, ɓwum ɓye mɛ̀ ci-lòn, mùn nyæ̀mmâ ɓyin,ntwiꞌ sɛ ɓyin jiâ lwɛn nyin ǹnywɛ̀n.
Mùn nyæ̀mmâ tì kuꞌ ɓyin, ɓyin ɓɛ jenɛ kɛ wɛꞌ nun,ntwiꞌ sɛ ɓyin yɛ suꞌ tòn lɛ̀ ǹjè.Mùn kònndì ɓyin nyæ̀mmi, ɓyin ɓɛ ta lwæ̀b jenɛ lɛ̀ fyù kɛ ŋwum,ntwiꞌ sɛ ɓyin yɛ ɓɛ lɛ̀ mɛ̀ yiye, li, ɓyin yɛ suꞌ tòn lɛ̀ mɛ̀ ɗuꞌ kɛ mɛꞌ.
Mùn nyæ̀mmâ tì lɔꞌ ɓyin, ɓyin ɓɛ mwum hwæn tǎ sàkàꞌ jenɛ,ntwiꞌ sɛ li nɛ mɛ̀ mbibea ɓyan ɓe kuꞌ cì lɛ̀ mɛ̀ ci-mɛ mɓwɛ̀ꞌ ɓye ɓe shɛ̀ lɛ ɓon ɓi mɛ̀ ci-nlɛli kɛ ŋwum Mvɛ̀nnswæ̀b nun.»
Ɓwiꞌ yilènì mɛ̀ ci-ɓyìnnzì ɓyɛꞌ<TS3>(<a href="tw://bible.*?40.5.43-48">Mt. 5.43-48</a>; <a href="tw://bible.*?40.7.12">7.12</a>)«Son, mùn tà lɔꞌ ɓyin shɛ̌, ɓyin ɓɛ fɛ ŋgyɔꞌ lɛ yilênì mɛ̀ ci-ɓyìnnzì ɓyin, ɓyin ci lwɛn lɛ̀ ɓon.
Ɓyin ɗɔa M̀vɛ̀nnswæ̀b lɛ à ŋgænnì ɓwum ɓye ta ɓyin ke, ɓyin ɗɔa tì nun kɛ mɛ myin ɓwum ɓye ta ɓyin vɛ̀nɛ̀ꞌ yɛnnzi nun.
A mwum ndɔꞌ ywæꞌ wù kɛ tæm she fɔꞌ nun, ɗonnzi nun à ywæꞌ tì she fɔꞌ. Ɓɛshɛ mwum ndɔꞌ fyòn wù gan nywi, ɗonnzi nun à konndì tì zwumbà nywæ̀li.
Mwum ndɔꞌ cibbi swum ndɔꞌ fyaꞌ ywû, fɛ nun; ɓɛshɛ ǹdɔꞌ fyòn wù swum sɛ wù fyaꞌ lɛ̀ kim, ɓa wù cibbi nun lɛ: “Fyɔ̀si mùn swum shɛ̂m ɓe.”
A konndì ɓɛ, swum sɛ ɓyin yili lɛ ɓwùlu ci lɛ̀ ɓyin, cìênì son m̀banmbɔꞌ lɛ̀ ɓon.
«Yɛn sɛ yɛ cì, M̀vɛ̀nnswæ̀b yili ɓyin ŋ̀gwòn, ɓɛshɛ ǹyili yɛ ɓyin ta ɓwùlu yili ta suꞌ kɛ̀n kɛ nywi ɓwum ɓye ta tì kuꞌ ɓyin yili? Kwo fɛꞌ ɓwum ɓye tà ka M̀vɛ̀nnswæ̀b yi, ɓɛ ta kuꞌ cì li m̀banmbɔꞌ.
A konndì ɓɛ, ɓɛshɛ ǹcǐ lwɛn yɛ ɓyin ta cì ta suꞌ kɛ̀n nywi ɓwum ɓye ta tì kuꞌ ɓyin lwɛn cǐ, yɛn sɛ yɛ cì M̀vɛ̀nnswæ̀b yili ɓyin ŋ̀gwòn? Kɛ swum fɔꞌ màzwùm sɛ ɓwum ɓye tà ka M̀vɛ̀nnswæ̀b yi ta kuꞌ cì.
A ti shɛ̀ sɛ ɓɛn mbyi nyɛ̌ ŋ̀gæ̀nnzàꞌ yɛ ɓyin ta ywum gæ̀nnzea nun, ɓɛshɛ ywum yin suꞌ ywum ye gæ̀nnzea ntwiꞌ sɛ ɓyin limmi lɛ ɓɛ yɛ ɓyin yon fyɔ̀si ɓe, a yɛ cì lɛ, M̀vɛ̀nnswæ̀b yili ɓyin ŋ̀gwòn? Kɛ ɓwum ɓye tà ka M̀vɛ̀nnswæ̀b yi ta kuꞌ gæ̀nnzi m̀banmbɔꞌ li lɛ̀ ɓwùlu ɓye ɓon limmì lɛ ɓɛ yɛ ɓon yon fyɔ̀si.
Ɗonnzênì ǹyili yɛ lɛ ntwiꞌ ɓɛ ta ɓyin yili, ɓyin yili mɛ̀ ci-ɓyìnnzì ɓyin, ɓyin ci ɓon lwɛn, ɓyin fɛ ɓwùlu ywum ɗinɗin, ɓa ŋ̀gæ̀nnzì. Li, M̀vɛ̀nnswæ̀b nɛ làn ywum hwæn lɛ̀ ǹtwu yɛ̌ ɓyin ŋ̀gwòn yili, à cì ɓyin ɓɛ ɓwɛn ɓyon, ntwiꞌ sɛ à tǎ ǹlim kwɛ̀nnzi lɛ̀ ɓwum hwæn, kwo fɛꞌ ɓye ɓyibbɔa ɓɛ lìmmi kan ŋ̀wɛb ŋgwɛb kwan sɛ ɓɛ ta ɓon swum ndɔꞌ fɛ.
Kwɛ̀nnzênì ǹlim lɛ̀ ɓwùlu yì kwan hwæn wɛ̌ tà shɛ Ce ndwun nyin tǎ cì.»
Ɓa ɓyin wɛsàꞌ ɓwùlu<TS3>(<a href="tw://bible.*?40.7.1-5">Mt. 7.1-5</a>)Yesù kònndi ɓwɛsɔꞌ ɓyon shɛ̌ lɛ: «Ɓa ɓyin wɛsàꞌ ɓwùlu, M̀vɛ̀nnswæ̌b læ̀kì ɓyin wɛ̀sea. Ɓa ɓyin twɔsi mɛ̀ lɛꞌ mɓyibbɔa ɓwùlukwæ̌n, M̀vɛ̀nnswæ̌b læ̀kì ɓyin twɔsi. A ɓyin njilàꞌ mɛ̀ lɛꞌ mɓyibbɔa nɛ ɓon ta ɓyin cǐ, M̀vɛ̀nnswæ̀b yɛ̌ kuꞌ ɓyin ǹyin njìli.
Ɓyin fɛ ɓwùlukwæ̌n ywum yɛ ɓon ta yili, M̀vɛ̀nnswæ̀b yɛ̌ kuꞌ ɓyin yin fɛ. À yɛ̌ ɓyin yon swùtì, yɛ lwinnɔꞌ, han yɛ pwipwɛ̀ꞌ. M̀vɛ̀nnswæ̀b yɛ̌ wòsì kɛ mbɔ̀kì nyɛ̌ ɓyin ɓe ɓwùlukwæ̌n wòsi nun.»
Ntwiꞌ sɛ mwum nɛ tǎ yusaꞌ tà ka ǹlìsàꞌ nyon lànki, son, ci-nyusaꞌ nɛ mwù lwinni tǎ mlɔ̌ꞌ, à ɓɛ kuꞌ wɛ̌ ǹlìsàꞌ nyon.
«Yɛn sɛ ci wù tǎ m̀blùꞌ ŋgæꞌ nɛ kɛ zɛꞌ ŋgyinni nywù yɛnni, shìkì wù lìmmi kuꞌ lɛ mblon ŋgæꞌ ni wù kɛ zɛꞌ?
A yɛ cì lɛ, wù shɛ̀ lɛ̀ ŋgyinni nywù lɛ: “Ɗonnzi, mùn pæꞌ wù m̀blùꞌ ŋgæꞌ nɛ wù kɛ zɛꞌ ni”, lɛ̀ wù ni lɛ̀ mblon ŋgæꞌ kɛ zɛꞌ? Ci-ɓî, sɛti fɛꞌ mblon ŋgæꞌ nɛ wù zɛꞌ pæ̀li, kɛ nyè nɛ yi, wù yɛ̌ fɔ̀si m̀blùꞌ ŋgæꞌ nɛ zɛꞌ ŋgyinni nywù ni yɛnni lwɛn, wǔ kà pæ̀ꞌ nun.»
Mɛ̀ paꞌ ŋgæꞌ hwæn cinni yì gwùm yan<TS3>(<a href="tw://bible.*?40.7.16-20">Mt. 7.16-20</a>; <a href="tw://bible.*?40.12.33-35">12.33-35</a>)«Ŋgæꞌ nɛ ɓɛ ta gwùm yon ji tà ka gwùm ŋgæꞌ ywi sean, shìkì ŋgæꞌ mɓyɛbbi san kuꞌ gwùm ŋgæꞌ ji.
Ɓyin limmi lwɛn lɛ ɓɛ ta mɛ̀ ŋgæꞌ hwæn lìmmi lɛ̀ yì gwùm yan. Ɓɛ tà ka pyià kpæli kɛ kwùmæꞌ zwɛ̂m, shìkì ɓɛ kpæꞌ kuꞌ mɛ̀ ɗwɔꞌ kɛ lwon zwɛ̂m.
Mwum nyɛ̌ zwùm shon si yili lɛ̀ lwɛn, à tǎ lɛꞌ lwɛn kwannzi, nyɛ̌ shon si yili lɛ̀ ɓyɛbbi tà kuꞌ lɛꞌ ɓyɛbbi kwannzi. Ntwiꞌ swum sɛ ta waì zwum, son sɛ ta kuꞌ kwan ŋwum.»
Ŋ̀kæ̌n lɛꞌ mɛ ci-ŋgwe nye<TS3>(<a href="tw://bible.*?40.7.24-27">Mt. 7.24-27</a>)«Ti yɛn sɛ ci, ɓyin ta mûn shikea lɛ: “Nyɛli, Nyɛli” lɛ̀ ɓyin tà ka swum sɛ mùn tà ɓyin shɛ̌ cǐ.
Mùn yɛ̌ ɓyin sannzi lɛ mwum nɛ tǎ kǐn cì shɛ̂m, à ywɔꞌ ǹzæ̌ꞌ lɛꞌ yɛ̂m, à mwumnzi yon,
à ni kuꞌ m̀banmbɔꞌ wɛ̌ mwum ndɔꞌ nɛ yili nun gwe nye; à sɛti fɛꞌ mɛ̀ kwù nye shimnzi kɛ mble zwɛm, ǎ kà gwe. Mlǎꞌ ɗuꞌ ndɔꞌ hwuimɛ, yɛ kiìn swì nye zwɛ̂m, son, nye fun kan ntwiꞌ mɛ̀ kwù nye ɓe shimnzi lwɛn.
Son, mwum nɛ tǎ lɛꞌ shɛ̂m ywo, ǎ cì kan swum sɛ son lɛli, à ni m̀banmbɔꞌ kuꞌ wɛ̌ mwum nɛ gwe nye nyon kɛ ɗan ŋgyɔꞌ zwɛm, shìkì à shimnzi kuꞌ mɛ̀ kwù nye nyon. Kwan sɛ hwɛꞌ mlǎꞌ ɓɛ̀nmɛ, à swì nye zwɛ̂m, nye mùlɔ̀ꞌ swiswiꞌ. Nye màzwùm gwàn ŋ̀gwàn ye ŋ̀gyìnmbɔꞌ, cǐ mfɔ̀sǐ ɓɛ kan.»
Ŋ̀kimnzi yɛ Yesù kimnze cikpuꞌ ci-zwiꞌ mɛ̀ suzæ̀n ndɔꞌ<TS3>(<a href="tw://bible.*?40.8.5-13">Mt. 8.5-13</a>)Kwan sɛ Yesù mlɔ̀e ǹzæ̌ꞌ lɛꞌ yɛ nun ɓi sannzi lɛ̀ ŋ̀kwìn ɓwum yɛ ɓe kwe, à waꞌ kɛ̌n Kàpɛ̀rnàô.
Kwe, Kàpɛ̀rnàô, ci-zwiꞌ mɛ̀ suzæ̀n ɓye wae ŋgyɔꞌ Rɔ̂m ndɔꞌ cinne cikpuꞌ ndɔꞌ nɛ nun yile ǹzwɔnzwɔ̀ꞌ. Cikpuꞌ màzwùm ɓe ŋ̀gwɛ̀nŋgwɛ̀n, ɓe lɛ̀ à ti ŋwum mbyûꞌ.
Kwan sɛ ci-zwiꞌ mɛ̀ suzæ̀n ni ywɔꞌ ywum yɛ Yesù tǎ cǐ, à fyi ɓwumŋkæ̀m mɛ Yudà ndɔꞌ cì shon lɛ: «Kɛ̀nnênì, ɓyin shɛ Yesù lɛ à kiìn ɓǎ nun swæti cikpuꞌ nyɛ̀m.»
Ɓɛ ɓɛnmɛ kɛ ke Yesǔ, ɓɛ ɗunmi nun swulea lɛ̀ ɓɛ ta shɛ̀ lɛ: «Ci-zwiꞌ mɛ̀ suzæ̀n ni, sɛ woli wù kpaꞌ nun kɛ swum sɛ nun tà wu cibbi nun,
ntwiꞌ sɛ à yili ŋ̀kwìn yɛꞌ, ɓwiꞌ ɓɛ mɛ̀ Yudà, nun nɛ gwe ma ɓwiꞌ nyenswæ̀b nyɛꞌ.»
Yesù ywɔmɛ li, à waꞌ kɛ̀n lɛ̀ ɓon. Kwan sɛ nun ɗunmi kwɛmmi lɛ̀ nye ci-zwiꞌ mɛ̀ suzæ̀n ni, mwum tòn ni fyiì mɛ̀ ŋwè ɓyon lɛ: «Mwumŋkæ̀m, ɓa wù hwumnzi wǔ nɛꞌ, mùn ɓǎ mwum ndwun nɛ wòli à yè wù ɗwon nyon.
Son sɛ ci, mùn yɛnnâ lɛ mǔn wòli kan fɛꞌ kim mùn kwɛmmi ke swû. Son, wu suꞌ fɛꞌ ǹzæ̀ꞌ lɛꞌ lɛli m̀bɔꞌ, cikpuꞌ nyɛ̀m yɛ̌ swæꞌ.
Mǔn nɛꞌ, mùn ni kɛ mɛ kwù ɓwumŋkæ̀m ɓyɛ̂m nji, mùn cinni tì kuꞌ mɛ̀ suzæ̀n ɓye ta ti kuꞌ mùn ywo ŋwum. Mùn tǎ shɛ̀ lɛ̀ nyɛ̌ m̀bɔꞌ lɛ: “Kɛ̀nne”, nun ni kɛ̀n kuꞌ. Mùn shɛ̀ lɛ̀ ǹdɔꞌ lɛ: “Kìîn”, à ɓɛ̀n kuꞌ. Mun shɛ̀ tì lɛ̀ cikpuꞌ nyɛ̀m lɛ: “Cì swe”, à cì kuꞌ.»
Yesù ywɔmɛ ǹzæ̌ꞌ lɛꞌ ton yi, à sɛm tì kuꞌ sɛmmi. À yònnzɔ̀ꞌ mɛꞌ ɓe lɛ̀ ŋ̀kwìn ɓwum yɛ ɓi nun ɗwon, à shɛ̀ lɛ̀ ɓon lɛ: «Mùn shɛ̀ ɓyin lɛ̀ lɛŋkæ̀m lɛ, kwo fɛꞌ kɛ nyinnìm ŋkwìn ɓwum Izràɛ̂l nun hwæn, mǔn cinni kifɛꞌ mwum nyɛ̌ tǎ zwùm tɛ̀li lɛ̀ mùn wɛ̌ nyɛ̌.»
Kwan sɛ mɛ̀ ci-mfyi kɛn ɓɛ̀n ɓe ɗwon ci-zwiꞌ mɛ̀ suzæ̌n, lɛ̀ cikpuꞌ nyon kimmɔâ.
Ǹyìmnzi yɛ Yesù yìmnze mwɛn ŋkwɛb mlib ndɔꞌ kɛ ywi nunƁe nyě yi, Yesù kɛ̌n nsòn ndɔꞌ yɛ ɓɛ ɓe lon lɛ Nàîn. Ɓwɛsɔꞌ ɓyon, lɛ̀ ŋ̀kwìn ɓwum mèan ndɔꞌ ɓe kɛ̀n kɛ mbyi nun lɛ̀ nun.
Kwan sɛ ɓon ɗunmi kwɛmmi lɛ̀ ŋwum ŋkaꞌ yɛ kanndi ǹsǒn màzwùm, ɓɛ cinni ɓwum, lɛ̀ ɓɛ kɛnmɛ ɗwon ndɔꞌ gwùmmi. Ɗwon màzwǔm, mwɛn m̀bɔꞌ ti kuꞌ mbɔꞌ ŋkwɛb mlib ndɔꞌ nɛ ɓe. Ɓwum mèan ɓye kɛ nsǒn màzwùm nun kiên ŋ̀kwɛb mlib màzwùm lànnzi kɛ cǐ ŋgwùm mwɛn.
Kwan sɛ Nyɛli nyɛꞌ Yesù yɛn ŋ̀kwɛb mlib yi, ǹlim kwɛn nun lɛ̀ yon, à shɛ̀ lɛ̀ nun lɛ: «Ɓa wù kwe tì ɓe.»
À lɛli li, à sɛnndɔꞌ, à twuti ǹdòn ɗwon. À twutimɛ li, mɛ̀ ci-nshɛ ɗwon ɗyi. Yesù shɛ̀ lɛ̀ ɗwon lɛ: «Swukaꞌ mwɛn nɗwɛb, mùn nɛ shɛ wu: Waꞌ zwô.»
Mwum tòn ni waꞌ zwô, à tòn njiꞌ, à ɗunmi lɛli. Yesǔ kà shɛ̌ lɛ̀ ŋ̀kwɛb mlib lɛ: «Mwɛn nywù ni ti nɛ.»
Shìmmea ɓæn mwum hwæn nɛ ɓe kwe. Ɓɛ ɗunmi M̀vɛ̀nnswæ̀b twuli lɛ̀ ɓɛ ta shɛ̀ lɛ: «Àma, ci-nlɛli kɛ ŋwum Mvɛ̀nnswæ̀b nun nyɛ̌ ŋ̀kæ̀mŋkæm kweân kɛ nyinnìm shɛꞌ nun. M̀vɛ̀nnswæ̀b ɗwìâ tì kuꞌ ɓwiꞌ fyàꞌ nywi, ɓwiꞌ ɓɛ ŋ̀kwìn ɓwum ɓyon.»
Kɛ nǒnnǒn Jùdê nun hwæn lɛ̀ mɛ̀ mbɛti nyon nun hwæn, ɓwum ywɔe wɛ̌ swum sɛ Yesù cìe.
M̀fyi yɛ Jân Bàtisì fyie ɓwum ɓyon kɛ cǐ Yesù<TS3>(<a href="tw://bible.*?40.11.2-19">Mt. 11.2-19</a>)Jân Bàtisì ywɔꞌ mɛ̀ lɛꞌ nshìmmea màzwùm kɛ mɛ ŋwum ɓwɛsɔꞌ ɓyon. Li, à lon ɓye ɓî kɛ nyinnìm shan nun,
à fyi ɓon lɛ ɓyi ɓi kɛn kɛ ke Nyɛli nyɛꞌ, ɓyi ɓi cibbi nyǐ lɛ: «Ɓɛ shɛe ɓwiꞌ lɛ mwum ndɔꞌ yɛ̌ ɓɛ̀n. Wù nɛ mwum màzwùm? Kɛ̀ ɓwiꞌ ɓonŋgàꞌ ǹdɔꞌ ɓe?»
Kɛ kwan sɛ ɓon ɓe nun cibbi si, Yesù ɗunmi mɛ̀ ŋgwɛ̀nŋgwɛ̀n mèan ndɔꞌ kimnzi, lɛ̀ mɛ̀ ɗyɛmɗyɛm nun, à fyinni tì mɛ̀ mpùn mɓyibbɔa, à kònndì cì mɛ̀ mɛꞌ mɛ̀ ci-ɓwubè wèlàꞌ, ɓɛ ɗunmi tì yɛnni ɓe.
Kɛ nyě yi, ǎ kà fyònnzi lɛ̀ ɓwɛsɔꞌ Jân Bàtisì lɛ: «Kɛ̀nnênì, ɓyin tannzi Jân Bàtisì ywum yɛ ɓyin yɛnnâ, lɛ̀ ye ɓyin konndâ tì ywɔꞌ. Ɓyin shɛ nun lɛ mɛ̀ ci-ɓwubè ti yɛn, mɛ̀ ɗyɛmɗyɛm ti kɛ̀n lwɛn, mɛ̀ ci-ŋgwɛ̀nŋgwɛ̀n pèan cinnea ŋ̀kimmɔꞌ, mɛ̀ ci-ɗwɔꞌ ti ywɔli nùn, ɓwum ywi yimneâ ywi, mɛ̀ ci-nyɛn vɛ̀nɛ̀ꞌ ywɔkea Ǹtwum Lwɛn.
Tǒn lwɛn si lɛ̀ mwum nɛ tà ka ŋgyi kwùmmi kɛ nywi yɛ̂m.»
Kwan sɛ mɛ̀ ci-mfyi Jân Bàtisì ɓi ɓyite mwù ɓe, Yesù ɗunmi lɛli lɛ̀ ŋ̀kwìn ɓwum yɛ ɓe kwe kɛ jin Jân nun lɛ: «Yɛn sɛ ɓyin kɛnne cɛ kɛ nlim kyɔꞌ? Swɛꞌ ndɔꞌ nɛ m̀pùn ɓe funnzi nun nɛ ɓyin kɛnne cɛ?
Ti, yɛn sɛ ɓyin kɛnne cɛ? Ci-mɛ plě lwukea ndɔꞌ nɛ ɓyin kɛnne cɛ? Ɓɛshɛ ci-mɛ plě lwukea nɛ ɓyin kɛnne cɛ, ɓwum ɓye ta mɛ̀ plě lwukea swǐ, ɓɛ ton tǒn lwɛn, ɓon ɓi ta tòn kɛ yi sɛ̀m mɛ mvɛ̌n klwɔkea nun, ɓa kɛ nlim kyɔꞌ nun.
Kɛ ɓon ɓɛ ɓan, yɛn sɛ ɓyin kɛnne ɓyin cɛ? Ci-nlɛli kɛ ŋwum Mvɛ̀nnswæ̀b nun ndɔꞌ nɛ ɓe? Mùn shɛ̀ ɓyin lɛ̀ lɛŋkæ̀m lɛ nun nɛ ɓe, à làn ma fɛꞌ ci-nlɛli kɛ ŋwum Mvɛ̀nnswæ̀b nun nùn.
Ntwiꞌ sɛ Jân nɛ mwum nɛ ɓɛ kɔꞌ kɛ ɗèwǎ Mvɛ̀nnswæ̀b nun kɛ nywi yon lɛ:“M̀vɛ̀nnswæ̀b lɛꞌ lɛ: Cɛênì fɛꞌ, mùn tǎ ci-ntwum nyɛ̀m fyi mbyî kɛ swiꞌ swû ɓǎ nun fɔsì m̀ɓɛ̀n ywû.”
«Mùn shɛ̀ ɓyin lɛ̀ lɛŋkæ̀m lɛ, mwum nɛ cinni ǹtwu, à làn Jân, ɓɛ ye kifɛꞌ nun fɛ ŋgyɔ̂ꞌ wan. Kwo fɛꞌ li, mwum nyɛ̌ ɗyi lwæ̀b ɓe sɛ kɛ ywɔꞌ Mvɛ̀nnswæ̀b nun cinni ǹtwu, à làn nun.»
Ɓwum ɗinɗin lɛ̀ mɛ̀ ci-nyèkǎꞌ lǒn gàrimà, ɓɛ ywɔe swum sɛ Jân ɓe sannzi. Li, ɓɛ limme lɛ M̀vɛ̀nnswæ̀b ni ǹlwinni, ɓɛ ci Jân jimnzi ɓon.
Son, mɛ̀ <font color=blue>Fàrìzìɛ̂n</font> ɓon lɛ̀ mɛ̀ ci-nlìmmì mɛ lwuà, ɓɛ lwinnde swum sɛ M̀vɛ̀nnswæ̀b yile lɛ ɓɛ ci, ɓɛ ɓyinnɔ̀ꞌ lɛ ɓa Jân ni jimnzi ɓon.
Yesù kònndì tì cibbi ɓe lɛ: «Ti, mùn yɛ̌ mvu ɓwum yɛ jenɛ wòsi lɛ̀ yà swum? Mɛ̀ kìkæ̀n nyan gwili nyɛ̌ mɛ̀ wɛn?
À gwili nyɛ̌ ɓwɛn ndɔꞌ ɓye ton kɛ cìcǐ yàn nun. Ɓyindɔꞌ ta ɓwùlu kun lɛ: “Ɓwiꞌ ɓi ɓyin ŋ̀gwǔm gwɛn ɓo, ɓyin gwɛn kan gwɛn, ɓwiꞌ shib tì mɛ̀ nshib ywi, ɓyin kwe kan.”
Mǔn lɛꞌ kan li ɗin, mùn lɛꞌ ntwiꞌ Jân Bàtisì ɓɛ̀nne, à ɓe ǹjè ywi, ǎ ɓe kǎn ji ji wɛ̌ ɓwùlu, shìkì à nwi kuꞌ ɓæ̀ꞌ. Ɓyin ɗunmi lɛꞌ lɛ nyǐ ni cinni m̀pùn mɓyɛbbi kɛ nywi.
<font color=blue>Mwɛn Mwum</font> ɓɛ̀n làn nyon, à tǎ ji ji, à kònndì ywum nwi nwi. Li, ɓyin ɗunmâ tì lɛꞌ lɛ: “Cɛênì fɛꞌ mwum ndɔꞌ, m̀fɔ̀kàꞌ yon ta suꞌ kɛ̀n kɛ ji nun, lɛ̀ kɛ ywum nwi nun. À ni tì ŋwè mɛ̀ ci-nyèkǎꞌ lǒn gàrimà, lɛ̀ nyɛ̌ ɓyindɔꞌ ɓye ɓwiꞌ ta twɛꞌ lɛ mɛ̀ ci-ncǐ ɓyɛbbi.”
Son, ɓwum ɓɛ yilâ M̀vɛ̀nnswæ̀b ywɔâ, ɓɛ limmì lɛ ǹlìmmì yon yi lwinni.»
Yesù ɓon lɛ̀ m̀lib ci-màn mɛꞌ ndɔꞌ kɛ ɗwon Sìmôn, nyɛ̌ mwum Fàrìzìɛ̂nMwum <font color=blue>Fàrìzìɛ̂n</font> ndɔꞌ lon Yesù lɛ nyǐ ni kiìn ji ji ɗwon nyon. Yesù yili. À kɛ̀n ji ji ɗwon mwum <font color=blue>Fàrìzìɛ̂n</font> màzwùm.
M̀lib ci-màn mɛꞌ ndɔꞌ ɓe kwe nsǒn màzwùm nun. À ywɔmɛ lɛ Yesù ni kɛ ɗwon mwum <font color=blue>Fàrìzìɛ̂n</font> màzwǔm cǐ ji, à shiɔ̀ꞌ mwɛn kpɔꞌ ndɔꞌ ǹlwinni lɛ̀ mlǎꞌ ŋgwɔ̂ꞌ.
À ɓɛ̌n, à ɗun næm, à kɛ̀n wummi kɛ mɛ kwù Yesù. À ɗunmi kwe, lɛ̀ mɛ̀ kwòn mɛ ɗuꞌ ta Yesù swi mɛ kwù. À ɗunmi yon kwonŋgea lɛ̀ ǹnywùn yon, à fyèlàꞌ nun mɛ̀ kwù, à swì nun mlǎꞌ ŋgwɔ̂ꞌ nlim.
Mwum <font color=blue>Fàrìzìɛ̂n</font> nɛ loen Yesù ni, kwan sɛ nun yɛnne li, à ɗunmi lɛꞌ nlimnlim nun lɛ: «Mwum nɛ tòn nɛ ɓê ci-nlɛli kɛ ŋwum Mvɛ̀nnswæ̀b nun, ɓî lilɛ, lɛ̀ à lìmmâ m̀lib nɛ tà nun twuti nɛ, wɛ̌ m̀bɔ̀kì nɛ nun tǒn, lɛ à ni ci-màn mɛꞌ.»
Yesǔ kà shɛ̌ lɛ̀ mwum <font color=blue>Fàrìzìɛ̂n</font> màzwùm lɛ: «Sìmôn, mùn cinni swum ndɔꞌ she mun yili mun shɛ wù.» Sìmôn fyònnzì lɛ: «Ǹlìsàꞌ, lɛli.»
Yesù shɛ̀ lɛ̀ nun lɛ: «Mwum ndɔꞌ ɓe ɓwum ɓî ɗwon lɛ̀ ke. Mwum m̀bɔꞌ cinne lǒn ŋkæm nɗuꞌ nshæ̂n, nyɛ̌ m̀bɔꞌ cinni kuꞌ lǒn ŋkæm mwùm shæ̂n.
Ɓon ɓî hwæn, nyɛ̌ wòle à kɛ̀n ke shon ɗɛ̀bbi, ǎ ɓe kǎn. Ci-lòn cɛmɛ li, à ɗonnzi ɓon lǒn yi nywi. Shɛ̀ mûn kɛ nyinnìm ɓwum ɓî ɓi nun, yà nun nɛ yɛ ci-lòn yili ǹzwɔnzwɔ̀ꞌ, à làn lwikwæ̌n?»
Sìmôn fyònnzì lɛ̀ nun lɛ ci-lǒn ŋkæm nɗuꞌ nshæ̂n nɛ yɛ nun yili ǹzwɔnzwɔ̀ꞌ. Yesù ywɔmɛ li, à shɛ̀ lɛ̀ nun lɛ: «Wù lɛꞌ lɛŋkæ̀m.»
Kɛ nyě yi, Yesù yònnzì mɛꞌ, à cɛ m̀lib, à shɛ̀ lɛ̀ Sìmôn lɛ: «Wù yɛnnâ kǎn swum sɛ m̀lib nɛ cǐ? Mùn ɗuin fɛ nye nywù, wǔ fɛ kan mun mlǎꞌ mɓɔsi mɛ kwù; son, m̀lib nɛ ɓɛ̌n, à ɓɔsâ mùn mɛ̀ kwù lɛ̀ mɛ̀ ɗuꞌ ɓyon, à kwonŋgaꞌ yon lɛ̀ ǹnywùn yon.
Mùn ɗuin, wǔ yè kan mun wɛ̌ tà shɛ sɛ yili; son, nun, ǹdìkàꞌ nɛ mun ɗuin fɛ, ǎ ɗon kifɛꞌ m̀fyèlàꞌ mɛ kwù yɛ̂m.
Wǔ swì kan mun mɛ̀wu mwu wɛ̌ tà shɛ ɓɛ̀ꞌ shɛꞌ yili. Ti lɛ̀ m̀lib nɛ, à swìâ mùn mlǎꞌ ŋgwɔ̂ꞌ mɛ kwù.
Lɛ̀ lɛŋkæ̀m, son sɛ ci mùn tà wu shɛ̌ lɛ ǹyili ŋkæ̀mŋkæm yɛ nun lìsaꞌ mun mɛꞌ lɛ nun yili mun yɛ, yɛ lisaꞌ lɛ M̀vɛ̀nnswæ̀b zùsâ nun mɛ̀ ɓyɛbbi mèan nyon. Mwum nɛ M̀vɛ̀nnswæ̀b tǎ mɛ̀ ɓyɛbbi kwæꞌ nyon zùsi cinni kuꞌ ǹyili kwæꞌ kɛ nywi yon.»
Yesǔ kà shɛ̌ lɛ̀ m̀lib ni lɛ: «Mɛ̀ ɓyɛbbi nywù ti ɗyě ǹzùsi.»
Ɓwum ɓye ɓon ɓe ji ji lɛ̀ ɓon ɗunmi lɛꞌ kɛ mɛ nlim nun lɛ: «Yǎ paꞌ mwum sɛ she? Lɛ̀ mwù yon à tà kuꞌ mɛ̀ ɓyɛbbi zùsi?»
Ǹzæ̀ꞌ lɛꞌ nɛ kɛ nywi mɛ̀ yib ɓye ɓe kɛ̀n lɛ̀ Yesù m̀banƁe nyě yi, Yesù ɓe kɛ̀n kɛ mɛ myi ŋglwɔkea lɛ̀ nyɛ̌ sisɔꞌ, ɓǎ nun shɛ Ǹtwum Lwɛn ye kɛ nywi ywɔꞌ Mvɛ̀nnswæ̀b nun. À ɓe kɛ̀n lɛ̀ mɛ̀ ci-ntwum wûm ɓlàn ɓî ɓyon,
kònndì lɛ̀ ŋ̀kwìn mɛ yib ndɔꞌ. Kɛ nyinnìm mɛ yib màzwùm nun, ɓyindɔꞌ ɓe kwe ɓye nun ɓe lɛ̀ à fyinnâ mɛ̀ mpùn mɓyibbɔa nywi, à kimnzi tì ɓyindɔꞌ mɛ̀ ŋgwɛ̀nŋgwɛ̀n ndɔꞌ. Ɓye nun swæte ɓi, mɛ̀ myin nyan ɓe lɛ: Màrî nyɛ̌ wae Màdàlâ, nun nɛ Yesù fyinne mɛ̀ mpùn mɓyibbɔa nywi ǹshanmɓì,
Jânɛ̀, myǐ Shuzà m̀ɓòn nye Èrôdɛ̀, kònndì lɛ̀ Sùzanà, lɛ̀ tì mɛ̀ yib ɓye ɗin ndɔꞌ. Mɛ̀ yib màzwùm hwæn, ɓon ɓɛ ɓe lwɛn nyan kwannzi ɓǎ ɓon kpaꞌ Yesù lɛ̀ mɛ̀ ci-ntwum ɓyon.
Ŋ̀kæ̌n lɛꞌ ye kɛ nywi ci-ɗyìm<TS3>(<a href="tw://bible.*?40.13.1-9">Mt. 13.1-9</a>; <a href="tw://bible.*?41.4.1-9">Mr. 4.1-9</a>)À ɓe ɓɛ, cìcì sɛ Yesù yɛ̌ ɓɛ̀n fɔꞌ, ɓwum wakaì mɛ nsòn, ɓɛ kiìn nun cinni. M̀bɔ̀kì nɛ ɓe lɛ̀ ŋ̀kwìn ɓwum swɔlâ mèan, à ɗwì ɓon ŋ̀kæ̌n lɛꞌ ndɔꞌ lɛ:
«Ci-ɗyìm ndɔꞌ kɛ̀nne ndɛm ɓǎ nun myiꞌ ywum ɗyìm yon. M̀myìꞌ yɛ nun ɓe ywum ɗyìm yon myìli ndɛm nun, mɛꞌ ywum ɗyìm ndɔꞌ kɛn pyì kɛ nlim mbyi. Ɓwum ɓe lànlàn lɛ̀ ɓɛ yon sìmmea lɛ̀ mɛ̀ kwù, mɛ̀ kyè kiìn kuꞌ làn m̀bɔꞌ swibbɔa.
Mɛꞌ yindɔꞌ kɛn pyì kɛ ŋgyɔꞌ nyɛ̌ m̀ɓɛn yi nji. Yɛ twæbmɛ, yɛ mgbæ̀nni kan, yɛ ɗunmi fyɔlaꞌ ntwiꞌ sɛ yɛ cinne kǎn mlǎꞌ.
Mɛꞌ yindɔꞌ kɛn pyì kɛ ŋgyɔꞌ nyɛ̌ lwon ta twæb kwe kwan mèan hwæn, yɛ twæbbɔ̀ꞌ m̀ban lɛ̀ lwon nun. Kwan sɛ yì lwon ton yi libbaꞌ, yɛ fyeɔ̀n ywum ɗyìm yi ŋgyɔꞌ.
Son, mɛꞌ yindɔꞌ kɛn làn nyan pyì kɛ ŋgyɔꞌ nyɛ̌ nlwɛn nun, yɛ twæb ɓon lwɛn, yɛ klwɔkaꞌ, yɛ kwannzi mɛꞌ mèan. Zɛꞌ swum ɓǐ fɔꞌ kwannzi ɓe mɛꞌ nɗuꞌ.» Yesǔ kà kònndi ɓe nyě yi lɛ̀ ŋ̀kwu kimmi lɛ: «Mwum nyɛ̌ cinni mɛ̀ ywiꞌ ɓye nywɔꞌ lɛꞌ, à nonnzì mwù, à ywɔꞌ lɛꞌ si.»
Swum sɛ cie Yesù ɓe suꞌ lɛli mɛ ŋkæ̀n lɛꞌ nun<TS3>(<a href="tw://bible.*?40.13.10-17">Mt. 13.10-17</a>; <a href="tw://bible.*?41.4.10-12">Mr. 4.10-12</a>)Ɓwɛsɔꞌ Yesù cibbi nun swum sɛ ŋ̀kæ̌n lɛꞌ màzwùm lɛli.
Yesù shɛ̀ lɛ̀ ɓon lɛ: «M̀vɛ̀nnswæ̀b cìâ ɓyin limmì ywum yɛ ɓe lɛ̀ ɓwum lìmmi kifɛꞌ kɛ nywi lwun shon nun. Son, ti lɛ̀ ɓyindɔꞌ lɛ̀ ɓwum, mùn tǎ ywum màzwùm lɛli kɛ mɛ ŋkæ̀n lɛꞌ nun. Mùn tǎ cì li, ɓǎ ɓɛ cɛ, shìkì ɓɛ yɛn, ɓɛ nonnzì kuꞌ mɛ̀ ywiꞌ, shìkì ɓɛ ywɔti kuꞌ mùn.»
Sù ŋkæ̌n lɛꞌ ci-ɗyìm<TS3>(<a href="tw://bible.*?40.13.18-23">Mt. 13.18-23</a>; <a href="tw://bible.*?41.4.13-20">Mr. 4.13-20</a>)Yesù shɛ̀ lɛ̀ ɓwɛsɔꞌ ɓyon lɛ: «Swum sɛ ŋ̀kæ̌n lɛꞌ ton yɛ lɛli, à si lɛ ywum ɓǐ yi, ǹzæ̌ꞌ lɛꞌ Mvɛ̀nnswæ̀b yɛ.
Ywum yɛ pyie kɛ nlim mbyi, à yi wɛ̌ ɓwum ɓye ta lɛꞌ-Nswæ̀b ywo, son, Satæ̀n ɓɛ̀n, à fyeli ɓon ǹlim lɛ̀ ɓyi læ̀kì mwù kɛ̌ nlim, lɛ̀ ɓyi swæꞌ.
Ye kɛnne pyì kɛ ŋgyɔꞌ mɓɛn nun yi wɛ̌ ɓwum ɓye ta lɛꞌ-Nswæ̀b ywo, ɓɛ yê son lwɛn lɛ̀ ǹlwukaꞌ nlim, son, ɓɛ ɓænnzi kan son kɛ nlim yan nun. Ɓɛ ta mwù kɛ̌ nlim kwan sɛ ɓɛ kɛ ywɔì ɗin, a ti shɛ̌ Satæ̀n ɓwɛb ɓon lɛ̀ ɓyɛbbi, ɓɛ kɛ̀ kan tî ǹlim lɛ̀ son.
Ye kɛnne pyì kɛ ŋgyɔꞌ nyɛ̌ lwon ta twæb kwe yi wɛ̌ ɓwum ɓye ta lɛꞌ-Nswæ̀b ywo, son, kɛ wan nyan nun, ɓɛ cinni mɛ̀ mɓàkàꞌ, ɓɛ ta mwù kɛ̌ kɛ lɛꞌ lòn, kònndì kɛ ywum lwukea ndɔꞌ ye ŋgyɔ̂ꞌ wan. Ywum hwæn li, yɛ ta ɓon fyɛlɔꞌ ŋgyɔꞌ, ɓɛ cinni kan mɛ̀ kìkæ̀n nlwukea.
Son, làn nyɛ̌ kɛ̀nne kuꞌ pyì kɛ ŋgyɔꞌ nlwɛn nun ni kuꞌ wɛ̌ ɓwum ɓye ta lɛꞌ-Nswæ̀b ywo, ɓɛ ɓæn son kɛ nlim nun lwɛn kwan hwæn, ɓɛ kpæm mɛꞌ, li, ɓɛ cinni mɛ̀ kìkæ̀n nlwukea.»
Ŋ̀kæ̌n lɛꞌ kɛ nywi ŋwanni læ̂m<TS3>(<a href="tw://bible.*?41.4.21-25">Mr. 4.21-25</a>)Yesù shɛ̀ tì ɓon lɛ: «Mwum ndɔꞌ tà ka læ̂m nyæ̀nnzi, à wubsi nun kɛ lwùnŋgan nji, shindɔꞌ, à kɛ̀ɔ̀ꞌ nun kɛ ndon nji, son, ɓɛ ta nun sati kɛ zwozwô lɛ̀ wù nɛ tǎ ɗun næm, ɓǎ wù yɛn ŋ̀wanni.
Swum sɛ yɛ lwæ̀b gwùmni sɛ ɓan, lɛꞌ sɛ ɓe kuꞌ kɛ kwiꞌ nun, sɛ yɛ kwàlì, mwum hwæn ywɔꞌ son.
Cìênì lɛ kon lɛ̀ m̀bɔ̀kì lɛꞌ nɛ ɓyin ta ywɔꞌ. Ntwiꞌ sɛ M̀vɛ̀nnswæ̀b yɛ̌ kònndi fɛ lɛ̀ mwum nɛ cinni, son, mwum nɛ cinni kan swum ndɔꞌ, M̀vɛ̀nnswæ̀b yɛ̌ kònndi kwæꞌ nɛ nun tǎ fɔ̀kàꞌ lɛ nun cinni yèɔꞌ fyaꞌ.»
Ɓwum ɓye Yesù tǎ lon lɛ mɛ̀ ŋgyinni ɓyon lɛ̀ mon nyon<TS3>(<a href="tw://bible.*?40.12.46-50">Mt. 12.46-50</a>; <a href="tw://bible.*?41.3.31-35">Mr. 3.31-35</a>)Mɛ̀ ŋgyinni Yesù lɛ̀ mon nyon ɓɛnne, ɓǎ ɓɛ cinni nun, son, ɓɛ cinni kan mbyi nyɛ̌ ɓon yɛ nun ɓɛ̀nni ke, ntwiꞌ sɛ ŋ̀kwìn ɓwum ɓe tæti ǹzwɔnzwɔ̀ꞌ.
Ɓwum yɛn ɓon, ɓɛ shɛɔ̀ꞌ lɛ̀ Yesù lɛ: «Mon nywù lɛ̀ mɛ̀ ŋgyinni ɓyû ɓi wan ɗyi, ɓɛ yili ɓɛ yɛn wù.»
Son, Yesù fyònnzì lɛ̀ ŋ̀kwìn ɓwum hwæn lɛ: «Ɓwum ɓye ta lɛꞌ-Nswæ̀b ywo, ɓɛ mwumnzi son, ɓon ɓɛ mùn tǎ twɛꞌ wɛ̌ mon nyɛ̀m, ɓɛ ɓɛ tì kuꞌ mɛ̀ ŋgyinni ɓyɛ̂m.»
Ǹɗyili yɛ Yesù ɗyile m̀pùn<TS3>(<a href="tw://bible.*?40.8.23-27">Mt. 8.23-27</a>; <a href="tw://bible.*?41.4.35-41">Mr. 4.35-41</a>)Nywɔꞌ m̀bɔꞌ ndɔꞌ, Yesù shɛ̀ lɛ̀ ɓwɛsɔꞌ ɓyon lɛ ɓon ɓi kɛnnènì kɛ ŋgyin swùm. Ɓɛ nan ciꞌ nun ɓon lɛ̀ ɓwɛsɔꞌ ɓyon. Ɓwɛsɔꞌ ɓyon ɓæn ɓlon, ɓɛ waꞌ kɛ̀n.
Kwan sɛ ɓwɛsɔꞌ ɓyon ɓe cìꞌ twɛnni, Yesù pyì ɗye. M̀pǔn kimmi ndɔꞌ ɗunmi sænni lɛ̀ ɓɛ ta kɛ̀n. Vɛ̀nɛ̀ꞌ ɗunmi nwùm, ntwiꞌ sɛ ɓe lɛ̀ mlǎꞌ ti ɗun ciꞌ nun.
Ɓwɛsɔꞌ Yesù yɛnmɛ li, ɓɛ sɛnndɔ̀ꞌ ke shon, ɓɛ ɗunmi nun yìmnzi lɛ̀ ɓɛ kun lɛ: «Mwumŋkæ̀m, mwumŋkæ̀m, ɓwiꞌ ywimɛ!» Yesù ɗɔlimɛ ɗye, à yæmnzi m̀pùn lɛ̀ mɛ̀ ŋgwùmŋgwùm mlaꞌ nun. Yɛ ɗyi, cìcì flɔꞌ hwæn.
Kwan sɛ cìcì hwæn flɔꞌ, Yesù shɛ̀ lɛ̀ ɓwɛsɔꞌ ɓyon lɛ: «Ǹtɛ̀ꞌ zwum yin yi fɛn?» Yi kwɛn ɓwɛsɔꞌ ɓyon, shìmmea ci ɓon, ɓɛ ɗunmi lɛꞌ lɛ̀ ɓwùlu lɛ: «Yǎ paꞌ mwum sɛ she? À cinni ŋ̀kimmɔꞌ, kwo fɛꞌ kɛ nyinnǐm mpùn lɛ̀ mlǎꞌ nun, yɛ ta swum sɛ nun tǎ shɛ̀ ywo, yɛ ci kuꞌ son.»
Ŋ̀kimnzi yɛ Yesù kimnze mwum nɛ ɓe lɛ̀ mɛ̀ mpùn mɓyibbɔa nywi mèan<TS3>(<a href="tw://bible.*?40.8.28-34">Mt. 8.28-34</a>; <a href="tw://bible.*?41.5.1-20">Mr. 5.1-20</a>)Ɓɛ kɛn li, ɓɛ kwan kɛ ŋgyin swùm kɛ ŋgyɔꞌ mɛ̀ Jèràzɛ̂n nun. Cìcǐ màzwùm lwumne lɛ̀ Gàlìlê.
Yesù kɛ̀ɔꞌ kwǔ kyɔꞌ ɗin, mwum ndɔꞌ nɛ ɓɛ ye kwe nsǒn màzwùm nun kìen nun cinni. Mwum màzwùm ɓe lɛ̀ mɛ̀ mpùn mɓyibbɔa nywi mèan. Ɓe lɛ̀ kwan ti læ̀bbi she nun kyììlâ lɛ̀ ǹswì mɛ plè, lɛ̀ ǹnòn næm nun. À ɓe suꞌ tòn kɛ cɛ̌ ɓɛ ta ɓwum gwùmmi nun.
À yɛnmɛ Yesǔ, à kwusi, à ɗunmi lɛli lɛ̀ ŋ̀kwu kimmi lɛ: «Yesù, mwɛn Mvɛ̀nnswæ̀b nɛ làn ywum hwæn lɛ̀ ǹtwu, yɛn sɛ wù yili lɛ̀ mùn? Mùn swuleâ wù, ɓa wù yɛnnzi mùn vɛ̀nɛ̀ꞌ.»
À ɓe lɛꞌ li ntwiꞌ sɛ Yesù ɓe shɛ̀ lɛ̀ m̀pùn mɓyɛbbi lɛ nyǐ ni kwan mwum tòn ni nywi. Ntwiꞌ sɛ m̀pùn màzwùm ɓe nun cǐ kwan mèan hwæn. Ɓɛ ɓe nun ɓænni, ɓɛ kpimmaꞌ nun mɛ̀ fyàꞌ lɛ̀ mɛ̀ mkpæ̀ꞌ nɗuꞌ, ɓɛ kɛ nun ɓɔ̀ꞌ kɛ kwu. Kwo fɛꞌ li, à ɓe ywi swinndea hwæn, m̀pùn mɓyɛbbi ni kɛ̀nnzɔ̀ꞌ nun kɛ nlim kyɔꞌ.
Mɛ̀ mpùn mɓyibbɔa màzwùm ɓe Yesù swulea lɛ ɓa nyǐ ni fyinni ɓon mɛ mwù mbɔ̀ꞌ.
Kwe fyaꞌ màzwùm nun, mɛ̀ ɓòn mɛ̀ mbyǎn ɓwum ndɔꞌ ɓe jiji kwe kpaꞌ zwɛ̂m. Mɛ̀ mpùn mɓyibbɔa màzwùm ɗunmi Yesù swulea lɛ nyǐ ni fyi ɓon kɛ nywi mɛ mbyǎn yi. Ɓɛ swulaꞌ nun li, Yesù yili lɛ ɓyi ɓi kɛn.
Li mɛ̀ mpùn mɓyibbɔa ni kwan mwum tòn ni nywi, ɓɛ kɛn ɗun nywi mɛ mbyǎn. Kwan sɛ ɓɛ ɗun mɛ̀ mbyǎn yi nywi, yɛ waꞌ lɛ̀ mɛ̀li, yɛ kyilàꞌ kpaꞌ, yɛ kɛn swìnɔ̀ꞌ swùm nun, yɛ jimmɔꞌ kwe.
Mɛ̀ ci-mɓòn mɛ mbyǎn yi yɛnmɛ li, ɓɛ waꞌ mɛ̀li, ɓɛ ɗunmi lɛꞌ si shɛ̀kea kɛ nsòn, lɛ̀ kɛ mɛ myi nyɛ̌ kɛ ndɛm.
Ɓwum ɓɛ ywɔe lɛꞌ màzwùm ɗunmi wakaì, ɓǎ ɓon kiìn swum sɛ lannzi yɛnni. Ɓɛ ɓɛn kɛ ke Yesù, ɓɛ cinni mwum nɛ ɓe lɛ̀ mɛ̀ mpùn mɓyibbɔa nywi, à ni kɛ mɛ kwù Yesù ǹtǒn, à ti lɛ̀ mɛ̀ plè nywi, mwù yon ɗyiâ ɓe. Yi ɗunmi ɓon kwɛ̀nni.
Ɓwum ɓɛ yɛnne wɛ̌ tà shɛ mɛ̀ mpùn mɓyibbɔa kwean mwum tòn ni nywi, ɓɛ ɗunmi ɓwùlu shɛ̌ swum sɛ ci mwum tòn ni kimmɔꞌ.
Ɓwum ɓye kɛ ŋgyɔꞌ mɛ̀ Jèràzɛ̂n nun ywɔmɛ li, ɓon lɛ: Yesù ni waꞌ ɓon ɓe kɛ mɛ ŋgyɔꞌ ɓyan nun. Ntwiꞌ sɛ yi ɓe ɓon kwɛ̀nni ǹzwɔnzwɔ̀ꞌ. Li, Yesù nàn ɓe ciꞌ nun ɓǎ nun kɛn.
Mwum nɛ mɛ̀ mpùn mɓyibbɔa kwean nywi ɗunmi Yesù swulea lɛ nun yili lɛ ɓon ton ɓon lɛ̀ nyǐ. Son, Yesù fyɔ̀sì nun ɓe, à shɛ̀ lɛ̀ nun lɛ:
«Fyòn ɓe ɗwon nywù, wù sannzi ɓwum swum twun sɛ M̀vɛ̀nnswæ̀b cìâ kɛ nywi ywû.» Mwum tòn ni ni wamɛ kɛ̀n ɓe ni, à læ̀mnzì lɛꞌ si nsòn hwæn, swum sɛ Yesù cǐ kɛ nywi yon.
Ŋ̀kimnzi yɛ Yesù kimnze m̀lib nɛ mvæb ɓe kwan nywi, à kònndì mwɛn Jàrusì kimnzi<TS3>(<a href="tw://bible.*?40.9.18-26">Mt. 9.18-26</a>; <a href="tw://bible.*?41.5.21-43">Mr. 5.21-43</a>)Kwan sɛ Yesù shèɔꞌ swùm ɓe, ŋ̀kwìn ɓwum yê nun lwɛn, ntwiꞌ sɛ ɓwum hwæn ɓe nun ɓònŋgea.
Mwum ndɔꞌ ɓe kwe, jin shon ɓe lɛ Jàrusì, ci-zwiꞌ nyenswæ̀b nɛ ɓe. À ɓɛ̀n cɛ̌ Yesù, à swìtì nun mɛ kwù, à swulaꞌ nun lɛ nyǐ ni kiìn ɗwon nyon,
ntwiꞌ sɛ ɓe lɛ̀ mwɛn nɛ mlib nyon ywimɛ. Mwɛn m̀lib màzwùm ɓe lɛ̀ à ti ɗwǔm wûm ɓlàn ɓî, mwɛn m̀bɔꞌ ti kuꞌ mbɔꞌ nyon nɛ ɓe. Kwan sɛ Yesù ɓe kɛ̀nnɔ̀ꞌ ɗwon mwum màzwǔm, ɓwum ɓe nun kwubti mɛ̀ fyàꞌ hwæn.
M̀lib ndɔꞌ ɓe kwe. Mvæb ɓe nun suꞌ kwean nywi nùn. Ɓe lɛ̀ à yɛnnâ vɛ̀nɛ̌ꞌ màzwùm a ti kɛ̀nni ɗwǔm wûm ɓlàn ɓî. Ywum yɛ nun cinne hwæn, ɓe lɛ̀ à gwànnzâ yon hwæn cɛ̌ mɛ̀ ci-mvili, son, ǹdɔꞌ kimnze kǎn nun.
M̀lib màzwùm ɗunmi ɓwum ŋwɛ̀nni, à kɛ̀n kwan nyè Yesù, à twuti zwiꞌ plê shon. Kɛ kwan màzwùm nun, mvæb linni nun nywi.
Yesù cibbi lɛ: «Wɛn nɛ twuti mùn?» Ɓwum hwæn ɓye ɓe kwe, ɓɛ ɓyinnɔ̀ꞌ nùn; nyɛ̌ ɓɛ nun, nun ni nɛ twuti kan nun. Ɓɛ ɓyinnɔ̀ꞌ li, Pìɛ̂r shɛ̀ lɛ̀ Yesù lɛ: «Mwumŋkæ̀m, wù ni kɛ nyinnìm ɓwum nun, ɓɛ ta wu kwubti mɛ̀ fyàꞌ hwæn.»
Yesǔ kà fyònnzi lɛ̀ nun lɛ: «Mwum ndɔꞌ twutâ mùn ntwiꞌ sɛ ŋ̀kimmɔꞌ ndɔꞌ kweân mùn nywi, mǔn nɛꞌ, mùn lìmmì.»
M̀lib ni kɛ̀nmɛ yɛn lɛ ɓɛ limmâ nun, à ɗunmi gwɛnnzi nywi, à kɛ̀n swìtì mɛ kwù Yesù, à ɗunmi nun sùlea kɛ swiꞌ ɓwum hwæn wɛ̌ swum sɛ ci à twuti zwiꞌ plê shon, lɛ̀ m̀bɔ̀kì nɛ nun kimmɔâ ǹnywɛ̀n.
Yesǔ kà shɛ̌ lɛ̀ nun lɛ: «Ŋgyinni nyɛ̀m, kɛ̀nne, wù nòn kɛ mlaꞌ flɔa nun, M̀vɛ̀nnswæ̀b swætâ wù, ntwiꞌ sɛ wù tɛ̀lâ zwùm lɛ̀ nun.»
Kwan sɛ Yesù ɓe lɛꞌ lɛ̀ m̀lib ni li si, ŋwum pyì kan ŋgyɔꞌ, ci-ntwum ndɔꞌ waì kɛ nye ci-zwiꞌ nyenswæ̀b Jàrusì, à shɛ̀ lɛ̀ Jàrusì lɛ: «Mwɛn nywù ywiâ, ɓa wù hwumnzi tì wù mwumŋkæ̀m ɗin.»
Yesù ywɔmɛ li, à shɛ̀ lɛ̀ Jàrusì lɛ: «Ɓa ǹlim ɓwu wù zwum, suꞌ zwùm tɛ̀li lɛ̀ mùn, mwɛn nywù yɛ̌ kimmɔꞌ.»
Kwan sɛ Yesù ɓɛ̌n ɗwon Jàrusì, ǎ yili kan lɛ ɓwum ɓye ɓon ɓi kìn lɛ̀ ɓon ndɔꞌ ɗun næm nun, shi ɓɛ Pìɛ̂r, Jân, Jâꞌ, kònndì lɛ̀ mon mwɛn lɛ̀ ce mwɛn.
Ɓwum ɓye ɓe kɛ næm nun hwæn, ɓɛ ɓe kwe lɛ̀ ɓɛ ta fyonŋgaꞌ kɛ ntwiꞌ mwɛn. Yesǔ kà shɛ̌ lɛ̀ ɓon lɛ: «Ɓa ɓyin kwe tì ɓe, ǎ ywi kan nun, son, à tǎ ɗye nùn.»
Ɓɛ ɗunmi Yesù kɔlea, ntwiꞌ sɛ ɓe lɛ̀ ɓɛ limmâ seansean lɛ mwɛn ywiâ nùn.
Son, Yesù ɓæn mwɛn fyaꞌ, ǎ kà shɛ̌ lɛ̀ ŋ̀kwu kimmi lɛ: «Mwɛn, waꞌ zwô.»
Mɛ̀ yìnnì mwɛn fyonnì, à waꞌ zwô kɛ fyaꞌ zwɛm ǹnywɛ̀n. Yesù shɛ̀ lɛ̀ ɓon lɛ ɓyi ɓi fɛ mwɛn ji.
Shìmmea ɓæn mɛ̀ ce mwɛn, son, Yesù sìtì ɓon lɛ ɓa ɓyi ɓi lwum swum sɛ lannzi shɛ̌ lɛ̀ mwum ndɔꞌ.
Ǹnywæsi yɛ Yesù nywæse mɛ̀ ci-ntwum wûm ɓlàn ɓî ɓyon kɛ mɛ nsòn<TS3>(<a href="tw://bible.*?40.10.5-15">Mt. 10.5-15</a>; <a href="tw://bible.*?41.6.7-13">Mr. 6.7-13</a>)A ɓe nywɔꞌ m̀bɔꞌ ndɔꞌ, Yesù swɔsi mɛ̀ ci-ntwum wûm ɓlàn ɓî ɓyon, à fɛ ɓon ŋ̀kimmɔꞌ mfyinni mɛ mpùn mɓyibbɔa, lɛ̀ ŋ̀kimnzi mɛ ŋgwɛ̀nŋgwɛ̀n.
À fɛ ɓon ŋ̀kimmɔꞌ yi li, ǎ kà fyi ɓon lɛ ɓyi ɓi kɛn Ǹtwum Lwɛn ye kɛ nywi ywɔꞌ Mvɛ̀nnswæ̀b nun shɛ̌, ɓyi ɓi kimnzi tì kuꞌ mɛ̀ ŋgwɛ̀nŋgwɛ̀n.
Kwan sɛ ɓɛ ywi kɛ̀n wea, à shɛ̀ lɛ̀ ɓon lɛ: «Kɛ kɛ̀n shin nun, ɓa ɓyin shɛ swum ndɔꞌ wɛ̌ ǹshe kɛ mwu, shìkì ǹzwæ̀ɓàlì, lɛ̀ lòn, kwo fɛꞌ ǹtwɔ̀ꞌ, ɓa ɓyin ɓæn fyaꞌ. Ɓa mwum nyin ndɔꞌ shɛ mɛ̀ plè ɓî.
Ǹsòn yɛ ɓyin yɛ ɓɛ̀n kɛ nlim, ɓɛ yè kan ɓyin, weànì ǹsǒn màzwùm. Kwùb nɛ ɓyin kɛ mɛ kwù, ɓyin sætì nun ɓe kwe lɛ̀ ɓyin kà kɛ̌n. Sɛ yɛ lìsàꞌ lɛ ɓyin ɓa tî ɓyin kɛ nlim, ɓyin lwinnzâ she shin.»
À shɛ̀ ɓon hwæn, ɓɛ waꞌ kɛ̀n. Ɓɛ ɗunmi yòn mɛ nsǒn mɛ̀ nsòn lɛ̀ ɓɛ Ǹtwum Lwɛn shɛ̌, ɓɛ kimnzi tì mɛ̀ ŋgwɛ̀nŋgwɛ̀n.
Ŋ̀ghɔ̀làꞌ yɛ nywi ghɔlae Èrôdɛ̀ nlim<TS3>(<a href="tw://bible.*?40.14.1-12">Mt. 14.1-12</a>; <a href="tw://bible.*?41.6.14-29">Mr. 6.14-29</a>)Mɛ̀ lɛꞌ ni kɛ̀n m̀vɛ̀n Èrôdɛ̀ pyì kɛ mɛ ywiꞌ. Kɛ nywɔꞌ yɛ nun ywɔꞌ li, nywi ghɔlàꞌ nun nlim hwæn. Ntwiꞌ sɛ ɓwum ɓyindɔꞌ ɓe lɛꞌ lɛ Jân Bàtisì ni nɛ yìmni ywi.
Ɓyindɔꞌ kuꞌ, ɓon lɛ: <font color=blue>Èlî</font> ni nɛ ɓwumni ɓe. Ɓyindɔꞌ ɓe tì kuꞌ kònndì shɛ̀ lɛ mɛ̀ ci-nlɛli kɛ ŋwum Mvɛ̀nnswæ̀b nun ɓye ɓe mbyî, ǹdɔꞌ ni nɛ yìmni ywi.
Son, Èrôdɛ̀ ɓe fɔ̀kàꞌ kɛ mwu yon nun lɛ: «Ɓe lɛ̀ mùn cìâ kan ɓɛ linndi Jân Bàtisì mwù? Ti, yǎ paꞌ mwum nɛ nyɛ̌ mùn tà kuꞌ lɛꞌ shon ywo nɛ?» Li, à ɓe yili ɓǎ nun yɛn Yesù.
Ǹɗì yɛ Yesù ɗìe ɓwum ŋkæm nshæ̂n<TS3>(<a href="tw://bible.*?40.14.13-21">Mt. 14.13-21</a>; <a href="tw://bible.*?41.6.30-44">Mr. 6.30-44</a>; <a href="tw://bible.*?43.6.1-14">Jân 6.1-14</a>)Mɛ̀ ci-ntwum Yesù ɓye Yesù fyie ɓi fyonne ɓe. Ɓɛ ɓɛnmɛ, ɓɛ shɛ Yesù wɛ̌ ywum hwæn yɛ ɓon cie kɛ kɛ̀n nun. Kwan sɛ ɓon shɛe nun yon hwæn, à twɛꞌ ɓon, ɓɛ ɗonnzi ŋ̀kwìn ɓwum ɓe, ɓɛ ɗunmi kɛ̀nnɔ̀ꞌ kɛ fyaꞌ nsòn yɛ ɓɛ ɓe lon lɛ Bètsaìdà.
Son, kɛ nlìmmì yɛ ŋ̀kwìn ɓwum limmi lɛ ɓyi ɓi kɛnmɛ kwe, yɛ ɗwoɔn ɓon nyè. Kwan sɛ Yesù yɛn ɓon, à yè ɓon lwɛn, à ɗunmi ɓon lɛꞌ she kɛ nywi ywɔꞌ Mvɛ̀nnswæ̀b sannzi, à kimnzi tì kuꞌ mɛ̀ ŋgwɛ̀nŋgwɛ̀n nɛ ɓe kwe hwæn.
M̀bɔ̀kì nɛ ɓe lɛ̀ kwæ̀bbi ti pyǐ nǔn, mɛ̀ ci-ntwum wûm ɓlàn ɓî Yesù kwɛmmɔ̂ꞌ nun kɛ ke, ɓɛ shɛ lɛ̀ nun lɛ: «Shɛ̌ lɛ̀ ŋ̀kwìn ɓwum yi lɛ ɓɛ kɛnnɔ̀ꞌ ɓe mɛ nsòn lɛ̀ mɛ̀ myi ndɛm nɛ mɛ mbɛti, ɓɛ læ̀kì fɛꞌ ji cinni kwe, lɛ̀ yì cǐ nòn nun, ntwiꞌ sɛ ɓwiꞌ ɓi fɛ nlim kyɔꞌ.»
Son, Yesù fyònnzì lɛ̀ ɓon lɛ: «Ɓyin nɛꞌ, fɛênì ɓon ji.» Ɓwɛsɔꞌ kà fyònnzi ɓe lɛ: «Ɓwiꞌ sukuꞌ brɛ̂ꞌ cinni fɛ shæ̂n, lɛ̀ ŋ̀gishì ɓî. Ɓwiꞌ yɛ cì lɛ ɓwiꞌ kà ɗǐ ɓon, ɓɛshɛ ɓwiꞌ shi kɛ̌n ji hwìnni?»
Mɛ̀ ɗwɛb ɓye ɓe kwe ɓe lànmɛ̀ ŋkæm nshæ̂n. Yesù shɛ̀ lɛ̀ ɓwɛsɔꞌ ɓyon lɛ: «Kyììleànì ŋ̀kwìn ɓwum yi ton yi, ɓyin kɛ ɓon kɛ mɛ ŋkwìn nun, mwùm nshæn-nshæ̂n, ɓyin ci ɓɛ ton njiꞌ.»
Ɓwɛsɔꞌ ɓyon ci wɛ̌ tà shɛ nun lɛꞌ. Ɓɛ ci ɓwum hwæn ton njiꞌ.
Ɓɛ tonmɛ njiꞌ, Yesù yè brɛ̂ꞌ shæ̂n yi lɛ̀ ŋ̀gishì ɓî yi nun, à wasi mɛꞌ zwô, à yili M̀vɛ̀nnswæ̀b osɔ̀kɔ̀ꞌ lɛ̀ ji nyɛ̌ nun fɛ ɓon. Ɓe nyě yi, à ɓɔtaꞌ brɛ̂ꞌ, à yæ̀tàꞌ tì ŋ̀gishì, à fɛ ɓwɛsɔꞌ ɓyon fyaꞌ lɛ ɓyi ɓi kyiilàꞌ lɛ̀ mɛ̀ ŋkwìn ɓwum.
Ɓɛ kyiilàꞌ hwæn, mwum hwæn ji, à ɓyim lwɛn. Yì kìtɔ̀ꞌ ywum ji yɛ lwibbɔe, ɓɛ kwɛmndàꞌ yon, yɛ lwin yì sǎꞌ wûm ɓlàn ɓî.
Ǹlìmmì yɛ Pìɛ̂r lìmme lɛ Yesù ni nɛ Kristò<TS3>(<a href="tw://bible.*?40.16.13-19">Mt. 16.13-19</a>; <a href="tw://bible.*?41.8.27-29">Mr. 8.27-29</a>)A ɓe nywɔꞌ m̀bɔꞌ ndɔꞌ, Yesù kɛ̀nne M̀vɛ̀nnswæ̀b keli kɛ pɛɗin, à sue kuꞌ kwe ɓon lɛ̀ ɓwɛsɔꞌ ɓyon. À cibbi lɛ̀ ɓwɛsɔꞌ ɓyon lɛ: «Ɓwum ta kuꞌ lɛꞌ lɛ mùn ni kuꞌ wɛn?»
Ɓwɛsɔꞌ ɓyon fyonnzì lɛ̀ nun lɛ: «Ɓyindɔꞌ ta lɛꞌ lɛ wù ni Jân Bàtisì, kɛ cǐ ɓyindɔꞌ, ɓon lɛ: <font color=blue>Èlî</font> ni nɛ wù. Ɓyindɔꞌ konndì tì kuꞌ lɛꞌ lɛ mɛ̀ ci-nlɛli kɛ ŋwum Mvɛ̀nnswæ̀b nun ɓye ɓe mbyî, ǹdɔꞌ lɛ̀ ɓon ni nɛ yimni ywi.»
Yesǔ kà cibbi tî ɓe lɛ: «Son, ti lɛ̀ ɓyin, ɓyin ta kuꞌ lɛꞌ lɛ mùn ni wɛn?» Pìɛ̂r fyònnzì lɛ: «Wù ni <font color=blue>Kristò</font>, mwum nɛ M̀vɛ̀nnswæ̀b fyie.»
Pìɛ̂r lɛꞌ li, Yesǔ kà sìti ɓon lɛ ɓa ɓyi ɓi lwum mwum ndɔꞌ lɛꞌ màzwùm shɛ̌.
Yesù tǎ lɛꞌ ywi shon sannzi lɛ̀ kwan nyìmnǐ ywi shon<TS3>(<a href="tw://bible.*?40.16.20-28">Mt. 16.20-28</a>; <a href="tw://bible.*?41.8.30–9.1">Mr. 8.30–9.1</a>)Kɛ nyě yi, Yesù kònndì lɛꞌ lɛ: «A yili lɛ <font color=blue>Mwɛn Mwum</font> nwi vɛ̀nɛ̀ꞌ lɛ̀ zwiꞌ nun. Mɛ̀ ci-nlìmmì mɛ lwuǎ, mɛ̀ ci-zwiꞌ mɛ ci-mfɛ sàtìkæ̀ꞌ nyenswæ̀b lɛ̀ ɓwumŋkæ̀m mɛ Yudà, ɓɛ yɛ nun nzwonnzea, ɓɛ wu nun, ŋ̀gyìn mɛ̀ nlè wòlimɛ, à yìmnì ywi.»
Ywum yɛ sɛ yili lɛ mwum ci lɛ̀ ǎ kà ɗwon YesùYesù lɛꞌ li, ǎ kà kwùmmɔꞌ ɗyě lɛ̀ mwum hwæn lɛ: «Ɓɛshɛ mwum ndɔꞌ yili nun ɗwon mùn, à ɗonnzi mɛ̀ mɓàkàꞌ nyon nɛꞌ, à tòn kwan hwæn, ɓa à yi ywi, son, à ɗwon mɛ̀ kwù ɓyɛ̂m.
Ntwiꞌ sɛ mwum nyɛ̌ yɛ̌ ywi yi, à yɛ̌ ǹzison shon she ŋ̀kæ̀mŋkæm ɓwuli. Son, mwum nyɛ̌ yɛ̌ ywi ntwiꞌ yɛ̂m, à yɛ̌ ǹzison she ŋ̀kæ̀mŋkæm cinni.
Yǎ se nɛ mwum ndɔꞌ wòli à cinni, ɓɛshɛ nun cinni ywum lwukea ye ŋgyɔ̂ꞌ wan hwæn, kɛ nyě yi, à ɓwuli ǹzison shon she ŋ̀kæ̀mŋkæm?
Ɓɛshɛ kwɛ̀nnjin ɓæn mwum ndɔꞌ lɛ̀ ǹɗwon yɛ̂m, shindɔꞌ lɛ̀ ǹywɔꞌ nzæ̌ꞌ lɛꞌ yɛ̂m, m̀banmbɔꞌ kuꞌ, kwɛ̀nnjin yɛ̌ kuꞌ mùn, <font color=blue>Mwɛn Mwum</font>, ɓænni lɛ̀ nun kwan sɛ mùn yɛ̌ fyòn kɛ ntwu yɛ̂m nun, ǹtwu fɔꞌ lɛ̀ ye M̀vɛ̀nnswæ̀b cinni ɓon lɛ̀ mɛ̀ cikpuꞌ ɓyon ɓye ɗɛb.
Mùn tà ɓyin shɛ̌ lɛ̀ lɛŋkæ̀m, ɓyindɔꞌ ɓi fɛ kɛ nyinnìm shin nun ɓɛ yɛ kɛ̌n ywi lɛ̀ ɓɛ limmâ lɛꞌ she kɛ nywi ywɔꞌ Mvɛ̀nnswæ̀b nun seansean.»
Ǹyɛn yɛ ɓwɛsɔꞌ Yesù yɛnne nun kɛ ntwu yon nun<TS3>(<a href="tw://bible.*?40.17.1-8">Mt. 17.1-8</a>; <a href="tw://bible.*?41.9.2-8">Mr. 9.2-8</a>)Ɓe lɛ̀ a ti kɛ̀nni ŋ̀gyǐn nìni she nun lɛle lɛꞌ màzwùm; Yesù twɛꞌ Pìɛ̂r, Jân lɛ̀ Jâꞌ, ɓɛ nan kpaꞌ, ɓǎ nun keli M̀vɛ̀nnswæ̀b.
Kwan sɛ nun ɓe M̀vɛ̀nnswæ̀b keli, ɓe lɛ̀ fli mɛꞌ shon kwɛbsâ, plè nyon fyònnâ m̀pwɛbbi, lɛ̀ à ti mɛꞌ shɛ nun.
Kwan màzwùm nun, ɓɛ sɛm sɛmmi lɛ ɓwum ɓî ndɔꞌ ɓɛnnâ, ɓɛ ta sèàn shɛ̌ lɛ̀ Yesù. Ɓwum màzwùm ɓe Mòîzɛ̀ ɓon lɛ̀ <font color=blue>Èlî</font>.
Ǹtwu Mvɛ̀nnswæ̀b kanndi ɓon. Ɓɛ ɓe sèàn shɛ̌ kɛ mwǔ mlɔ̌ꞌ she yɛ Yesù yɛ̌ mlɔ̀ꞌ kɛ Yèrusàlɛ̀m lɛ̀ ywi.
Ɓe lɛ̀ Pìɛ̂r ɓon lɛ̀ ɓwùlu, ɓɛ ti ɗye ywitea. Kwan sɛ ɓon yimni, ɓɛ yɛn ǹtwu Yesù lɛ̀ ɓwum ɓî ɓɛ ɗyie lɛ̀ nun.
Kwan sɛ ɓwum ɓî ɓi kin kɛ̀n wea, Pìɛ̂r kà shɛ̌ lɛ̀ Yesù lɛ: «Mwumŋkæ̀m, à si lwɛn wɛ̌ tà shɛ ɓwiꞌ ɓi fɛ lɛ̀ ɓyin. Ɓwiꞌ yɛ mɛ̀ pàꞌ gwe fɛ lê, ǹywù m̀bɔꞌ, nyɛ̌ Mòîzɛ̀ m̀bɔꞌ, lɛ̀ nyɛ̌ <font color=blue>Èlî</font> m̀bɔꞌ». Pìɛ̂r ɓe lɛꞌ li ntwiꞌ sɛ nun lìmme kan tî swum sɛ nun yɛ̌ lɛꞌ.
Ŋ̀kwu ndɔꞌ ɗunmi kwan kɛ ɓwɔꞌ màzwùm nun lɛ: «Nyɛ̌ tòn nɛ ni mwɛn nyɛ̀m nyɛ̌ mùn yæ̌n, nònnzênì mɛ̀ ywiꞌ, ɓyin ywɔꞌ swum sɛ nun yɛ̌ ɓyin shɛ̌.»
Ǹzæ̌ꞌ lɛꞌ yi mlɔꞌ hwæn, ɓwɛsɔꞌ suꞌ tì kuꞌ Yesù yɛnni ɓe nun kyishon. Ɓwɛsɔꞌ Yesù kɛ lɛꞌ si zwum, kɛ kwan màzwùm nun, ɓɛ shɛ̀ kan mwum ndɔꞌ swum sɛ ɓon yɛnni.
Ŋ̀kimnzi yɛ Yesù kimnze mwɛn mwum ndɔꞌ nyɛ̌ ɓe lɛ̀ m̀pùn mɓyɛbbi nywi<TS3>(<a href="tw://bible.*?40.17.14-21">Mt. 17.14-21</a>; <a href="tw://bible.*?41.9.14-29">Mr. 9.14-29</a>)A kiìn ɓɛ̀n shikpon fɔꞌ, Yesù ɓon lɛ̀ ɓwɛsɔꞌ ɓyon ɓi kyilì kpaꞌ. Ɓɛ ɓɛn mɛ kwù kpaꞌ, lɛ̀ ɓwum mèan kiân Yesù ɓònŋgea.
Mwum ndɔꞌ kwan tì fi ŋkwìn ɓwum nun, lɛ̀ à tǎ kuɔ̀n lɛ: «Mwumŋkæ̀m, mùn tà wu swulea, ɗwì zwû mwɛn nyɛ̀m zɛꞌ nywi, nun nɛ mun sukuꞌ cinni m̀bɔꞌ ti kuꞌ mbɔꞌ li.
M̀pùn ndɔꞌ tà nun pyìsi. À tǎ ɓɛ, kwan sɛ nun pyìsâ nun, à ɗunmi kun. M̀pùn màzwùm tà nun funnzi kimmi, à kwannzi nun kæ̀nndè ŋwum. À tà nun ɓɛ̀nni nywi, à kwan tɛ̀ꞌ, lɛ̀ à hwumnzâ nun hwæn.
Mùn swuleâ ɓwɛsɔꞌ ɓyû mbyî fɛ lɛ ɓɛ kwannzi nun m̀pùn màzwùm, son, à yaꞌ ɓon nùn.»
Yesù ɗunmi lɛꞌ lɛ: «Àma, ɓyin ɓɛ mvu ɓwum ye ɗyě, ɓyin tà ka zwùm tɛ̀li lɛ̀ M̀vɛ̀nnswæ̀b, ɓyin ɓi ɓwum ɓyibbɔa. Ɓwiꞌ yɛ tòn ɓwiꞌ lɛ̀ ɓyin ŋ̀gyìn nyi, lɛ̀ ɓyin kà tɛ̌ꞌ zwùm lɛ̀ M̀vɛ̀nnswæ̀b?» Ǎ kà shɛ̌ lɛ̀ mwum tòn ni lɛ: «Kìîn lɛ̀ mwɛn fɛ.»
Kwan sɛ mwɛn ɗunmi kwɛmmi lɛ̀ Yesù, m̀pùn mgbunnzi nun, à ɗwì nun ŋgyɔꞌ. Son, Yesù sìtì m̀pùn, à kimnzi mwɛn, à fyɔ̀sì nun ɓe lɛ̀ ce nyon.
Li, shìmmea ɓe mwum hwæn cǐ lɛ̀ m̀bɔ̀kì nɛ ŋ̀kimmɔꞌ Mvɛ̀nnswæ̀b yi twun.Kwan sɛ ɓe lɛ̀ ɓwum kɛ shìmmàꞌ fyaꞌ lɛ̀ ntwiꞌ ywum yɛ Yesù ɓe cǐ, Yesù shɛ̀ lɛ̀ ɓwɛsɔꞌ ɓyon lɛ:
Yesù kònnde lɛꞌ ywi shon sannzi<TS3>(<a href="tw://bible.*?40.17.22-23">Mt. 17.22-23</a>; <a href="tw://bible.*?41.9.30-32">Mr. 9.30-32</a>)«Nònnzênì mɛ̀ ywiꞌ, ɓyin ywɔꞌ lɛꞌ sɛ mun yɛ̌ ɓyin shɛ̌ sɛ. Lɛꞌ màzwùm si lɛ <font color=blue>Mwɛn Mwum</font> yɛ̌ ɓwum pyǐ fyaꞌ.»
She nun lɛꞌ li si, ɓwɛsɔꞌ ɓyon ɓe kǎn ywɔti. A ɓe ɓon mɛ ywiꞌ wɛ̌ ŋ̀ge nɛ ɓɛ ɗwi ɓon, ɓɛ læ̀kì ywɔꞌ. Yi ɗunmi ɓon kwɛ̀nni lɛ̀ ǹcibbi yɛ ɓon yɛ Yesù cibbi ɓǎ à sannzi ɓon lɛꞌ màzwùm.
Mwum nɛ yili nun ɓɛ mwumŋkæ̀m<TS3>(<a href="tw://bible.*?40.18.1-5">Mt. 18.1-5</a>; <a href="tw://bible.*?41.9.33-37">Mr. 9.33-37</a>)Ɓwɛsɔꞌ Yesù ɓe kæb kɛ nyinnìm shan nun, ɓǎ ɓon limmì nyɛ̌ ɗyi mwumŋkæ̀m nyan.
Kɛ nlìmmì yɛ Yesù lìmmì lɛꞌ màzwùm, à tɛ̀lì mwɔ̂ꞌ ndɔꞌ, à ɗyili nun ke shon,
à shɛ̀ lɛ̀ ɓon lɛ: «Mwum nɛ yɛ̌ mwɔ̂ꞌ nɛ wɛ̌ nyɛ̌ tòn nɛ yě kɛ jin shɛ̂m nun, lɛ̀ mǔn nɛꞌ nɛ nun yě. Mwum nɛ tà mun yě hwæn, m̀banmbɔꞌ kuꞌ, à yèâ mwum nɛ fyi mùn. Son sɛ ci, lwæ̀b ɓe sɛ kɛ nyinnìm shin nun, son sɛ ɗyi mwumŋkæ̀m nyin.»
Mwum nɛ ɓà ci-ɓyìnnzì nyin, à ni mwum nyin<TS3>(<a href="tw://bible.*?41.9.38-40">Mr. 9.38-40</a>)Jân kà ɗyi, à shɛ̌ lɛ̀ Yesù lɛ: «Mwumŋkæ̀m, ɓwiꞌ yɛnni mwum ndɔꞌ, lɛ̀ à tǎ mɛ̀ mpùn mɓyibbɔa fyinni lɛ̀ jin swû. Ɓwiꞌ yili lɛ ɓwiꞌ kænni nun, ntwiꞌ sɛ nun ɓǎ ŋkwìn yɛꞌ nun.»
Son, Yesǔ kà fyònnzi lɛ̀ Jân lɛ: «Ɓa ɓyin kænni nun, ntwiꞌ sɛ mwum nɛ ɓà ci-ɓyìnnzì nyin, à ni mwum nyin.»
M̀ɓyìnnɔ̀ꞌ yɛ ɓwum Sàmàrî ndɔꞌ ɓyìnnɔe ǹyě YesùKwan sɛ ɓe lɛ̀ ŋ̀gyǐn nnǎn ɗɛb Yesù ti kwɛmmaì nǔn, à yè mbyi Yèrusàlɛ̀m zuꞌ.
Lɛ̀ ǎ kà waꞌ kɛ̌n, à sɛti mɛ̀ ci-ntwum fyi mbyî. Kwan sɛ mɛ̀ ci-ntwum kɛnne, ɓɛ ɓɛn nsòn Sàmàrî ndɔꞌ, ɓɛ yili ɓǎ ɓɛ fɔsì nun cǐ nòn mbyî.
Son, mɛ̀ ci-nsòn ɓiì ɓon mɛ̀ fyàꞌ mbyî kìmmàꞌ lɛ ɓon ɓa nyǐ yě, ntwiꞌ sɛ nyǐ ni kɛ̀nmɛ Yèrusàlɛ̀m.
Kwan sɛ ɓɛ ywɔꞌ lɛꞌ màzwǔm, mɛ̀ Jân ɓon lɛ̀ Jâꞌ kà kwan kɛ nyinnìm ɓwɛsɔꞌ Yesù, ɓɛ shɛ lɛ: «Mwumŋkæ̀m, wù yili ɓwiꞌ ɗɔa M̀vɛ̀nnswæ̀b lɛ à kyìsì win, yɛ fyasi ɓon hwæn?»
Yesù ywɔꞌ li, à yònnzì mɛꞌ, à ɗunmi ɓon nyɛnndi lɛ̀ ǹlɛli yɛ ɓon lɛli li.
Ɓɛ lan, ɓɛ kɛn nsòn ye fɔꞌ ndɔꞌ mbyî.
M̀bɔ̀kì nɗwon Yesù nyɛ̌ nlwɛn<TS3>(<a href="tw://bible.*?40.8.19-22">Mt. 8.19-22</a>)Kwan sɛ ɓon ɓe kɛ̀n kɛ mbyi nun, mwum ndɔꞌ kà shɛ̌ lɛ̀ Yesù lɛ: «Cìcì sɛ wù yɛ̌ kɛ̀n nun hwæn, mùn yɛ̌ wù ɗwon nyè.»
Yesù fyònnzì lɛ̀ nun lɛ: «Mɛ̀ mbe cinni yì cǐ nòn yan, kwo fɛꞌ mɛ̀ kyè, ɓɛ cinni yì twiꞌ yan, son, <font color=blue>Mwɛn Mwum</font> cinni kan cìcì sɛ nun yɛ̌ nòn, à yìnnì kwe.»
Yesù cinni tì mwum ndɔꞌ, à shɛ̀ lɛ̀ nun lɛ: «Ɗwoìn mùn.» Son, mwum tòn ni fyònnzì lɛ̀ nun lɛ: «Mwumŋkæ̀m, ɗonnzi zwû fɛꞌ mun, mùn kɛn ce nyɛ̀m gwùmmi ŋgyɔꞌ.»
Yesǔ kà fyònnzi lɛ̀ nun lɛ: «Ɓa wù ɓyili wǔ nɛꞌ lɛ̀ ŋ̀gwùm yi ɗwon. Son kɛ̀nne, wù sannzi ɓwùlu lɛꞌ she ɗyi kɛ nywi ywɔꞌ Mvɛ̀nnswæ̀b nun.»
Mwum ndɔꞌ kònndì tì Yesù shɛ̌ lɛ: «Mwumŋkæ̀m, mùn yili ǹɗwon ywû, son, ɗonnzi fɛꞌ mùn, mùn kɛn fɛꞌ ɓwum ɓyɛ̂m libbɔa.»
Yesù fyònnzì tì nun lɛ: «Mwum nɛ yili ǹɗwon yɛ̂m, nun cɛ ɓe nyè, à ni m̀banmbɔꞌ wɛ̌ mwum nɛ tǎ ɗyìm ɗunmi kwæꞌ, à cɛ swɔꞌ ɗyìm ɓe nyè. Mwum màzwǔm wòli kan à cì she kɛ ywɔꞌ Mvɛ̀nnswæ̀b nun.»
M̀fyi yɛ Yesù fyie ɓwɛsɔꞌ mwum shanmɓì ɓlàn ɓî ɓyon ndɔꞌ mɛ nsònKɛ ɓe nyě yi, Yesù sæ̀ꞌ ɓwum mwum shanmɓì ɓlàn ɓî ndɔꞌ, à ɗunmi ɓon fyi mbyî ɓi-ɓî kɛ mɛ nsòn lɛ̀ lwùmmɔ̀ꞌ yɛ nun ɓe yili lɛ̀ nun ɗwonnzi ɓe hwæn.
Kɛ̀nnênì lɛ. M̀fyi yɛ mun fyi ɓyin yɛ yi m̀banmbɔꞌ wɛ̌ tà shɛ ɓɛ ta ɓwɛn mɛ pɔꞌ kɛ̀nnzɔꞌ kɛ nyinnìm mɛ ŋwɛꞌ nun.
Kɛ kɛ̀n sɛ ɓyin yɛ kɛ̀n si nun, ɓa ɓyin kɛn lɛ̀ mɛ̀ mpɔ̀ꞌ lòn. Ɓa ɓyin ɓɛ lɛ̀ ǹshe ndɔꞌ kɛ mwu, shìkì ɓyin shɛ mɛ̀ dibaꞌ ye ɗin, sukuꞌ ye ɓyin swon mɛ kwù. Kwan sɛ ɓyin yɛ ɓɛ mbyi nun, ɓa ɓyin lannzì kwan kɛ̌n kɛ ŋhwæsaꞌ ɓwum nun.
Kwan hwæn yɛ ɓyin yɛ ɗun nsòn ndɔꞌ, nye nɛ ɓyin yɛ ɗun nlim, ǹzæ̀ꞌ lɛꞌ nɛ ɓyin yɛ sɛti mɛ̀ ci-nye shɛ̌ kɛ mɛ hwæsi nun ni lɛ: “M̀vɛ̀nnswæ̀b fɛ flɔa kɛ nye nɛ nun.”
A mwum ndɔꞌ nɛ wòli à cinni flɔa Mvɛ̀nnswæ̀b ɓɛ nye màzwùm nun, mɛ̀ hwæsi ɓyin ɓa pyì kɛ ŋgyɔꞌ ɗin. Shi kuꞌ ɓɛ li, ɓyin kɛn ɓyin mbyî lɛ̀ flɔa nyin.
Nye nɛ ɓɛ yɛ ɓyin yě nlim ni, tòênnì kwe, ɓyin ji, ɓyin nwi tì kuꞌ ywum yɛ ɓɛ yɛ ɓyin fɛ; ntwiꞌ sɛ yili lɛ mwum nɛ tǎ she cǐ cinni ɗɛ̀bbi nyon. Ɓa ɓyin kwɛbsaꞌ mɛ̀ nye nòn kɛ nsǒn fɔꞌ nun.
Ǹsòn yɛ ɓyin yɛ ɓɛ̀n nun, ɓɛ yê ɓyin lwɛn, jiênì ywum yɛ ɓɛ yɛ ɓyin fɛ kwe.
Mɛ̀ ŋgwɛ̀nŋgwɛ̀n ɓye kwe cìcǐ màzwùm, ɓyin kimnzi ɓon; ɓyin shɛ lɛ̀ lan myi màzwùm lɛ: “Sɛ lwæbmɛ kwæꞌ, M̀vɛ̀nnswæ̀b yɛ̌ ɓyin ywɔꞌ shon lìsea kɛ mgbon nun.”
Ti lɛ̀ ǹsòn yɛ ɓyin yɛ ɗun kwe, ɓɛ yè kan ɓyin, kweànnì kɛ bàbà nun, ɓyin shɛ lɛ̀ ɓon lɛ:
“Kwùb nsòn nyin nɛ ɓæti ɓwiꞌ mɛ dibaꞌ nun, ɓwiꞌ ta ɓyin nɛꞌ nun sæ̀ti ɓe mɛꞌ; ɓyin ton kuꞌ lɛ̀ ǹlìmmì lɛ ywɔꞌ Mvɛ̀nnswæ̀b ti kwukwæ̂ꞌ.”
Mùn tà ɓyin shɛ̌ lɛ̀ lɛŋkæ̀m lɛ nywɔꞌ nɛ ŋ̀gyìn mɛ̀ kæ̀ꞌ yɛ̌ wòli, vɛ̀nɛ̀ꞌ she ɓɛ yɛ ɓwum ɓye myi màzwùm yɛnnzi, sɛ yɛ ɓɛ kimmi, a lan she ɓwum ɓye Sòdɔ̂m.»
Swum sɛ yɛ ɓɛ̀n kɛ nywi mɛ nsòn nɛ tǎ mwù kimmi<TS3>(<a href="tw://bible.*?40.11.20-24">Mt. 11.20-24</a>)Yesù kònndì shɛ̀ lɛ: «Mùn nyæ̀mmâ ɓyin, lan Kòràzɛ̂n lɛ̀ ɓye Bètsaìdà. Cɛênì fɛꞌ mɛ̀ lɛꞌ ŋgwulea nɛ M̀vɛ̀nnswæ̀b lànnzi nyinnìm shin nun. Nun lannzè nun kɛ nyinnìm lan Tîr lɛ̀ ɓye Sìdôn, ɓî lilɛ lɛ̀ à ɓi lɛ̀ mɛ̀ plě nshǐ ywi kɛ nywi, ɓǎ ɓon lisàꞌ lɛ ɓon kwɛbsâ m̀bɔ̀kì tòn nyan.
Li nɛ ci, kɛ ŋgyìn lànnzì mɛ kæ̀ꞌ nun, vɛ̀nɛ̀ꞌ sɛ yɛ Tîr yɛnni ɓon lɛ̀ Sìdôn yɛ ɓɛ sɔ̀sɔ̀ꞌ lɛ̀ she ɓyin yɛ yɛn.
Ti lɛ̀ ɓyin, lan Kàpɛ̀rnàô, ɓyin ta ɓàkàꞌ je lɛ jin shin yɛ ɓɛ̀n kɛ ɗɛb, kànmbɛꞌ, ɓyin yɛ fyǒn kyìlì ɓe ŋgyɔꞌ han ɓyin kɛn ɓɛ̌n nsòn ɓwum ywi.»
Yesù mlɔ̌ꞌ ǹzæ̌ꞌ lɛꞌ yi hwæn, à ɗunmi tì lɛꞌ ɓe lɛ̀ ɓwum ɓye nun yɛ̌ fyi mɛ nsòn lɛ: «Mwum nɛ yɛ̌ ǹzæ̌ꞌ lɛꞌ yin ywɔti, lɛ̀ mùn nɛ nun tǎ ywɔti: nyɛ̌ yè kan ɓyin, lɛ̀ mùn nɛ nun ɓyìnnɔꞌ ǹyè. Mwum nɛ tà mun ɓyìnnɔa, à ɓyìnnɔ̀ꞌ kuꞌ mwum nɛ fyi mùn.»
M̀fyòn yɛ ɓwɛsɔꞌ mwum shanmɓì ɓlàn ɓî fyoen mbyi mfyi nyanNywɔꞌ nɛ ɓwɛsɔꞌ mwum shanmɓì ɓlàn ɓî ɓi fyonni mbyi mfyi, ɓɛ ɓɛn lɛ̀ ǹdàli, ɓɛ ɗunmi Yesù shɛ̌ lɛ: «Nyɛli nyɛꞌ, mɛ̀ nsòn nɛ ɓwiꞌ kɛnni nun, kwo fɛꞌ mɛ̀ mpùn mɓyibbɔa, ɓɛ ɓi ma ɓwiꞌ mwumnzi, kwan sɛ ɓwiꞌ ɓi saꞌ, ɓwiꞌ sean jin swû.»
Yesù fyònnzì lɛ̀ ɓon lɛ: «Mùn ɓe Satæ̀n yɛnni, à tǎ swonni zwô ɗɛb wɛ̌ tà shɛ m̀bæ̀n tǎ ŋwæ̀tì.
Ywɔênì fɛꞌ, mùn fɛâ ɓyin ŋ̀kimmɔꞌ yɛ ɓyin woli ɓyin sæm mɛ̀ nywun lɛ̀ yì kɛ̀blè, mùn fɛ tì ɓyin ŋ̀kimmɔꞌ yɛ ɓyin woli ɓyin lan Satæ̀n lɛ̀ kim shon nun hwæn. Swum sɛ woli sɛ ci ɓyin ɓyɛbbi, sɛ ɓan.
Kɛ ndàli yin nun, fyòênnì dàlì ntwiꞌ mɛ̀ myin nyin ti kɛ ɗɛb ŋ̀kɔa; ɓa ɓyin dalì lɛ̀ she mɛ̀ mpùn mɓyibbɔa tà ɓyin mwumnzi.»
Yesù tǎ ǹdàli ywo<TS3>(<a href="tw://bible.*?40.11.25-27">Mt. 11.25-27</a>; <a href="tw://bible.*?40.13.16-17">13.16-17</a>)Kɛ kwan màzwùm nun, M̀pùn Nsanmi lwinnzi ǹlim Yesù lɛ̀ ǹdàli. Nun Yesù ɗunmi lɛꞌ lɛ: «Ce, Nyɛli nyɛ̀m nɛ cinni ɗɛb lɛ̀ ŋgyɔꞌ, mùn yilâ wù osɔ̀kɔ̀ꞌ m̀bɔ̀kì nɛ wù kwàsi swum sɛ wù gwùmme lɛ̀ mɛ̀ ci-nlìmmì ɓon lɛ̀ mɛ̀ ci-kon, m̀bɔ̀kì nɛ wù kwàsi son lɛ̀ ɓwum ɓye lìmmi kan swum ndɔꞌ. Ce, mùn lìmmì lɛ wù cìi li, ntwiꞌ sɛ lwukaꞌ wǔ nɛꞌ ǹlim lɛ sɛ ɓɛ kuꞌ li.»
À mlɔ̌ꞌ lɛꞌ si, à shɛ̀ lɛ̀ ɓwum ɓye ɓe kwe lɛ: «Ce nyɛ̀m fɛâ mùn ŋ̀kimmɔꞌ fyaꞌ hwæn. Kwo mwum m̀bɔꞌ lìmmi kan mwum nɛ ɓɛ lon lɛ Mwɛn, shi ɓɛ Ce nyon nun kyishon. A konndì ɓɛ, mwum ndɔꞌ lìmmi kan mwum nɛ ɓɛ lon lɛ Ce, shi kuꞌ ɓɛ Mwɛn nyon ɓon lɛ̀ ɓwum ɓye Mwɛn nyon tà nun kwàsi swiꞌ shan.»
Kɛ nyě nzæ̀ꞌ lɛꞌ ni, Yesù yònnì fyaꞌ ɓwɛsɔꞌ ɓyon, à shɛ̀ lɛ̀ ɓon kyishan lɛ: «Ɓyin ton lwɛn lɛ̀ swum sɛ ɓyin ta yɛn jenɛ sɛ.
Ntwiꞌ sɛ mùn tà ɓyin shɛ̌ lɛ̀ lɛŋkæ̀m lɛ, mɛ̀ ci-nlɛli kɛ ŋwum Mvɛ̀nnswæ̀b nun mèan ɗin ɓon lɛ̀ mɛ̀ mvɛ̌n klwɔkea ndɔꞌ, ɓɛ ɓe kwe lɛ ɓon yɛn swum sɛ ɓyin ta yɛn jenɛ sɛ, son ɓɛ yɛn kan. Ɓɛ konndì tì yili lwɛn lɛ ɓon ywɔꞌ ǹzæ̌ꞌ lɛꞌ yɛ ɓyin ta ywɔꞌ jenɛ yɛ, son, ɓɛ ywɔꞌ kan.»
Ŋ̀kæ̌n lɛꞌ ye kɛ nywi mwum Sàmàrî nyɛ̌ ɓe ci-kwɛ̀nnzǐ nlimCi-nlìmmì mɛ lwuà ndɔꞌ nɛ ɓe kwe waꞌ zwô, à wèlì ŋwum, à ɓwɛb Yesù kɛ ncibbi nun lɛ: «Ǹlìsàꞌ, yɛn sɛ mùn wòli mùn cì, mǔn kà cinni kuꞌ ǹzison ɗwùmɗwùm?»
Yesù fyònnzì lɛ̀ nun lɛ: «Yɛn sɛ ɓɛ kɔꞌ kɛ ɗèwà mɛ lwuà ɓyɛꞌ nun? Kwan sɛ wù tà ɓon nzanŋgea, wù tǎ ywɔꞌ lɛ yɛn?»
Mwum tòn ni kà fyònnzi lɛ̀ nun lɛ: «Mùn tǎ ywɔꞌ lɛ sɛ yili lɛ wù yili Nyɛli nywù M̀vɛ̀nnswæ̀b lɛ̀ ǹlim fɔꞌ, lɛ̀ ǹzison swû nun hwæn, kònndì lɛ̀ kim swû nun hwæn, lɛ̀ mɛ̀ mɓàkàꞌ nywù nun hwæn. A konndì tì ɓɛ lɛ, wù yili lwikwæ̌n nywù wɛ̌ tà shɛ wù yili wǔ nɛꞌ.»
À lɛli hwæn, Yesù shɛ̀ lɛ̀ nun lɛ: «Wù fyònnzâ lwɛn, ɗwonnzi li, wù ywìmɛ ǹzison ɗwùmɗwùm cinni.»
Son, m̀bɔ̀kì nɛ mwum tòn ni ɓe yili lɛ̀ nun lan Yesù lɛ̀ lɛꞌ, à cibbi tì ɓe lɛ̀ nun lɛ: «Ti, wɛn nɛ kuꞌ lwikwæ̌n nyɛ̀m?»
Yesù ɗunmi nun ŋ̀kæ̌n lɛꞌ ndɔꞌ ɗwǐ lɛ: «Mwum ndɔꞌ wae kɛ Yèrusàlɛ̀m, à kɛ̀nmɛ kɛ Jèrikò; à ɓɛ̀n kɛ mbyi nun, mɛ̀ ci-nywiꞌ ɓæn nun, ɓɛ pyi nun nywi, ɓɛ ɗunmi nun ɓo ɓǎ ɓɛ yib nun nywiꞌ. Ɓɛ ɓɔꞌ nun li, ɓɛ nywilɔ̀ꞌ nun mɛ̀ plè nywi, ɓɛ nonnzɔ̀ꞌ nun moan ywi.
Ci-mfɛ sàtìkæ̀ꞌ nyenswæ̀b ndɔꞌ ɓe tì kuꞌ mbyi m̀bɔꞌ màzwùm yě. À ɗwìɔ̀ꞌ zɛꞌ, à yɛn mwum tòn ni ǹnǒn, à won nun kɛ fyaꞌ mbyi fɔꞌ nun, à làn, à kɛ̀n nun.
Son, mwum Sàmàrî ndɔꞌ nyɛ̌ ɓe tì kuꞌ mbyi m̀bɔꞌ màzwùm fyi ɓɛ̀n mbɛti mwum nɛ ɓɛ ɓɔi ni, à yɛn nun, à ɗyi. À cɛ nun, ǹlim kwɛn nun lɛ̀ nun ǹzwɔnzwɔ̀ꞌ.
À kɛ̀nnɔ̀ꞌ kwe mbɛti nyon, à yɛn mɛ̀ mbon, à pæ̀ꞌ mɛ̀wu ɓɛ ɓe nun fyaꞌ lɛ̀ mvili ndɔꞌ nun, à swì nun kɛ mɛ mbon nun. À swìmɛ yon, à kpimmaꞌ nun mɛ̀ mbon hwæn. Ɓe nyě yi, à sheli nun, à sati nun kɛ nyæ̀m nyon nɛ nun ɓi kìn zwɛ̂m, à kɛ̀n lɛ̀ nun kɛ nye mɛ̀ kyìn nyɛ̌ ǹɗɛ̀bbi nun, lɛ̀ à tǎ konni lɛ̀ nun.
A kiìn ɓɛ̀n shikpon fɔꞌ, à kɛ̀ fyàꞌ, à pæ̀ꞌ lòn ndɔꞌ, à fɛ ci-nye mɛ̀ kyìn ni, à shɛ̀ lɛ̀ nun lɛ: “Konni ɓe lɛ̀ mwum tòn nɛ. Kwan sɛ mun yɛ̌ fyònnì ɓe fɛ, mǔn nɛꞌ, mùn yɛ̌ wù lòn yɛ wù gwànnzi ɓe mwu yon fyɔ̀si.” »
Yesù mlɔ̌ꞌ ŋ̀kæ̌n lɛꞌ yi hwæn, à cibbi lɛ: «Kɛ nyinnìm ɓwum lê ton ɓi nun, yà nun nɛ ɗyi lwikwæ̌n mwum nɛ mɛ̀ ci-nywiꞌ ɓɔi ni?»
Ci-nlìmmì mɛ lwuà ni fyònnzì lɛ̀ nun lɛ: «Nyɛ̌ cì nun lwɛn ni nɛ lwikwæ̌n nyon». Yesǔ kà shɛ̌ lɛ̀ nun lɛ: «Kɛ̀nne, wù cì kuꞌ m̀banmbɔꞌ wɛ̌ tà shɛ nun cìe kuꞌ si.»
Ǹɗun yɛ Yesù ɗuen kɛ nye Matà ɓon lɛ̀ MàrîKɛ kɛ̀n sɛ Yesù ɓe kɛ̀n ɓon lɛ̀ ɓwɛsɔꞌ ɓyon nun, ɓɛ kɛn ɗun nsòn ndɔꞌ. M̀lib ndɔꞌ ɓe kwe nsǒn màzwùm nun, jin shon ɓe lɛ Matà. À yɛnmɛ Yesù, à yè nun nye nyon.
Ɓe lɛ̀ Matà cinnâ ŋgyinni nyon ndɔꞌ nyɛ̌ m̀lib, jin shon ɓe lɛ Màrî. Nun ni kìn tòn mɛ kwù Yesù, lɛ̀ à tǎ ywum yɛ nun tǎ lìsàꞌ ywo.
Matà ɓe làn nyon hwumni lɛ̀ she kɛ næm nun. Li, à kìn ke Yesù, à shɛ̀ lɛ̀ nun lɛ; «Mwumŋkæ̀m, wǔ yɛn kan she Màrî tà mun ɗonnzi næm kɛ ywum cǐ nun? Shɛ̀ nun lɛ à kiìn mùn kpea.»
Yesù ywɔmɛ li, à fyònnzì lɛ̀ nun lɛ: «Wù, Matà, wù tǎ fyon lɛ̀ wǔ mwù kɛ̌ kɛ nywi ywum mèan.
Son, swum ndɔꞌ si kwe fɔꞌ she lwu, sɛ lan ɓwùlu ywum hwæn. Màrî nɛ yæn làn nyɛ̌ ɓɛ ɓa nun fyǒn shim fyaꞌ.»
Yesù tǎ ɓwɛsɔꞌ ɓyon ŋ̀keli Mvɛ̀nnswæ̀b lìsea<TS3>(<a href="tw://bible.*?40.6.9-15">Mt. 6.9-15</a>; <a href="tw://bible.*?40.7.7-11">7.7-11</a>)A ɓe nywɔꞌ ndɔꞌ, Yesù ɓe M̀vɛ̀nnswæ̀b keli cì ndɔꞌ. Kwan sɛ nun mlɔ̌ꞌ ŋ̀keli hwæn, mwɛsɔ̀ꞌ nyon ndɔꞌ shɛ̀ lɛ̀ nun lɛ: «Nyɛli, lìsaꞌ ɓwiꞌ swum sɛ ɓwiꞌ woli ɓwiꞌ shɛ lɛ̀ M̀vɛ̀nnswæ̀b kwan sɛ ɓwiꞌ ta nun keli, m̀bɔ̀kì nɛ Jân lìseâ lɛ̀ ɓwɛsɔꞌ ɓyon.»
Yesù shɛ̀ lɛ̀ ɓon lɛ: «Kwan sɛ ɓyin yɛ M̀vɛ̀nnswæ̀b keli, lɛlênì kɛ ŋkeli nun lɛ:“Ce ndwun nyɛꞌ,cǐ lɛ̀ wɛn nɛ hwæn limmì lɛ wù ni ǹsanmi.Ywɔꞌ swû kiìn ɓwiꞌ nywi.
Fɛ ɓwiꞌ ji nyɛ̌ wòli ɓwiꞌ mɛ̀ ŋgyinŋgyin.
Wù zùsì ɓwiꞌ ɓyɛbbi nɛ ɓwiꞌ ciwɛ̌ tà shɛ ɓwiꞌ ta ǹlim fyeli lɛ̀ ɓyɛbbi nɛ ɓwùlu ta ɓwiꞌ cǐ.Ɓa wù kɛ̀nnzì ɓwiꞌ kɛ mɛ mɓwɛb nun.” »
Yesù lìsaꞌ ɓon ŋ̀keli hwæn, à kònndì ɓon shɛ̌ lɛ: «Ɓɛshɛ mwum nyin ndɔꞌ cinni ŋwě cìcì ndɔꞌ, nun ni waꞌ ǹlim kpon, à kɛ̀n nun nye ywæli nywi lɛ: “Ŋwè nyɛ̀m, swɔsi mùn brɛ̂ꞌ lê.
Ŋ̀kyìn ndɔꞌ tà mun ɓɛ̀nni jenɛ kpon nun, mǔn cinni kan swum ji sɛ mùn yɛ̌ nun fɛ.”
Ɓɛshɛ lwikwæ̌n ni fyònnzì næm nun lɛ: “Ɓa wù hwumnzi mùn. Mùn twɔ̀â mùn nye nùn, ɓwiꞌ lɛ̀ ɓwɛn ɓyɛ̂m, ɓwiꞌ ti ɓwiꞌ nònmi, mǔn wòli kan mùn waꞌ tì jenɛ zwô, mùn fɛ wù brɛ̂ꞌ.” »
Yesù lɛꞌ tì lɛ: «Mùn shɛ̀ ɓyin lɛ shindɔꞌ à ɓǎ waꞌ zwô lɛ̀ nun fɛ nun brɛ̂ꞌ màzwùm ntwiꞌ sɛ nun ni ŋwè nyon; son, ŋ̀waꞌ zwô yɛ nun yɛ̌ waꞌ, à fɛ nun ywum yɛ nun yili hwæn yɛ ɓɛ ntwiꞌ sɛ ŋwè nyon ɓǎ ǹywæꞌ ŋwum nye ɗonnzi.
Ti lɛ̀ mǔn, mùn shɛ̀ ɓyin lɛ cibbênì ywum lɛ̀ M̀vɛ̀nnswæ̀b, à yɛ̌ ɓyin yon fɛ, ɓyin kæb, lɛ̀ ɓyin yɛ cinni, ɓyin ywæꞌ, lɛ̀ ɓɛ yɛ ɓyin ŋwum nye wǒ.
Ntwiꞌ sɛ mwum hwæn nɛ tǎ cibbi, ɓɛ ta nun fɛ, nyɛ̌ tǎ kæb tǎ cinni, nyɛ̌ tǎ ywæꞌ, ɓɛ ta nun ŋwum nye wǒ.
Cɛ̌ ɓyin ton si, ɓɛshɛ mwum nyin ndɔꞌ cinni mwɛn; yà nun nɛ woli à fɛ mwɛn nyon nywun fyaꞌ, ɓɛshɛ mwɛn cibbi nun ŋ̀gìshì?
Shindɔꞌ à fɛ nun kɛ̀blè fyaꞌ kɛ ɓàn sɛ mwɛn cibbi nun zɔ̀ꞌ nyi nun?
Mɛ̀ nlim nyin ni m̀ɓyibbɔa, kwo fɛꞌ li, ɓyin limmi m̀fɛ ywum lwukea lɛ̀ ɓwɛn ɓyin. Yì kpɛ̀m nyi yɛ Ce nyin nyɛ̌ kɛ ɗɛb wòli, à tǎ M̀pùn Nsanmi fɛ lɛ̀ ɓwum ɓye ta nun nun cibbi?»
Ɓwum ɓe lɛꞌ lɛ Yesù tǎ ɓwum kimnzi lɛ̀ ŋ̀kimmɔꞌ Bɛ̀lzèbûl<TS3>(<a href="tw://bible.*?40.12.22-30">Mt. 12.22-30</a>; <a href="tw://bible.*?41.3.20-27">Mr. 3.20-27</a>)Ɓe nywɔꞌ m̀bɔꞌ ndɔꞌ, Yesù cinni mwum ndɔꞌ nyɛ̌ m̀pùn mɓyɛbbi pyìsi nun mwukaꞌ. Yesù fyinni m̀pùn màzwùm. Kwan sɛ m̀pùn màzwùm kwan, mwum nɛ ɓi mwukaꞌ ni ɗunmi lɛli ɓe. Ŋ̀kwìn ɓwum yɛ ɓe kwe ywɔmɛ mwukaꞌ ni ti lɛli li, shìmmea ci ɓon ǹzwɔnzwɔ̀ꞌ.
Kwo fɛꞌ li, ɓyindɔꞌ ɗunmi lɛli nyinnìm shan nun lɛ: « <font color=blue>Bɛ̀lzèbûl</font> nɛ m̀vɛ̀n mɛ̀ mpùn mɓyibbɔa, nun nɛ ta nun ŋ̀kimmɔꞌ mfyinni mɛ mpùn mɓyibbɔa fɛ.»
Ɓyindɔꞌ ɓe nun pyì ŋwum, ɓɛ ɗunmi nun cibbi lɛ nyǐ ni lisàꞌ ɓon hìlea she yɛ ɓon lìsea lɛ ŋ̀kimmɔꞌ nyǐ wai fyaꞌ Mvɛ̀nnswæ̀b.
Son, ɓe lɛ̀ Yesù lìmmâ mɛ̀ mɓàkàꞌ nyan ɓon hwæn, li, à shɛ̀ lɛ̀ ɓon lɛ: «Ywɔꞌ she ɓyin yɛn ɓwum ɓɛ kwe ta twùꞌ ɗwǐ kɛ nyinnìm shan nun, sɛ tà ka kɛ̀nni, sɛ shi kyàꞌ. Mɛ̀ nye ɓye kwe ta swìnàꞌ ɓwulu zwɛ̂m.
Ɓɛshɛ Satæ̀n ɗunmi wì ɗwǐ ɓe lɛ̀ ɓwum ɓyon nɛꞌ, ɓyin fɔkaꞌ lɛ ywɔꞌ shon woli sɛ ton? Mùn lɛꞌ li ntwiꞌ sɛ ɓyin ta shɛ̀ lɛ mùn tǎ mɛ̀ mpùn mɓyibbɔa fyinni lɛ̀ ŋ̀kimmɔꞌ <font color=blue>Bɛ̀lzèbûl</font>.
Ɓɛshɛ mùn nɛ ta tî kuꞌ mɛ̀ mpǔn mɓyibbɔa fyinni kɛ ŋkimmɔꞌ yɛ ɓyin lɛꞌ yi nun, ɓwum ɓyin ta làn nyan fyinni lɛ̀ yà yon? Ɓwum ɓyin ɓon nɛꞌ, ɓɛ liseâ pisean lɛ ɓyin ɓi pyǐ.
«Mwum nyɛ̌ cinni kim nɛ lɛ̀ mɛ̀ ŋwum fyaꞌ ŋwòli nɛ tǎ ɗwòn nyon ɓǒn, swum ndɔꞌ wòli kan sɛ ci lwɛn nyon nɛ nun cinni.
Son, ɓɛshɛ ǹdɔꞌ ɓɛ̀n nyɛ̌ cinni kim à làn nun, à yɛ̌ nun mɛ̀ ŋwum ni fyǒn fyaꞌ, mɛ̀ ŋwum nɛ nun ɓi zwùm tɛ̀li lɛ̀ nun ni. Lwɛn nyon nɛ nun ɓi ɓòn ni, mwum tòn ni yɛ̌ ɗyi, à ɗunmi lwɛn màzwùm kyììlea lɛ̀ ɓwum.
«Mwum nyɛ̌ ɓǎ fyaꞌ yɛ̂m, à ni ci-ɓyìnnzì nyɛ̀m. M̀banmbɔꞌ nɛ tì kuꞌ lɛ̀ mwum nyɛ̌ tà ka mûn kpea lɛ̀ ǹswɔsi swɔsi, mwum màzwùm ni ci-ŋkyàꞌ.»
Swum sɛ ta cì m̀pùn mɓyɛbbi kònndì cǐ tòn shon kwùbtea ɓe<TS3>(<a href="tw://bible.*?40.12.43-45">Mt. 12.43-45</a>)Yesù ɗunmi tì sannzi lɛ: «Kwan sɛ m̀pùn mɓyɛbbi tà mwum kwean nywi, à tǎ ɓɛ, à ɗunmi nzanni; à kɛ̀n nùn, à fyòn nùn kɛ yi cìcǐ wumndea nun, à tǎ cìcǐ nɗun kæbbi. Nun shì cinni, à lɛꞌ nlim yon nun lɛ: “Mùn yɛ̌ mùn fyòn ɓe kɛ cǐ tòn shɛ̂m sɛ mun wai nun.”
Kwan sɛ nun ti shɛ̀ nun ɓɛn ɓe kwe, à cinni cǐ tòn shon yìli lwɛn, à si fɔ̀si.
Nun yɛnmɛ son lwɛn li, à kwan tì, à kɛ̀n ɓwùlu mɛ̀ mpùn mɓyibbɔa ɓye twɛ̀nndi ɓɛ lan nun, twɛli shanmɓì, ɓɛ kiìn mwum tòn ni ɗun nywi. Kwan sɛ ɓon yɛ kǐn ɗun li, son sɛ yɛ cì m̀bɔ̀kì tòn mwum tòn ni yæki gwàn, à làn kæ̀mmì she zwimbyiꞌ.»
Tǒn lwɛn ŋkæ̀mŋkæm si lɛ̀ ɓwum ɓye ta lɛꞌ-Nswæ̀b ɗwonnziƁe lɛ̀ Yesǔ kɛ lɛꞌ mlɔ̀a ɗin, m̀lib ndɔꞌ ɗunmi lɛli kɛ nyinnìm ɓwum lɛ̀ Yesù lɛ: «Tǒn lwɛn si lɛ̀ m̀lib nɛ shɛe zwùm swû, à ye wù, à kònndì tì wù nywonnzi.»
Son, Yesù ywɔꞌ li, à fyònnzì ɓe lɛ̀ nun lɛ: «À si lɔꞌ li, son, tǒn lwɛn ŋkæ̀mŋkæm si lɛ̀ mwum nyɛ̌ tǎ lɛꞌ-Nswæ̀b ywo, à cì swum sɛ son yili.»
Ǹcibbi yɛ ɓwum ɓe hìlea ndɔꞌ cibbi<TS3>(<a href="tw://bible.*?40.12.38-42">Mt. 12.38-42</a>; <a href="tw://bible.*?41.8.11-12">Mr. 8.11-12</a>)M̀bɔ̀kì nɛ ɓwum ɓe Yesù swɔli ke mèan, à ɗunmi lɛꞌ lɛ: «Mvu ɓwum ye ɗyě ɓa ɓwum lwukea. Ɓɛ ta hìlea cibbi she yɛ ɓon ŋ̀kimmɔꞌ Mvɛ̀nnswæ̀b lìsea, son, M̀vɛ̀nnswæ̀b ɓà ɓon hìlea ndɔꞌ lìsea, sɛ shi ɓɛ she Jònasì, ci-nlɛli kɛ ŋwum yon nun.
Ntwiꞌ m̀bɔ̀kì nɛ swum sɛ lannze nywi Jònasì lisae lan Nìnivà ŋ̀kimmɔꞌ Mvɛ̀nnswæ̀b, li nɛ swum sɛ yɛ lànnzì kɛ nywi <font color=blue>Mwɛn Mwum</font> yɛ mvu ɓwum ye ɗyě ŋ̀kimmɔꞌ Mvɛ̀nnswæ̀b lìsea.
Nywɔꞌ nɛ ŋ̀gyìn mɛ̀ kæ̀ꞌ yɛ̌ wòlǐ, m̀lib nɛ cinni ywɔꞌ she kɛ kpìnnzɔ̀ꞌ ŋgyɔꞌ nyɛ̌ leànnji nyɛꞌ yɛ̌ waꞌ zwô kɛ swiꞌ mvu ɓwum ye ɗyě, à swì ɓon lɛꞌ nywi. Ntwiꞌ sɛ à wae ǹdìkàꞌ yi cìcì yɛ kwɛmmi kan, ɓǎ nun kiìn ǹzæ̌ꞌ lɛꞌ kon ye Sàlòmôn ɓe lɛꞌ ywo. Son, mwum ndɔꞌ ɓɛ̀nnâ jenɛ nyɛ̌ cinni ǹtwu, à làn Sàlòmôn.
Nywɔꞌ nɛ ŋ̀gyìn mɛ̀ kæ̀ꞌ yɛ̌ tì wòlǐ, lan Nìnivà yɛ tì waꞌ kɛ swiꞌ mvu ɓwum ye ɗyě, ɓɛ konndì ɓon lɛꞌ swǐ nywi, ntwiꞌ sɛ kɛ nywɔꞌ yɛ ɓon ywɔe ǹtwum yɛ Jònasì ɓe ɓon shɛ̌, ɓɛ kwɛbse m̀bɔ̀kì tòn nyan ǹnywɛ̀n. Li nɛ mùn shɛ̀ ɓyin lɛ mwum nyɛ̌ ɗin ɓɛ̀nnâ jenɛ nyɛ̌ lǎn Jònasì lɛ̀ ǹtwu.»
Mɛꞌ yɛ mwum kɛ mwu, à yi wɛ̌ læ̂m kwæꞌ nywi shon nun<TS3>(<a href="tw://bible.*?40.5.15">Mt. 5.15</a>; <a href="tw://bible.*?40.6.22-23">6.22-23</a>)«Mwum ndɔꞌ tà ka læ̂m nyæ̀nnzi, à gwùm nun gwùmmi. Shindɔꞌ, à ɗwɔki nun kɛ swum ndɔꞌ nji. Son, ɓɛ ta læ̂m nyæ̀nnzi, ɓɛ sati nun kɛ zwozwô, ɓǎ mwum hwæn nɛ yɛ̌ ɗun næm nun yɛn ŋ̀wanni.
Mɛꞌ yɛ mwum hwæn cinni mwu, yon yɛ kuꞌ wɛ̌ læ̂m kwæꞌ nywi shon nɛꞌ. Mɛꞌ ywû ta kuꞌ ɓɛ kimmɔa hwæn, kwæꞌ nywi swû ɓɛ kuꞌ sanmi. Son, ɓɛshɛ mɛꞌ ywû yi ŋ̀gwɛ̀nŋgwɛ̀n, wù tǎ sukuꞌ tòn kɛ njimmi nun ɗin.
Li, ŋ̀wanni sɛ mwum cinni nywi yon nun, ɓa à cì sɛ fyonnì njimmi.
Ɓɛshɛ kwæꞌ nywi swû si sanmi hwæn, njimmi ɗwɔki kan fyàꞌ ndɔꞌ, wǔ nɛꞌ ni hwæn ǹsanmi, wɛ̌ m̀bɔ̀kì nɛ læ̂m tà wu ŋwannzi lɛ̀ ŋ̀wanni seansean shon.»
Yesù tǎ mɛ̀ Fàrìzìɛ̂n ɓon lɛ̀ mɛ̀ ci-nlìmmì mɛ lwuà mɛ̀ lɛꞌ mɓyibbɔa nyan shɛ̌ mɛꞌ<TS3>(<a href="tw://bible.*?40.23.1-36">Mt. 23.1-36</a>; <a href="tw://bible.*?41.12.38-40">Mr. 12.38-40</a>; <a href="tw://bible.*?42.20.45-47">Lk. 20.45-47</a>)Kɛ kwan màzwùm nun, mwum <font color=blue>Fàrìzìɛ̂n</font> ndɔꞌ swulaꞌ Yesù lɛ nyǐ ni kiìn ji ji ɗwon nyon. Yesù kɛ̀n kwe; à ɓɛ̌n, à ɗun næm, à tòn njiꞌ kɛ cɛ̌ ji.
Shìmmea ci <font color=blue>Fàrìzìɛ̂n</font> màzwùm kɛ nyɛn yɛ nun yɛn lɛ Yesǔ ɓɔsi kan mɛ̀ fyàꞌ kwan ji, wɛ̌ tà shɛ ɓɛ̀ꞌ shan ta yili.
Son, Nyɛli nyɛꞌ kà shɛ̌ lɛ̀ nun lɛ: «Ɓyin, mɛ̀ <font color=blue>Fàrìzìɛ̂n</font>, cɛênì fɛꞌ mɛ̀ plaꞌ lɛ̀ mɛ̀ peàn ɓyin. Mɛ̀ nyè nɛ ɓyin ta suꞌ pɔ̀sì, ɓyin ɗonnzi kuꞌ ǹlim. Ti lɛ̀ mɛ̀ nlim nyin, à tà suꞌ kɛ̀n kɛ ywum ŋkwɛ̀b nun, lɛ̀ ǹcìkàꞌ mɛ lɛꞌ mɓyibbɔa.
Ɓyin, ɓwum ɓɛ cinni kan mwù; ɓyin lìmmi kan lɛ M̀vɛ̀nnswæ̀b nɛ fɔ̀e làn nyɛ̌ wan, nun nɛ konndì tì kuꞌ làn nyɛ̌ nlim fǒ?
Fyòênnì lɛ ywum yɛ ɓyin ta kɛ̀ kɛ mɛ plaꞌ ɓyin nun fɛ lɛ̀ mɛ̀ ci-nzæmnzæm. Li, ywum yin yɛ ɓɛ sanmi hwæn.
«Ɓyin mɛ̀ <font color=blue>Fàrìzìɛ̂n</font>, mùn nyæ̀mmâ ɓyin, ɓyin ɓɛ ta M̀vɛ̀nnswæ̀b mbe mvub nwɔ̀ꞌ fɛ, kwo fɛꞌ mbe mvub kæꞌ ye ta mɛ̀ nwùm fɛ ywum ji nun. Son, ɓyin njilì ǹlin mɛ lɛꞌ kɛ mbyi nun, lɛ̀ ǹyili yɛ sɛ cibbi lɛ ɓyin yili M̀vɛ̀nnswæ̀b nun hwæn. Lɛ̀ son sɛ ɓyin sɛtè mwù kɛ̌ nlim, ɓyin kà kònndi ye fɔꞌ ɗwonnzi.
Mùn nyæ̀mmâ tì lɔꞌ ɓyin mɛ̀ <font color=blue>Fàrìzìɛ̂n</font>; ɓyin yili yì cǐ tòn yɛ kɛ mɛꞌ zwɛ̂m kɛ mɛ nyenswæ̀b nyin. Ɓyin yili tì ŋ̀wɛb yɛ ɓɛ ta ɓyin wubbɔa kɛ yi bàbà nun.
Mùn kònndì tì ɓyin nyæ̀mmi, ɓyin ɓi wɛ̌ mɛ̀ mbyùꞌ ɓye ɓwum tà ka yɛn, li, ɓɛ ta kɛ̀n zwɛ̂m, shìkì ɓɛ limmì.»
Ci-nlìmmì mɛ lwuà ndɔꞌ kà shɛ̌ lɛ̀ Yesù lɛ: «Ǹlìsàꞌ, kɛ lɛꞌ sɛ wù lɛꞌ si nun, wù kɔleâ lɛ̀ ɓwiꞌ nun?»
Yesù fyònnzɔ̀ꞌ nun ɓe lɛ: «Kwo fɛꞌ ɓyin mɛ̀ ci-nlìmmì mɛ lwuà, mùn nyæ̀mmâ tì kuꞌ ɓyin li. Ɓyin ta ɓwum mɛ̀ nshe ŋkyìblea lwònndea mwu, shìkì ɓyin kpaꞌ ɓon, kwo kwæꞌ lɛ.
Mùn tà ɓyin nyæ̀mmi, ɓyin ɓɛ ta mɛ̀ mbyùꞌ mɛ ci-nlɛli kɛ ŋwum Mvɛ̀nnswæ̀b nun fyèli lwukea, mɛ̀ ci-nlɛli kɛ ŋwum Mvɛ̀nnswæ̀b nun ɓye mɛ̀ mbibea ɓyin wukàꞌ.
Son sɛ ta lìsàꞌ lɛ ɓyin yilâ ŋ̀gwòn lɛ̀ m̀fyi yɛ mɛ̀ mbibea ɓyin fye. Ɓon, ɓɛ wue kuꞌ mɛ̀ ci-nlɛli kɛ ŋwum Mvɛ̀nnswæ̀b nun, ɓyin ɓɛ kuꞌ mɛ̀ ci-mfyelaꞌ mɛ mbyǔꞌ màzwùm.
Li nɛ cie, kɛ nlìmmì yon nun, M̀vɛ̀nnswæ̀b lɛle lɛ: “Mùn yɛ̌ ɓon mɛ̀ ci-nlɛli kɛ ŋwum yɛ̂m fyi, mùn fyi tì mɛ̀ ci-ntwum Yesù Kristò. Kɛ nyě yɛ mùn yɛ̌ ɓon fyi li, ɓɛ yɛ ɓyindɔꞌ wu nlim, ɓɛ yɛnnzi kuꞌ ɓyindɔꞌ vɛ̀nɛ̀ꞌ.”
ǹdìkàꞌ kɛ nɗunmi ŋgyɔ̂ꞌ wan. A ɗunme lɛ̀ ŋ̀wu yɛ ɓɛ wue Abè, a kiìn ɓɛ̀n kɛ ye ɓɛ wue Zàkàrî kɛ nyinnìm cìcǐ mfɛ sàtìkæ̀ꞌ lɛ̀ cìcì sanmi kɛ nyenswæ̀b ndwun nun. Mùn lɛꞌ lɛ ɓwum ɓye ɗyě yɛ vɛ̀nɛ̀ꞌ yɛnni lɛ̀ ŋ̀wu ɓwum yɛ ɓɛ ɓe wukaꞌ mbyî yi.
«Mùn nyæ̀mmâ ɓyin, ɓyin ɓɛ mɛ̀ ci-nlìmmì mɛ lwuà, ɓyin luâ cǐ tǒn nlìmmì she zwimbyiꞌ she ɓyin wolè ɓyin ci ɓwùlu cinni ǹlìmmì. Ɓyin nɛꞌ, ɓyin tà ka mwù kɛ̌ lɛ̀ cǐ tǒn màzwǔm, ɓwum ɓɛ ta ŋ̀wasi mwu yili, ɓyin tà ka yili lɛ ɓɛ wasi.»
Kwan sɛ Yesù waꞌ kwe cìcǐ màzwǔm, mɛ̀ <font color=blue>Fàrìzìɛ̂n</font> lɛ̀ mɛ̀ ci-nlìmmì mɛ lwuà nun hwæn, ɓɛ ɗunmi nun lìsea pisean lɛ ǹlim kimmâ ɓon zwum. Ɓɛ ɗunmi nun ǹzæ̌ꞌ lɛꞌ cibbea mèan kɛ nywi mɛ mwù lɛꞌ hwæn.
Ɓɛ ɓe kǎn cì li ɗin, ɓɛ ɓe nun pyì kɛ ŋwum, ɓǎ ɓon ci nun lɛli lɛꞌ ndɔꞌ sɛ ɓa kɛ mbyi nun.
Yesù tǎ ɓwum ɓyon shɛ̌ lɛ ɓa ɓyi ɓi ci gwùꞌ ŋwum<TS3>(<a href="tw://bible.*?40.10.26-27">Mt. 10.26-27</a>)Kɛ kwan màzwùm nun, ɓwum ɓe kwe mæ̀btea. Cǐ ŋkɛ̌ kwǔ ɓe kǎn, han ɓwum ta kɛ̀n kɛ mɛ kwù ɓwulu zwɛ̂m. Yesù ɗunmi lɛꞌ lɛ̀ ɓwɛsɔꞌ ɓyon lɛ: «Konnênì lɛ̀ m̀bùn mɛ̀ <font color=blue>Fàrìzìɛ̂n</font>; m̀bùn màzwùm lìsaꞌ lɛ gwùꞌ ŋwum shan sɛ ɓon ta cì.
Swum sɛ ɓɛ lon lɛ swum gwùmni hwæn, sɛ yɛ kwan pisean, m̀banmbɔꞌ nɛ tì kuꞌ lɛ̀ swum sɛ ɓɛ lon lɛ kwiꞌ; sɛ yɛ kwàlì.
Li nɛ ci, lɛꞌ sɛ ɓyin lɛle nyènye hwæn, sɛ yɛ kwan ɓwum nun, lɛ̀ she ɓyin lɛle kɛ næmmbyìꞌ kɛ mɛ ɓwùbè nun hwæn, sɛ yɛ fyònnì ɗæ̀mmì kɛ mɛ ywiꞌ mwum hwæn.»
Ɓa mwum nɛ tǎ M̀vɛ̀nnswæ̀b yi kɛ̀ tì mwù lɛ̀ ǹyi mɛ lɛꞌ nyɛ̌ ŋgyɔ̂ꞌ wan<TS3>(<a href="tw://bible.*?40.10.28-31">Mt. 10.28-31</a>)Yesù kònndì ɓwɛsɔꞌ ɓyon shɛ̌ lɛ: «Ɓyin ɓɛ mɛ̀ ŋwè ɓyɛ̂m, ɓyin ɓɛ mùn tǎ lɛꞌ sɛ lɛli lɛ̀ ɓyin: ɓa yi kwɛn ɓyin lɛ̀ ɓwum ɓɛ woli ɓɛ suꞌ ɓyin kwæꞌ nywi wu seansean, ɓɛ cì kan tî swum ndɔꞌ mbyî kɛ nyě ywi nyin.
Mùn yɛ̌ ɓyin mwum nɛ ɓyin woli ɓyin yi lìsea. Yiênì M̀vɛ̀nnswæ̀b nɛ tǎ ɓɛ, kɛ nyě ywi, à cinni tì ŋ̀kimmɔꞌ nɗwǐ mwum kɛ cìcǐ sɛ ɓɛ ta mɛ̀ ci-ncǐ ɓyɛbbi vɛ̀nɛ̀ꞌ yɛnnzi kwe. Nun nɛ mùn tà lɔꞌ ɓyin shɛ̌ lɛ̀ lɛŋkæ̀m lɛ ɓyin yi.
«Ɓɛ tà ka mɛ̀ kyè sisɔꞌ ɓæti ɓî, ɓɛ kyî ɓon mɛ̀ dalà ɓî? Kwo fɛꞌ she ɓyin yɛn li si, nyɛ̌ m̀bɔꞌ nɛ M̀vɛ̀nnswæ̀b shǐ lìmmì à ɓàn.
Kwo fɛꞌ ǹnywùn yɛ ɓyin mwu yi, à yi M̀vɛ̀nnswæ̀b mɛꞌ tean hwæn. Ɓa ɓyin cinni mɛ̀ mɓàkàꞌ mwu mèan, ntwiꞌ sɛ mwum nyin nun kyishon cinni ŋ̀kyìbli mɛꞌ Mvɛ̀nnswæ̀b, à làn fɛꞌ mɛ̀ kyè sisɔꞌ ɓye mèan.»
Ǹyili Yesù kɛ ŋkwìn ɓwum nun<TS3>(<a href="tw://bible.*?40.10.19-20">Mt. 10.19-20</a>, <a href="tw://bible.*?40.10.32-33">32-33</a>; <a href="tw://bible.*?40.12.32">12.32</a>)Yesù shɛ̀ tì ɓon lɛ: «Mùn tà ɓyin shɛ̌ lɛ mwum nyɛ̌ tǎ lɛꞌ kɛ ŋkwìn ɓwum nun lɛ nun ni fyaꞌ yɛ̂m nun, mùn, <font color=blue>Mwɛn Mwum</font>, mùn yɛ̌ kuꞌ lɛꞌ kɛ swiꞌ mɛ cikpuꞌ Mvɛ̀nnswæ̀b ɓye kɛ ɗɛb lɛ mwum màzwùm ni kuꞌ mwum nyɛ̀m.
Son, mwum nyɛ̌ tǎ ɓyìnnɔ̀ꞌ kɛ ŋkwìn ɓwum lɛ à ɓǎ mwum nyɛ̀m, mùn, <font color=blue>Mwɛn Mwum</font>, mùn yɛ̌ kuꞌ shɛ̀ kɛ swiꞌ mɛ cikpuꞌ Mvɛ̀nnswæ̀b ɓye kɛ ɗɛb lɛ mǔn lìmmi kan mùn mwum màzwùm.
Mwum nyɛ̌ yɛ̌ ǹzæ̌ꞌ lɛꞌ ɓyɛbbi lɛli kɛ nywi <font color=blue>Mwɛn Mwum</font>, M̀vɛ̀nnswæ̀b yɛ̌ nun ɓyɛbbi màzwùm zùsi, son, mwum nyɛ̌ yɛ̌ ǹzæ̀ꞌ lɛꞌ mɓyɛbbi lɛli kɛ nywi Mpùn Nsanmi, mwum màzwùm yɛ̌ tòn lɛ̀ ɓyɛbbi nyon nywi.
Kwan sɛ a yɛ ɓɛ, ɓɛ ɓænnâ ɓyin, ɓɛ kɛnmɛ lɛ̀ ɓyin kɛ cɛ̌ kyìtæ̌ꞌ mɛ nyenswæ̀b mɛ Yudà, shindɔꞌ kɛ swiꞌ mɛ ci-zwiꞌ lɛ̀ kɛ swiꞌ mɛ ci-ŋgyɔꞌ, ɓa ɓyin fyon lɛ̀ ǹzæ̌ꞌ lɛꞌ yɛ ɓyin yɛ ɓyin nɛꞌ lwinni nun,
ntwiꞌ kwan sɛ ɓyin yɛ ɓɛ̀n kwe, M̀pùn Nsanmi nɛ yɛ ɓyin ǹzæ̌ꞌ lɛꞌ ye yili ɓyin lɛꞌ kɛ̌ kɛ ŋwum.»
Ŋ̀kæ̌n lɛꞌ ye kɛ nywi ci-lòn nyɛ̌ cinni kan mwùMwum ndɔꞌ kà ɗyi ŋkwìn ɓwum nun, à shɛ̀ lɛ̀ Yesù lɛ: «Mwumŋkæ̀m, shɛ̌ lɛ̀ ŋgyinni nyɛ̀m lɛ à fɛ kuꞌ mùn lwɛn nyɛ̌ ce nyɛꞌ ywi, à ɗonnzi ɓwiꞌ.»
Yesù fyònnzì lɛ̀ nun lɛ: «Ŋwè, mùn nɛ ti mwum nɛ yɛ̌ ɓyin mɛ̀ lɛꞌ nyin fɔ̀sea? Shindɔꞌ mùn ɓɛ ci-nsànndàꞌ ywum mɛ kwiꞌ ɓyin?» À lɛꞌ li, ǎ kà kwùmmɔꞌ ɓe lɛ̀ mwum hwæn lɛ:
«Cìênì kon, ɓa ɓyin kɛ mwù kɛ nswɔsaꞌ njònndì nun, ntwiꞌ sɛ yili mwum ɓɛ fɛꞌ ci-lòn lɛ, ǎ wòli kan à kònndì ŋ̀gyìn yɛ nun nòân ŋgyɔ̂ꞌ wan lɛ̀ ǹjònndì màzwùm.»
Kɛ nyě lɛꞌ si, Yesǔ kà ɗwǐ ɓon ŋ̀kæ̌n lɛꞌ lɛ: «Ci-lòn ndɔꞌ ɓe kwe. À cinne mɛ̀ ŋgyɔꞌ lwukea ndɔꞌ ɓɛ nun ɓe ywum ɗyìm yon ɓǐ nlim, yɛ san lwɛn.
À ɓe fɔ̀kàꞌ, à ɗunmi lɛꞌ zwumzwum lɛ: “Mǔn cinni kan cìcì sɛ mùn yɛ̌ ywum ɗyìm yɛ̂m swɔsi nun hwæn. Mùn yɛ̌ kuꞌ cì lɛ?”
À kɛ̀n cinni nlim yon nun lɛ: “Jenɛ, mùn lìmmâ swum sɛ mùn yɛ̌ cì. Mùn yɛ̌ mɛ̀ mban ɓyɛ̂m ɓye mbyî kyàkea, mùn mgbònnzàꞌ ɓon, mùn swɔsaꞌ ywum ɗyìm yɛ̂m hwæn, mùn kɛ̌ nlim, lɛ̀ tì kuꞌ lɛ̀ lwɛn nyɛ̀m nyɛ̌ mbyî nun hwæn.
Mun swɔsamɛ hwæn, mǔn kà shɛ̌ lɛ̀ mùn nɛꞌ lɛ mùn hwummâ ǹzwɔnzwɔ̀ꞌ, mùn yinnì tì kuꞌ fɛꞌ, mùn ji, mùn nwi, mùn dàlì tì kuꞌ, ntwiꞌ sɛ mùn cinnâ lwɛn nyɛ̌ mùn yɛ̌ ji kɛ nyě yì ɗwùm mèan.”
Mwum màzwùm ɓe lɛli li, son, M̀vɛ̀nnswæ̌b kà shɛ̌ lɛ̀ nun lɛ: “Wù, mwum nɛ cinni kan mwù, wù yɛ̌ ywi ɗyě kpon nun. Kɛ wu yɛ̌ ywi li, lwɛn nɛ wù swɔsaꞌ ni, à yɛ̌ ɓɛ ɓe nyɛ̌ wɛn?” »
Yesǔ kà kònndi tî lɛꞌ lɛ: «Li nɛ kuꞌ lɛ̀ mwum nyɛ̌ tǎ lwɛn swɔsea lɛ̀ jin shon nun kyishon, son, kɛ mɛꞌ Mvɛ̀nnswæ̌b, à ni wɛ̌ mwum nyɛ̌ cinni kan swum ndɔꞌ.»
M̀vɛ̀nnswæ̀b tǎ ywum hwæn fɛ lɛ̀ mwum nyɛ̌ tǎ Yesù Kristò ɗwon<TS3>(<a href="tw://bible.*?40.6.25-34">Mt. 6.25-34</a>)Ɓe nyě yi, Yesù lɛꞌ lɛ̀ ɓwɛsɔꞌ ɓyon lɛ: «Li nɛ ci, mùn tà ɓyin shɛ̌ lɛ ɓa ɓyin fyon m̀bɔ̀kì nɛ ɓyin yɛ ɓyin nɛꞌ ɗǐ nun, shindɔꞌ lɛ̀ ntwiꞌ mɛ plè ɓɛ ɓyin yɛ swì.
Ntwiꞌ sɛ lìmmênì lɛ tòn she ǹzison, son sɛ ɗyi swum ŋkæ̀mŋkæm, sɛ lan ji. M̀banmbɔꞌ kuꞌ, kwæꞌ nywi shin sɛ ɗyi swum ŋkæ̀mŋkæm, sɛ lan mɛ̀ plè.
Mùn wòli mùn twɛꞌ fɛꞌ m̀bɔ̀kì kɛ nywi ɓwɛn kyê. Ɓɛ tà ka ywum ɗyìm ɓǐ, shìkì ɓɛ fyæb kuꞌ, ɓɛ cinni kan mɛ̀ mban, shìkì ɓɛ cinni kuꞌ mɛ̀ ntwum nlwæ̀sì ywum ji, son, M̀vɛ̀nnswæ̀b nɛ ta ɓon ɗǐ. Ɓyin lìmmi kan lɛ ɓyin cinni ǹtwu, ɓyin lan mɛ̀ kyè?
Kɛ ŋkwìn yin nun ɓyin hwæn, yà nun nɛ woli à kònndì ŋ̀gyìn yon kwo kwæꞌ lɛ, lɛ̀ mɛ̀ mfyon nɛ nun tǎ fyonŋgaꞌ?
Ɗwìênì fɛꞌ zɛꞌ, ɓyin cɛ yì fluwà lwukea yɛ ta kwan, yɛ tà ka she cǐ, shìkì yɛ twon kuꞌ mɛ̀ plè. Son, mùn shɛ̀ ɓyin lɛ kwo fɛꞌ m̀vɛ̀n ndwun Sàlòmôn, lɛ̀ ǹjònndì nyon nun hwæn, ǎ swìe kǎn mɛ̀ plě lwukea ɓye yɛ fɛꞌ fluwà màzwùm gwili lɛ̀ lwu.
Kɛ M̀vɛ̀nnswæ̀b swìmɛ kæꞌ mɛ̀ plè ɓyon li, kæꞌ yɛ ta kwan ɗyě, ti shim, ɓɛ lannzɔ̀ꞌ yon win nun, yì kpɛ̀m nyi yɛ ɗyě lɛ̀ ɓyin? Àma, ɓyin tà ka zwùm tɛ̀li lɛ̀ M̀vɛ̀nnswæ̀b.
Ɓa ɓyin suꞌ ɓyin nɛꞌ kæ̀nnzi lɛ̀ mɛ̀ mɓàkàꞌ nyɛ̌ lɛ, yɛn sɛ ɓyin yɛ ji, shindɔꞌ yɛn sɛ ɓyin yɛ kuꞌ nwi?
Ɓwum ɓye tà ka mbyi Mvɛ̀nnswæ̀b ɗwon, ɓon ɓɛ suꞌ ɓàkàꞌ lɛ̀ paꞌ mɛ lɛꞌ màzwùm. Ti lɛ̀ ɓyin ɓɛ ta mbyi nyon ɗwon, ɓyin ɓwu kan lɛ Ce nyin lìmmi ywum yɛ ta ɓyin shi.
Swum sɛ sɛ yili lɛ ɓyin kɛ mwù kɛ nlim, à si lɛ ɓyin ɗun kɛ ywɔꞌ Mvɛ̀nnswæ̀b nun. Li, à yɛ̌ ɓyin ywum hwæn fɛ nyě yi.
Ɓyin ɓɛ ŋ̀kwìn ɓwum ɓɛ ta mun ɗwon, ɓa ɓyin cinni mɛ̀ mɓàkàꞌ mbyî mèan, ntwiꞌ sɛ sɛ lwu Ce nyin ǹlim nùn, son sɛ ci à kɛ̀ ɓyin kɛ ywɔꞌ shon nun.»
Ǹjònndì ŋkæ̀mŋkæm nyɛ̌ zwô kɛ ɗɛb<TS3>(<a href="tw://bible.*?40.6.19-21">Mt. 6.19-21</a>)Yesù shɛ̀ tì lɛ: «Lwɛn nyin nɛ ɓyin cinni hwæn, kyìênì nun, ɓyin kyiilàꞌ lǒn màzwùm lɛ̀ mɛ̀ ci-nzæmnzæm. Mɛ̀ mpɔ̀ꞌ lòn nɛ yili lɛ ɓyin ɓæn fyaꞌ, à ni mɛ̀ mpɔ̀ꞌ lòn nɛ tà ka gwàn. Ǹjònndì ŋkæ̀mŋkæm nɛ yili lɛ ɓyin ɓwɔkaꞌ, à ni nyɛ̌ zwô kɛ ɗɛb. Fyàꞌ ci-nywiꞌ wòli kan yɛ ɓɛn kwe, shìkì ǹzɔꞌ ji kuꞌ.
Mǔn lɛꞌ kan lɛ ɓyin kyiilàꞌ lwɛn nyin ɗin, mùn lɛꞌ ntwiꞌ cìcì sɛ ǹjònndì nywù ni kwe, son sɛ ǹlim ywû ta suꞌ ɗyi kwe.»
Sɛ yili lɛ ɓwum Yesù ton kwan hwæn mɛ kwù zwɛ̂mYesù kònndì tì shɛ̀ lɛ̀ ɓwɛsɔꞌ ɓyon lɛ: «Tòênnì mɛ kwù zwɛ̂m, ɓyin fɔsì nywi, ɓyin ton lɛ̀ mɛ̀ læ̂m ɓyin fyaꞌ nyæ̀nnea.
Ɓɛênì m̀banmbɔꞌ wɛ̌ mɛ̀ cikpuꞌ ɓye ta nyɛli nyan ɓònŋgea kɛ mfyònnì mbyi ɗæm nɛ nun kɛ̀nne; kwan sɛ nun yɛ̌ ɓɛ̌n, ɓǎ ɓɛ wo nun ŋwum nye kɛ kwan sɛ nun yě ɓon nye ywæli nywi.
Mɛ̀ cikpuꞌ ɓye ci-ɗwon màzwùm yɛ̌ ɓɛ̀n, à cinni ǹzison, ɓon màzwùm ɓi lɛ̀ tǒn lwɛn. Mùn shɛ̀ ɓyin lɛ̀ lɛŋkæ̀m lɛ kwan sɛ nun yɛ̌ ɗun næm, à yɛ̌ cì ɓɛ ton njiꞌ, à fɔ̀sì nywi, à fɛ ɓon ji.
Ɓɛshɛ nun nɛ ɓɛn kuꞌ nyimblim, kɛ̀ moan shikpon, son sɛ nun cinni ɓon ǹzison, ɓɛ yɛ ɓɛ lɛ̀ tǒn lwɛn.
Ywɔênì lɛꞌ sɛ mùn yɛ̌ ɓyin shɛ̌ sɛ lwɛn: Ɓɛshɛ ci-nye lìmmi seansean lɛ kɛ kwan ton sɛ nun ci-nywiꞌ yɛ̌ ɓɛ̀n, ǎ wòli kan à ɗonnzi ci-nywiꞌ màzwùm ɓwum nun nye, à ɗun næm.
Ɓyin kuꞌ, tòênnì kwan hwæn mɛ kwù zwɛ̂m, ntwiꞌ sɛ <font color=blue>Mwɛn Mwum</font> yɛ̌ ɓɛ̀n kɛ kwan sɛ ɓyin tà ka ɓàkàꞌ nun.»
Ci-she nɛ ɓɛ lon lɛ nyɛ̌ ǹlwinni lɛ̀ nyɛ̌ ci-ŋkwɛ̀b<TS3>(<a href="tw://bible.*?40.24.45-51">Mt. 24.45-51</a>)Pìɛ̂r ywɔꞌ li, à cibbi lɛ̀ Yesù lɛ: «Nyɛli, ŋ̀kæ̌n lɛꞌ yɛ wù ɗwì yi, wù suꞌ yon ɗwǐ lɛ̀ ɓwiꞌ, kɛ̀ wù ɗwǐ lɛ̀ mwum hwæn?»
Yesù fyònnzì lɛ̀ nun lɛ: «Ti, wù fɔ̀kaꞌ lɛ ci-she nyɛ̌ ǹlwinni, à cinni tì kon, à wòli à ɓɛ wɛn? Mùn wòli mùn twɛꞌ m̀bɔ̀kì ci-she nlwinni lɛ̀ ci-she nyɛ̌ nyɛli nyon yɛ̌ ɗwòn ɗonnzi fyaꞌ; lɛ̀ ǎ kà waꞌ kɛ̌n, à shɛ̀ nun lɛ nyǐ ni konni ɓe lɛ̀ nye, nyǐ ni fɛkaꞌ ɓwùlu ji ɓe.
Kwan sɛ nyɛli nyon yɛ̌ fyòn, a nun cinni nun kɛ nlwinnzi she màzwùm nun, tǒn lwɛn yɛ ɓɛ lɛ̀ nun.
Mùn tà ɓyin shɛ̌ lɛ̀ lɛŋkæ̀m lɛ ywum yɛ nyɛli nyon cinni hwæn, à yɛ̌ nun yon ɗonnzi fyaꞌ lɛ nyǐ ni ɓon yi.
Son, ɓɛshɛ ci-she màzwùm lɛꞌ kɛ nlim yon nun lɛ: “Àà! Nyɛli nyɛ̀m ɓǎ pwæ̀ti ɓɛ̀nni.” Nun ɓàkamɛ li, à ɗunmi nun ɓwùlu mɛ̀ ci-she ɓye mɛ̀ ɗwɛb ɓo ɓe næm lɛ̀ ɓye mɛ̀ yib nun hwæn, à ji, à nwi, ywum nwi pyisì nun ɗyi ɓe.
Kɛ kwan sɛ nun yɛ̌ ɓɛ lɛ̀ à ɗwɛmmâ, nyɛli nyon ɓɛ̀n kuꞌ kɛ ŋgyìn nɛ nun ɓe kǎn ɓàkàꞌ nun, kɛ kwan sɛ nun ɓe kǎn fɔ̀ꞌ zwum shon nun. Kɛ ncinni yɛ nyɛli nyon yɛ̌ nun cinni li yi, à yɛ̌ ci-she màzwùm vɛ̀nɛ̀ꞌ twun yɛnnzi, wɛ̌ tà shɛ ɓɛ ta ɓwum ɓɛ tà ka M̀vɛ̀nnswæ̀b mwumnzi yɛnnzi.
«Ci-she nɛ lìmmi mɛ̀ kìkæ̀n nɛ nyɛli nyon tǎ yili, son, ǎ nyànndi kan lɛ̀ ǹcǐ ywum màzwùm cinni mɛ̀ mɔ̀ꞌ twuꞌ mèan nyɛ̌ ɓɛ yɛ nun ɓo.
Ti lɛ̀ nyɛ̌ lìmmi kan mɛ̀ kìkæ̀n nɛ nyɛli nyon tǎ yili, à cìkàꞌ mɛ̀ lɛꞌ mɓyibbɔa nɛ wòli ɓɛ ɓɔꞌ nun, ɓɛ yɛ nun mɛ̀ mɔ̀ꞌ nyon ɓo kwæꞌ. Mwum nɛ ɓɛ ta ywum fɛ fyaꞌ mèan, nun nɛ ɓɛ ta kuꞌ yè ɓe fyaꞌ mèan, ɓɛ konndì tì kuꞌ ɓlàn cibbi lɛ̀ mwum nɛ ɓɛ ɗonnzi fyaꞌ mèan.»
Yesù kìin ɓwum sasi, ɓa ǹlwuni<TS3>(<a href="tw://bible.*?40.10.34-36">Mt. 10.34-36</a>)Yesù lɛꞌ tì lɛ: «Kɛ̀n sɛ mùn kìin ŋgyɔ̂ꞌ wan nun si wɛ̌ win yɛ mun kìin ɗwì. Li, ǹlim yɛ̂m ta suꞌ ɗyi lɛ win màzwùm nyænnì m̀byìmmi.
Sɛ yili lɛ mùn ɗun vɛ̀nɛ̀ꞌ wɛ̌ tà shɛ ɓɛ ta mwum ndɔꞌ jimnzi mlaꞌ nji. M̀banmbɔꞌ, ǹlim yɛ̂m ta ɗyi lɛ mùn ɗun vɛ̀nɛ̌ꞌ màzwùm m̀byìmmi, ɓǎ mùn yɛn son, sɛ mlɔꞌ.
Ɓyin ta ɓàkàꞌ je lɛ mùn kìin ŋgyɔ̂ꞌ wan nun ɓǎ ɓwum lwuni; son sɛ mun kìin kǎn, mùn fyǒn kìin ǹsasi.
Ǹdìkǎꞌ nɗunmi ye jenɛ, ɓwum ɓɛ kɛ lìm shan nun shæ̂n, ɓɛ yɛ kyììlì kɛ nyinnìm. Ɓye lê ɓa ɓye ɓî yili, ɓye ɓî kuꞌ, ɓɛ ɓa ɓye lê yili.
Ce yɛ̌ wali lɛ̀ mwɛn nyon, mwɛn wali kuꞌ lɛ̀ ce nyon. Mon mwɛn wali lɛ̀ mwɛn nyɛ̌ m̀lib nyon, mwɛn nyɛ̌ m̀lib nyon wali kuꞌ lɛ̀ nun. Kwǔ m̀lib yɛ wali lɛ̀ myǐ mwɛn nyon, myǐ mwɛn wali tì kuꞌ lɛ̀ nun.»
Ɓa ɓyin shi ywum yɛ ta lànnzì jenɛ ywɔti<TS3>(<a href="tw://bible.*?40.16.1-4">Mt. 16.1-4</a>)Yesǔ kà lɛꞌ lɛ̀ ŋ̀kwìn ɓwum lɛ: «Ɓyin ta ɓɛ, kwan sɛ mvu tǎ yi kɛ pyì-nywɔꞌ, ɓyin ɗunmi lɛꞌ lɛ à yɛ̌ nwi; à nwi kuꞌ li, lɛŋkæ̀m.
Ɓyin ta ti ɓɛ, ɓyin yɛn kwan sɛ m̀pùn ta waì kɛ ŋgyɔꞌ leànnji, ɓyin lɛ: “Twɛ̀nndì yɛ cì ɗyě”, m̀banmbɔꞌ kuꞌ li, twɛ̀nndì ɓɛn.
Ǹlìmmì swum sɛ woli sɛ ɓɛ lwɛn lɛ̀ ɓyin nɛꞌ<TS3>(<a href="tw://bible.*?40.5.25-26">Mt. 5.25-26</a>)Yesù kònndì ɓon cibbi lɛ: «Yɛn sɛ ci ɓyin ta shì swum sɛ woli sɛ ɓɛ lwɛn yɛnni lɛ̀ ɓyin nɛꞌ?
Ɓɛshɛ lwikwæ̌n ndɔꞌ kɛ ŋkwìn yin nun swɛmmea wù; ɓyin kɛnmɛ kɛ cǐ kyìtæ̀ꞌ lɛ̀ nun, kwan sɛ ɓyin kɛ kɛ mbyi nun si, kimnzi ǹlim, wù pyìtàꞌ nun, ntwiꞌ ǎ læ̀kì kɛ̀n nye kyìtæ̀ꞌ lɛ̀ wù. Shi ɓɛ li, kwan sɛ kyìtæ̀ꞌ yɛ wù ɓænni, ci-nlin kyìtæ̀ꞌ yɛ̌ wù fɛ fyaꞌ mɛ suzæ̀n, ɓɛ lan lɛ̀ wù nye njè.
Mùn shɛ̀ wu lɛ wǔ wòli kan wù kwan kwe ɗin, wù shì dalà m̀bɔꞌ nɛ nzwon wu nywi ɗɛ̀bbi.»
Ɓwum ɓye yɛ shǐ m̀bɔ̀kì tòn nyan kwɛbsi, ɓɛ yɛ ɓwuKɛ kwan màzwùm nun, ɓyindɔꞌ lɛ̀ ɓwum kien Yesù lɛꞌ ɓwum Gàlìlê ndɔꞌ shɛ̌, she Pìlatwù cìe ɓɛ wu ɓon kɛ kwan sɛ ɓɛ ɓe sàtìkæ̀ꞌ fɛ lɛ̀ M̀vɛ̀nnswæ̀b.
Yesù ywɔmɛ li, à cibbi lɛ̀ ɓon lɛ: «Ɓyin ta ɓàkàꞌ lɛ she ɓwum Gàlìlê ɓi yɛnne vɛ̀nɛ̀ꞌ si, sɛ lisaꞌ lɛ ɓon ɓɛ leân ɓwùlu ɓwum Gàlìlê hwæn lɛ̀ ǹcǐ ɓyɛbbi?
Mùn shɛ̀ ɓyin lɛ ɓan. Ɓyin nɛꞌ hwæn, ɓyin shi m̀bɔ̀kì tòn nyin kwɛbsi, ɓyin yɛ kuꞌ ɓwu ɓyin hwæn wɛ̌ ɓon.
«Ɓyin lɛmɛ li, ti ɓwum wûm ɓlàn nìni ɓye nye ndwun nyɛ̌ kɛ Sìlòê ɓænne, ɓyin ɓakaꞌ lɛ ɓwum màzwùm, ɓon ɓɛ ɓe mɛ̀ ci-ncǐ ɓyɛbbi ɓɛ lan ɓwùlu lan Yèrusàlɛ̀m hwæn?
Mùn kònndi ɓyin fyònnzi lɛ ɓan. Ɓyin nɛꞌ, ɓyin shi m̀bɔ̀kì tòn nyin kwɛbsi, lɛ̀ ɓyin yɛ tì kuꞌ ɓwu m̀banmbɔꞌ wɛ̌ ɓon.»
Ŋ̀kæ̌n lɛꞌ ye kɛ nywi ŋgæꞌ ndɔꞌ nyɛ̌ ɓɛ ɓe gwùm yon jiYesù mlɔ̌ꞌ lɛ̀ lɛꞌ màzwùm hwæn, à ɗwì ɓon ŋ̀kæ̌n lɛꞌ ndɔꞌ lɛ: «Mwum ndɔꞌ ɓe lɛ̀ ǹjì ŋgæꞌ ndɔꞌ nyɛ̌ ɓɛ ɓe gwùm yon ji kɛ ndɛm nyon. À kɛ̀nnɔ̀ꞌ kwe ndɛm ɓǎ nun kpæꞌ gwùm ndɔꞌ. À ɓɛ̀n kwe, à yɛn lɛ ŋgæꞌ màzwǔm san kan.
Ǎ kà shɛ̌ lɛ̀ ci-mfɔ̀sì ndɛm lɛ: “Cɛ fɛꞌ, ɗwùm ti kɛ̀nni ɗye lê, mùn tǎ kìn fɛ lɛ mùn kpæꞌ gwùm, ǎ tà ka san. Yɛn sɛ ci à tǎ cìcì lùsi ɗin? Kwǐɔ̀ꞌ nun ŋgyɔꞌ.”
Ci-mfɔ̀sì ndɛm fyònnzì lɛ̀ nun lɛ: “Mwumŋkæ̀m, ɗonnzi tì fɛꞌ nun sɛsɛ, mùn yɛ̌ fɛꞌ nun fɛbbi.
Shindɔꞌ à wòli à lwu, à san ɗwùm ndɔꞌ. Nun shì nun san, wǔ kà cǐ ɓɛ kwî nun.” »
Ŋ̀kimnzi yɛ Yesù kimnze m̀lib ci-ŋkèà hwɛtiA ɓe nywɔꞌ mɛ̀ yìnnì mɛ̀ Yudà ndɔꞌ, Yesù kɛ̀nne lɛꞌ Mvɛ̀nnswæ̀b lìsea kɛ nyenswæ̀b nyan.
Nywɔꞌ màzwǔm, m̀lib ndɔꞌ ɓe kwe, ɓe lɛ̀ à ti ɗwǔm wûm ɓlàn nìni yɛ m̀pùn mɓyɛbbi ndɔꞌ ɗuen nun nywi, à hwɛti nun ŋ̀kèà ŋ̀gyìnmbɔꞌ, m̀lib ni cinni kan ŋ̀kimmɔꞌ nnæ̀nndǐ ŋkèà yon.
Yesù yɛnmɛ nun, à lon nun, à shɛ̀ lɛ̀ nun lɛ: «Ɗyim mɛ̀ yib, wù kyììlâ ɗyě lɛ̀ ŋ̀gwɛ̀nŋgwɛ̀n swû.»
À lɛꞌ li, à sati m̀lib ni mɛ̀ fyàꞌ nywi. Kɛ fyaꞌ zwɛm ǹnywɛ̌n, ŋ̀kèǎ mlib ni nænndì, à ɗunmi M̀vɛ̀nnswæ̀b twuli.
Son, ci-zwiꞌ nyenswæ̀b nɛ ɓe kwe ɗunmi ɓyɛbbi ywo kɛ ŋkimnzi yɛ Yesù kimnzi ŋ̀gwɛ̀nŋgwɛ̀n nywɔꞌ mɛ̀ yìnnì nyan. À waꞌ zwô, à ɗunmi lɛli lɛ: «Ɓwiꞌ cinni ŋ̀gyìn fyuru yɛ ɓwiꞌ woli ɓwiꞌ ci she kɛ nlim. Ɓɛshɛ mwum yili lɛ ɓɛ kimnzi nun ŋ̀gwɛ̀nŋgwɛ̀n nywi, à kiìn kɛ ŋgyin màzwùm nun, ɓa kì nywɔꞌ mɛ̀ yìnnì.»
Yesù ywɔmɛ she nun lɛli li, à shɛ̀ lɛ̀ nun lɛ: «Ɓyin, mɛ̀ ci-ɓî, ɓyin ta ɓɛ nywɔꞌ mɛ̀ yìnnì ɓyin sùlaꞌ kan nyæ̀m nyin, ɓyin kɛn lɛ̀ nun kɛ cǐ nnwi mlaꞌ?
Ti lɛ̀ m̀lib nɛ tòn nɛ, nyɛ̌ kɛ mvu ɓwum Abràhæ̂m nun, nyɛ̌ Satæ̀n cìâ vɛ̀nɛ̀ꞌ han ɗwǔm wûm ɓlàn nìni, ɓyin yili kan ɓyin lɛ mùn nywæsì nun nywɔꞌ mɛ̀ yìnnì?»
Kwɛ̀nnjin ɓæn mɛ̀ ci-ɓyìnnzì Yesù ɓye ɓe kwe kɛ nyě fyònnzì lɛꞌ nɛ nun fyònnzì ɓon li ni. Son, ŋ̀kwìn ɓwum ye mbyî hwæn ɓe lɛ̀ ǹdàli kɛ mɛ lɛꞌ nlwukea nɛ Yesù tǎ cì nun.
Ŋ̀kæ̌n lɛꞌ ye kɛ nywi zɛꞌ gwòyâvɛ̀<TS3>(<a href="tw://bible.*?40.13.31-32">Mt. 13.31-32</a>; <a href="tw://bible.*?41.4.30-32">Mr. 4.30-32</a>)Yesù ɗunmi lɛꞌ ɓe lɛ: «Ɓwiꞌ woli ɓwiꞌ twɛꞌ m̀bɔ̀kì ywɔꞌ Mvɛ̀nnswæ̀b lɛ̀ yɛn? Mùn wòli mùn shɛ̀ lɛ sɛ gwili yɛn?
Ywɔꞌ Mvɛ̀nnswæ̀b si wɛ̌ zɛꞌ gwòyâvɛ̀ sɛ mwum shɛ à ɓì ŋgyɔꞌ kɛ nyènye yon. Sɛ ti shɛ̀ sɛ twæb, sɛ fyonnì ŋgæꞌ nyɛ̌ mɛ̀ kyè yɛ kǐn yì twiꞌ yan gwe kɛ mɛ ŋwæm nyon zwɛ̂m.»
Ŋ̀kæ̌n lɛꞌ ye kɛ nywi mbùn brɛ̂ꞌ<TS3>(<a href="tw://bible.*?40.13.33">Mt. 13.33</a>)À kònndì ŋ̀kæ̌n lɛꞌ ndɔꞌ ɗwǐ lɛ: «Mùn yɛ̌ tì m̀bɔ̀kì ywɔꞌ Mvɛ̀nnswæ̀b twɛli kɛ yɛn zwɛ̂m?
A gwili m̀bùn brɛ̂ꞌ nɛ m̀lib tǎ twɛꞌ kwæꞌ, à lòn lɛ̀ mɛ̀ wɔ̌ꞌ brɛ̂ꞌ mèan, han brɛ̂ꞌ màzwùm waꞌ hwæn.»
Wɛn nɛ mwum nyɛ̌ yɛ̌ ɗun kɛ ywɔꞌ Mvɛ̀nnswæ̀b nun?<TS3>(<a href="tw://bible.*?40.7.13-14">Mt. 7.13-14</a>, <a href="tw://bible.*?40.7.21-23">21-23</a>)Kɛ ŋgyin màzwùm nun, Yesù ɓe fyi kɛ mɛ nsòn ŋglwɔkea lɛ̀ nyɛ̌ sisɔꞌ, lɛ̀ à tǎ lɛꞌ Mvɛ̀nnswæ̀b lìsea kɛ ŋkɛ̀nnɔ̀ꞌ yɛ kɛ làn Yèrusàlɛ̀m.
À ɓɛ̌n cìcì ndɔꞌ, mwum ndɔꞌ cibbi lɛ̀ nun lɛ: «Mwumŋkæ̀m, wù lɛꞌ lɛ ɓwum ɓye yɛ swæꞌ ɓa mèan?» Yesù fɛ fyònnzì lɛ̀ ɓwum hwæn, à shɛ̀ lɛ:
«Kimnzênì nywi, ɓǎ ɓyin ɗun kɛ ŋwum nye ye fanni nun; yon yɛ ŋwum nye yɛ kɛn kɛ ywɔꞌ Mvɛ̀nnswæ̀b nun. Ntwiꞌ sɛ mùn lìmmi lɛŋkæ̀m lɛ ɓwum mèan yɛ kìin ɓɔli, ɓɛ cinni kan pon nɗun.
«Kwan sɛ ci-ɗwon yɛ̌ waꞌ, à twɔ̀ꞌ ŋwum nye yon nlim, ɓyin yɛ lwæ̌b wan, ɓyin yɛ ŋwum nye ywæli lɛ̀ ɓyin ta lɛꞌ lɛ: “Mwumŋkæ̀m, wò ɓwiꞌ ŋwum nye.” Kɛ kwan si nun, à yɛ̌ ɓyin fyònnzi lɛ: “Mǔn lìmmi kan cɛ̌ ɓyin waꞌ.”
Ɓyin yɛ nun fyònnzi ɓe lɛ: “Ɓwiꞌ ɓe kǎn ji ji lɛ̀ ɓyin? Ɓwiꞌ nwi tì kuꞌ lɛ̀ ɓyin m̀ban? Wù ɓe kǎn lɛꞌ Mvɛ̀nnswæ̀b lìsea kɛ yi bàbà nun kɛ mɛ nsòn nyɛꞌ nun?”
Kwan sɛ ɓyin yɛ ɓɛ, ɓyin yɛnnâ Abràhæ̂m, Izàꞌ, Yàkɔ̂b lɛ̀ mɛ̀ ci-nlɛli kɛ ŋwum Mvɛ̀nnswæ̀b nun, lɛ̀ à ɓi kɛ ywɔꞌ shon nun, lɛ̀ ɓyin nzwon làn nyin wan, kɛ lwùmmɔ̌ꞌ màzwùm nun sɛ ɓyin yɛ ɗunmi kwe, lɛ̀ ɓyin ta mɛ̀ myin sɔa.
Ɓwum yɛ wakai ǹdìkàꞌ kɛ ɓwùm-nywɔꞌ, lɛ̀ kɛ pyì-nywɔꞌ, ɓyindɔꞌ waì kuꞌ kɛ fyaꞌ yɛ mbɛmwù, lɛ̀ fyǎꞌ leànnji, ɓɛ kiìn cǐ tǒn ji ɓænni kɛ ywɔꞌ Mvɛ̀nnswæ̀b nun.
Mùn shɛ̀ ɓyin lɛ kɛ kwan màzwùm nun, ɓyindɔꞌ ɓye jenɛ yì lwæ̀b ɓe, ɓon ɓɛ yɛ ɓɛ ɓwum zwimbyiꞌ; ɓyindɔꞌ ɓye kuꞌ jenɛ ɓwum zwimbyiꞌ fyôn kuꞌ yì lwæ̀b ɓe.»
Ǹzæ̌ꞌ lɛꞌ yɛ Yesù lɛle kɛ nywi lan Yèrusàlɛ̀m<TS3>(<a href="tw://bible.*?40.23.37-39">Mt. 23.37-39</a>)Kɛ kwan màzwùm nun ǹnywɛ̌n, mɛ̀ <font color=blue>Fàrìzìɛ̂n</font> ndɔꞌ sɛnndi kɛ ke Yesù, ɓɛ shɛ lɛ̀ nun lɛ: «Kɛsi nywi fɛ, wù kɛ̀n wù tǒn cǐ ndɔꞌ, ntwiꞌ sɛ m̀vɛ̀n Èrôdɛ̀ yili nun ci ɓɛ wu wù.»
Yesù fyònnzì lɛ̀ ɓon lɛ: «Kɛ̀nnênì, ɓyin shɛ ci-yi bɛ̌b ɓyibbɔa màzwùm lɛ mùn tà fɛꞌ mɛ̀ mpùn mɓyibbɔa fyinni ɗyě, mùn kimnzi tì mɛ̀ ŋgwɛ̀nŋgwɛ̀n. Shim, swum fɔꞌ màzwùm sɛ mùn yɛ̌ tì kònndi cì, shimmbyiꞌ nɛ mun yɛ̌ she shɛ̂m mlɔ̀a nlim.
Son, sɛ yili lɛ ɗyě, shim lɛ̀ shimmbyiꞌ, mùn kɛ fɛꞌ mwù kɛ mbyi kɛ̀n nyɛ̀m nun, ntwiꞌ sɛ sɛ yili kan lɛ ɓɛ wu ci-nlɛli kɛ ŋwum Mvɛ̀nnswæ̀b nun pɛɗin, sɛ shi kuꞌ ɓɛ kɛ Yèrusàlɛ̀m.
«Lan Yèrusàlɛ̀m, ɓyin ɓɛ ta mɛ̀ ci-nlɛli kɛ ŋwum Mvɛ̀nnswæ̀b nun wu, ɓyin ywummɔꞌ tì kuꞌ ɓwum ɓye nun tà ɓyin fyii lɛ̀ mɛ̀ ŋgwɔ̀ꞌ, yà mbyi nɛ mǔn fyi kan lɛ̀ mùn swɔsi ɓyin cìcì fɔꞌ kɛ ke shɛ̂m, wɛ̌ tà shɛ ŋ̀gyi nyi tǎ ɓwɛn ɓyon wummi nywi, ɓyin shi mùn sæ̀li nun?
Li nɛ mùn shɛ̀ lɛ myi yin yɛ nzwon mɛꞌ wan wɛ̌ ɓwɛn nyi ɓɛ cinni kan ŋ̀gyi sɛ san ɓon. Mùn shɛ̀ ɓyin lɛ̀ lɛŋkæ̀m lɛ kwù shɛ̂m ɓa tî sæ̀mmi ɓe fɛ han a kiìn ɓɛ̀n kwan sɛ ɓyin yɛ lɛꞌ lɛ̀ ŋwum yin nɛꞌ lɛ: “M̀vɛ̀nnswæ̀b ŋgænnì mwum nɛ tǎ kìn kɛ jin shon nun.” »
Ŋ̀kimnzi yɛ Yesù kimnze ci-ŋgwɛ̀nŋgwɛ̌n wumA ɓe nywɔꞌ mɛ̀ yìnnì mɛ̀ Yudà ndɔꞌ, ci-zwiꞌ mɛ̀ <font color=blue>Fàrìzìɛ̂n</font> ndɔꞌ loen Yesù lɛ nyǐ ni kiìn ji ji ɗwon nyon. Kwan sɛ Yesù ɗun, ɓwum ɓɛ ɓe kwe næm, ɓɛ ɓe nun kɛ̀nnzi lɛ̀ mɛꞌ.
Yesù ɗwì zɛꞌ, à yɛn mwum ndɔꞌ nɛ ɓe lɛ̀ ŋ̀gwɛ̀nŋgwɛ̌n wum nywi kɛ ke shon ǹɗyi.
Yesù wèlì ŋwum, à cibbi lɛ̀ mɛ̀ ci-nlìmmì mɛ lwuà ɓon lɛ̀ mɛ̀ <font color=blue>Fàrìzìɛ̂n</font> lɛ: «Lwuà nyɛꞌ yili lɛ ɓɛ kimnzi ŋ̀gwɛ̀nŋgwɛ̀n nywɔꞌ mɛ̀ yìnnì, kɛ̀ ɓa ɓɛ kimnzi?»
Ɓɛ flɔꞌ, ci-mfyònnzǐ kwan kan. Yesù yɛnmɛ ɓɛ flɔꞌ li, à yònnì ɓe nywi ŋgwɛ̀nŋgwɛ̀n, à kimnzi nun, à shɛ̀ lɛ̀ nun lɛ nyǐ ni fyôn ɓe ɗwon nyǐ.
À fyɔ̀si nun ɓe li, à cibbi lɛ̀ ŋ̀kwìn ɓwum ye ɓe kwe lɛ: «Cɛ̌ ɓyin ton si, ɓɛshɛ mwum nyin ndɔꞌ cinni mwɛn, shindɔꞌ, à cinni nje, a nun pyì kɛ swuꞌ nun nywɔꞌ mɛ̀ yìnnì, à yɛ̌ nun ɗonnzi kwe ntwiꞌ nywɔꞌ mɛ̀ yìnnì nɛ? Kɛ̀ à wòli à pæ̀ꞌ nun ǹnywɛ̀n?»
Ɓwum màzwùm ywɔmɛ ǹcibbi yi li, fyònnzì nɛ ɓon yɛ Yesù fyònnzi yaꞌ ɓon.
Ɓwum ɓye ta ɓon nɛꞌ fyɔ̀si ɓe nyè, ɓɛ cinni ǹtwu kɛ mɛꞌ Mvɛ̀nnswæ̀bKɛ kwe nlim nye ji màzwǔm, Yesù yɛn wɛ̌ tà shɛ ɓwum ɓye ɓɛ loin cǐ ji ta yì cǐ tòn ye mɛꞌ zwɛ̂m yæ̀nni. Li, à ɗyi, à shɛ̀ lɛ̀ ɓon lɛ:
«Wu yɛn mwum ndɔꞌ lon wû lɛ wù kiìn ɗæm ji ɗwon nyon, wu yɛ̌ ɓɛ̀n, ɓa wù yæ̀n cǐ tòn she mɛꞌ zwɛ̂m. Wǔ lìmmi kan, shindɔꞌ, à loân ǹdɔꞌ nyɛ̌ làn wu nùn.
Li, kwan sɛ nun yɛ̌ ɓɛ̀n lɛ̀ nun nyě, ǎ læ̀kì wù shɛ̌ lɛ: “Waꞌ zwô, wù lànnzì mwum tòn nɛ cǐ tòn.” Kwan sɛ nun yɛ̌ wù wasi li, wù yɛ̌ kɛ̀n wɛ̌ ǹyiꞌ yi wù mɛ ndùꞌ kɛ ntònnzì yɛ nun yɛ̌ wù kɛ̌n tònnzi ɓe nyè.
Cǐ tòn she ɓe nyě, son sɛ ɗyi cǐ tòn she wù wòli wù kɛ̀n tòn kwan sɛ ɓɛ lon wu kɛ mɓwɔki ji ndɔꞌ nun. Ɓǎ kwan sɛ nyɛli mɓwɔki nɛ lon m̀ɓwɔki yɛ̌ ɓɛ̌n, à shɛ̀ lɛ̀ wù lɛ: “Ŋwè nyɛ̀m, ɓa wù tòn yònni li, kìîn, wù tòn mbyî zwimbyiꞌ kɛ mɛꞌ zwɛ̂m.” Li, wù yɛ̌ ɓɛ ŋ̀kyìbli kɛ mɛꞌ ɓwum ɓye yɛ ji lɛ̀ wù m̀ban.
Ntwiꞌ sɛ mwum nɛ tà nun nɛꞌ wasi zwô hwæn, ɓɛ yɛ nun fyɔ̀si ɓe ŋgyɔꞌ, nyɛ̌ tà kuꞌ nun nɛꞌ fyɔ̀si ɓe ŋgyɔꞌ, ɓɛ yɛ nun wasi zwô.»
Wɛn nɛ mwum nyɛ̌ ɓwiꞌ woli ɓwiꞌ lon kɛ ji ndàli nyɛꞌ nun?Yesù yònnì fyaꞌ mwum nɛ loin nun cǐ ji, à shɛ̀ lɛ̀ nun lɛ: «Kwan sɛ wù yili lɛ wù fɛ ji ndàli lɛ̀ ɓwum, ɓa wù suꞌ mɛ̀ ŋwè ɓyû sæ̀li, mɛ̀ ŋgyinni ɓyû, ɓwum ɓye wù kɛ kwæꞌ nywi nun, shindɔꞌ mɛ̀ ci-sɔà ɗwon nywù, ɓye wù yɛn lɛ à ɓi mɛ̀ ci-lòn, ntwiꞌ sɛ ɓɛ yɛ tì kuꞌ wù lon nywɔꞌ ndɔꞌ. Li, lɛ̀ ɓɛ ɗɛbbâ wù ke sɛ wù kɛ̀e ɓon.
Son, kwan hwæn yɛ wù yɛ̌ yili lɛ wù lon ɓwum lɛ̀ ji ndàli, lon mɛ̀ ci-nzæmnzæm, mɛ̀ ɗyɛmɗyɛm lɛ̀ mɛ̀ ci-ɓwubè.
Wu cì li, lɛ̀ wù yɛ̌ tǒn lwɛn tǒn, ntwiꞌ sɛ ɓɛ wòli kan ɓɛ lon kuꞌ wù shim ɓe ɗwon nyan. M̀vɛ̀nnswæ̀b nɛ yɛ wù lwɛn cǐ kɛ ŋgyìn nɛ nun yɛ̌ mɛ̀ ci-ncǐ lwɛn yìmnzi kɛ ywi nun, à fɛ ɓon ǹzison she ɗwùmɗwùm.»
Ŋ̀kæ̌n lɛꞌ kɛ nywi ji ndwun nɛ mwum ndɔꞌ kàe<TS3>(<a href="tw://bible.*?40.22.1-10">Mt. 22.1-10</a>)Mwum ndɔꞌ nɛ ɓe cǐ ji màzwùm ywɔmɛ ǹzæ̌ꞌ lɛꞌ Yesù hwæn, à shɛ̀ lɛ̀ Yesù lɛ: «Tǒn lwɛn si lɛ̀ mwum nɛ yɛ̌ ji nyɛ̌ kɛ ywɔꞌ Mvɛ̀nnswæ̀b nun ji.»
Yesù ɗunmi lɛꞌ lɛ̀ nun kɛ ŋkæ̌n lɛꞌ nun lɛ: «Mwum ndɔꞌ yile nun fɛ ji ndàli ndwun ndɔꞌ lɛ̀ ɓwum. Ɓwum ɓye nun yile ǹlon, à shɛ̀kàꞌ ɓon mbyî m̀bɔ̀ꞌ tin ɓon hwæn.
Nywɔꞌ nɛ ŋ̀gyìn màzwùm wòli, à kɛ̀ ji ŋgyɔꞌ, à fyi cikpuꞌ nyon ndɔꞌ lɛ nyǐ ni kɛn ɓwum ɓɛ nun shɛ̀kae shɛ̌ lɛ nun ni li lɛ ji ni ti ŋgyɔꞌ, ɓyi ɓi kiìn.
Nyɛ̌ cikpuꞌ yɛ̌ kɛ̌n ɓɛ̀n kɛ cì shon hwæn, nun ni shɛ̀ mɛ̀ kwɛ̀m ɓye ci à ɓǎ kìn cǐ ji. Nyɛ̌ cikpuꞌ sɛte ɓɛ̀n ɗwon nyon shɛ̀ lɛ: “Mùn hwìnnâ ndɛm ndɔꞌ, à si mùn nywi dòlɛ̀ꞌ lɛ mùn kɛ̀nmɛ ndɛm màzwùm yɛnni. Li nɛ mùn lɛꞌ lɛ wù swi mùn mvub nywi.”
Ǹdɔꞌ shɛ̀ làn nyon lɛ: “Mùn hwìnni mɛ̀ nje wûm ndɔꞌ, mùn yili mùn kɛn fɛꞌ ɓon ɓwɛbbi ɓɛshɛ à ɓi kimmi. Li, mùn cibbi wû lɛ wù swi mùn mvub nywi.”
Ǹdɔꞌ kònndì kwɛ̀m nyon shɛ̌ lɛ: “Mǔn kɛ ɗæm shi nùn, son sɛ mùn yɛ̌ shǐ kǐn cǐ ji.”
Cikpuꞌ fyòn ɓe ɗwon nyɛli nyon, à shɛ̀ nun mɛ̀ kwɛ̀m ɓi hwæn. Ǹlim nyeni ci-ɗwon ni zwum, à shɛ̀ lɛ̀ cikpuꞌ nyon lɛ: “Kɛ̀n kɛ yi bàbà nun m̀byìmmi, wù yèkàꞌ mɛ̀ mbyi ɓye nlim nsòn, wù twɛlì mɛ̀ ci-nzæmnzæm, mɛ̀ ɗyɛmɗyɛm lɛ̀ mɛ̀ ci-ɓwubè nun.”
Ci-ɗwon ni shɛ̀ tì ɓe lɛ̀ cikpuꞌ nyon lɛ: “Wù yɛ̌ kwan, wù yèkàꞌ mɛ̀ mbyi ɓye kɛnmɛ mɛ myi-ndɛm, wù loin ɓwum ɓye wù yɛ̌ cinni mɛ moan mbyi hwæn, lɛ̀ ɓye kwe mɛ myi-ndɛm, wù cì ɓɛ kiìn ɓǎ yì cǐ tòn lwinnɔꞌ.” »
Yesǔ kà shɛ̌ lɛ̀ ɓon ɓe lɛ: «Mùn shɛ̀ ɓyin lɛ̀ lɛŋkæ̀m lɛ kɛ nyinnìm ɓwum ɓye ɓɛ sɛte lon lɛ̀ ji ɓi, nyɛ̌ yɛ̌ tì ji nyɛ̀m kɛ̌ ŋwum kwo m̀bɔꞌ à ɓà tî.»
Swum sɛ yili mwum ci ǎ kà ɓɛ mwɛsɔ̀ꞌ she YesùƁe nywɔꞌ ndɔꞌ, Yesù tǎ kɛ̀n kɛ mbyi nun lɛ̀ ŋ̀kwìn ɓwum mèan kɛ nyè. À ɓɛ̌n cì ndɔꞌ, à yònnzì mɛꞌ, à cɛ ɓon, à shɛ̀ lɛ̀ ɓon lɛ:
«Mwum nɛ tà mun ɗwon nyè, ǎ wòli kan à ɓɛ mwɛsɔ̀ꞌ she nyɛ̀m, ɓɛshɛ nun shì ǹlim kɛ̌ lɛ̀ mùn, a lan kɛ̌ nlim sɛ nun kɛ̌ lɛ̀ ce nyon, mon nyon, kwo fɛꞌ m̀myon, ɓwɛn ɓyon, mɛ̀ ŋgyinni ɓyon, lɛ̀ ǹyili yɛ nun yili nun nɛꞌ nun hwæn.
Mwum nɛ tǎ ywi yi, ǎ ɗwon kan mɛ̀ kwù ɓyɛ̂m, ǎ wòli kan à ɓɛ mwɛsɔ̀ꞌ she nyɛ̀m.
Mwum nyin ndɔꞌ tǎ ywǐ yili nun gwe nye ndwun ndɔꞌ, à sɛti fɛꞌ tòn njiꞌ, à kpasi mwù, à cɛ m̀bɔ̀kì lòn nɛ yɛ̌ kɛ̀n kɛ she màzwùm nun, ɓǎ nun yɛn ɓɛshɛ nun wòli à mlɔ̀ꞌ she lɛ̀ lòn ye nun fyaꞌ.
Ntwiꞌ sɛ nun shì kuꞌ mwù kpasi li, à ɗunmi mɛ̀ kwù nye fǒ, m̀ɓwɛm nye yaꞌ nun ɓe, ɓwum ɓye yɛ làn hwæn, ɓɛ yɛ yɛn, ɓɛ ɗunmi nun kɔlea lɛ:
“Mɛ̀ mɓwɛ̀ꞌ ɓa lwɛn, mwum tòn nɛ fɔ̀â nye, nye làn nun lèan, à ghætimɛ kìtɔ̀ꞌ.”
M̀banmbɔꞌ nɛ kuꞌ lɛ̀ m̀vɛ̀n ndwun ndɔꞌ nyɛ̌ yili wì lɛ̀ lwikwæ̌n ndɔꞌ. À tǎ sɛti mwù kpasi nun kyishon, ɓɛshɛ nun wòli lɛ̀ ɓwum ŋkæm ŋwûm ɓyon, à ɗwì wì lɛ̀ lwikwæ̌n nɛ tǎ kǐn lɛ̀ ɓwum ŋkæm mwùm ɓî.
Ɓɛshɛ nun kɛ̀n yɛn lɛ nun ɓǎ kwan, à yɛ̌ ɓyindɔꞌ lɛ̀ ɓwum ɓyon fyi kɛ cǐ lwikwæ̌n mvɛ̀n ndwun kwan sɛ nun ni kwɛmmi kifɛꞌ, ɓǎ nun cibbi nun swum sɛ nun yili lɛ̀ flɔa ɗun ɓe kɛ ŋkwìn yan nun.»
Yesǔ kà lɛꞌ lɛ: «Li nɛ kuꞌ nyinnìm shɛ̂m lɛ̀ ɓyin; mwum nyin wòli kan à ɓɛ mwɛsɔ̀ꞌ she nyɛ̀m, ɓɛshɛ nun shì fyàꞌ pæ̀li lɛ̀ ywum yɛ nun cinni hwæn.»
Ŋ̀kæ̌n lɛꞌ ye kɛ nywi kwǐn nwɔ̀ꞌ<TS3>(<a href="tw://bible.*?40.5.13">Mt. 5.13</a>; <a href="tw://bible.*?41.9.50">Mr. 9.50</a>)Yesù ɗwì tì ɓon ŋ̀kæ̌n lɛꞌ ndɔꞌ lɛ: «Kwǐn nwɔ̀ꞌ si swum sɛ ta mwum kpea. Son, ɓɛshɛ sɛ fyonnì shiꞌ, yà swum sɛ mwum wòli à cì ɓǎ sɛ fyonnì ɓe myimmi?
Sɛ ɓa kuꞌ swum sɛ woli sɛ lwuli ŋgyɔꞌ, shìkì sɛ lwuli kwo yà swum. Sɛ yili lɛ ɓɛ swi son twuꞌ. Mwum nɛ cinni mɛ̀ ywiꞌ mwu ɓye nywɔꞌ lɛꞌ, à nonnzì mwù, à ywɔꞌ ǹzæ̀ꞌ lɛꞌ nɛ mùn shɛ̀ ɓyin nɛ.»
Ŋ̀kæ̌n lɛꞌ kɛ nywi pɔꞌ nɛ ɓwue, ɓɛ konndì nun cinni ɓe<TS3>(<a href="tw://bible.*?40.18.10-14">Mt. 18.10-14</a>)Mɛ̀ ci-nyèkǎꞌ lǒn gàrimà ɓon lɛ̀ ɓwum ɓyindɔꞌ ɓye ɓwum ɓe twɛꞌ lɛ̀ mɛ̀ ci-ncǐ ɓyɛbbi swɔli kɛ ke Yesù, lɛ̀ ɓɛ ta nun fɔli.
Mɛ̀ <font color=blue>Fàrìzìɛ̂n</font> ɓon lɛ̀ mɛ̀ ci-nlìmmì mɛ lwuà ɗunmi ŋgùnnàꞌ, lɛ̀ ɓɛ ta lɛli lɛ̀ ɓwùlu lɛ: «Ɓwiꞌ yɛnnâ lɛ mwum tòn nɛ tǎ ɓwum ɓyibbɔa yě, à tà ti ma kònndi ji lɛ̀ ɓon m̀ban.»
Kɛ nlɛli yɛ ɓon ɓe lɛli lɛ̀ ɓwùlu li, Yesù cibbi ɓon kɛ ŋkæ̌n lɛꞌ ndɔꞌ nun lɛ:
«Ɓɛshɛ mwum nyin ndɔꞌ cinni mɛ̀ pɔꞌ nɗuꞌ, son sɛ nyɛ̌ m̀bɔꞌ kà kɛ̌n ɓwu kɛ nyinnìm shan nun; ɓyin ɓakaꞌ lɛ ǎ wòli kan à ɗonnzi ɓye mèan ɓe cǐ ji, à kɛ̀n nyɛ̌ m̀bɔꞌ nɛ ɓwu ni kibbea?
Kwan sɛ à yɛ̌ nun cinni, à yɛ̌ ɓɛ lɛ̀ ǹdàli ǹzwɔnzwɔ̀ꞌ. À yɛ̌ nun ɗwǐ ɓe ŋgun,
à fyòìn lɛ̀ nun. Nun ɓɛ̀nmɛ, à lon mɛ̀ ŋwè ɓyon, à shɛ̀ lɛ̀ ɓon lɛ: “Kìênnì, ɓwiꞌ dalènì m̀ban, ntwiꞌ sɛ mùn cinnâ pɔꞌ nyɛ̀m nyɛ̌ ɓwue.” »
Yesù kònndi ɓe lɛ: «M̀banmbɔꞌ mùn shɛ̀ kuꞌ ɓyin lɛ M̀vɛ̀nnswæ̀b lɛ̀ ɓwum ɓyon ɓye ɗɛb yɛ ɓɛ lɛ̀ ǹdàli kɛ nywi ci-ncǐ ɓyɛbbi m̀bɔꞌ nɛ yɛ̌ fyàꞌ pæ̀li lɛ̀ ɓyɛbbi nyon, a lan ǹdàli ye ɓwum mèan ɓye ɓɛ ta twɛꞌ lɛ̀ ɓwum lwukea, ɓye nywi kwɛ̀nnaꞌ kan tî ɓon lɛ̀ lɛꞌ nyònnzǐ mbɔ̀kì tòn nyan.»
Ŋ̀kæ̌n lɛꞌ ye kɛ nywi dalà lǒn ŋkæm nɛ ɓɛ ta cinni ɓeYesù kònndì tì ŋ̀kæ̌n lɛꞌ ndɔꞌ ɗwǐ, à shɛ̀ lɛ: «M̀lib ndɔꞌ cinne mɛ̀ dalǎ lǒn ŋkæm ŋkæm wûm. A kiìn ɓɛ̀n nywɔꞌ ndɔꞌ, dalà lǒn ŋkæm fɔꞌ swonni nun fyaꞌ næmmbyìꞌ, ǎ yɛn kan nun. Ɓyin fɔkaꞌ lɛ ǎ wòli kan à nyæ̀nnzì læ̂m, à yìꞌ nye, à fɔ̀sì yon kibbea han à kɛ̀n yon cinni?
Nun ti shɛ̀ nun cinni, à yɛ̌ mɛ̀ ŋwè ɓyon lon lɛ̀ ɓwùlu ɓye mɛ mbɛti nyon, à shɛ̀ lɛ̀ ɓon lɛ: “Ɓwiꞌ dalènì m̀ban, mùn cinnâ dalà lǒn ŋkæm nɛ ɓwue mùn fyaꞌ ni ɗyě.” »
Yesù kònndì ɓe lɛ: «Mùn shɛ̀ ɓyin lɛ mɛ̀ cikpuꞌ Mvɛ̀nnswæ̀b ɓye ɗɛb ta dàlì m̀banmbɔꞌ li kɛ nywi ci-ncǐ ɓyɛbbi m̀bɔꞌ nyɛ̌ tǎ fyàꞌ pæ̀li lɛ̀ ɓyɛbbi nyon.»
M̀fyònnì yɛ mwɛn nɛ kwean sàtè fyònne ɓe nye ce nyonYesù kònndì tì lɔꞌ ɓon yindɔꞌ ɗwǐ lɛ: «Mwum ndɔꞌ ɓe kwe. À yee ɓwɛn mɛ̀ ɗwɛb ɓî.
Mwɛn nyɛ̌ mwɛsɔ̌ꞌ kà shɛ̌ lɛ̀ ce nyon lɛ: “Kwan sɛ wǔ kɛ lɛ̀ mɛꞌ sɛ, fɛ ɓon mun làn mɛ̀ kwiꞌ nyɛ̀m jenɛ.” Ce nyon ywɔmɛ li, à kyììlàꞌ ɓon ywum.
Nyɛ̌ mwɛsɔ̀ꞌ kyì yì cìcì yɛ ɓe lɛ̀ yɛ ti yon hwæn, ŋ̀gyǐn màn kan, à yè mbyi, à kɛ̀n kɛ nsòn ndɔꞌ yɛ ŋgwɛmmi ɓan. À ɓɛ̀n kwe, à suꞌ ywum hwæn cǐ mwù zwô lɛ̀ lwɛn nyon nɛ nun ɓɛ̀nne lɛ̀ nun tǎ ɗwuꞌ.
Ǹjè ndwun ndɔꞌ kǐn pyǐ, lɛ̀ à gwànnzâ lwɛn nɛ nun ɓɛ̀nne lɛ̀ nun hwæn. Li, seansean swum sɛ nun yɛ̌ ŋwum mgbati nun ɗunmi nun shi.
À kɛ̀n she ɗun kɛ fyaꞌ mwum ndɔꞌ nɛ ɓe kwe nsǒn màzwùm nun. Mwum màzwùm fyiɔ̀ꞌ nun ndɛm nun lɛ nyǐ ni kɛn nun mɛ̀ mbyǎn ɓyon ɓǒn kwe.
Kwan sɛ nun ɓe mɛ̀ mbyǎn ɓǒn li, ǹjè ɓe nun kwɛ̀nni, à ɓe yili lwɛn lɛ nun jikaꞌ ji nɛ ɓɛ ɓe mɛ̀ mbyǎn fɛkea, son, mwum nɛ yɛ̌ ǹlim kwɛ̀nnzi à fɛ nun ɓe kǎn.
Mùn yɛ̌ waꞌ fɛ lɛ̀ mùn kɛn ɓe cǐ bùba nyɛ̀m. Mun ɓɛ̀nmɛ, mùn shɛ̀ lɛ̀ nun lɛ: Bùba nyɛ̀m, mùn cìâ ɓyɛbbi lɛ̀ M̀vɛ̀nnswæ̀b, mùn kònndì cì lɛ̀ wù.
Mùn ɓà tî nyɛ̌ wù twɛꞌ mùn wɛ̌ mwɛn nɛ wù ye. Twɛꞌ mun m̀banmbɔꞌ wɛ̌ ci-she nywù ndɔꞌ.”
À ɓàkaꞌ li, à kɛ̀ mwù ɓe kɛ mbyi ɗwòn bùba nyon lɛ̀ kɛ̀n. Kwan sɛ nun ɗunmi kwɛmmɔ̂ꞌ lɛ̀ ɗwǒn, bùba nyon yɛnnɔ̀ꞌ nun, à lìmmi nun. Ǹlim kwɛn nun lɛ̀ nun ǹzwɔnzwɔ̀ꞌ, à yanni, à kɛ̀n nun cinnɔꞌ kwe mbyi nun, à kwɔti nun, à gæ̀n nun ŋ̀gæ̀n yɛ lwɛn.
Ǹzæ̌ꞌ lɛꞌ ye mwɛn fɔ̀sai, à ɗunmi yon lɛli lɛ̀ ce nyon. À shɛ̀ lɛ: “Bùba nyɛ̀m, mùn cìâ ɓyɛbbi lɛ̀ M̀vɛ̀nnswæ̀b, mùn kònndì cì lɛ̀ wù. Mùn ɓà tî nyɛ̌ wù twɛꞌ mùn wɛ̌ mwɛn nɛ wù ye.”
Bùba nyon ywɔɔ̀ꞌ ɗin, à ɗunmi mɛ̀ cikpuꞌ ɓyon kun lɛ: “Kìênnì m̀byìmmi lɛ̀ gân lwɛn she lan ɓwùlu hwæn, ɓyin swi nun nywi, ɓyin shî tì kuꞌ swònŋgwu lɛ̀ mɛ̀ dibaꞌ nun.
Mwɛn nàꞌ nyɛ̌ ǹlwinnea ni, ɓyin shî nun, ɓyin lin, ɓǎ ɓwiꞌ ciênì ji ndàli nun.
Ntwiꞌ sɛ mwɛn nyɛ̀m nɛ ɓyin yɛn nɛ, kɛ nlim yɛ̂m nun, ɓe lɛ̀ à ywiâ nùn, mùn tà nun cɛ jenɛ wɛ̌ ywi nɛ nun yìmni. Ɓe lɛ̀ à ɓwuâ, à ti mùn ɗyě ɓe fyaꞌ.” Ǹdàli màzwùm ɗunmɔ̀ꞌ kɛ fyaꞌ zwɛm ǹnywɛ̀n.
«Ywum ton yi ɓe lànnzì hwæn li, lɛ̀ mwɛn nyɛ̌ mwumŋkæ̌m kɛ kɛ ndɛm nun. Kwan sɛ nun ɓe fyònnǐ ɓe myi, à kwɛmmɔꞌ lɛ̀ ɗwòn, à ywɔꞌ m̀bæ̀tè lɛ̀ ŋ̀gwǔm gwɛn nun.
À ɓɛ̌n, à lon cikpuꞌ ndɔꞌ, à cibbi nun lɛ yà swum sɛ ta lànnzì ɓe kɛ ɗwon?
Cikpuꞌ ni fyònnzì lɛ̀ nun lɛ: “Ŋgyinni nywù fyòân ɗyě, bùba nywù cìâ ɓɛ lin mwɛn nàꞌ nyɛ̌ ǹlwinnea ni, ntwiꞌ sɛ nun cinnâ mwɛn nyon ɓe ŋ̀kimmɔa.”
Nyɛ̌ mwumŋkæ̀m ywɔꞌ li, à ɗunmi nyeni. Nun, nun ɓà tî ɗun næm. Ce nyon ywɔmɛ li, à kìn nun ɓònnzea.
Son, à fyònnzì lɛ̀ bùba nyon lɛ: “Cɛ fɛꞌ, ɗwùm yɛ ɓwiꞌ noân ɓe ɓwiꞌ lɛ̀ wù, mùn tà wu kpea, kwo nywɔꞌ m̀bɔꞌ ndɔꞌ, wǔ shɛ̀ kifɛꞌ mun lɛ mùn ci swum ndɔꞌ, mùn myìꞌ mwù. Kwo fɛꞌ she mùn tà wu kpea si, wǔ ɗyi kifɛꞌ nywɔꞌ ndɔꞌ, wù fɛ mùn wɛ̌ mwɛn pɔꞌ ɓǎ mùn lon kuꞌ mɛ̀ ŋwè ɓyɛ̂m lɛ̀ ji ndàli.
A ti shɛ̌ mwɛn nywù màzwùm ɓɛn ɓe, nyɛ̌ ɗwusâ wù mɛ̀ lwɛn ɓon lɛ̀ mɛ̀ sìbɔꞌ, wù lin wù nun mwɛn nàꞌ nɛ ɓwiꞌ ɓe twusi.”
Bùba nyon kà fyònnzi lɛ̀ nun lɛ: “Mwɛn nyɛ̀m, ɓwiꞌ ɓi fɛ lɛ̀ wù kwan hwæn; ywum yɛ mùn cinni hwæn yi tì kuꞌ ywû.
Son, ŋgyinni nywù nɛ ɓɛ̀n nɛ, mǔn lìmme kǎn tî lɛ ǎ kɛ lɛ̀ mɛꞌ. À tòn mûn jenɛ mɛꞌ wɛ̌ mwum nɛ yìmni ywi. Ɓe lɛ̀ à ɓwuâ, mùn cinnâ nun ɗyě. Li, sɛ yili lwɛn lɛ ɓwiꞌ ci ǹdàli, ɓwiꞌ ton lɛ̀ ǹlim lwɛn.” »
Kɛ̀ênì ǹjònndì nɛ ŋgyɔ̂ꞌ wan nun kɛ mbyi mkpaꞌ Mvɛ̀nnswæ̀b nunA kien ɓɛ̀n kwan ndɔꞌ, Yesù kònndì tì ŋ̀kæ̌n lɛꞌ ndɔꞌ ɗwǐ lɛ̀ ɓwɛsɔꞌ ɓyon lɛ: «Ci-lòn ndɔꞌ cinne mwum ndɔꞌ nɛ ɓe konni lɛ̀ lwɛn nyon. Ɓwum kà ɗunmi kǐn ci-lòn ni shɛ̌ lɛ m̀ɓòn ywum nyǐ ni cìmɛ she lɛ̀ ŋ̀gwànnzǐ njònndì nyǐ.
Ci-lòn ni ywɔꞌ li, à loìn nun, à shɛ̀ lɛ̀ nun lɛ: “Wùlæ̀nndì sɛ mùn tǎ ywɔꞌ jin swû nun sɛ ɓɛ kuꞌ lɛ? Ɓwɛb kuꞌ fɛꞌ mun sannzi wɛ̌ m̀bɔ̀kì nɛ wù tǎ she swû sɛ mùn fɛ wû fyaꞌ kɛ̀nnzi, ntwiꞌ sɛ mùn lìmmâ lɛ wù ɓà tî ɓɛ m̀ɓòn ywum yɛ̂m yɛ mùn cinni.”
Mwum tòn ni ɗunmi ɓàkàꞌ kɛ nlimnlim lɛ: “Mùn ɓǎ nyɛ̌ nyɛli nyɛ̀m yɛ̌ she kwannzi nɛ? Mùn yɛ̌ cì lɛ? A ti lɛ mǔn cinni kan kim sɛ mùn wòli mùn ɗyìm ɗyìm, kɛ mbyi nɗɔlaꞌ ywum nun, mùn kɛ̀n mwù kɛ̌ kɛ fɛn lɛ̀ kwɛ̀nnjin?
Ɛ̀nhɛ̂n, mùn lìmmâ swum sɛ mun yɛ̌ cì kwan sɛ mùn yɛ̌ she kwean, ɓwum kà yě mun lwɛn.”
À ɓàkàꞌ li, ɓwum ɓye ɓe lɛ̀ ke nyɛli nyon nywi, à ɗunmi ɓon lon m̀bɔꞌ-mbɔꞌ ɓon hwæn. Nyɛ̌ zwimbyiꞌ nɛ ɓɛ̀nne, à cibbi lɛ̀ nun lɛ: “Yɛn sɛ nyɛli nyɛ̀m tà wu ɗwon lɛ̀ son?”
Nun ni fyònnzì lɛ: “À tà mun ɗwon lɛ̀ mɛ̀ kɔ̀ꞌ mɛwu nɗuꞌ.” Ci-mɓòn ywum ni shɛ̀ nun lɛ: “Tǒn njiꞌ, wù kɔꞌ kɛ ɗèwà nun lɛ mɛ̀ kɔ̀ꞌ mwum shæ̂n.”
À cibbi tì nyɛ̌ m̀bɔꞌ ndɔꞌ lɛ ke nyǐ si nyi? Nun ni fyònnzì lɛ nun ni cinni ŋ̀gwɛ̀n gwê nɗuꞌ nshæ̂n; ci-mɓòn ywum ni shɛ̀ nun lɛ: “Swum sɛ wù yɛ̌ fɛ, à si ŋ̀gwɛ̀n nɗuꞌ nnyì.”
Nyɛli ci-ŋkwɛ̀b ni ywɔmɛ she nun cì li, à yili nun ŋ̀gwòn lɛ̀ m̀bɔ̀kì nɛ nun kɛ̀nne kon màzwùm cinni. Li nɛ ɓwiꞌ kɛn yɛn lɛ ɓwum ɓye ta mwù kɛ̌ lɛ̀ ŋgyɔ̂ꞌ wan cinni ǹlìmmǐ ncìkàꞌ mɛ lɛꞌ nyan nyinnìm ɓwulu, ɓɛ lan ɓwum ɓye ti mwù kɛ̌ kɛ mbyi Mvɛ̀nnswæ̀b nun.»
Yesù lɛli hwæn, à kònndì ɓon shɛ̌ lɛ: «Kɛ ŋgyɔ̂ꞌ wan nun, kæbbênì ɓǎ ɓyin cinni mɛ̀ ŋwè lɛ̀ ǹjònndì nyin nɛ ɓyin cinni, ɓǎ kwan sɛ ǹjònndì màzwùm yɛ̌ mlɔ̌ꞌ, M̀vɛ̀nnswæ̀b yê ɓyin kɛ cǐ tǒn ɗwùmɗwùm shon nun.
Mwum nɛ ǹlwinni kɛ ywum ɓwæ̀lea nun, m̀banmbɔꞌ kuꞌ, à yɛ̌ kuꞌ ɓɛ ǹlwinni kɛ ywum ŋkæ̀mŋkæm nun. Ti lɛ̀ mwum nɛ ci-ŋkwɛ̀b kɛ ywum ɓwæ̀lea nun, kwo fɛꞌ ye ŋ̀kæ̀mŋkæm, à yɛ̌ kuꞌ ɓɛ li.
Ɓɛshɛ kɛ mbɔ̀kì nji lwɛn nyɛ̌ kɛ ŋgyɔ̂ꞌ wan nun, wù ɓe kǎn ǹlwinni, wɛn nɛ woli tî à fɛ wù lwɛn nyɛ̌ ŋ̀kæ̀mŋkæm?
A konndì ɓɛ, ɓɛshɛ wǔ ɓe kǎn ǹlwinni kɛ nywi lwɛn nyɛ̌ lwikwæ̌n ndɔꞌ nun, lwɛn nywù nyɛ̌ wǔ nɛꞌ, wɛn nɛ yɛ wù nun fɛ?
«Mwum m̀bɔꞌ wòli kan kim à cì she fyaꞌ mɛ nyɛli ɓî. Nun cì li, lɛ̀ à yɛ̌ nyɛ̌ m̀bɔꞌ ɓyìnnzi, à yili kuꞌ nyɛ̌ m̀bɔꞌ. À yɛ̌ nyɛ̌ m̀bɔꞌ ywɔli, à njìlì kuꞌ nyɛ̌ m̀bɔꞌ. Mwum wòli kan à ɗwon M̀vɛ̀nnswæ̀b, à kònndì ǹlim ɗyili mbyi lòn nun.»
Mɛ̀ <font color=blue>Fàrìzìɛ̂n</font> ywɔmɛ ǹzæ̌ꞌ lɛꞌ yi li, ɓɛ ɗunmi mɛꞌ nìlea zwô ntwiꞌ sɛ mɛ̀ nlim nyan ɓe kɛ̀n kɛ lòn nun.
Han a kiìn ɓɛ̀n kwan sɛ Jân Bàtisì kwean, mɛ̀ lwuà ɓye Mòîzɛ̀ kɔe lɛ̀ ǹzæ̌ꞌ lɛꞌ yɛ mɛ̀ ci-nlɛli kɛ ŋwum Mvɛ̀nnswæ̀b nun kɔe, yon yɛ ɓe ywum hwæn kɛ̀nnzi. Kɛ nyě ŋkwan yɛ Jân Bàtisì kwean kuꞌ, ɓwum ywɔâ Ǹtwum Lwɛn ye kɛ nywi ywɔꞌ Mvɛ̀nnswæ̀b nun, li, mwum hwæn tǎ nywi kimnzi lɛ̀ nun ɗun kɛ ywɔꞌ màzwùm nun.
Ɗɛb lɛ̀ ŋgyɔꞌ, ywum màzwùm yi ɗonmi kɛ mmlɔ̀sì lɛ̀ ŋ̀kyììli yɛ swum ndɔꞌ yɛ kyììlì kɛ nywi mɛ lwuà, kwo fɛꞌ kwæꞌ lɛ.
«Mwum hwæn nɛ tǎ m̀myon kwannzi næm, à shɛ ǹdɔꞌ ɓe, lɛ̀ à ywiâ ǹlàꞌ. M̀banmbɔꞌ nɛ kuꞌ lɛ̀ mwum nɛ tǎ m̀lib nɛ ywon kwannzi næm shɛ, ǹlàꞌ yɛ nun tǎ ywi.»
Sèàn nɛ kɛ nywi ci-lòn ɓon lɛ̀ ci-nzæmnzæm ndɔꞌ nɛ ɓɛ ɓe lon lɛ Làzâ«Mwum ci-lòn ndɔꞌ ɓe kwe, mɛ̀ plè ɓyon ɓye nun ɓe suꞌ swì ɓe ɓye lòn. Mɛ̀ ŋgyinŋgyin mèan hwæn, à ɓe ɓɔꞌ kɛ lwɛn nun, à kònndì tì mɛ̀ ŋgwìn kèa kwan hwæn.
Ci-nzæmnzæm ndɔꞌ ɓe suꞌ tòntòn kɛ ɓònmbyi ci-lòn màzwùm, jin shon ɓe lɛ Làzâ. Ɓe lɛ̀ à ti yì fon seansean.
À ɓe yili lwɛn lɛ̀ nun ji m̀blǔꞌ ji yɛ ta lè kwan sɛ ɓwum ɓe kǐn ji ji kwe. A suꞌ kan fɛꞌ ǹjè, à kònndì tì ɓɛ, yì fon ɓe nun gbǔ nywi, lɛ̀ ɓwɛn mbyiꞌ ta kǐn yon ɗi.
A kiìn ɓɛ̀n nywɔꞌ ndɔꞌ, ci-nzæmnzæm ni ywi. À ywimɛ, mɛ̀ cikpuꞌ Mvɛ̀nnswæ̀b twɛꞌ nun ɗɛb kɛ ke Abràhæ̂m. Nywɔꞌ ŋgyìn ywi ci-lòn ni kǐn wòlǐ, à ywi kuꞌ, ɓɛ gwum nun.
Kɛ cìcǐ ɓwum ywi, ci-lòn ni ɓe vɛ̀nɛ̀ꞌ yɛnni ǹzwɔnzwɔ̀ꞌ. À wasi mɛꞌ kɛ zwô, à yɛnnɔ̀ꞌ Abràhæ̂m, lɛ̀ Làzâ ni kɛ ke shon.
À yɛnmɛ li, à kuɔ̀n lɛ: “Mbibea Abràhæ̂m, kwɛ̀nnzi ǹlim lɛ̀ mùn, wù shɛ̀ tì kuꞌ Làzâ lɛ à ɓwæti mwɛnŋgwu nyon mlaꞌ nun, à kìn mùn ɗimɔꞌ flɔsi nun, ntwiꞌ sɛ vɛ̀nɛ̀ꞌ leân mùn mwù kɛ win ton yɛ nun.”
Son, Abràhæ̂m kà shɛ̌ lɛ̀ nun lɛ: “Mwɛn nyɛ̀m, lìmmi lɛ wù ɓe ɓɔꞌ kɛ lwɛn nun kwan sɛ wù ɓe ŋgyɔ̂ꞌ wan, lɛ̀ Làzâ tà kuꞌ vɛ̀nɛ̀ꞌ yɛnni. Li nɛ nun cinnâ kuꞌ tǒn lwɛn shon jenɛ, wù ɗunmi kuꞌ làn nywù vɛ̀nɛ̀ꞌ yɛnni.
Shi fɛꞌ ɓɛ li ma, kɛ nyinnìm shɛꞌ ɓwiꞌ lɛ̀ ɓyin, m̀ɓan twun ndɔꞌ yi kwe yɛ wòli kan mwum shè. Kɛ̀ mwum weɔꞌ kɛ fyaꞌ yɛꞌ, à yili nun kiìn kɛ cì shin, kɛ̀ à wai cì shin, à yili nun kiìn fɛ, lɛꞌ fɔꞌ sɛ, cìcǐ nshè ɓan.”
Ci-lòn ni kà fyònnzɔ̀ꞌ tì ɓe lɛ: “Kɛ à si li, mbibea nyɛ̀m, mùn swuleâ wù lɛ: Fyi Làzâ ɓe ɗwon ce nyɛ̀m,
mùn cinni mɛ̀ ŋgyinni kwe shæ̂n, à kɛn ɓon konnzi, ɓɛ læ̀kì tì kuꞌ kìn kɛ cìcǐ vɛ̀nɛ̀ꞌ sɛ nun.”
Abràhæ̂m fyònnzɔ̀ꞌ tì nun ɓe lɛ: “Mɛ̀ lwuà ɓye Mòîzɛ̀ kɔe lɛ̀ ǹzæ̌ꞌ lɛꞌ mɛ ci-nlɛli kɛ ŋwum Mvɛ̀nnswæ̀b nun, woli yɛ konnzi ɓon. Ɓɛ kɛ mwǔ nlim.”
Ci-lòn ni kònndì tì lɛlɔ̀ꞌ lɛ: “Ɓan, Mbibea Abràhæ̂m, suꞌ lɛ̀ son si, ɓɛ ɓa mwù kɛ̌. Son, mùn lìmmi lɛ, a mwum ndɔꞌ weɔ̀ꞌ kɛ nyinnìm ɓwum ɓye ywiâ nǔn, à kɛ̀n ɓon cinni kwe, ɓɛ yɛ m̀bɔ̀kì tòn nyan kwɛbsi.”
Son, Abràhæ̂m kà fyònnzɔ̀ꞌ nun ɗyě ɓe lɛ: “Ɓɛshɛ ɓon shi mwù kɛ̌ lɛ̀ mɛ̀ lwuǎ Mòîzɛ̀, kònndì lɛ̀ ǹzæ̌ꞌ lɛꞌ mɛ ci-nlɛli kɛ ŋwum Mvɛ̀nnswæ̀b nun, kwo yili mwum ndɔꞌ weɔ̀ꞌ nyinnìm ɓwum ɓɛ ywiâ nùn, ɓɛ ɓa lɛꞌ shon kɛ̌ lɛ̀ lɛꞌ ndɔꞌ.” »
Yesù tǎ ɓwɛsɔꞌ ɓyon m̀bɔ̀kì tòn nyɛ̌ lɛ̀ ɓwùlu lìsea<TS3>(<a href="tw://bible.*?40.18.6-7">Mt. 18.6-7</a>, <a href="tw://bible.*?40.18.21-22">21-22</a>; <a href="tw://bible.*?41.9.42">Mr. 9.42</a>)Yesù shɛ̀ lɛ̀ ɓwɛsɔꞌ ɓyon lɛ: «Ɓyin yɛ yɛn kwan hwæn lɛ ɓyindɔꞌ lɛ̀ ɓwum yɛ ɓwùlu ɗwumnzi lɛ̀ ǹcǐ ɓyɛbbi. Son, mùn nyæ̀mmâ mwum nɛ yɛ̌ ɓɛ ci-nɗwumnzi ni.
Sɛ ɓî lɛꞌ lwɛn cì shon lɛ ɓɛ kpæm nun li wɔ̀ꞌ kɛ ŋgun, ɓɛ ɗwiɔ̀ꞌ nun ɗuꞌ ndwun nun, kɛ ncì yɛ nun yɛ̌ cì mwɛsɔ̀ꞌ ndɔꞌ pyì ɓyɛbbi nun.
Konnênì lɛ lɛ̀ ɓyin nɛꞌ kɛ mbɔ̀kì tòn nyin nun.«Ɓɛshɛ wù yɛn lwikwæ̌n cǐ lɛꞌ ɓyɛbbi ndɔꞌ, fɔ̀si lɛli lɛ̀ nun lwɛn; kɛ nyě yi, wu yɛn ǎ tà ka tî kònndì ɓe, wù fyeli ǹlim lɛ̀ lɛꞌ màzwùm.
Ɓɛshɛ lwikwæ̌n tà wu ɓyɛbbi cǐ, ɓe nyě yi, à kìn wù swulea ɓe lɛ wù fyeli ǹlim lɛ̀ ɓyɛbbi nyon, ɓɛshɛ nun cì fɛꞌ wû lɛꞌ ɓyɛbbi kæ̀mmì nyi, fyeli kuꞌ ǹlim m̀banmbɔꞌ li.»
Swum sɛ ǹtɛ̀ꞌ zwum woli kim yɛ ciMɛ̀ ci-ntwum Nyɛli nyɛꞌ Yesù shɛ lɛ̀ nun lɛ: «Cǐ lɛ̀ ɓwiꞌ fɔsì zwùm tɛ̀li nywi Mvɛ̀nnswæ̀b.»
Yesǔ kà fyònnzi lɛ̀ ɓon lɛ: «Ɓɛshɛ ɓyin suè fɛꞌ ǹtɛ̀ꞌ zwum lɛ̀ M̀vɛ̀nnswæ̀b cinni kwæꞌ lɛ, wɛ̌ zɛꞌ ɓlaꞌ, ɓyin wolè kim ɓyin shɛ lɛ̀ ŋgæꞌ nɛ lɛ: “Mǔꞌ wù nɛꞌ, wù kɛ̀n ɗyiɔ̀ꞌ nlim ɗuꞌ ndwun”, à cì kuꞌ li m̀banmbɔꞌ.»
Ɓwɛsɔꞌ Yesù suꞌ ɗin wɛ̌ ɓwum ɓye ta she cǐ fyaꞌ mwum ndɔꞌYesù kònndì ɓon cibbi lɛ: «Yà nun nɛ kɛ nyinnìm shin nun, ɓɛshɛ nun cinni ci-she nɛ waꞌ nun ndɛm cɛ̌ ɗyìm, shindɔꞌ cɛ̌ mɓòn mɛ nyæ̀m ɓyon, ǎ kà shɛ̌ lɛ̀ nun, kwan sɛ nun yɛ̌ fyòn lɛ: “Kìîn, wù sɛti fɛꞌ ji ji?”
À si shìlè. Swum sɛ wù yɛ̌ fyǒn nun shɛ̌, à si lɛ: “Ɗæm mun ji, fɔ̀si nywi ywû, wù kìn mùn nun ɗyili. Mun jimɛ, mùn nwi, wǔ kà kǐn tì kuꞌ ji ɓe, wù nwi tì kuꞌ.”
Ǎ cinni kan ŋ̀wɛb ŋgwɛb yɛ nun yɛ̌ wɛb lɛ̀ she sɛ nun shǐ lɛ ci-she nyon ci nun. Kɛ̀ li nɛ ɓan?
Li nɛ kuꞌ kɛ nywi yin. Yì kwan hwæn yɛ ɓyin yɛ yɛn lɛ ɓyin mlɔâ she sɛ M̀vɛ̀nnswæ̀b fɛ ɓyin lɛ ɓyin ci, suênì lɛꞌ lɛ: “Ɓwiꞌ suꞌ ɗin lɛ mɛ̀ ci-she, she sɛ sɛ yili lɛ ɓwiꞌ ci, son sɛ ɓwiꞌ lwinnzi.” »
Mɛ̀ ci-njinɔꞌ wûm ɓye Yesù kimnzeM̀bɔ̀kì nɛ Yesù ɓe mbyi nɛ kɛ̀nmɛ Yèrusàlɛ̀m yě, à ɗunmi fyiɔ̀ꞌ kɛ ŋgyɔꞌ Gàlìlê, ɓǎ nun linndɔ̂ꞌ ŋgyɔꞌ Sàmàrî.
Kɛ ŋkwɛmmi yɛ nun kwɛmme lɛ̀ ǹsòn ndɔꞌ, mɛ̀ ci-njinɔꞌ wûm ndɔꞌ kiìn nun ɓǒn mbyi nun. Ɓɛ cɛɔ̀ꞌ nun mbyî læ̀bbi, ɓɛ ɗyi,
ɓɛ ɗunmi kuɔ̀n lɛ̀ Yesù lɛ: «Mwumŋkæ̀m, ɓwiꞌ swulea wù, kwɛ̀nnzi zwû ǹlim lɛ̀ ɓwiꞌ.»
Nyɛ̌ m̀bɔꞌ ɓe nyinnìm shan nun, à yɛn ǹjinɔꞌ shon ghonni li, à fyònnì ɓe mɛ kwù zwɛ̂m, lɛ̀ à tǎ ǹtwu fɛ lɛ̀ M̀vɛ̀nnswæ̀b kɛ pisean.
À ɓɛ̌n ke Yesǔ, à swìtɔ̀ꞌ nun mɛ kwù, à wu mwù ŋgyɔꞌ, à ɗunmi nun osɔ̀kɔ̀ꞌ yili. Mwum Sàmàrî nɛ ɓe mwum màzwùm.
Yesù yɛnmɛ nun li, ǎ kà shɛ̌ lɛ: «Mùn yɛn kan wɛ̌ ɓyin wûm hwæn, ǹjinɔꞌ shin ghonnâ? Ti, ɓwùlu ɓye tæ̂nnì ɓi fɛn?
Shi ɓɛ ŋ̀kyìn mwum nɛ, kwo nyɛ̌ m̀bɔꞌ ɓàkaꞌ kan lɛ nun kɛ̀nmɛ M̀vɛ̀nnswæ̀b osɔ̀kɔ̀ꞌ yili ɓe?»
Yesǔ kà shɛ̌ lɛ̀ mwum Sàmàrî ni lɛ: «Waꞌ zwô, wù kɛ̀n, M̀vɛ̀nnswæ̀b swætâ wù, ntwiꞌ sɛ wù tɛ̀lâ zwùm lɛ̀ nun.»
M̀ɓɛ̌n ywɔꞌ Mvɛ̀nnswæ̀b kɛ ŋgyɔ̂ꞌ wan nunƁe nywɔꞌ m̀bɔꞌ ndɔꞌ, mɛ̀ <font color=blue>Fàrìzìɛ̂n</font> kà cibbi lɛ̀ Yesù lɛ: «Ywɔꞌ Mvɛ̀nnswæ̀b yɛ ɓwiꞌ ɓɛ̀nni nywi yǎ kwan?» Yesù fyònnzì lɛ̀ ɓon lɛ: «Sɛ ɓa swum sɛ yɛ ɓɛ̌n, ɓɛ yɛn son kɛ pisean lɛ̀ zɛꞌ.
Mwum ndɔꞌ ɓà kuꞌ ɗyi, à shɛ̀ lɛ son sɛ she ti ɗyě fɛ sɛ, shindɔꞌ lɛ son sɛ she ɗyě fi si. Sɛ yili ɓyin ton, ɓyin limmì lɛ ywɔꞌ Mvɛ̀nnswæ̀b ti nyinnìm shin nun.»
Nywɔꞌ nɛ Mwɛn Mwum yɛ̌ fyòn ɓe ŋgyɔ̂ꞌ wan<TS3>(<a href="tw://bible.*?40.24.23-28">Mt. 24.23-28</a>, <a href="tw://bible.*?40.24.36-41">36-41</a>)Kwan sɛ Yesù fyònnzi lɛ̀ mɛ̀ <font color=blue>Fàrìzìɛ̂n</font> li, à shɛ̀ lɛ̀ ɓwɛsɔꞌ ɓyon lɛ: «Kwan ndɔꞌ yɛ wòlì she ɓyin yɛ yili lɛ ɓyin yɛn fɛꞌ ŋ̀gyìn nyɛ̌ m̀bɔꞌ ndɔꞌ nɛ <font color=blue>Mwɛn Mwum</font> yɛ̌ ɓɛ̀n nun, kwo m̀bɔꞌ, son, ɓyin ɓa yɛnni.
Ɓɛ yɛ ɓyin kǐn shɛ̀ lɛ: “À ni ɗyě fɛ”, shindɔꞌ, ɓɛ shɛ lɛ: “À ni ɗyě fi.” Ɓyin ywɔâ li, ɓa ɓyin ɗwon ɓon nyè, kwo lwùm ǹsɛnndi, ɓa ɓyin sɛnndi.
Ntwiꞌ m̀bɔ̀kì nɛ ɓyin yɛn m̀bæ̀n tǎ ŋwæ̀tì, à ŋwannzi ɗɛb, a kɛn ɓɛ̀n fyaꞌ fɔꞌ, li nɛ nywɔꞌ mfyòn <font color=blue>Mwɛn Mwum</font> yɛ̌ kuꞌ ɓɛ.
Son, swum she zwimbyiꞌ sɛ yili lɛ <font color=blue>Mwɛn Mwum</font> sɛti fɛꞌ làn kɛ nlim, à si lɛ ɓwum ɓye ɗyě ɓyinnɔ̀ꞌ nun, à yɛn vɛ̀nɛ̀ꞌ.
Swum fɔꞌ sɛ lannze kwan Nòê, son sɛ yɛ tì kuꞌ cì nywɔꞌ nɛ <font color=blue>Mwɛn Mwum</font> yɛ̌ fyòn.
Ɓwum ɓe ji, ɓɛ nwi, ɓɛ shɛ yì ɗæm, ɓɛ fɛ tì kuꞌ ɓwɛn ɓyan ɗæm nun han a kiìn ɓɛ̀n nywɔꞌ nɛ Nòê ɗun cìꞌ ndwun nun. Ɓe nyě yi, ndwin ndwun ɓɛ̀n, à shɛ ǹdùꞌ ɓwum hwæn.
A yɛ tì kuꞌ ɓɛ m̀banmbɔꞌ wɛ̌ kwan Lɔ̂t; ɓwum ɓe ji, ɓɛ nwi tì kuꞌ, ɓɛ ɓe hwìn nùn, ɓɛ kyî nùn, ɓɛ ɓe ywum ɗyìm ɓǐ, ɓɛ gwe tì mɛ̀ nye.
Son, nywɔꞌ nɛ Lɔ̂t waꞌ, à kwan Sòdɔ̂m, M̀vɛ̀nnswæ̀b cì win ɗunmi nwi lɛ̀ mvɛb mpàn nun kɛ nsǒn màzwùm wɛ̌ mvu. Win màzwùm wu ɓon hwæn.
«Nywɔꞌ nɛ <font color=blue>Mwɛn Mwum</font> yɛ̌ nun nɛꞌ kwàsi, sɛ yɛ kuꞌ ɓɛ m̀banmbɔꞌ li.
Mwum nɛ ŋ̀gyìn màzwùm yɛ̌ cinni nywɔꞌ nɛ nun ni kɛ fyaꞌ nye nyon ndɔꞌ nun, ɓa à shɛ̀ tì fɛꞌ lɛ nun yɛ̌ ɗun kɛ fyaꞌ ndɔꞌ nun ɓǎ nun sheli ywum yon ndɔꞌ. M̀banmbɔꞌ nɛ yɛ kuꞌ ɓɛ lɛ̀ nyɛ̌ kɛ̀nnâ ndɛm, ɓa à shɛ̀ lɛ nun fyôn fɛꞌ ɓe kɛ næm.
Cɛênì fɛꞌ swum sɛ cìe myǐ Lɔ̂t.
Mwum nɛ yɛ̌ kæb lɛ̀ nun swæti ǹzison shon, à yɛ̌ son ɓwuli, son, mwum nɛ yɛ̌ ǹzison shon ɓwuli, lɛ̀ à lwæ̀bsi nûn.
Mùn shɛ̀ ɓyin lɛ̀ lɛŋkæ̀m lɛ kɛ kpòn ŋgyìn màzwùm nun, ɓɛ yɛ mwum m̀bɔꞌ twɛli kɛ nyinnìm ɓwum ɓî ɓye non kɛ ndòn m̀bɔꞌ nun, ɓɛ ɗonnzi kuꞌ nyɛ̌ m̀bɔꞌ.
M̀banmbɔꞌ kuꞌ, mɛ̀ yib ɓî yɛ ɓɛ kɛ li wɔ̀ꞌ zwɛ̂m, ɓɛ yɛ nyɛ̌ m̀bɔꞌ twɛli, nyɛ̌ m̀bɔꞌ nzwon kuꞌ ɓe. [
M̀banmbɔꞌ kuꞌ, mɛ̀ ɗwɛb ɓî yɛ ɓɛ ndɛm nun, ɓɛ twɛꞌ nyɛ̌ m̀bɔꞌ, ɓɛ ɗonnzi nyɛ̌ m̀bɔꞌ.]»
Ɓwɛsɔꞌ ɓyon ywɔꞌ li, ɓɛ kà cibbi lɛ̀ nun lɛ: «Nyɛli nyɛꞌ, ywum màzwùm hwæn li ywimɛ lànnzì ya cìcì?» Yesù fyònnzì lɛ̀ ɓon kɛ ŋkæ̌n lɛꞌ nun lɛ: «Cìcì sɛ ɗwon nyæm ta nòn nun, kwe nɛ yì jìkìwà ta kuꞌ swɔli.»
Ŋ̀kæ̌n lɛꞌ kɛ nywi ŋkwɛb mlib ɓon lɛ̀ ci-nlin kyìtæ̀ꞌYesù kònndì ɓon ŋ̀kæ̌n lɛꞌ ndɔꞌ ɗwǐ ɓe, ɓǎ nun shɛ ɓon lɛ ɓa ɓyi ɓi ɓwæti mwù lɛ̀ ŋ̀keli Mvɛ̀nnswæ̀b, ɓyi ɓi kɛ mwǔ nlim kwan hwæn.
À ɗunmi ɓon shɛ̌ lɛ: «Ci-nlin kyìtæ̀ꞌ ndɔꞌ ɓe kɛ nsòn ndɔꞌ, ǎ ɓe kǎn M̀vɛ̀nnswæ̀b yi, shìkì à cɛ kuꞌ mwum ndɔꞌ mbyî wɛ̌ mwum.
Kɛ kwe nsǒn fɔꞌ màzwùm nun, ŋ̀kwɛb mlib ndɔꞌ ɓe tì kuꞌ kwe, yɛ ɓe nun suꞌ ywon nywi kwan mèan hwæn lɛ nyǐ ni lwusi nun lɛꞌ she nun cinne kɛ cɛ̌ kyìtæ̀ꞌ. Ŋ̀kwɛb mlib màzwùm ɓe lɛꞌ lɛ: “Cǐ kænne lwu mùn kɛ lɛꞌ she mùn cinni ɓwiꞌ lɛ̀ ci-ɓyìnnzì nyɛ̀m.”
Mɛ̀ nywɔꞌ mèan hwæn yɛ nun ɓe ɓɛ̀n kwe, ci-nlin kyìtæ̀ꞌ ni ɓe kǎn yili. A kiìn ɓɛ̀n nywɔꞌ m̀bɔꞌ ndɔꞌ, ci-nlin kyìtæ̀ꞌ ni lɛꞌ zwumzwum lɛ: “À si lɛŋkæ̀m lɛ mǔn tà ka M̀vɛ̀nnswæ̀b yi, shìkì mùn cɛ kuꞌ mwum ndɔꞌ mbyî wɛ̌ mwum,
son, m̀bɔ̀kì nɛ ŋ̀kwɛb mlib yɛ ton yɛ ta mun kǐn mɛ̀ ywiꞌ ɗwosea mɛ̀ ŋgyinŋgyin, mùn yɛ̌ cì kænne lwu nun. Shi ɓɛ li, à yɛ̌ suꞌ ywon fɛ li han, à cì ǹlim waꞌ mùn zwum.” »
Yesù mlɔ̀ꞌ hwæn, ǎ kà shɛ̌ lɛ̀ ɓon lɛ: «Ɓyin ywɔâ kǎn ǹzæ̀ꞌ lɛꞌ nɛ ci-nlin kyìtæ̀ꞌ mɓyɛbbi ni lɛꞌ?
Mùn shɛ̀ ɓyin lɛ̀ lɛŋkæ̀m lɛ, à ɓǎ kæꞌ ɓænni, à yɛ̌ ɓon kǐn fyàꞌ ɗwǐ nywi m̀byìmmi. Son, ti kwan sɛ <font color=blue>Mwɛn Mwum</font> yɛ̌ fyòn ɓe ŋgyɔ̂ꞌ wan nun, à yɛ̌ ɓwum ɓye ta ǹlim kɛ̌ lɛ̀ M̀vɛ̀nnswæ̀b cinni?»
Ŋ̀kæ̌n lɛꞌ yɛ Yesù ɗwìe nywi Fàrìzìɛ̂n ndɔꞌ ɓon lɛ̀ ci-nyèkǎꞌ lǒn gàrimà ndɔꞌYesù kònnde tì kuꞌ ŋ̀kæ̌n lɛꞌ ndɔꞌ ɗwǐ lɛ̀ ɓwum ɓye ɓe ɓon nɛꞌ twɛli lɛ̀ ɓwum lwinni kɛ swiꞌ Mvɛ̀nnswæ̀b, ɓɛ shɔlàꞌ kuꞌ ɓwùlu.
À ɗwìe ŋ̀kæ̌n lɛꞌ màzwùm lɛ: «Ɓwum ɓî ndɔꞌ kɛnne nyenswæ̀b ndwun lɛ̀ ɓon keli M̀vɛ̀nnswæ̀b; nyɛ̌ m̀bɔꞌ ɓe <font color=blue>Fàrìzìɛ̂n</font>, lwikwæ̌n ɓɛ kuꞌ ci-nyèkǎꞌ lǒn gàrimà.
<font color=blue>Fàrìzìɛ̂n</font> ni kɛ̀n ɗyiɔ̂ꞌ swiswiꞌ, à ɗunmi keli zwumzwum lɛ: “M̀vɛ̀nnswæ̀b ndwun, mùn tà wû osɔ̀kɔ̀ꞌ yili m̀bɔ̀kì nɛ wù fɔ̀ꞌ mun kyi, mùn ɓǎ wɛ̌ ɓwùlu ɓɛ mɛ̀ ci-ncǐ ɓyɛbbi ɓɛ ta ywum mɛ mɓwɛ̀ꞌ jikea, ɓɛ ywikaꞌ mɛ̀ nlàꞌ. Mùn tà ti wù kònndi osɔ̀kɔ̀ꞌ yili lɛ̀ she mùn ɓǎ wɛ̌ ci-nyèkǎꞌ lǒn gàrimà nɛ tòn nɛ.
Mùn tǎ mlǎꞌ shǐ kɛ sonndè m̀bɔꞌ nun kæ̀mmì ɓî, kɛ lwɛn nyɛ̀m nɛ mùn tǎ cinni nun hwæn, mùn tà wû yì kì-wûm fɛ.”
Kɛ kwan si nun, ci-nyèkǎꞌ lǒn gàrimà ɗyie nun làn nyon ɓe, ǎ lwùm kan mɛꞌ wasi zwô, son, à kwɔti mɛ̀ fyǎꞌ nlim, à ɗunmi lɛꞌ lɛ: “M̀vɛ̀nnswæ̀b ndwun, ywɔꞌ kwɛ̀nnzǐ nlim lɛ̀ mùn nɛ ci-ncǐ ɓyɛbbi.” »
Yesù mlɔ̌ꞌ ǹɗwǐ ŋkæ̌n lɛꞌ yi hwæn, à shɛ̀ lɛ̀ ɓon lɛ: «Lɛ̀ lɛŋkæ̀m, mùn shɛ̀ ɓyin lɛ: lɛ̀ mwum tòn nɛ kà fyònni ɓe ɗwon nyon, ɓe lɛ̀ swum gwèan ndɔꞌ ɓa tî kɛ nyinnìm shon ɓon lɛ̀ M̀vɛ̀nnswæ̀b; ti lɛ̀ <font color=blue>Fàrìzìɛ̂n</font>, swum sɛ nun fɔ̀si ɓon lɛ̀ M̀vɛ̀nnswæ̀b, kwo fɔꞌ sɛ ɓan. Ntwiꞌ mwum hwæn nɛ tà nun nɛꞌ wasi zwô, ɓɛ yɛ nun fyɔ̀si ɓe ŋgyɔꞌ. Son, nyɛ̌ tà kuꞌ nun nɛꞌ fyɔ̀si ɓe ŋgyɔꞌ, ɓɛ yɛ kuꞌ nun wasi zwô.»
M̀bɔ̀kì tòn ɓwum ɓye yili ɓon ɗun kɛ ywɔꞌ Mvɛ̀nnswæ̀b nun<TS3>(<a href="tw://bible.*?40.19.13-15">Mt. 19.13-15</a>; <a href="tw://bible.*?41.10.13-16">Mr. 10.13-16</a>)Ɓe nywɔꞌ m̀bɔꞌ ndɔꞌ, ɓwum ɗunmi tì kuꞌ kìn kɛ ke Yesù lɛ̀ ɓwɛn fyaꞌ nun hwæn, lɛ̀ Yesù sataꞌ ɓon mɛ̀ fyàꞌ nywi. Ɓwɛsɔꞌ Yesù yɛn li, ɓɛ ɗunmi ɓwum ɓye ɓe kìn lɛ̀ ɓwɛn nyɛnndi.
Yesù ywɔmɛ li, à cì ɓɛ fyɔsì nun mɛ̀ ci-ɓwɛn ɓe ke; à shɛ̀ lɛ: «Ɗonnzênì ɓwɛn sisɔꞌ, ɓɛ kiìn kɛ cì shɛ̂m, ɓa kì ɓyin kænni ɓon, ntwiꞌ sɛ ywɔꞌ Mvɛ̀nnswæ̀b si she ɓwum ɓye gwili ɓon lɛ̀ mɛ̀ kìkæ̀n.
Mùn tà ɓyin shɛ̌ lɛ̀ lɛŋkæ̀m lɛ mwum nyɛ̌ ɓǎ ywɔꞌ Mvɛ̀nnswæ̀b yili m̀banmbɔꞌ wɛ̌ tà shɛ mwɛsɔ̀ꞌ tà son yili, mwum màzwùm ɓǎ ɗun shim ywɔꞌ Mvɛ̀nnswæ̀b nun».
Ǹcibbi yɛ ci-lòn ndɔꞌ cibbe lɛ̀ Yesù<TS3>(<a href="tw://bible.*?40.19.16-30">Mt. 19.16-30</a>; <a href="tw://bible.*?41.10.17-31">Mr. 10.17-31</a>)Ci-zwiꞌ mɛ̀ Yudà ndɔꞌ cibbi lɛ̀ Yesù lɛ: «Ǹlìsàꞌ, wù nɛ cinni kan mɛ̀ lɛꞌ mɓyibbɔa kɛ nywi, shɛ̀ mûn yɛn sɛ mun wòli mùn cì, mǔn kà cinni ǹzison ɗwùmɗwùm?»
Yesù ywɔmɛ li, à fyònnzì lɛ̀ nun lɛ: «Yɛn sɛ ci wù lon mun lɛ mwum nɛ cinni kan ɓyɛbbi nywi? Mwum nlwinni ɓǎn, M̀vɛ̀nnswæ̀b nun kyishon nɛ ǹlwinni.
Wù lìmmâ kǎn mɛ̀ lwuà ɓye ta lɛꞌ lɛ: “Ɓa wù ywi ǹlàꞌ, ɓa wù wu mwum, ɓa wù yib nywiꞌ, ɓa wù ɗyi kuꞌ shìtàkwù mɛ mɓwɛ̀ꞌ, wù mwumnzi ce nywù lɛ̀ mon nywù nun?” »
Mwum tòn ni fyònnzì lɛ̀ nun lɛ: «Ǹdìkàꞌ mwɔ̂ꞌ, mùn tà ywum màzwùm ɗwonnzi hwæn han a kiìn ɓɛ̀n ɗyě.»
Yesù ywɔmɛ fyònnzì ni, à shɛ̀ lɛ̀ nun lɛ: «Lɛ̀ wǔ kà cinni ǹtwɔ̀kàꞌ ye kɛ nlim ɗɛb cɛ̌ Mvɛ̀nnswæ̀b, swum nzwonmɛ wù fɔꞌ. À si lɛ wù yɛ̌ fyòn ɓe, wù kyì lwɛn nyɛ̌ wù cinni hwæn, wù kyììlàꞌ lǒn màzwùm lɛ̀ mɛ̀ ci-nzæmnzæm. Yɛ mlɔmɛ ŋ̀kyììlǎꞌ, wù fyòìn ɓe, wù ɗwon mùn.»
Son, mwum tòn ni ywɔꞌ ǹzæ̌ꞌ lɛꞌ ton yi, à yimmi ntwiꞌ sɛ nun ɓe mwum nɛ cinni ǹjònndì ǹzwɔnzwɔ̀ꞌ.
Yesù yɛnmɛ she nun yimmi si, à shɛ̀ lɛ: «À si lɛꞌ kyìbli ǹzwɔnzwɔ̀ꞌ lɛ ci-lòn ɗun kɛ ywɔꞌ Mvɛ̀nnswæ̀b nun.
Ǹdikàꞌ ŋ̀gàrìbà, nun nɛ ɗun kɛ zæꞌ tæꞌ nun lɛ̀ she ci-lòn yɛ̌ ɗun kɛ ywɔꞌ Mvɛ̀nnswæ̀b nun.»
Ɓwum ɓye ɓe lɛꞌ màzwùm fɔli ɗunmi lɛli lɛ: «Son ɓɛ li, wɛn nɛ yɛ swæꞌ?»
Yesǔ kà fyònnzi lɛ̀ ɓon lɛ: «Swum sɛ mwum tǎ cɛ lɛ sɛ wòli kan sɛ ci, à si ɗonmi kɛ swiꞌ Mvɛ̀nnswæ̀b.»
Kɛ nyě yi, Pìɛ̂r kà shɛ̌ lɛ̀ nun lɛ: «Cɛ fɛꞌ, ɓwiꞌ ɗonnzâ làn nyɛꞌ ywum yɛ ɓwiꞌ cinni hwæn lɛ̀ ɓwiꞌ ɗwon wù.»
Yesù shɛ̀ lɛ̀ ɓon lɛ: «Lɛ̀ lɛŋkæ̀m, mùn tà ɓyin shɛ̌ lɛ ɓɛshɛ mwum ndɔꞌ ɗonnzi ɗwòn nyon, m̀myon, mɛ̀ ŋgyinni ɓyon, ɓwum ɓyon lɛ̀ ɓwɛn ɓyon nun hwæn kɛ jin ywɔꞌ Mvɛ̀nnswæ̀b nun,
ywum yɛ nun yɛ̌ cinni wan nyɛ̌ jenɛ nun yɛ ywum yɛ nun ɗonnzi lèan ǹzwɔnzwɔ̀ꞌ. A konndì ɓɛ lɛ, kɛ nyě wan nyɛ̌ jenɛ, à yɛ̌ tì ǹzison ɗwùmɗwùm cinni.»
Kæ̀mmì mɛ nlè sɛ Yesù shɛ̀e lɛꞌ ywi shon<TS3>(<a href="tw://bible.*?40.20.17-19">Mt. 20.17-19</a>; <a href="tw://bible.*?41.10.32-34">Mr. 10.32-34</a>)Yesù twɛꞌ mɛ̀ ci-ntwum wûm ɓlàn ɓî ɓyon pɛɗin, à shɛ̀ lɛ̀ ɓon lɛ: «Cɛênì fɛꞌ, ɓwiꞌ kɛnmɛ kɛ Yèrusàlɛ̀m kɛ cìcì sɛ ywum yɛ mɛ̀ ci-nlɛli kɛ ŋwum Mvɛ̀nnswæ̀b nun kɔe kɛ nywi <font color=blue>Mwɛn Mwum</font> yɛ lwinni.
Ɓɛ yɛ nun kyììli kɛ fyaꞌ mɛ kyìn ɓwum. Mɛ̀ kyìn ɓwum màzwùm yɛ nun kɔlea, ɓɛ simmɔꞌ nun, ɓɛ swikaꞌ nun mɛ̀ti nywi.
Ɓɛ yɛ tì nun ɓo lɛ̀ ŋ̀gwæ̀ꞌ, ɓɛ kɛn nun wu. Ŋ̀gyìn mɛ̀ nlě ti wòli, à yìmnì ywi.»
Son, ɓwɛsɔꞌ ɓyon ywɔti kan mwǔ lɛꞌ màzwùm lwɛn. Ǹdǔꞌ lɛꞌ si ɓe lɛ̀ ɓon gwùmni. Li, ɓɛ ɓe kǎn lɛ̀ ǹlìmmì swum sɛ Yesù ɓe yili nun lɛꞌ seansean.
Ŋ̀kimnzi yɛ Yesù kimnze ci-ɓwubè ndɔꞌ<TS3>(<a href="tw://bible.*?40.20.29-34">Mt. 20.29-34</a>; <a href="tw://bible.*?41.10.46-52">Mr. 10.46-52</a>)Kɛ kɛ̀n sɛ Yesù ɓe kɛ̀n nun, à ɗunmi kwɛmmɔ̀ꞌ lɛ̀ Jèrikò. Ci-ɓwubè ndɔꞌ ɓe mbyî moan mbyi ǹtǒn, lɛ̀ à tǎ ywum ɗɔlea.
À ywɔmɛ ǹtwùmnì ɓwum, à cibbi swum sɛ ta lànnzì.
À ywɔmɛ li, à ɗunmi kun lɛ: «Yesù, ǹdwì Dàvîd, ywɔꞌ kwɛ̀nnzǐ nlim lɛ̀ mùn.»
Ɓwum ɓɛ ɓe kɛ̀nnɔ̀ꞌ mbyî zwimbyiꞌ ɗunmi nun sìti lɛ nyǐ ni mɔki, son, à kònndì ŋ̀kwu kimnzi mbyî lɛ: «Ǹdwì Dàvîd, ywɔꞌ kwɛ̀nnzǐ nlim lɛ̀ mùn mɛ̀.»
Yesù ywɔꞌ li, à ɗyi, à shɛ̀ lɛ ɓɛ kiìn nun lɛ̀ nyǐ. Ci-ɓwubè kwɛmmiì mbyî, Yesù cibbi lɛ̀ nun lɛ:
«Yà swum sɛ wù yili lɛ mùn ci wù?» Ci-ɓwubè ni fyònnzì lɛ: «Mwumŋkæ̀m, mùn yili lɛ wù ci mɛꞌ weli mùn ɓe mwu.»
À lɛꞌ li, Yesù shɛ̀ lɛ̀ nun lɛ: «Mɛꞌ ywû welì, M̀vɛ̀nnswæ̀b swætâ wù ntwiꞌ sɛ wù tɛ̀lâ zwùm lɛ̀ nun.»
Kɛ fyaꞌ zwɛm ǹnywɛ̌n, ci-ɓwubè ni ɗunmi yɛnni, à kɛ̀ Yesù mwǔ nyè lɛ̀ à tǎ M̀vɛ̀nnswæ̀b twuli. Ɓwum hwæn ɓye ɓe kwe yɛn swum sɛ lannzi si, ɓɛ ɗunmi tì kuꞌ ǹtwu fɛ lɛ̀ M̀vɛ̀nnswæ̀b.
Yesù ɓon lɛ̀ ci-zwiꞌ mɛ̀ ci-nyèkǎꞌ lǒn gàrimà ndɔꞌYesù ɗuen Jèrikò, lɛ̀ à tǎ ǹlim nsòn linndi.
Mwum ndɔꞌ ɓe kwe, jin shon ɓe lɛ Zàshê, ci-zwiꞌ mɛ̀ ci-nyèkǎꞌ lǒn gàrimà ndɔꞌ nɛ ɓe. À cinne ǹjònndì ǹzwɔnzwɔ̀ꞌ.
À ɓe kuꞌ yili lɛ nun yɛn kuꞌ mwum nɛ ɓɛ ta lon lɛ Yesù, son, à ɓɛ m̀kpɛm; li, ǎ wòle kǎn à yɛn nun, ntwiꞌ sɛ Yesù ɓe kɛ̀n kɛ nyinnìm ɓwum mèan nun.
À cɛ li, à yanni ɓǎ nun kɛn linnɔ̀ꞌ mbyî zwimbyiꞌ. À ɓɛ̀n mbyî, à nàn kɛ ŋgæꞌ ndɔꞌ zwɛ̂m, ɓǎ nun yɛn nun seansean, ntwiꞌ sɛ ɓe lɛ̀ Yesù kɛ̀nmɛ fyi kwe nji.
Yesù kɛ̌n lwùmnì ŋgæꞌ màzwùm nji, à wasi mɛꞌ zwô, à yɛn Zàshê, à shɛ̀ lɛ̀ nun lɛ: «Zàshê, kyìliì m̀byìmmi, ntwiꞌ sɛ sɛ yili lɛ mùn non ɗyě ɗwon nywù.»
Zàshê ywɔmɛ li, à kimnzi mɛ̀ kwù, à kyìlìì ŋgyɔꞌ, à twɛꞌ Yesù ɗwon nyon lɛ̀ ǹdàli.
Ɓwum ɓɛ ɓe kwe yɛn li, ɓɛ ɗunmi ŋgùnnàꞌ, lɛ̀ ɓɛ ta lɛꞌ lɛ: «Cɛênì fɛꞌ she mwum tòn ni kɛ̀nnâ nòn ɗwon ci-ncǐ ɓyɛbbi ni.»
Zàshê ɓɛ̀n ɗwon nyon ɓon lɛ̀ Yesù, à ɗyi, à shɛ̀ lɛ̀ Yesù lɛ: «Mwumŋkæ̀m, ywɔꞌ fɛꞌ, mùn yɛ̌ lwɛn nyɛ̀m kyììli kɛ nyinnìm, mùn fɛ làn m̀bɔꞌ lɛ̀ mɛ̀ ci-nzæmnzæm. Ɓɛshɛ mùn jie mwum ndɔꞌ mɛꞌ, mùn yè nun lòn fyaꞌ, mùn yɛ̌ mwum màzwùm lòn yon fyɔ̀si ɓe cìcì nyî.»
Yesù ywɔmɛ li, à shɛ̀ lɛ: «M̀vɛ̀nnswæ̀b swætâ ɓwum ɓye ɗwòn nɛ tòn nɛ ɗyě, ntwiꞌ sɛ mwum tòn nɛ ni tì kuꞌ kɛ mvu ɓwum Abràhæ̂m nun.
Ǹdǔꞌ mɓɛ̀n <font color=blue>Mwɛn Mwum</font> fɛ ŋgyɔ̂ꞌ wan si lɛ à kiìn ɓwum ɓye ɓe lɛ̀ ɓɛ ɓwuâ kibbea ɓǎ nun nywæsì ɓon.»
Ŋ̀kæ̌n lɛꞌ ye mwɛn mvɛ̀n ndɔꞌ nyɛ̌ kyììlea lòn lɛ̀ mɛ̀ ci-she wûm ɓyon ndɔꞌ<TS3>(<a href="tw://bible.*?40.25.14-30">Mt. 25.14-30</a>)Ɓwum ɓɛ ywɔe ǹzæ̌ꞌ lɛꞌ yɛ, Yesù kònndì ɓon ŋ̀kæ̌n lɛꞌ ton yɛ ɗwǐ. Ntwiꞌ m̀bɔ̀kì nɛ nun ɓe lɛ̀ à ti kwɛmmi lɛ̀ Yèrusàlɛ̀m, ɓɛ ɓe ɓàkàꞌ lɛ lɛꞌ læ̀bbi ndɔꞌ sɛ ɓa tî, lɛ̀ ywɔꞌ Mvɛ̀nnswæ̀b ɓwumnâ.
Kɛ ntwiꞌ màzwùm, à shɛ̀ lɛ̀ ɓon lɛ: «Ɓe lɛ̀ mwɛn mvɛ̀n ndɔꞌ kɛ̀nmɛ kɛ nsòn ndɔꞌ yɛ ŋgwɛmmi ɓan, ɓǎ ɓɛ kɛn nun kǐ kwe kɛ gbaꞌ lwun zwɛ̂m. Ɓe lɛ̀ ɓɛ yɛ nun lwun kǐ ɗin, à fyònnì ɓe nsòn yon.
Lɛ̀ ǎ kà waꞌ kɛ̌n, à swɔsi mɛ̀ ci-she ɓyon ndɔꞌ wûm, à fɛ wɛn nɛ hwæn dalà lǒn ŋkæm fyaꞌ, à shɛ̀ lɛ̀ ɓon lɛ: “Wɛn nɛ hwæn ɗunmi kuꞌ sɛ̀m kɛ̀nnzi lɛ̀ lòn yɛ mun fɛ nun fyaꞌ yi, a kiìn ɓɛ̀n nywɔꞌ nɛ mùn yɛ̌ fyònnì.”
Mwum màzwùm ɓe kuꞌ li, ɓwum ɓye ŋgyɔꞌ nyon nun ɓe kǎn nun yili. Kwan sɛ nun ɓe lɛ̀ à kɛ̀nnâ, ɓɛ fyiɔ̀ꞌ nun ɓwum ɓe nyè lɛ, ɓyi ɓi kɛn m̀vɛ̀n ndwun shɛ̌ lɛ ɓon yili kan lɛ mwum màzwùm ni ɓɛ m̀vɛ̀n nyan.
«Mwum tòn ni kɛ̌n ɓɛ̀n kwe, ɓɛ kɛ nun gbaꞌ zwɛ̂m. Ɓe nyě yi, à ɓyìtì mwù, à fyònnì ɓe nsòn yon. À ɓɛ̌n, à cì ɓɛ lon mɛ̀ ci-she wûm ɓye nun fɛkae lòn fyaꞌ, ɓǎ nun yɛn se nɛ kweân ɓe.
Nyɛ̌ zwimbyiꞌ sɛti yon kwannzi, à shɛ̀ lɛ: “Mwumŋkæ̀m, kɛ lòn yɛ wù fɛe mùn fyaꞌ nun, mùn cinnâ ɓe ŋ̀kæm ŋwûm.”
M̀vɛ̀n shɛ̀ lɛ̀ nun lɛ: “À si wòli, wù ni ci-she nlwɛn. M̀bɔ̀kì nɛ wù ɓǎ ci-ŋkwɛ̀b kɛ mɛ lɛꞌ ɓwæ̌ɓwæ̀ꞌ nun, mùn kɛ̀â wù m̀gbè, wù yɛ̌ mɛ̀ nsòn ŋwûm ywo.”
Ci-she nyɛ̌ mɛ̀ mɓì kwan, à lìsàꞌ yon, à shɛ̀ lɛ: “Mwumŋkæ̀m, kɛ lòn yɛ wù fɛe mùn ɓe fyaꞌ nun, mùn cinnâ ɓe lǒn ŋkæm nshæ̂n.”
M̀vɛ̀n shɛ̀ lɛ̀ nun ni lɛ: “Wù kuꞌ, mùn kɛ̀â wù m̀gbè, wù yɛ̌ mɛ̀ nsòn nshæ̂n ywo.”
Ci-she nyɛ̌ m̀bɔꞌ ndɔꞌ ɓɛ̀n ɗye ɓe, à shɛ̀ lɛ: “Mwumŋkæ̀m, lòn yɛ wù fɛe mùn ɓe fyaꞌ, à yɛ. Mùn gwùmme yon kɛ swum plê nun kpæmmi.
Yi ɓe mùn kwɛ̀nni lɛ̀ lɛꞌ swû, ntwiꞌ sɛ mùn lìmmi lɛ wù ni mwum nɛ cinni ǹlim zwum kimmi. Wù tǎ shɛ kɛ cɛ̌ wǔ kɛ̀e kǎn, wù fyæ̀b tì kuꞌ kɛ ndɛm nɛ wǔ ɓìe kǎn.”
M̀vɛ̀n ywɔmɛ li, à shɛ̀ lɛ̀ nun lɛ: “Ci-she mɓyɛbbi, ǹzæ̌ꞌ lɛꞌ yɛ kwan wû ŋwum yɛ, yon yɛ mùn yɛ̌ kuꞌ wù mɛ̀ kæ̀ꞌ lànnzi nun. Wù lìmme lwɛn lɛ mùn ni ǹlim zwum kimmi, mùn tǎ sheli cɛ̌ mǔn kɛ̀e kǎn, mùn fyæ̀b tì kɛ ndɛm nɛ mǔn ɓìe kǎn.
Ti yɛn sɛ cie, wù shìe mùn kɛ̌n lòn yɛ̂m gwùmmi kɛ nye gwǔm lòn nɛ tǎ ɓwum mlǎꞌ lòn kònndi ɓe kɛ ŋgyi lòn zwɛ̂m? Ɓɛ wɛ̌ shɛ mun fyònnimɛ sɛ, mǔn kɛnnè yon yě lɛ̀ mlǎꞌ ndɔꞌ ɗuân mùn zwɛ̂m.”
Ɓwum màzwùm fyonnzì lɛ̀ m̀vɛ̀n lɛ: “Mwumŋkæ̀m, à ti kǎn mbyî lɛ̀ ŋ̀kæm ŋwûm fyaꞌ?”
M̀vɛ̀n màzwǔm kà fyònnzi ɓe lɛ: “Mùn shɛ̀ ɓyin lɛ mwum nyɛ̌ cinni mèan nɛ ɓɛ yɛ tì kònndɔ̀ꞌ ye mbyî zwɛ̂m; ti lɛ̀ mwum nyɛ̌ cinni kan, kwæꞌ nɛ nun cinni, ɓɛ yɛ tì nun nun yèɔꞌ fyaꞌ.
Ti lɛ̀ mbyi ɓwum ɓye yile kǎn lɛ mùn non m̀vɛ̌n, ɓænnênì ɓon, ɓyin kiìn ɓon wu fɛ swiꞌ shɛ̂m.” »
Ŋ̀kwɛmmi yɛ Yesù ɓe kwɛmmi lɛ̀ Yèrusàlɛ̀m<TS3>(<a href="tw://bible.*?40.21.1-11">Mt. 21.1-11</a>; <a href="tw://bible.*?41.11.1-11">Mr. 11.1-11</a>; <a href="tw://bible.*?43.12.12-19">Jân 12.12-19</a>)Kwan sɛ Yesù mlɔ̀ꞌ ɓon ŋ̀kæ̌n lɛꞌ màzwùm ɗwǐ hwæn, à ɓæn zwiꞌ kɛ̀n, ŋ̀kwìn ɓwum yɛ ɓe nun ɗwon sû nun læm nyè. À yèmɛ mbyi Yèrusàlɛ̀m.
Kwan sɛ nun kwɛmmi lɛ̀ mɛ̀ nsòn mɓì nɛ ɓɛ ɓe lon lɛ Bɛ̀fâjɛ̀ lɛ̀ Bètànî, kɛ mbɛti ŋgwùmŋgwùm she cinni mɛ̀ njǐ ŋgæꞌ <font color=blue>òlîvɛ̀</font> zwɛ̂m, à fyiɔ̀ꞌ ɓwɛsɔꞌ ɓyon mbyî nsòn ɓon ɓî.
À shɛ̀ lɛ̀ ɓon lɛ: «Kɛ̀nnênì mbyî kɛ nsòn yɛ ɓyin ta yɛnnɔ̀ꞌ yi; ɓyin yɛ ɓɛ̀nnɔ̀ꞌ kwe, ɓyin cinni mwɛn mvæ̀mndè ndɔꞌ nɛ mwum ndɔꞌ nàn kifɛꞌ mbyî, à ni m̀fyunndi. Ɓyin yɛnnâ li, ɓyin sulì nun, ɓyin kiìn lɛ̀ nun.
Ɓɛshɛ mwum ndɔꞌ cibbi ɓyin lɛ: “Ɓyin kɛnmɛ fɛn lɛ̀ mwɛn mvæ̀mndè nɛ ɓyin ta sùlì ni?” ɓyin fyonnzì nun lɛ Nyɛli nyin nɛ shi lɛ ɓyin kiìn lɛ̀ nun.»
Ɓwɛsɔꞌ Yesù ɓî ɓi yê mbyi, ɓɛ kɛn ɓɛ̀n, ɓɛ cinni kuꞌ ywum hwæn li, wɛ̌ tà shɛ Yesù shǐ ɓon.
Kwan sɛ ɓon ɗunmi kuꞌ mwɛn mvæ̀mndè sùli, mɛ̀ nyɛli ɓyon cibbi lɛ: «Sɛ ɓɛ lɛ, ɓyin ta mwɛn nyæ̀m ni sùli?»
Ɓwɛsɔꞌ Yesù fyònnzì lɛ: «Nyɛli nyɛꞌ nɛ shi lɛ ɓwiꞌ kiìn lɛ̀ nun.»
Ɓɛ su hwæn, ɓɛ kɛn ɓe lɛ̀ nun cɛ̌ Yesù. Ɓɛ kɛn ɓɛ̌n, ɓwum ɓye fɔꞌ ndɔꞌ ɗunmi mɛ̀ plè ɓyan nywìlɔa nywi, lɛ̀ ɓɛ mwɛn mvæ̀mndè yě nyè. Ɓɛ fɔsì hwæn, ɓɛ ɗonnzi Yesù à nàn.
Yesù ɓe kɛ̀n mwɛn mvæ̀mndè zwɛ̂m, lɛ̀ ɓwum ɓyindɔꞌ ta mɛ̀ plè yèkea mbyi nun kɛ ŋgyɔꞌ, ɓǎ m̀væ̀mndè kɛn zwɛ̂m.
À ɗunmi ŋ̀gwùmŋgwùm she cinni mɛ̀ njǐ ŋgæꞌ <font color=blue>òlîvɛ̀</font> kyìli, lɛ̀ Yèrusàlɛ̀m ti kwukwæ̂ꞌ. Læm sɛ ɓe nun nyè hwæn ɓe lɛ̀ ǹdàli ǹzwɔnzwɔ̀ꞌ. Ɓɛ ɗunmi M̀vɛ̀nnswæ̀b twuli lɛ̀ ŋ̀kwu kimmi kɛ ntwiꞌ yi hìlea yɛ ɓon yɛnnâ hwæn.
Ɓɛ ɓe ǹzæ̌ꞌ nshib shɛ̌ lɛ: «M̀vɛ̀nnswæ̀b ŋgænnì m̀vɛ̀n ndwun nɛ tǎ kìn kɛ jin shon nun. M̀vɛ̀nnswæ̀b nɛ ǹdǔꞌ flɔa shɛꞌ, ǹtwu ɓɛ lɛ̀ nun kɛ nlim ɗɛb.»
Mɛ̀ <font color=blue>Fàrìzìɛ̂n</font> ndɔꞌ ɓye ɓe kwe ŋkwìn ɓwum nun kà shɛ̌ lɛ̀ Yesù lɛ: «Ǹlìsàꞌ, shɛ̀ lɛ kuꞌ fɛꞌ ɓwɛsɔꞌ ɓyû lɛ ɓɛ mɔki nùn.» Yesù fyònnzì ɓe lɛ̀ ɓon lɛ:
«Mùn tà ɓyin shɛ̌ lɛ̀ lɛŋkæ̀m lɛ, ɓon mɔki lɛ̀ mɛ̀ ŋgwɔ̀ꞌ yɛ yɛ tì kun.»
Yesù tǎ kwe lɛ̀ ywum yɛ yɛ ɓɛ̀n kɛ nywi Yèrusàlɛ̀mYesù ɓɛ̀n mbɛti nsǒn, à cɛ yon, à ɗunmi kwe,
lɛ̀ à tǎ lɛꞌ lɛ: «Yèrusàlɛ̀m, ɓwum ɓyû ywɔè kuꞌ fɛꞌ swum sɛ woli sɛ fɛ ɓon flɔa kɛ ŋgyìn ton yɛ nun, ɓɛ swælè. Son, ywum hwæn yi jenɛ njimmi nun kɛ swiꞌ shan, ɓɛ wòli kan ɓɛ yɛn.
Ntwiꞌ sɛ kwan ndɔꞌ kà ɓɛ̀nkàꞌ wù nywi, kwan sɛ mɛ̀ ci-ɓyìnnzì ɓyû yɛ wù kanndi lɛ̀ ǹshim jimmi. Ɓɛ yɛ wù kɛ̌ kɛ kwù shan nji, wɛn nɛ hwæn yɛ̌ waꞌ, à kìn wù tæ̀mmi.
Ɓɛ yɛ wù twùkea, lɛ̀ ɓwum ɓyû nun hwæn, ɓɛ yɛ wù gwànnzi, ɓɛ wu ɓwum ɓyû hwæn. Ŋ̀gìndǔꞌ kwùmkwùm nye sɛ yɛ̌ nzwon zwô, sɛ ɓa ɓɛ, ntwiꞌ sɛ wǔ twɛle kǎn kwan sɛ M̀vɛ̀nnswæ̀b kǐn lɛ̀ nun kpaꞌ wù wɛ̌ swum ŋkæ̀mŋkæm ndɔꞌ.»
M̀fyinni yɛ Yesù fyinne mɛ̀ ci-ŋkyì ywum kɛ nyenswæ̀b ndwun<TS3>(<a href="tw://bible.*?40.21.12-17">Mt. 21.12-17</a>; <a href="tw://bible.*?41.11.15-19">Mr. 11.15-19</a>; <a href="tw://bible.*?43.2.13-22">Jân 2.13-22</a>)Yesù ɗun Yèrusàlɛ̀m, à kɛ̀n nyenswæ̀b ndwun; à ɓɛ̌n, à cinni ɓwum lɛ̀ ɓɛ ta ywum kyǐ kwe. À ɗunmi ɓon fyinni,
lɛ̀ à tǎ lɛꞌ lɛ: «Ɓɛ kɔꞌ kɛ ɗèwǎ Mvɛ̀nnswæ̀b nun lɛ: “Nye nyɛ̀m yɛ̌ ɓɛ nye nyɛ̌ ɓwum yɛ mùn kǐn keli kwe.” Ti lɛ̀ ɓyin, ɓyin fyɔsâ ɓyin nun lɛ̀ cìcì sɛ mɛ̀ ci-nywiꞌ ta kɛ̌n swɔli kwe.»
Mɛ̀ nywɔꞌ mèan hwæn, Yesù ɓe kɛ̌n lɛꞌ Mvɛ̀nnswæ̀b lìsea kwe nyenswæ̀b ndwun. Mɛ̀ ci-mfɛ sàtìkæ̀ꞌ, mɛ̀ ci-nlìmmì mɛ lwuà, lɛ̀ mɛ̀ ci-zwiꞌ mɛ Yudà ɓe mbyi kæbbi lɛ ɓɛ ci lɛ̀ ɓɛ wu ɓon Yesù.
Son, ɓɛ ɓe kǎn mbyi cinni, ntwiꞌ sɛ lan Yèrusàlɛ̀m ɓye mbyî hwæn ɓe fɔ̀si mwù kɛ̌, lɛ̀ ɓɛ fɔli lɛꞌ sɛ Yesù ɓe lɛꞌ.
Ɓwum ta Yesù ǹdǔꞌ ŋkimmɔꞌ ywum yɛ nun tǎ cì cibbi<TS3>(<a href="tw://bible.*?40.21.23-27">Mt. 21.23-27</a>; <a href="tw://bible.*?41.11.27-33">Mr. 11.27-33</a>)A kiên ɓɛ̀n nywɔꞌ m̀bɔꞌ ndɔꞌ nɛ Yesù ɓe lɛꞌ-Nswæ̀b lìsea kɛ nyenswæ̀b ndwun lɛ̀ à tǎ Ǹtwum Lwɛn sannzi, mɛ̀ ci-zwiꞌ mɛ ci-mfɛ sàtìkæ̀ꞌ ɓon lɛ̀ mɛ̀ ci-nlìmmì mɛ lwuà ɗuìn kwe ɓon lɛ̀ ɓwumŋkæ̀m mɛ Yudà.
Ɓɛ cibbi lɛ̀ nun lɛ: «Wù tà kuꞌ ywum ton yi cǐ hwæn li lɛ̀ yǎ ŋkimmɔꞌ? Wɛn nɛ fɛ wu ŋ̀kimmɔꞌ ncìkàꞌ mɛ lɛꞌ ni?»
Yesǔ kà fyònnzi lɛ̀ ɓon lɛ: «Mùn yɛ̌ tì kuꞌ ɓyin ǹcibbi fɔꞌ ndɔꞌ cibbi. Shɛ̀ênì mùn
jin mwum nɛ fyie Jân lɛ nyǐ ni kiìn ɓwum jimnzi. M̀vɛ̀nnswæ̀b nɛ fyiê nun, kɛ̀ ɓwum?»
Ɓɛ ywɔmɛ li, ɓɛ yè kan nun ŋwum, ɓɛ ɗunmi lɛli ɓe nyinnìm shan nun lɛ: «Ɓwiꞌ ɓɛ fyonnzì nun lɛ M̀vɛ̀nnswæ̀b nɛ fyie nun, lɛ̀ à yɛ̌ ɓwiꞌ cibbi lɛ: “Ti yɛn sɛ ɓyin ɓe shǐ lɛꞌ shon twɛli lɛ̀ lɛŋkæ̀m nun?”
Ɓɛ sunndi hwæn li, ɓɛ kà fyònnzi lɛ̀ Yesù lɛ: «Ɓwiꞌ lìmmi kan ɓwiꞌ mwum nɛ fyie Jân lɛ à jimnzi ɓwum.»
Yesù ywɔꞌ li, à shɛ̀ kuꞌ ɓon lɛ: «Ɓɛshɛ ɓyin lìmmi kan ɓyin nun, mùn ɓà kuꞌ ɓyin mwum nɛ fɛ mun ŋ̀kimmɔꞌ ncìkàꞌ mɛ lɛꞌ ni shɛ̌.»
Ŋ̀kæ̌n lɛꞌ ye kɛ nywi ɓwum ɓyibbɔa ɓye mɛ ci-mɓòn ndɛm<TS3>(<a href="tw://bible.*?40.21.33-44">Mt. 21.33-44</a>; <a href="tw://bible.*?41.12.1-12">Mr. 12.1-12</a>)Ɓe nyě yi, Yesù ɗwì ŋ̀kæ̌n lɛꞌ ndɔꞌ lɛ̀ ɓwum ɓye ɓe kwe nyenswæ̀b ndwun lɛ: «Mwum ndɔꞌ ɓe kwe, à cinne ndɛm ŋgæꞌ nyɛ̌ ɓɛ ta ɓæ̌ꞌ pèan cǐ lɛ̀ gwùm yon. Kwan sɛ ɓe lɛ̀ à yɛ̌ ǹsǒn màzwùm wea, à shɛ ndɛm ni, à fɛ fyaꞌ mɛ ci-mɓòn ɓye yɛ nun giti ɓe. Ɓɛ fɔsaꞌ lɛ̀ ɓon, à waꞌ kɛ̌n læ̀bbi ndɔꞌ.
Kwan sɛ kwan mkpæꞌ gwùm ŋgæꞌ woli, ci-ndɛm ni fyiɔ̀ꞌ cikpuꞌ ndɔꞌ ɓe myi ye nun wae nun lɛ nyǐ ni kɛn mɛ̀ ci-mɓòn ndɛm ɓyon shɛ̌ lɛ ɓyi ɓi fî kuꞌ nun làn nyon gwùm ŋgæꞌ kɛ ye ɓyi ɓi kpælâ nun. Son, cikpuꞌ ni ɓɛ̌n, à shɛ̌ mɛ̀ ci-mɓòn ndɛm li, ɓɛ ɓɔꞌ nun, ɓɛ fyinni nun ɓe fyàꞌ pwìn.
Ci-ndɛm ni ywɔꞌ ɓe li, à fyiɔ̀ꞌ tì cikpuꞌ nyɛ̌ m̀bɔꞌ ndɔꞌ ɓe kwe. À kɛ̀n tì ɓɛ̌n, mɛ̀ ci-mɓòn ndɛm ɓi konndì tì lɔꞌ nun ɓo. Ɓɛ sɛm nun li, ɓɛ fyinni tì lɔꞌ nun ɓe fyàꞌ pwìn.
Ci-ndɛm kònndi yɛn li, ɓwæꞌ kwɛ̀n kan nun, à kònndì mɛ̀ nlè mwum fyiɔ̀ꞌ kwe. Ɓɛ ɗyɛmnzaꞌ tì nun ni ɗyě, lɛ̀ ɓɛ kà twɔtɔꞌ nun pisean.
Ci-ndɛm ni yɛn tì li, à ɓæn mwù. Nun, nun yɛ̌ kuꞌ cì lɛ? À ɓàkàꞌ li, à cinni kon ndɔꞌ lɛ: “Mùn yɛ̌ mwɛn nɛ mùn yili ǹzwɔꞌ fyi, shindɔꞌ ɓɛ læ̀kì fɛꞌ nun yi ɗye nùn.”
Son, mɛ̀ ci-mɓòn ndɛm yin mwɛn ni kwainmɛ̀ ɗin, ɓɛ ɗunmi lɛli kɛ nyinnìm shan nun lɛ: “Cɛɔ̂nì fɛꞌ, mwum nɛ kà ɓɛkàꞌ ǹji-nye nɛ ɓɛ̀nmɛ ni. Ɓwiꞌ wuènì nun ɓǎ ndɛm ŋgæꞌ ɓɛ ɓe ǹyɛꞌ.”
Ɓɛ lɛmɛ li, ɓɛ twɔtaꞌ nun pisean, ɓɛ kɛn nun wu kwe.»Yesù lɛꞌ hwæn, ǎ kà cibbi ɓe lɛ: «Ɓyin ɓakaꞌ lɛ ci-ndɛm ni yɛ̌ cì lɛ lɛ̀ mɛ̀ ci-mɓòn ndɛm ɓi?
Ŋgyi ɓan, ci-ndɛm ni yɛ̌ waì, à wu mɛ̀ ci-mɓòn ndɛm ɓi hwæn, à fɛ ndɛm ni fyaꞌ ɓye ɗin ndɔꞌ». Ɓwum ɓye ɓe kwe ywɔꞌ ŋ̀kæ̌n lɛꞌ yi, ɓɛ shɛ lɛ: «M̀vɛ̀nnswæ̀b yæmnzi paꞌ lɛꞌ màzwùm.»
Yesù wasi mɛꞌ zwô, à sunndi ɓon cɛ, ǎ kà shɛ̌ lɛ: «Ɓyin lɛmɛ lɛ M̀vɛ̀nnswæ̀b yæmnzi paꞌ lɛꞌ si, ti, ǹzæ̀ꞌ lɛꞌ nɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ: “Ŋgæꞌ nɛ mɛ̀ ci-ŋgwe nye nzwonnze mbɛti nɛ ti tì ǹshimmbyiꞌ nye”, ɓyin ɓakaꞌ lɛ ǹzæ̀ꞌ lɛꞌ màzwùm nòn ŋgyɔꞌ ɗin?
Wù nɛ m̀bàꞌ yɛ̌ swi nshimmbyiꞌ nye màzwùm zwɛ̂m, wù ywìmɛ pyì, wù ɓlɔ̀kàꞌ. Ǹshimmbyiꞌ nye màzwùm yon nɛꞌ yɛ pyi fɛꞌ wu nywi, wù yɛ̌ ɓɛ ǹlɛmmi.»
Lǒn gàrimà ye ɓɛ ta ɗɛ̀b lɛ̀ m̀vɛ̀n ndwun nɛ kɛ ŋgyɔꞌ Rɔ̂m<TS3>(<a href="tw://bible.*?40.22.15-22">Mt. 22.15-22</a>; <a href="tw://bible.*?41.12.13-17">Mr. 12.13-17</a>)Mɛ̀ ci-nlìmmì mɛ lwuà ɓon lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ ɗunmi mbyi kæbbi lɛ̀ ɓɛ ci ɓɛ ɓæn Yesù kɛ kwan màzwùm nun ǹnywɛ̀n, ntwiꞌ sɛ ɓe lɛ̀ ɓɛ limmâ lɛ nyǐ ni ɗwǐ ŋ̀kæ̌n lɛꞌ ton yi lɛ̀ ɓon. Son, ŋ̀kwìn ɓwum kwɛn ɓon yi.
Ɓɛ toìn ɓon ɓe mɛ̀ tòntòn lɛ̀ ɓɛ ta Yesù kɛ̀nnzi lɛ̀ mɛꞌ, ɓɛ kà fyiɔ̀ꞌ mɛ̀ ci-mfɔli ŋwum kwe cì shon. Mɛ̀ ci-mfɔli ŋwum ɓi kweɔ̀n wɛ̌ ɓwum ŋkæ̀mŋkæm ndɔꞌ; ɓɛ kɛnmɛ Yesù pyi ŋwum. Ɓɛ fyie kǎn ɓon ɗin, ɓɛ cie li ɓǎ ɓɛ cinni mbyi nɛ ɓon yɛ Yesù kyìli kɛ ŋkimmɔꞌ gwɛmnà nji.
Mɛ̀ ci-mfɔli ŋwum ɓi ɓɛn ke Yesǔ, ɓɛ cibbi lɛ̀ nun lɛ: «Ǹlìsàꞌ, ɓwiꞌ limmâ lɛ ywum yɛ wù tǎ shɛ̀, lɛ̀ ye wù tǎ lìsàꞌ nun hwæn yi mbyi nun. Kɛ cì swû, wù ɓǎ lɛ mwum nyɛ̌ ni lɛ, nyɛ̌ ɓɛ kuꞌ lɛ. Swum sɛ wù tǎ cì, à si ǹlìsàꞌ mbɔ̀kì tòn nyɛ̌ nlwɛn nɛ M̀vɛ̀nnswæ̀b tǎ yili.
Ɓwiꞌ yili wù sannzi ɓwiꞌ ɓɛshɛ lwuà nyɛꞌ nɛ ɓwiꞌ ta ɗwon yili lɛ ɓwiꞌ ɗɛb lǒn gàrimà lɛ̀ m̀vɛ̀n ndwun nyɛ̌ Rɔ̂m, kɛ̀ ɓa ɓwiꞌ ɗɛb?»
Kwo fɛꞌ she ɓɛ cibbi li si, Yesù lìmmì mbyi nyan nɛ ɓon yili m̀fyi, li, à shɛ̀ lɛ̀ ɓon lɛ:
«Lìseànì fɛꞌ mûn lòn yɛ ɓyin ta gàrimà ɗɛ̀bbi nun.» Ɓɛ kwannzi lòn yi, ɓɛ lisàꞌ nun. Ǎ kà cibbi ɓon ɓe lɛ: «Fli mɛꞌ she lòn zwɛ̂m si, lɛ̀ mɛ̀ ŋgɔꞌ nun yi ye wɛn?» Ɓon lɛ: ye m̀vɛ̀n ndwun yi yɛ.
Kɛ nyě fyònnzì nyan, Yesù shɛ̀ lɛ̀ ɓon lɛ: «Kɛ ɓyin limmi li, ɗɛ̀bbênì ywum mvɛ̀n ndwun lɛ̀ m̀vɛ̀n ndwun, ɓyin ɗɛb kuꞌ ye M̀vɛ̀nnswæ̀b lɛ̀ M̀vɛ̀nnswæ̀b.»
Kɛ fyònnzì Yesù nun, mɛ̀ ci-ŋkanŋkan ɓyon cinni kan swum sɛ ɓɛ yɛ nun pyìsi nun kɛ swiꞌ ɓwum. Fyònnzì lɛꞌ nyon fyòn ɓwum shìmmea cì nûn. Kwo ci-mpæ̌ꞌ nzæ̀ꞌ lɛꞌ kwan kan tî.
Ǹcibbi yɛ ɓɛ cibbe Yesù kɛ nywi nyìmnǐ ywi<TS3>(<a href="tw://bible.*?40.22.23-33">Mt. 22.23-33</a>; <a href="tw://bible.*?41.12.18-27">Mr. 12.18-27</a>)Ɓe nyě yi, mɛ̀ <font color=blue>Sàdùsìɛ̂n</font> ndɔꞌ kiên Yesù yɛnni. (Ɓon màzwùm ɓɛ tǎ lɛꞌ lɛ ɓwum tà ka ywi yìmni.) Ɓɛ shɛ lɛ̀ nun lɛ:
«Ǹlìsàꞌ, Mòîzɛ̀ kɔe kɛ mɛ lwuà ɓyɛꞌ nun lɛ mwum nɛ cinni ŋgyinni nyon nyɛ̌ mwɛsɔ̀ꞌ, nun nɛ ywi lɛ̀ ǎ ye kifɛꞌ mwɛn lɛ̀ m̀lib nɛ nun kɛ shî nùn, sɛ yili lɛ ŋgyinni nyon nyɛ̌ mwɛsɔ̀ꞌ ni shɛ m̀lib ɓe, ɓǎ nun ye ɓwɛn lɛ̀ nun kɛ ɓǎn bàka nyon nun.
Son sɛ ɓwiꞌ yili lɛ ɓwiꞌ cibbi wù, wù fyonnzì ɓwiꞌ lɛꞌ ndɔꞌ. Mɛ̀ ŋgyinni ndɔꞌ ɓe kwe ɓon shanmɓì. Nyɛ̌ mwumŋkæ̀m shɛ m̀lib, à ywi, lɛ̀ ǎ ye kifɛꞌ mwɛn.
Nyɛ̌ mɛ̀ mɓì shɛ m̀lib ni, à ywi tì, shìkì à ye kuꞌ mwɛn lɛ̀ nun,
Mɛ̀ nlè kuꞌ, m̀banmbɔꞌ li han, ɓon hwæn ɓɛ shɛ m̀lib ni, ɓɛ ywi, ɓɛ ye kan mwɛn lɛ̀ nun.
A kiìn ɓɛ̌n mmlɔ̀kǎꞌ, m̀lib ni ywi tì kuꞌ.
Nywɔꞌ nɛ ŋ̀gyìn nyìmnǐ ywi yɛ̌ wòlì, wɛn nɛ yɛ ɓɛ lɛ̀ m̀lib ni? Kɛ ɓon hwæn, ɓɛ shɛâ nun lɛ̀ ɗæm?»
Yesù fyònnzì lɛ̀ ɓon lɛ: «Mɛ̀ ɗwɛb lɛ̀ mɛ̀ yib ɓye ŋgyɔ̂ꞌ wan nun ta ɗæm shɛ,
son, ti lɛ̀ ɓye M̀vɛ̀nnswæ̀b yɛ̌ ǹzison nywæb fɛ kɛ nyě ywi kɛ wan nyɛ̌ tǎ kìn nun, ɓɛ ɓa ɗæm shɛ.
Kɛ cìcì ndɔꞌ kɛ ɗèwǎ Mvɛ̀nnswæ̀b nun, ɓɛ kɔꞌ ǹjè ndɔꞌ kɛ nywi kpo kæꞌ. Kɛ kwe, Mòîzɛ̀ tǎ M̀vɛ̀nnswæ̀b lon lɛ M̀vɛ̀nnswæ̀b nyɛ̌ Abràhæ̂m tǎ ɗwon, ɓon lɛ̀ Izàꞌ, lɛ̀ tì lɛ̀ Yàkɔ̂b.
Li nɛ mùn shɛ̀ ɓyin lɛ M̀vɛ̀nnswæ̀b ni M̀vɛ̀nnswæ̀b nyɛ̌ ɓwum ɓye ǹzison, ɓa nyɛ̌ ɓwum ywi; ntwiꞌ sɛ kɛ cɛ̌ Mvɛ̀nnswæ̌b, mwum nywi ɓǎn, ɓwum hwæn ɓi ǹzison.»
Yesù lɛꞌ li, mɛ̀ ci-nlìmmì mɛ lwuà ndɔꞌ welì ŋwum, ɓɛ shɛ lɛ: «Ǹlìsàꞌ, wù fyònnzi lwɛn.»
Ɓɛ lɛꞌ li, ntwiꞌ sɛ ǹdɔꞌ lwùm kan tî nun ǹzæ̀ꞌ lɛꞌ cibbi ɓe.
Lɛꞌ she kɛ nywi Kristò ɓon lɛ̀ Dàvîd<TS3>(<a href="tw://bible.*?40.22.41-46">Mt. 22.41-46</a>; <a href="tw://bible.*?41.12.35-37">Mr. 12.35-37</a>)Yesù shɛ̀ lɛ̀ ɓon lɛ: «Sɛ yɛ tì cì lɛ ɓwum suꞌ tan lɛ <font color=blue>Kristò</font>, mwum nɛ Mvɛ̀nnswæ̀b fyi, ni mvu ɓwum Dàvîd nun?
Kɛ Dàvîd nun nɛꞌ lɛꞌ lɛ̀ ŋwum yon kɛ ɗèwǎ nsàkǎꞌ Mvɛ̀nnswæ̀b shon nun lɛ:“M̀vɛ̀nnswæ̀b lɛle lɛ̀ Nyɛli nyɛ̀m lɛ: Tòn fyaꞌ ji yɛ̂m,
mùn yɛ̌ wù mɛ̀ ci-ɓyìnnzì ɓyû kɛ̌ kɛ mɛ kwù nji.”
Kɛ Dàvîd lonmɛ <font color=blue>Kristò</font> lɛ Nyɛli nyon li, sɛ yɛ tì kuꞌ cì ɓe lɛ, ɓɛ suꞌ tan lɛ nun, nun nɛ kɛ mvu ɓwum Dàvîd nun?»
Yesù tǎ ɓwɛsɔꞌ ɓyon konnzi lɛ̀ ǹɗwon mbyi mɛ̀ ci-nlìmmì mɛ lwuà<TS3>(<a href="tw://bible.*?40.23.1-36">Mt. 23.1-36</a>; <a href="tw://bible.*?41.12.38-40">Mr. 12.38-40</a>; <a href="tw://bible.*?42.11.37-54">Lk. 11.37-54</a>)Kɛ mɛ ywiꞌ ɓwum hwæn ɓye ɓe nun fɔli, Yesǔ kà shɛ̌ lɛ̀ ɓwɛsɔꞌ ɓyon lɛ:
«Konnênì lɛ̀ mɛ̀ ci-nlìmmì mɛ lwuà ɓɛ tǎ suꞌ lwub mɛ plě klwɔkea nun, ɓɛ yili ŋ̀wɛb yɛ ɓɛ ta ɓon wubbɔa kɛ yi bàbà nun, yì cǐ tòn yɛ ɓɛ yili kɛ mɛ nyenswæ̀b suꞌ ye mɛꞌ zwɛ̂m; kɛ yi dinàꞌ nun ma, yì gbaꞌ zwimbyiꞌ yɛ ɓɛ ta ti kònndi yili.
Ɓɛ ta ywum mɛ kwɛb mɛ yib mlɔ̀kea, son, kɛ kwan si nun, ɓɛ ta ma ɓon mɛꞌ dwùsi lɛ̀ mɛ̀ ŋkeli nlìbbea. Ɓon ɓi lɛ̀ ɓwum, vɛ̀nɛ̀ꞌ shan sɛ ɓon yɛ yɛn yɛ she ɓwùlu lèan hwæn.»
Lǒn ɗwìtea ye ci-nzæmnzæm ŋkwɛb mlib ndɔꞌ ɗwìe<TS3>(<a href="tw://bible.*?41.12.41-44">Mr. 12.41-44</a>)Yesù ɓe ɓwum kɛ̀nnzi kwan sɛ ɓon ɓe lòn ɗwǐ, à yɛn wɛ̌ tà shɛ mɛ̀ ci-lòn ta lǒn ɗwìtea ɗwǐ kɛ cìcì sɛ ɓɛ ta lòn ɗwǐ nun.
À cɛ ti kuꞌ, à yɛn ci-nzæmnzæm ŋkwɛb mlib ndɔꞌ ɗwìmɛ mɛ̀ tworo ɓî.
À yɛn li, à shɛ̀ lɛ: «Mùn shɛ̀ ɓyin lɛ̀ lɛŋkæ̀m lɛ ci-nzæmnzæm ŋkwɛb mlib ni ɗwìâ lòn à làn ɓwum hwæn.
Ntwiꞌ sɛ ɓwùlu ɓɛ ɗwǐ hwæn ɓe suꞌ ɓlàn yɛ kɛ lòn yan zwɛ̂m ɗwǐ. Ti lɛ̀ nun, à kpìlɔâ nun nɛꞌ hwæn, à fɛ swum sɛ sui nun nzwon fyaꞌ lɛ̀ swum ŋhwǐn ji.»
Yesù tǎ swum sɛ ywimɛ nyenswæ̀b ndwun ɓɛ̀nni nywi shɛ̌<TS3>(<a href="tw://bible.*?40.24.1-2">Mt. 24.1-2</a>; <a href="tw://bible.*?41.13.1-2">Mr. 13.1-2</a>)Kɛ nyě yi, ɓwum ndɔꞌ ɗunmi lɛli kɛ nywi nyenswæ̀b ndwun lɛ nyǐ ni ǹlwɛn ǹzwɔnzwɔ̀ꞌ lɛ̀ mɛ̀ ŋgwɔ̌ꞌ lwukea ɓye ɓɛ gwe nyǐ nun, kònndì lɛ̀ ywum lwukea yɛ ɓwum fɛkaꞌ lɛ̀ ɓɛ fɛ ǹtwu lɛ̀ M̀vɛ̀nnswæ̀b. Yesù ywɔmɛ li, ǎ kà lɛꞌ lɛ:
«Kɛ ywum yɛ ɓyin ta lɛꞌ nun yi hwæn, ŋ̀gyìn ndɔꞌ kà wòlàkàꞌ nyɛ̌ ŋ̀gwɔ̀ꞌ ɓǎ lwǔm lwæ̀b fɛ m̀kpàti kɛ lwi ŋgwɔ̀ꞌ zwɛm, shìkì ɓɛ twɔtɔ̂ꞌ nun ŋgyɔꞌ.»
Ɓwum ɓye ɓe kwe ywɔꞌ li, ɓɛ cibbi nun lɛ: «Ǹlìsàꞌ, ywum màzwùm ywimɛ lànnzì yǎ kwan? A konndì ɓɛ, yà swum sɛ yɛ lìsàꞌ lɛ ywum màzwùm ti kwɛmmi nun?»
Mɛ̀ lɛꞌ ŋkimmɔa nɛ ywìmɛ lànnzì lɛ̀ ŋgyɔ̂ꞌ wan kà mlɔ̌ꞌ<TS3>(<a href="tw://bible.*?40.24.3-14">Mt. 24.3-14</a>; <a href="tw://bible.*?41.13.3-13">Mr. 13.3-13</a>)Yesù shɛ̀ lɛ̀ ɓon lɛ: «Cìênì kon, ɓa mwum ndɔꞌ pɔkaꞌ ɓyin. Ntwiꞌ sɛ ɓwum mèan ɗin yɛ kwan ɓe kɛ jin shɛ̂m nun, kwo wɛn nɛ hwæn yɛ̌ lɛꞌ lɛ nun ni nɛ mwum nɛ M̀vɛ̀nnswæ̀b fyi, ɓɛ konndì lɛꞌ lɛ: “Kwan wolimɛ”. Kwan sɛ ɓon yɛ lilɔꞌ li, ɓa ɓyin lwum ɓon mwù kɛ̌ nywi.
Kwan sɛ ɓyin ywimɛ yì wì ywɔtea yi cìcì, lɛ̀ mɛ̀ lɛꞌ kim-mwù nun, ɓa yi ɗun ɓyin zwum, sɛ yili lwɛn lɛ ywum màzwùm sɛti fɛꞌ lànnzì li, kɛ nyě màzwùm lɛ̀ ŋgyɔ̂ꞌ wan kà mlɔ̌ꞌ.»
Ǎ kà kònndi ti ɓon shɛ̌ lɛ: «Ɓwum ɓye ŋ̀gwù ŋgyɔꞌ ndɔꞌ nun yɛ kɛ̌n wì ɗwǐ lɛ̀ ŋ̀gwù ŋgyɔꞌ nyɛ̌ ɗin. Ywɔꞌ ndɔꞌ waꞌ, sɛ kaꞌ wì lɛ̀ lwikwæ̌n ywɔꞌ.
Kɛ yi cìcì hwæn, ŋgyɔ̂ꞌ wan yɛ̌ funnzi kimmi lwɛn, ǹjè pyìtàꞌ lɛ̀ mɛ̀ mwù ŋgwɛ̀nŋgwɛ̀n nyɛ̌ tǎ ɓwum shèlea hwæn. Mɛ̀ lɛꞌ kwɛ̌n yi nɛ ywìmɛ waꞌ zwô ɗɛb lɛ̀ yì kìkeàn nun yɛ̌ ɓɛ kwe.
«Ywum yɛ mùn shɛ̀ ɓyin hwæn yi lɛ̀ yɛ kà ɓɛ̌n, ɓwum yɛ ɓyin sɛti ɓyìnnea, ɓɛ yɛnnzi ɓyin vɛ̀nɛ̀ꞌ, ɓɛ kɛn lɛ̀ ɓyin kɛ mɛ nyenswæ̀b kɛ swiꞌ yi kyìtæ̀ꞌ yan, ɓɛ ɗwɔkaꞌ ɓyin mɛ nye njè, ɓɛ yɛ ɓyin ɗyilea kɛ swiꞌ mɛ mvɛ̀n lɛ̀ kɛ swiꞌ mɛ ci-zwiꞌ kɛ ntwiꞌ sɛ ɓyin ɓi ɓwum ɓyɛ̂m.
Kɛ cì shin, mɛ̀ mbyi màzwùm yɛ ɓɛ mɛ̀ mbyi nɗyi shìtàkwù shɛ̂m.
Pyìsênì lɛ mɛ̀ nlim nyin, ɓyin læ̀kì ɓàkàꞌ kɛ nywi mbɔ̀kì lɛꞌ nɛ ɓyin yɛ ɓyin nɛꞌ lwinni nun.
Ntwiꞌ sɛ mùn nɛ yɛ ɓyin ǹzæ̌ꞌ lɛꞌ fɛ ŋwum lɛ̀ ǹlìmmì ye lɛ kwo ci-ɓyìnnzì nyin ndɔꞌ m̀bɔꞌ wòli kan à ɓyìnnɔ̀ꞌ, shìkì à lin swum sɛ ɓyin lɛꞌ kan.
Kwo fɛꞌ mɛ̀ ce ɓyin, mɛ̀ mon ɓyin, kònndì mɛ̀ ŋgyinni ɓyin, ɓwum ɓɛ ɓyin kwæꞌ nywi nun hwæn, lɛ̀ mɛ̀ ŋwè ɓyin nun, ɓon ɓɛ yɛ kɛ̀n lɛ̀ ɓyin kɛ swiꞌ yi kyìtæ̀ꞌ. Ɓwum mèan ɓi nyinnìm shin nun ɓye ywimɛ lǎn kɛ ywi vɛ̀nɛ̀ꞌ nun.
Ɓwum hwæn ywimɛ ɓyin ɓyìnnzi ntwiꞌ sɛ ɓyin ɓi ɓwum ɓyɛ̂m.
Son, kwo nzisaꞌ nnywùn nyin m̀bɔꞌ ɓǎ ɓwu.
Yesù tǎ swum sɛ ywimɛ Yèrusàlɛ̀m ɓɛ̀nni nywi shɛ̌<TS3>(<a href="tw://bible.*?40.24.15-22">Mt. 24.15-22</a>; <a href="tw://bible.*?41.13.14-20">Mr. 13.14-20</a>)Yesù shɛ̀ tì ɓon lɛ: «Ɓyin yɛnnâ kuꞌ mɛ̀ suzæ̀n kanndàꞌ Yèrusàlɛ̀m ɗin, kɛ kwan si nun, lìmmênì lɛ ŋ̀kyàꞌ yon yɛ ti.
Li, ɓwum ɓye ywimɛ ɓɛ ŋgyɔꞌ Jùdê nun yean, ɓɛ kɛn kɛ mɛ kpaꞌ zwɛ̂m. Ɓye yɛ kuꞌ ɓɛ kɛ nlim Yèrusàlɛ̀m, ɓɛ kɛsi nywi kwe. Ɓye yɛ làn nyan ɓɛ mɛ myi ndɛm, ɓa ɓɛ kɛn ɗun ɓe nlim nsòn.
Ntwiꞌ sɛ ŋ̀gyìn màzwùm yɛ̌ ɓɛ ŋ̀gyìn vɛ̀nɛ̀ꞌ, ɓǎ ywum yɛ ɓɛ kɔꞌ kɛ ɗèwǎ Mvɛ̀nnswæ̀b nun lwinni.
Yǎ paꞌ vɛ̀nɛ̀ꞌ sɛ kà ɓɛ kɛ ŋgyin màzwùm nun lɛ̀ mɛ̀ yib ɓye ywimɛ ɓɛ lɛ̀ zwùm, kònndì lɛ̀ ɓye yɛ ɓɛ lɛ̀ ɓwɛn fyaꞌ. Kɛ ŋgyìn màzwùm nun, vɛ̀nɛ̀ꞌ twun yɛ ɗun kɛ ŋgyɔꞌ nɛ nun. Ŋ̀kwìn ɓwum yɛ ton yɛ yɛ pyì son nɛꞌ pyì kɛ kyìtæ̌ꞌ Mvɛ̀nnswæ̀b nun.
Ɓɛ yɛ ɓyindɔꞌ lànnzi kɛ njim zwɛ̂m, ɓɛ kɛn lɛ̀ ɓyindɔꞌ kɛ mɛ myi mɛ kyìn ɓwum. Ɓwum ɓye tà ka M̀vɛ̀nnswæ̀b ɗwon yɛ Yèrusàlɛ̀m lǔ, ɓɛ yɛ son pùti, a kɛn ɓɛ̌n mmlɔ̀kǎꞌ kwan sɛ M̀vɛ̀nnswæ̀b fɛ ɓon kwe.»
Kwan sɛ Mwɛn Mwum yɛ̌ fyòn ɓe ŋgyɔ̂ꞌ wan nun<TS3>(<a href="tw://bible.*?40.24.29-31">Mt. 24.29-31</a>; <a href="tw://bible.*?41.13.24-27">Mr. 13.24-27</a>)Yesù kònndì tì ɓon shɛ̌ lɛ: «Yì kìkeàn ndɔꞌ yɛ kwan kɛ nywɔꞌ nun, a yɛ ɓɛ kɛ nywiꞌ nun lɛ̀ kɛ mɛ nywæꞌ nun. Kɛ ɗan ŋgyɔꞌ zwɛ̂m, yì paꞌ ɓwum yɛ nlim hwæn, nywi yɛ ɓon ghɔ̀lea nlim hwæn, kɛ nywɔꞌ yɛ ɓon yɛ ǹtwùm ɗuꞌ ndwun nɛ kanndi ŋgyɔ̂ꞌ wan ywo, lɛ̀ m̀pònndì yɛ nun yɛ̌ pònndì nun hwæn.
Kɛ mɓàkàꞌ ye ɓwum yɛ kɛ̀ kɛ nywi swum sɛ ywimɛ cì kɛ ŋgyɔ̂ꞌ nun, ɓyindɔꞌ yɛ hwùmnzì lɛ̀ yi ɗin. Swum sɛ ywimɛ lànnzì ɓa ɓɛ lɛꞌ kwæꞌ, ntwiꞌ sɛ kwo fɛꞌ ywum yɛ cinni ŋ̀kimmɔꞌ kɛ ɗɛb hwæn ywimɛ funnzi.
Kɛ nyě yi, ɓwum yɛ <font color=blue>Mwɛn Mwum</font> yɛnni, à tǎ kyìlì kɛ ɓwɔꞌ nun lɛ̀ ŋ̀kimmɔꞌ twun yon nun lɛ̀ ǹtwu yon nun hwæn.
Kwan sɛ ɓyin yɛ yɛn ywum ton yi hwæn ɗunmâ ɓɛ̌n, kimnzênì ǹlim, ɓa ɓyin swɔsì mwù. Lìmmênì lɛ M̀vɛ̀nnswæ̀b yɛ̌ ɓyin kwannzi vɛ̀nɛ̀ꞌ nun mbyî kwæꞌ.»
Yesù tǎ ɓwum shɛ̌ lɛ ɓyi ɓi limmì kwan sɛ ywɔꞌ Mvɛ̀nnswæ̀b yɛ kwɛmmi<TS3>(<a href="tw://bible.*?40.24.32-35">Mt. 24.32-35</a>; <a href="tw://bible.*?41.13.28-31">Mr. 13.28-31</a>)Yesù mlɔ̀ꞌ mbyi lɛꞌ ni hwæn, à twɛꞌ ɓon m̀bɔ̀kì lɛꞌ ndɔꞌ lɛ: «Cɛênì fɛꞌ ŋgwukwu, lɛ̀ ɓwùlu mɛ̀ ŋgæꞌ ndɔꞌ nun.
Man nywæb ta ɗunmi ɓwùm ɗin, ɓyin nɛꞌ, ɓyin limmì lɛ kwan mvu sɛ she wòlimɛ sɛ.
M̀banmbɔꞌ màzwùm kuꞌ, kwan sɛ ɓyin yɛnnâ lɛ̀ ywum màzwùm ti ɓɛ̀n nun, ɓyin limmì seansean lɛ kwan she M̀vɛ̀nnswæ̀b yɛ̌ ywɔꞌ kɛ ŋgyɔ̂ꞌ wan nun wolimɛ.
Mùn tà ɓyin shɛ̌ lɛ̀ lɛŋkæ̀m lɛ mvu ɓwum ye jenɛ ɓa mlɔ̀ꞌ hwæn lɛ̀ ywum màzwùm ɓɛnnâ.
Ɗɛb lɛ̀ ŋgyɔꞌ nun hwæn yi ywum yɛ kà mlɔ̀kàꞌ nùn, son, ǹzæ̌ꞌ lɛꞌ yɛ̂m yɛ ɓɛ kwe kwan hwæn.»
Yesù tǎ ɓwum shɛ̌ lɛ ɓa ɓyi ɓi ɗye, ŋ̀gyìn mfyònnì nyon ni læ̀kì ɓyin sɛmnzi<TS3>(<a href="tw://bible.*?40.24.42-44">Mt. 24.42-44</a>; <a href="tw://bible.*?41.13.32-37">Mr. 13.32-37</a>)Yesù lɛꞌ tì lɛ: «Twɛlênì kon, ɓa ɓyin ci mɛ̀ mwù nyin suꞌ kɛ̀n kɛ nywi mɛ ŋgwìn lɛ̀ kɛ nywi ywum nwi, shìkì à kɛ̀n kuꞌ kɛ nywi mɛ mɓàkàꞌ nɛ fɛ wan tòn nɛ nun. Sɛ ɓɛ li, ŋ̀gyìn nɛ <font color=blue>Mwɛn Mwum</font> yɛ̌ fyònnǐ nlim yɛ̌ ɓyin sɛmnzi nun.
Ntwiꞌ ŋ̀gyìn màzwùm yɛ̌ shìmndì kɛ nywi lan ŋgyɔ̂ꞌ wan hwæn wɛ̌ tà shɛ ɓɛ ta mvinjan swǐ kɛ ɗuꞌ nun.
Ɓa ɓyin ɗye, kelênì M̀vɛ̀nnswæ̀b kwan hwæn, ɓǎ ɓyin cinni ŋ̀kimmɔꞌ nnywæ̀lì kɛ fyaꞌ ywum yɛ yɛ lànnzì, lɛ̀ ɓyin ɗyi tì kuꞌ ɗɛb kɛ swiꞌ <font color=blue>Mwɛn Mwum</font>.»
Kɛ ŋgyìn màzwùm nun, Yesù ɓe kɛ̀n nyenswæ̀b ndwun nywɔꞌ-mwum, à lìsàꞌ lɛꞌ-Nswæ̀b kwe. Ti kwan nnòn njiꞌ, à kwan Yèrusàlɛ̀m, à kɛ̀n nòn ɓe kɛ mwu ŋgwùmŋgwùm she cinni mɛ̀ njǐ ŋgæꞌ <font color=blue>òlîvɛ̀</font> zwɛm.
A ɓe ɓɛ moan shikpon, lan Yèrusàlɛ̀m hwilì, ɓɛ kɛn nyenswæ̀b ndwun ɓǎ ɓon fɔli swum sɛ Yesù tǎ lìsàꞌ.
Mɛ̀ ci-zwiꞌ ta kwiꞌ Yesù ji<TS3>(<a href="tw://bible.*?40.26.1-5">Mt. 26.1-5</a>; <a href="tw://bible.*?41.14.1-2">Mr. 14.1-2</a>; <a href="tw://bible.*?43.11.45-53">Jân 11.45-53</a>)Ɓe lɛ̀ <font color=blue>Ŋ̀gwìn-brɛ̂ꞌ-shìkì-m̀bùn</font> ti kwɛmmiì nùn, ŋ̀gwìn nɛ ɓɛ ɓe tì kuꞌ lon lɛ <font color=blue>Ŋ̀gwìn-ŋkwan-Èjîb</font>.
Mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ mɛ̀ ci-nlìmmì mɛ lwuà ɓe mbyi nɛ ɓon yɛ cì ɓɛ wu ɓon Yesù kæbbi. Ǹcinni mbyi màzwǔm ɓe kàn ɓon kyìbli fyaꞌ ɗin, yɛ ɓe kyìblì ntwiꞌ sɛ yi ɓe ɓon kwɛ̀nni lɛ̀ ɓwum læ̀kì lɛꞌ màzwùm ywɔti.
Judà yilâ lɛ nun kyilì Yesù fyaꞌ mɛ ci-zwiꞌ mɛ Yudà<TS3>(<a href="tw://bible.*?40.26.14-16">Mt. 26.14-16</a>; <a href="tw://bible.*?41.14.10-11">Mr. 14.10-11</a>)Kɛ kwan si nun, m̀pùn Satæ̀n ɗun mwu Judà nɛ ɓɛ ɓe tì kuꞌ lon lɛ Ìskàrìô. Judà ni ɓe kɛ kì-wûm ɓlàn ɓî ɓwɛsɔꞌ Yesù nun.
M̀pùn Satæ̀n ɗunmɛ nun mwu, à waꞌ, à kɛ̀n ŋwum sunndi ɓon lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ mɛ̀ ci-zwiꞌ mɛ ci-mɓòn nyenswæ̀b ndwun. À ɓe ɓon shɛ̌ wɛ̌ m̀bɔ̀kì nɛ nun yɛ̌ ɓon Yesù kyìli fyaꞌ.
À shɛ̀ ɓon hwæn, ǹlim lwukaꞌ ɓon ǹzwɔnzwɔ̀ꞌ. Ɓɛ shɛ Judà lɛ ɓon yɛ nyǐ ɗɛ̀bbi,
à mùtì mwù. À ɗunmi mbyi kæbbi, mbyi nlwɛn nɛ nun yɛ̌ ɓon Yesù kyìli fyaꞌ, shìkì ŋ̀kwìn ɓwum limmì.
M̀fyi yɛ Yesù fyie ɓwɛsɔꞌ ɓî ɓyon lɛ ɓyi ɓi kɛn ŋ̀gwìn fɔ̀si mbyî<TS3>(<a href="tw://bible.*?40.26.17-25">Mt. 26.17-25</a>; <a href="tw://bible.*?41.14.12-21">Mr. 14.12-21</a>; <a href="tw://bible.*?43.13.21-30">Jân 13.21-30</a>)Kɛ nyinnǐm <font color=blue>Ŋ̀gwìn-brɛ̂ꞌ-shìkì-m̀bùn</font>, nywɔꞌ nɛ ɓɛ ta ɓwɛn mɛ pɔꞌ linni lɛ̀ ɓɛ ji <font color=blue>Ŋ̀gwìn-ŋkwan-Èjîb</font> nun kìn wòlì.
Yesù fyiɔ̀ꞌ Pìɛ̂r ɓon lɛ̀ Jân, à shɛ̀ ɓon fyaꞌ lɛ: «Kɛ̀nnênì, ɓyin fɔsàꞌ ji <font color=blue>Ŋ̀gwìn-ŋkwan-Èjîb</font>.»
Lɛ̀ ɓɛ kà waꞌ kɛ̌n, ɓɛ cibbi lɛ̀ Yesù lɛ: «Wù yili lɛ ɓwiꞌ kɛn ji ŋgwìn fɔ̀sea fɛn?»
À fyònnzì ɓon lɛ: «Cɛênì fɛꞌ, ɓyin yɛ kuꞌ ɗuɔ̀n ǹsòn ɗin, ɓyin cinni mwum ndɔꞌ lɛ̀ ŋgwu mlǎꞌ ŋgun, ɓyin suꞌ nun ɗwon nyè. Nye nɛ nun yɛ̌ ɗun nlim,
Kwan sɛ ɓyin yɛ cibbi li, à yɛ̌ ɓyin næmmbyìꞌ ndwun ndɔꞌ nyɛ̌ nye zwô nun lìsea lɛ̀ ywum hwæn kɛ nlim kɛ̀kea. Kwe nɛ ɓyin yɛ ji ŋgwìn fɔ̀sea.»
Ɓwɛsɔꞌ ɓyon yê mbyi ɓɛ kɛn. Ɓɛ kɛn ɓɛ̌n, ɓɛ cinni ywum hwæn m̀banmbɔꞌ wɛ̌ tà shɛ nun lɛli kuꞌ. Ɓɛ ɗunmi ji <font color=blue>Ŋ̀gwìn-ŋkwan-Èjîb</font> fɔ̀sea nye ni nun.
Ji mɓùnŋgǎꞌ Nyɛli nyɛꞌ<TS3>(<a href="tw://bible.*?40.26.26-29">Mt. 26.26-29</a>; <a href="tw://bible.*?41.14.22-25">Mr. 14.22-25</a>; <a href="tw://bible.*?46.11.23-26">1 Ko. 11.23-26</a>)Kwan wolimɛ, Yesù ɓɛ̀n lɛ̀ ɓwɛsɔꞌ ɓyon, ɓɛ swɔli cìcǐ ji.
Yesù shɛ̀ lɛ̀ ɓon lɛ: «Ǹlim yɛ̂m yili ǹzwɔnzwɔ̀ꞌ lɛ ɓwiꞌ ji ŋ̀gwìn nɛ m̀ban ɓwiꞌ lɛ̀ ɓyin lɛ̀ mǔn kà yɛn vɛ̀nɛ̀ꞌ.
Ntwiꞌ sɛ mùn tà ɓyin shɛ̌ lɛ̀ lɛŋkæ̀m lɛ mùn ɓà tî ji ŋgwìn nɛ ji ɓe, a kɛn ɓɛ̀n kwan sɛ M̀vɛ̀nnswæ̀b yɛ̌ swum sɛ ŋ̀gwìn nɛ lìsàꞌ kpeli. À yɛ̌ cì li kɛ ywɔꞌ shon nun.»
À lɛli li, à kɛ̀ fyàꞌ, à sheli plaꞌ ɓæ̀ꞌ, à yili M̀vɛ̀nnswæ̀b osɔ̀kɔ̀ꞌ, à shɛ̀ lɛ̀ ɓwɛsɔꞌ ɓyon lɛ: «Yèênì, ɓyin nwi kwæꞌ kwæꞌ ɓyin hwæn,
ntwiꞌ sɛ mùn tà ɓyin shɛ̌ lɛ̀ lɛŋkæ̀m lɛ ŋ̀waꞌ ye jenɛ, mùn ɓà tî ɓæ̀ꞌ nwi tî, a kɛn ɓɛ̀n kwan sɛ M̀vɛ̀nnswæ̀b yɛ̌ ywɔꞌ shon ɓɛ̀nnzi.»
Ɓɛ nwi, à kɛ̀ tì fyàꞌ, à sheli brɛ̂ꞌ, à yili M̀vɛ̀nnswæ̀b osɔ̀kɔ̀ꞌ, à ɓɔtaꞌ son, à ɗunmi ɓon fɛkea lɛ̀ à tǎ lɛꞌ lɛ: «She mun tà ɓyin fɛ sɛ si nwɔ̀ꞌ nywi yɛ̂m yɛ mùn yɛ̌ fɛ kɛ ywi nyɛ̌ mùn yɛ̌ ywi ntwiꞌ yin. Kwan sɛ ɓyin yɛ tòn ɓe, ɓyin cikàꞌ li kɛ mɓùnŋgàꞌ yɛ̂m nun.»
Kɛ nyě ji, à kònndì tì lɔꞌ plaꞌ ɓæ̀ꞌ sheli, à fɛ ɓon, à shɛ̀ lɛ: «Plaꞌ ɓæ̀ꞌ nɛ ni swum njini ŋgwon nywæb sɛ M̀vɛ̀nnswæ̀b lwinnzi lɛ̀ mvæb yɛ̂m yɛ ywimɛ swì ntwiꞌ yin.
«Cɛênì fɛꞌ she mwum nɛ ji kwiꞌ lɛꞌ nyɛ̌m wan ni ǹtǒn lɛ̀ mùn m̀ban.
À si lɔꞌ lɛŋkæ̀m kɛ nywi <font color=blue>Mwɛn Mwum</font> kɛ ŋwum yɛ M̀vɛ̀nnswæ̀b lɛlâ nun lɛ, sɛ yili lɛ à ywi, son, yǎ paꞌ tǒn ɓyɛbbi sɛ kà ɓɛ lɛ̀ mwum nɛ yɛ̌ nun kyǐ.»
Ɓwɛsɔꞌ ɓyon ywɔmɛ li, ɓɛ ɗunmi cibbaꞌ lɛ̀ ɓwùlu lɛ wɛn ni nɛ yɛ paꞌ lɛꞌ màzwùm cǐ nyinnìm shan nun li?
Wɛn nɛ kuꞌ ci-zwiꞌ kɛ nyinnìm shɛꞌ nun?Kɛ nyě yi, ɓwɛsɔꞌ Yesù pyisì dwìnni kɛ nyinnìm shan nun. Ɓɛ ɓe dwìnnì kɛ nywi mwum nɛ ɓɛ woli ɓɛ twɛꞌ lɛ̀ ci-zwiꞌ kɛ ŋkwìn yan nun.
Yesǔ kà shɛ̌ lɛ̀ ɓon lɛ: «Kɛ nywi ɓwum ɓye ŋgyɔ̂ꞌ wan, mɛ̀ mvɛ̀n ɓɛ ywɔꞌ ɓon. Mɛ̀ ci-zwiꞌ ɓye ta ɓon kɛ̀nnzi, ɓɛ yili lɛ ɓwùlu lon ɓon lɛ mɛ̀ ci-ncǐ lwɛn.
Son, ti lɛ̀ ɓyin, li nɛ ɓan. Swum sɛ kɛ cì shin yɛ ɓɛ lɛ, nyɛ̌ nlim wɛ̌ mwumŋkæ̀m, sɛ yili lɛ à ɓɛ wɛ̌ nyɛ̌ mwɛsɔ̀ꞌ, nyɛ̌ kuꞌ ci-zwiꞌ, à ɓɛ wɛ̌ ci-mfyi nɛ ɓwùlu ta fyi.
Kɛ mɛ mɓàkàꞌ nyin nun, kwan sɛ ɓwum ndɔꞌ ɓi ɓî, nyɛ̌ m̀bɔꞌ ni kuꞌ kɛ cǐ ji, ǹdɔꞌ ɓɛ kuꞌ ci-nshî ji nyon, wɛn nɛ nlim mwum nɛ cinni ǹtwu? Nyɛ̌ cǐ ji nɛ ɓan? Ti mǔn, mùn ni fɛ nyinnìm shin nun wɛ̌ ci-mfyi nɛ ɓyin ta fyi.
«Ɓwiꞌ ti lɛ̀ ɓyin ŋ̀gyìn mèan, ɓyin nzwonnzi kan mun kwan sɛ mùn tǎ vɛ̀nɛ̀ꞌ yɛnni.
M̀banmbɔꞌ nɛ Ce nyɛ̀m lànnzi mun ywɔꞌ shon fyaꞌ, mùn lànnzâ tì kuꞌ ɓyin ŋ̀kimmɔꞌ màzwùm.
Li, kɛ ywɔꞌ shɛ̂m nun, ɓyin yɛ ji, ɓyin nwi kɛ cìcì fɔꞌ lɛ̀ mùn. Ɓyin yɛ tì kuꞌ tòn kɛ yi ɗan lwun zwɛ̂m, ɓyin ɓɛ yɛ paꞌ ɓwum wûm ɓlàn ɓî Izràɛ̂l mɛ̀ kæ̀ꞌ lànnzi.»
Yesù tǎ Pìɛ̂r shɛ̌ lɛ nyǐ ni yɛ̌ nun ɓyìnnɔa<TS3>(<a href="tw://bible.*?40.26.31-35">Mt. 26.31-35</a>; <a href="tw://bible.*?41.14.27-31">Mr. 14.27-31</a>; <a href="tw://bible.*?43.13.36-38">Jân 13.36-38</a>)Yesù kònndì tì shɛ̀ lɛ: «Sìmôn! O! Sìmôn, ywɔꞌ fɛꞌ, Satæ̀n cibbâ ŋ̀kimmɔꞌ fyaꞌ Mvɛ̀nnswæ̀b lɛ̀ nun nyonnzì ɓyin wɛ̌ shɛ ɓɛ ta ŋ̀gàjìlì nyònnzi kɛ ɓlî nun.
Son, mǔn, mùn kelâ M̀vɛ̀nnswæ̀b lɛ̀ jin swû, wǔ læ̀kì ǹtɛ̀ꞌ zwum ywû yɛ nywi yɛ̂m ɗonnzi ŋ̀gyìnmbɔꞌ. Kwan sɛ wu ywìmɛ fyònnì ɓe fyaꞌ yɛ̂m, wù kimnzi tì kuꞌ ɓwùlu mɛ̀ nlim.»
Pìɛ̂r shɛ̀ lɛ̀ nun lɛ: «Kwo wù nɛ ɗun fɛꞌ nye njè kɛ̀ ywi nɛ wu yɛ̌ ywi, mùn ni mɓònŋgàꞌ nun lɛ mùn yɛ̌ ɓɛ ɓwiꞌ lɛ̀ wù.»
Yesǔ kà fyònnzi nun ɓe lɛ: «Pìɛ̂r, mùn tà wu shɛ̌ lɛ̀ lɛŋkæ̀m lɛ nyì moan shikpon ɓǎ ŋ̀kwu ɗwǐ ɗyě lɛ̀ wù ɓyìnnɔâ kæ̀mmì lê lɛ wǔ lìmmi kan mùn.»
Yesù tǎ ɓwɛsɔꞌ ɓyon shɛ̌ lɛ ɓyi ɓi fɔsàꞌ ntwiꞌ swum sɛ ta kìnYesù kònndì tì ɓwɛsɔꞌ ɓyon cibbi lɛ: «Kɛ kwan sɛ mùn fyie ɓyin, mùn shɛ̀e lɛ ɓa ɓyin shɛ m̀pɔ̌ꞌ lòn lɛ̀ ǹshe nun, shìkì mɛ̀ dibaꞌ, swum ndɔꞌ shie ɓyin mbyî?» Ɓwɛsɔꞌ ɓyon fyonnzì lɛ̀ nun lɛ kwo swum fɔꞌ si shie kàn ɓon.
Ǎ kà kònndi ɓon shɛ̌ lɛ: «Son jenɛ, mwum nɛ cinni m̀pɔ̌ꞌ lòn, à sheli yon, m̀banmbɔꞌ kuꞌ lɛ̀ mwum nɛ cinni ǹshe yon. Wù nɛ cinni kan ǹjìm, wù kyì gan swû, wù shɛ lǒn màzwùm, wù hwìn nyɛ̌ m̀bɔꞌ ndɔꞌ nun.
Ntwiꞌ sɛ mùn tà ɓyin shɛ̌ lɛ̀ lɛŋkæ̀m lɛ sɛ yili lɛ swum sɛ ɓɛ kɔꞌ kɛ nywi yɛ̂m kɛ ɗèwǎ Mvɛ̀nnswæ̀b nun lwinni, she ɓɛ lɛꞌ lɛ: “Ɓɛ tean mɛ̀ ci-ncǐ ɓyɛbbi, ɓɛ kɛɔ̀ꞌ nun kɛ læm shan nun.” Ntwiꞌ sɛ ywum yɛ ɓɛ kɔe kɛ mwu yɛ̂m hwæn yɛ lwinni.»
Ɓwɛsɔꞌ ɓyon kà shɛ̀ nun lɛ: «Nyɛli nyɛꞌ, ǹjìm ndɔꞌ yi fɛ ɓî yɛ.» À fyònnzì lɛ̀ ɓon lɛ: «Sɛ ti wòli.»
Ŋ̀keli yɛ Yesù ɓe keli kɛ ŋgwùmŋgwùm ndɔꞌ<TS3>(<a href="tw://bible.*?40.26.36-46">Mt. 26.36-46</a>; <a href="tw://bible.*?41.14.32-42">Mr. 14.32-42</a>)Yesù waꞌ kɛ̀n, à yè mbyi ŋgwùmŋgwùm she cinni mɛ̀ njǐ ŋgæꞌ <font color=blue>òlîvɛ̀</font> zwɛm wɛ̌ tà shɛ nun ɓe kɛ̀nkì. À waꞌ li, ɓwɛsɔꞌ ɓyon kɛ nun mwǔ nyè.
Ɓɛ ɓɛn cìcǐ màzwǔm, à shɛ̀ lɛ̀ ɓon lɛ: «Tòênnì lɛ̀ ŋ̀keli lɛ̀ ɓyin læ̀kì pyì kɛ mɛ mɓwɛb nun.»
«Ce nyɛ̀m, kɛ nyili ywû nun, myìlɔ̂ꞌ plaꞌ vɛ̀nɛ̀ꞌ nɛ læ̀bbi lɛ̀ mùn, mǔn læ̀kì vɛ̀nɛ̌ꞌ màzwùm nwi. Kwo fɛꞌ li, mǔn lɛꞌ kan lɛ wù ci swum sɛ mùn nɛꞌ yili, son, cǐ wɛ̌ tà shɛ ǹlim ywû ta yili.»
Kɛ kwan si nun, cikpuꞌ ndɔꞌ nɛ M̀vɛ̀nnswæ̀b fyi ŋ̀wai ye kɛ ɗɛb ɓwùmnì ɓǎ nun kimnzi Yesù ǹlim.
Kɛ mɓyìtǐ nlim yɛ ɓe lɛ̀ ǹlim ɓyitâ Yesù zwum, à ɓe kònndi kelɔ̂ꞌ mbyî lɛ̀ kim. Mɛ̀ ɗùsì yɛ ɓe nun kwean nywi ɓe kyì mèan lɛ̀ yɛ ta swì ŋgyɔꞌ wɛ̌ mvæb.
À keli hwæn, à waꞌ zwô, à kìn ɓe cì ɓwɛsɔꞌ ɓyon, à cinni ɓon ɗyekea kɛ mɛ mɓàkàꞌ nyan nun.
À cibbi lɛ̀ ɓon lɛ: «Sɛ ci lɛ ɓyin pyi ɗye ɓe? Weànì zwô, ɓyin keli, ɓyin læ̀kì pyì kɛ mɛ mɓwɛb nun.»
M̀ɓæn yɛ ɓɛ ɓænne Yesù<TS3>(<a href="tw://bible.*?40.26.47-56">Mt. 26.47-56</a>; <a href="tw://bible.*?41.14.43-50">Mr. 14.43-50</a>; <a href="tw://bible.*?43.18.2-11">Jân 18.2-11</a>)Kwan sɛ Yesù ɓi lɛꞌ li, ŋwum pyì kan ŋgyɔꞌ, ŋ̀kwìn ɓwum mèan ndɔꞌ kwaìn. Judà nɛ ɓe kɛ kì-wûm ɓlàn ɓî ɓwɛsɔꞌ Yesù nun nɛ ɓe ŋ̀kwìn ɓwum màzwùm mbyi ɗwoin. À kɛ̀nnɔ̀ꞌ ke Yesù ɓǎ nun kwɔti nun.
Yesǔ kà shɛ̌ lɛ̀ nun lɛ: «Wù yili wù fyi kɛ ŋkwɔti yɛ̂m nun ɓǎ wù fɛ fyàꞌ yɛ̂m wan, mùn nɛ <font color=blue>Mwɛn Mwum</font>?»
Ɓwɛsɔꞌ Yesù ɓye fɔꞌ yɛn swum sɛ ta yili sɛ lannzì Yesù nywi, ɓɛ cibbi nun lɛ: «Nyɛli, sɛ yili lɛ ɓwiꞌ ɗunmi ɓon kwǐ lɛ̀ mɛ̀ njìm ɓyɛꞌ?»
Ŋwum yɛ nun tǎ lɛꞌ yɛ, mwɛsɔ̀ꞌ Yesù ndɔꞌ kwan nyinnìm ɓwulu nun, à kwæꞌ ywiꞌ she fyaꞌ ji ci-she mwumŋkæ̀m mɛ̀ ci-mfɛ sàtìkæ̀ꞌ.
Son, Yesǔ kà shɛ̌ lɛ: «Ɗonnzênì, sɛ wolâ li.» À lɛꞌ li, à twuti ywiꞌ mwum tòn ni, sɛ wolɔ̀ꞌ ɓe.
Kɛ nyě yi, Yesù shɛ̀ lɛ̀ mɛ̀ ci-zwiꞌ mɛ ci mfɛ sàtìkæ̀ꞌ lɛ̀ mɛ̀ ci-zwiꞌ mɛ ci-mɓòn nyenswæ̀b ndwun, kònndì lɛ̀ ɓwumŋkæ̀m mɛ Yudà ɓye kien nun ɓænni lɛ: «Yɛn sɛ ci lɛ ɓyin zwunnì mùn lɛ̀ mɛ̀ njìm, lɛ̀ mɛ̀ mɔ̀ꞌ nun, wɛ̌ mùn ni ci-nywiꞌ?
Mɛ̀ ŋgyinŋgyin mùn ɓe ɓɛ nyenswæ̀b ndwun ɓwiꞌ lɛ̀ ɓyin, ɓyin fɔ̀ꞌ kan m̀ɓæn yɛ̂m. Son, kwan sɛ ton sɛ, shin sɛ woli, she Satæ̀n nɛ tǎ ywɔꞌ kɛ cǐ tǒn njimmi nun konndì tì kuꞌ wòlì.»
M̀ɓyìnnɔ̀ꞌ yɛ Pìɛ̂r ɓyìnnɔe lɛ nun lìmmi kan Yesù<TS3>(<a href="tw://bible.*?40.26.57-58">Mt. 26.57-58</a>, <a href="tw://bible.*?40.26.69-75">69-75</a>; <a href="tw://bible.*?41.14.53-54">Mr. 14.53-54</a>, <a href="tw://bible.*?41.14.66-72">66-72</a>; <a href="tw://bible.*?43.18.12-18">Jân 18.12-18</a>, <a href="tw://bible.*?43.18.25-27">25-27</a>)Ɓɛ ɓæn Yesù, ɓɛ kɛn lɛ̀ nun kɛ nye mwumŋkæ̀m mɛ̀ ci-mfɛ sàtìkæ̀ꞌ. Pìɛ̂r ɓe ɓon ɗonnzɔꞌ mbyî læ̀bbi, à ɗwonŋgaꞌ ɓon ɓe nùn.
Kɛ ɓònmbyi mwumŋkæ̀m mɛ̀ ci-mfɛ sàtìkæ̀ꞌ, ɓɛ ɓanne win ndɔꞌ kwe, ɓwum ɓi kean lɛ̀ ɓɛ yon wo. Pìɛ̂r kɛ̀n tǒn ŋkwìn yan nun.
Cikpuꞌ nyɛ̌ m̀lib ndɔꞌ kwaìn, à yɛn Pìɛ̂r moan win ǹtǒn, à sunndi nun cɛ à shɛ̀ lɛ: «Mwum tòn nɛ ɓe kuꞌ ɓɛ lɛ̀ nun.»
Son, Pìɛ̂r ɓyìnnɔ̀ꞌ, à shɛ̀ lɛ̀ nun lɛ: «Ɗyim mɛ̀ yib, mǔn lìmmi kan mûn nun.»
Kwan læ̀b kan, mwum ndɔꞌ yɛn tì nun, à kònndì shɛ̀ lɛ: «Kwo fɛꞌ wù, wù ni kuꞌ kɛ læm shon nun.» Son, Pìɛ̂r fyònnzì tì lɛ̀ mwum tòn ni lɛ: «Mùn ɓà mûn nlim.»
Kwan læb ɓe li, ǹdɔꞌ, nun: «Ŋgyi ɓan, mwum tòn nɛ ɓe kuꞌ kɛ læm shon nun ntwiꞌ mwum Gàlìlê nɛ.»
Pìɛ̂r kà fyònnzi nun son si ɗyě lɛ: «Mǔn tà ka kuꞌ mùn swum sɛ wù yili wù lɛꞌ ywo.» Kɛ fyònnzì lɛꞌ nyon nun, ŋwum pyì kan ŋgyɔꞌ, nyì kwɔꞌ.
Nyɛli nyɛꞌ Yesù yònnzì mɛꞌ, yɛ ɓwumndì ɓon lɛ̀ Pìɛ̂r. Li, Pìɛ̂r ɓùn ǹzæ̀ꞌ lɛꞌ nɛ Nyɛli nyɛꞌ shɛ̀e nun. À shɛ̀e nun lɛ: «Lɛ̀ nyì zwimbyiꞌ kà ɗwǐ ŋ̀kwu ɗye, a yɛ ɓɛ lɛ̀ wù ɓyìnnɔâ kæ̀mmì lê lɛ wǔ lìmmi kan mûn.»
Pìɛ̂r ɓùnmɛ li, à kweɔ̀n ɓe pisean, à ɗunmi kwe ŋkwu nji lɛ̀ mɛ̀ ɗuꞌ ta kyì.
Ǹsɛ̀m, lɛ̀ twùꞌ nɛ ɓɛ ɓe Yesù ɓo<TS3>(<a href="tw://bible.*?40.26.67-68">Mt. 26.67-68</a>; <a href="tw://bible.*?41.14.65">Mr. 14.65</a>)Kɛ kwe ɗwon mwumŋkæ̀m mɛ̀ ci-mfɛ sàtìkæ̀ꞌ, mɛ̀ mɓòn ɓye ɓe Yesù ɓǒn ɓe nun kɔlea lɛ̀ ɓɛ nun ɓo.
Ɓɛ ɓe nun sɛti mɛꞌ læ̀mmi, ɓɛ kà ywæꞌ nun, li, ɓɛ cibbi nun ɓe lɛ: «Lìmmi mwum nɛ ywæꞌ wû.»
Ǹzæ̌ꞌ lɛꞌ nsɛ̀m ndɔꞌ yɛ ɓɛ ɓe lɛꞌ lɛ̀ nun ɓe mèan ɗin.
Yesù kɛ swiꞌ mɓwɔki twun yɛ ta mɛ̀ kyìtæ̀ꞌ nyenswæ̀b ndwun linni<TS3>(<a href="tw://bible.*?40.26.59-66">Mt. 26.59-66</a>; <a href="tw://bible.*?41.14.55-64">Mr. 14.55-64</a>; <a href="tw://bible.*?43.18.19-24">Jân 18.19-24</a>)Shikpon ɓwumnimɛ, ɓwumŋkæ̀m mɛ Yudà lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ ɓon lɛ̀ mɛ̀ ci-nlìmmì mɛ lwuà nun hwæn swɔli kɛ cìcǐ nlin kyìtæ̀ꞌ nyenswæ̀b ndwun, ɓɛ ci ɓɛ kiìn lɛ̀ Yesù kwe.
Ɓɛ ɓɛn lɛ̀ nun swi shan, ɓɛ cibbi nun lɛ: «Shɛ̀ lɛ ɓwiꞌ, wù nɛ <font color=blue>Kristò</font>?» Yesǔ kà fyònnzi lɛ̀ ɓon lɛ: «Mùn nɛ shɛ fɛꞌ ɓyin nùn ɓyin ɓa lɛꞌ shɛ̂m kɛ̌ wɛ̌ lɛꞌ,
mùn nɛ cibbi fɛꞌ ɓyin ǹzæ̀ꞌ lɛꞌ ndɔꞌ, ɓyin ɓa mun nun fyònnzi.
Son, mùn shɛ̀ ɓyin lɛ ǹɗunmi yɛ ɗunmâ jenɛ yɛ, <font color=blue>Mwɛn Mwum</font> yɛ̌ kɛ̌n tòn fyaꞌ ji Mvɛ̀nnswæ̀b nɛ làn ywum hwæn lɛ̀ ŋ̀kimmɔꞌ.»
Ɓwum hwæn ɓye ɓe kwe kà cibbi nun lɛ: «Sɛ lisaꞌ lɛ wù nɛ lɔꞌ Mwɛn Mvɛ̀nnswæ̀b?» Yesù fyònnzì ɓon lɛ: «Sɛ ta ɓyin nɛꞌ kwean ŋwum, ɓyin lim kan.»
Ŋ̀kɛ̀n yɛ ɓɛ kɛnne lɛ̀ Yesù kɛ swiꞌ Pìlatwù<TS3>(<a href="tw://bible.*?40.27.1-2">Mt. 27.1-2</a>, <a href="tw://bible.*?40.27.11-14">11-14</a>; <a href="tw://bible.*?41.15.1-5">Mr. 15.1-5</a>; <a href="tw://bible.*?43.18.28-38">Jân 18.28-38</a>)Kɛ nyě màzwùm, ɓwum hwæn waꞌ zwô, ɓɛ kɛn lɛ̀ Yesù kɛ cɛ̌ Pìlatwù.
Ɓɛ ɓɛn kwe, ɓɛ ɗunmi Yesù shɛ̀ nywi lɛ: «Ɓwiꞌ ɓænnzi mwum tòn nɛ lɛ̀ à tǎ ɓwum ɓyɛꞌ kwǔ kɛ̌n ɓyɛbbi lìsea, à tǎ ɓwum ndɛb lɛbbi lɛ ɓa ɓyi ɓi ɗɛb gàrimà lɛ̀ m̀vɛ̀n ndwun, à tà ti ma nun nɛꞌ twɛli lɛ̀ <font color=blue>Kristò</font>, m̀vɛ̀n ndwun nɛ M̀vɛ̀nnswæ̀b ywìmɛ fyiì.»
Ɓɛ shɛ nun mɛ̀ lɛꞌ nywi li, Pìlatwù ɗunmi nun cibbi lɛ: «Wù nɛ ɗyi m̀vɛ̀n mɛ̀ Yudà?» Yesù fyònnzì lɛ̀ nun lɛ: «À si wɛ̌ tà shɛ wù lɛꞌ kuꞌ si.»
Yesù fyònnzi li, Pìlatwù shɛ̀ lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ làn m̀bɔꞌ ŋkwìn ɓwum lɛ: «Kɛ nywi mwum tòn nɛ, mǔn cinni kan mûn mwǔ lɛꞌ nyɛnnzi vɛ̀nɛ̀ꞌ ndɔꞌ cì shon.»
Son, ɓwum ɓye kiìn nun swɛmmea ywɔꞌ li, ɓɛ konndì ɗyi ǹzæ̀ꞌ lɛꞌ nyan nun lɛ̀ kim lɛ: «Ǹlìsàꞌ ywum yon yɛ nun tǎ lìsàꞌ ta ɓwum kim-mwù fɛ kɛ ŋgyɔꞌ mɛ̀ Yudà nun hwæn. À ɗunme kɛ ŋgyɔꞌ Gàlìlê nun, jenɛ à nɛ tî tì fɛ nɛ.»
M̀fyi yɛ Pìlatwù fyie Yesù kɛ swiꞌ Èrôdɛ̀Pìlatwù ywɔꞌ ǹzæ̀ꞌ lɛꞌ ni, à cibbi lɛ: «Mwum tòn nɛ ni mwum Gàlìlê?»
Kwan sɛ ɓɛ shɛ nun lɛ Yesù wai kɛ Gàlìlê kɛ kpìnnzɔ̀ꞌ ŋgyɔꞌ she Èrôdɛ̀ nɛ ta ywɔꞌ nun, à fyiɔ̀ꞌ Yesù kɛ cì shon, ntwiꞌ sɛ Èrôdɛ̀ ɓe ŋ̀gyǐn màzwùm kwe Yèrusàlɛ̀m.
Ǹlim lwukaꞌ Èrôdɛ̀ ǹzwɔnzwɔ̀ꞌ lɛ̀ ǹyɛn yɛ nun yɛnne Yesù, ntwiꞌ sɛ ɓe lɛ̀ à ywɔâ sèàn nyon, à ɓe yili ǹdìkàꞌ ŋwê lɛ nun yɛn nun. À yile lwɛn lɛ nun yɛn hìlea Yesù ndɔꞌ.
À cibbaꞌ Yesù mɛ̀ mwù lɛꞌ mèan. Kwo ǹzæ̀ꞌ lɛꞌ m̀bɔꞌ, Yesǔ fyònnzi kan nun.
Mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ mɛ̀ ci-nlìmmì mɛ lwuà ɓe tòn lɛ̀ ɓɛ ta Yesù mɛ̀ lɛꞌ ŋglwɔkea shɛ̌ nywi.
Èrôdɛ̀, lɛ̀ mɛ̀ suzæ̀n ɓyon nun hwæn ɗunmi Yesù kɔlea, ɓɛ twɛꞌ nun lɛ̀ swum ɗin. Kwan sɛ sɛ woli Èrôdɛ̀ fyaꞌ lɛ nun fyɔsɔ̀ꞌ Yesù ɓe cɛ̌ Pìlatwù, ɓɛ swiɔ̀ꞌ nun plè lòn ndɔꞌ ɓe nywi ǹlwɛn, lɛ̀ ɓɛ kà kɛ̌n lɛ̀ nun.
Nywɔꞌ màzwùm ǹnywɛ̀n, mɛ̀ Èrôdɛ̀ ɓon lɛ̀ Pìlatwù fyonnì mɛ̀ ŋwè kɛ nɗwumni yɛ ɓon ɓe ɗwumni nun.
Ǹswili yɛ ɓɛ swile Yesù ywi<TS3>(<a href="tw://bible.*?40.27.15-26">Mt. 27.15-26</a>; <a href="tw://bible.*?41.15.6-15">Mr. 15.6-15</a>; <a href="tw://bible.*?43.18.39–19.16">Jân 18.39–19.16</a>)Pìlatwù swɔsi mɛ̀ ci-zwiꞌ mɛ ci-mfɛ sàtìkæ̀ꞌ ɓon lɛ̀ mɛ̀ ci-zwiꞌ mɛ Yudà lɛ̀ ŋ̀kwìn ɓwum ɓyan.
À shɛ̀ lɛ̀ ɓon lɛ: «Ɓyin kin fɛ lɛ̀ mwum tòn nɛ lɛ, à tǎ ɓwum ɓyin kwǔ kɛ̌n ɓyɛbbi lìsea? Cɛênì lɛ fɛꞌ, mùn cibbeâ nun ǹzæ̌ꞌ lɛꞌ yɛ ɓyin shɛ nun nywi kɛ swiꞌ shin ɓyin hwæn, mùn kɛ̀n yɛn lɛ kɛ nywi ywum màzwùm hwæn, she nun ɓwu nlim, kwo fɔꞌ sɛ ɓan.
Kwo fɛꞌ Èrôdɛ̀, ǎ cinni kan ǹzæ̀ꞌ lɛꞌ nɛ mwum tòn nɛ ɓwu kwo m̀bɔꞌ. Son sɛ ci à fyɔ̀sì ɓwiꞌ nun ɓe. À si seansean lɛ ǹzæ̀ꞌ lɛꞌ nɛ nun ɓwu nɛ ɓwiꞌ woli ɓwiꞌ wu nun ntwiꞌ yi à ɓǎn.
Li, mùn yɛ̌ cì ɓɛ suꞌ nun mɛ̀ mɔ̀ꞌ ndɔꞌ ɓo ɗin, mùn pæ̀ꞌ fyàꞌ lɛ̀ nun.» [
Sɛ ɓe kwe ɓɛ̀ꞌ shan nun lɛ <font color=blue>Ŋ̀gwìn-ŋkwan-Èjîb</font> wòlimɛ, Pìlatwù kwannzi ci-nye njè m̀bɔꞌ ndɔꞌ.]
M̀bɔ̀kì nɛ Pìlatwù ɓe yili lɛ nun pæꞌ fyàꞌ lɛ̀ Yesù, ɓwum ɗyi, ɓɛ ɗunmi kun m̀banmban lɛ: «Cì ɓɛ wu ɓwiꞌ mwum tòn ni, wù pæ̀ꞌ fyàꞌ lɛ̀ Bàràbâs.»
Bàràbâs ni ɓe mwum nɛ ɗuen nye njè ntwiꞌ mɛ lɛꞌ kim-mwù ndɔꞌ nɛ nun ɓe nlim kɛ nlim myi, lɛ̀ ntwiꞌ lɛꞌ ŋwu mwum ndɔꞌ sɛ nun ɓe tì kuꞌ kɛ nlim.
M̀bɔ̀kì nɛ Pìlatwù ɓe yili lɛ nun pæꞌ fyàꞌ lɛ̀ Yesǔ, à kònndì yili lɛ̀ nun lɛli tì lɛ̀ ŋ̀kwìn ɓwum.
Son, ɓɛ ɗunmi kuɔ̀n mbyî lɛ: «Ywummɔꞌ nun ŋgæꞌ mɛ̀ ɓɔtɔꞌ zwɛm, ywummɔꞌ nun ŋgæꞌ mɛ̀ ɓɔtɔꞌ zwɛm mɛ̀.»
Pìlatwù kònndì ŋwum wèli ɓe kæ̀mmì mɛ nlè nun, à shɛ̀ lɛ̀ ɓon lɛ: «Yǎ lɛꞌ ɓyɛbbi sɛ nun cì? Mùn kæbbâ nywi yon, mǔn cinni kan mûn ǹzæ̀ꞌ lɛꞌ nɛ yɛ̌ cì ɓɛ wu nun. Mùn yɛ̌ cì ɓɛ ɓɔꞌ nun mɛ̀ mɔ̀ꞌ ɗin, mùn pæ̀ꞌ fyàꞌ lɛ̀ nun.»
Son, ŋ̀kwìn ɓwum ɓe kǎn ŋwum ɗwɔki lɛ̀ ŋgwusi ye lɛ ɓɛ ywummɔꞌ Yesù kɛ ŋgæꞌ mɛ̀ ɓɔtɔꞌ zwɛ̂m. Ɓɛ kun kun li, kun shan kiìn Pìlatwù mwù lèan,
à yɛn lɛ ǹdikàꞌ nun ci ɓyi swum sɛ ɓyi ta yili,
à pæ̀ꞌ fyàꞌ lɛ̀ mwum nɛ ɓon cibbi lɛ nyǐ ni pæꞌ ɓon fyàꞌ lɛ̀ nun, mwum nyɛ̌ ɓɛ kɛe nye njè lɛ̀ lɛꞌ mwǔ kimmi, lɛꞌ ŋwu mwum kpatɔ̀ꞌ zwɛ̂m, à kyìli kuꞌ ɓon Yesù fyaꞌ, ɓǎ ɓon ci swum sɛ ɓon yili lɛ̀ nun.
Ǹywummɔꞌ yɛ ɓɛ ywummɔe Yesù kɛ ŋgæꞌ mɛ̀ ɓɔtɔꞌ zwɛ̂m<TS3>(<a href="tw://bible.*?40.27.32-44">Mt. 27.32-44</a>; <a href="tw://bible.*?41.15.21-32">Mr. 15.21-32</a>; <a href="tw://bible.*?43.19.17-27">Jân 19.17-27</a>)Ɓɛ waꞌ kɛ̀n lɛ̀ Yesù. M̀bɔ̀kì nɛ ɓon ɓe kɛ̌n mbyi nun lɛ̀ nun, ɓɛ ɓɛn cìcì ndɔꞌ, ɓɛ cinni mwum nyɛ̌ wae nsòn ndɔꞌ yɛ ɓɛ ta lon lɛ Sìrɛ̂n. Jin mwum màzwùm ɓe lɛ Sìmôn, lɛ̀ à waimɛ̀ ndɛm. Ɓɛ ɗyili nun fi, ɓɛ fɛ nun ŋgæꞌ mɛ̀ ɓɔtɔꞌ Yesù ŋgun lɛ̀ à shɛ, à ɗwon Yesǔ nyè.
Ŋ̀kwìn ɓwum mɛ Yudǎ mèan ndɔꞌ ɓe kuꞌ nun ɗwon nyè. Kɛ nyinnìm shan nun, mɛ̀ yib ɓe tì kuꞌ kwe, ɓɛ ɓe kɛ̀n lɛ̀ ɓɛ ta kwe, ɓɛ ta fyonŋgaꞌ nywi Yesù.
Yesù ɓɛ̌n cì ndɔꞌ, à yònnzì mɛꞌ, à cɛ ɓon, à shɛ̀ lɛ̀ mɛ̀ yib ɓye Yèrusàlɛ̀m ɓi lɛ: «Ɓa ɓyin gwannzì mɛ̀ ɗuꞌ ɓyin ntwiꞌ yɛ̂m, fyòênnì kwe kɛ nywi ɓwɛn ɓyin, ɓyin kwe tì kuꞌ kɛ nywi ɓyin nɛꞌ.
Ntwiꞌ kwan ndɔꞌ kà wòlàkàꞌ she mwum yɛ̌ lɛꞌ lɛ: “Tǒn lwɛn si lɛ̀ mɛ̀ kìm mɛ yib, sɛ ɓɛ tì kuꞌ lɛ̀ ɓye ye kifɛꞌ, lɛ̀ mɛ̀ nywon ɓye nywonnzi kifɛꞌ mwɛn ndɔꞌ.”
Sɛ lannzì kɛ nywi ŋgæꞌ mflɔa wɛ̌ tà shɛ ɓyin ta yɛn sɛ, ɓɛ ɗyě nywi ŋgæꞌ ŋwumndea, sɛ ɓê lɛ?»
Kɛ læm shan nun, mɛ̀ suzæ̀n ɓe ɓwum ɓî ndɔꞌ kɛ̀nnzi ɓye ɓe mɛ̀ ci-ncǐ ɓyɛbbi. Ɓe lɛ̀ ɓɛ kɛnmɛ ɓon wu cìcǐ fɔꞌ lɛ̀ Yesù.
Kwan sɛ ɓon kɛn ɓɛ̌n cìcì sɛ ɓɛ ɓe lon lɛ Gɔ̀lgɔ̀tâ, (sù ni lɛ ŋ̀gwɔ̀ꞌ mwù), ɓɛ ywummɔꞌ Yesù kwe ŋgæꞌ mɛ̀ ɓɔtɔꞌ zwɛ̂m. Mɛ̀ ci-ncǐ ɓyɛbbi ɓî ɓi, ɓɛ ywummɔꞌ tì kuꞌ ɓon kwe kɛ mɛ ŋgæꞌ ɓyan nun kyi. Ɓɛ kɛe Yesù nyɛ̌ m̀bɔꞌ fyaꞌ ji, nyɛ̌ m̀bɔꞌ kuꞌ fyaꞌ mɛ̀ꞌ.
Yesù wèli ŋwum, à shɛ̀ lɛ: «Ce nyɛ̀m, zùsi ɓon ɓyɛbbi nyan, ntwiꞌ sɛ ɓɛ lìmmi kan swum sɛ ɓon ta cì.» Kɛ mɛ plè Yesù zwɛ̂m, ɓɛ ɗunmi ɗwì wɛ̌ ɓì, li, ɓɛ kyiilàꞌ mɛ̀ plè ɓyon.
Ŋ̀kwìn ɓwum ɓe ɗyi, yɛ ta cɛ. Mɛ̀ ci-zwiꞌ mɛ Yudà ɗyi, ɓɛ ta Yesù kɔlea lɛ̀ ɓɛ ta lɛꞌ lɛ: «À swætâ ɓwùlu ɓwum ndɔꞌ, à swæti tì kuꞌ nun nɛꞌ ɓɛshɛ nun ni <font color=blue>Kristò</font>, mwum nɛ M̀vɛ̀nnswæ̀b yæ̀n.»
Mɛ̀ suzæ̀n ɗunmi tì kuꞌ nun kɔlea, ɓɛ sɛnndɔ̂ꞌ nun ke, ɓɛ fɛ nun ɓæ̌ꞌ sæbbi ndɔꞌ.
Ɓɛ ɓe fɛ lɛ̀ ɓɛ ta lɛꞌ lɛ: «Ɓɛshɛ wù ni m̀vɛ̀n mɛ̀ Yudà, swæti wǔ nɛꞌ lɛ̀ mwù ywû.»
Ɓɛ kɔe kɛ mwu ŋgæꞌ mɛ̀ ɓɔtɔꞌ nyon lɛ: «Mwum tòn nɛ ni m̀vɛ̀n mɛ̀ Yudà.»
Ci-ncǐ ɓyɛbbi nyɛ̌ m̀bɔꞌ ndɔꞌ nɛ ɓɛ ywummɔe kuꞌ kɛ ke Yesù ɗunmi Yesù kɔlea lɛ: «Wù nɛ ɓa <font color=blue>Kristò</font>? Swæti lɛ̀ wǔ nɛꞌ, wù swæti tì kuꞌ ɓwiꞌ.»
Son, ci-ncǐ ɓyɛbbi nyɛ̌ m̀bɔꞌ nɛ ɓe fyaꞌ fɔꞌ ɗunmi lwikwæ̌n lɛsi, à cibbi nun lɛ: «Wù hwæn, wù ni kɛ vɛ̀nɛ̌ꞌ fɔꞌ nun, wǔ tà ka M̀vɛ̀nnswæ̀b yi?
Ǹdikàꞌ ɓwiꞌ, vɛ̀nɛ̀ꞌ shɛꞌ sɛ ɓɛ ta ɓwiꞌ yɛnnzi si kɛ mbyi nun, ntwiꞌ sɛ à si kɛ lɛꞌ ɓyɛbbi sɛ ɓwiꞌ ciâ nun. Sɛ yili lwɛn lɛ ɓɛ ci ɓwiꞌ li. Ti lɛ̀ nun, yǎ lɛꞌ ɓyɛbbi sɛ nun cì kuꞌ?»
À lɛsi lwikwæ̌n li, à lɛlɔ̂ꞌ ɓe lɛ̀ Yesù lɛ: «Kwan sɛ wù ywìmɛ gbaꞌ lwun swû yě, ɓa wù limnzi mùn.»
Yesù shɛ̀ nun lɛ: «Mùn shɛ̀ wu lɛ̀ lɛŋkæ̀m lɛ ɗyě nɛ zwô nɛ mùn yɛ̌ ɓɛ̌n <font color=blue>Pàràdî</font> ɓwiꞌ lɛ̀ wù.»
Swum sɛ lannze kwan sɛ Yesù ywi<TS3>(<a href="tw://bible.*?40.27.45-56">Mt. 27.45-56</a>; <a href="tw://bible.*?41.15.33-41">Mr. 15.33-41</a>; <a href="tw://bible.*?43.19.28-30">Jân 19.28-30</a>)<sup>(44-45)</sup> Ɓe lɛ̀ a ti kǐn nywɔꞌ nlwinni, ŋ̀wanni shimndì, à ɗon tì ɗwùm. Njimmi pyǐ nǒnnǒn ŋgyɔꞌ màzwùm nun hwæn, han nywɔꞌ ɓyìtì mwù lɛ̀ ɓɛ kɛ njimmi nun. Plè ndwun nɛ ɓɛ ɓe cìcǐ mfɛ sàtìkæ̀ꞌ lɛ̀ M̀vɛ̀nnswæ̀b gho nun nlim nyenswæ̀b ndwun kwùlì cìcì ɓî.
(-)
Yesù kun lɛ̀ ŋ̀kwu kimmi lɛ: «Ce nyɛ̀m, mùn ɗonnzâ wù m̀pùn nyɛ̀m jenɛ fyaꞌ.» À lɛꞌ kuꞌ ǹzæ̀ꞌ lɛꞌ ni ɗin, m̀pùn nyon kwan.
Ci-zwiꞌ mɛ̀ suzæ̀n ɓye Rɔ̂m nyɛ̌ ɓe kwe yɛn swum sɛ lannzi, à ɗunmi M̀vɛ̀nnswæ̀b twuli, à shɛ̀ lɛ: «Lɛ̀ lɛŋkæ̀m, mwum tòn nɛ ɓe kǎn ci-ncǐ ɓyɛbbi.»
Ɓwum ɓye hwɛnne kɛ nlim nsòn lɛ̀ ɓon kɛn swum sɛ ywimɛ lànnzì cɛ, ɓɛ yɛn ywum hwæn. Ɓɛ yɛnmɛ li, ɓɛ fyôn ɓe lɛ̀ mɛ̀ fyǎꞌ kìmmàꞌ kwɔtea.
Mɛ̀ ŋwè Yesù lɛ̀ mɛ̀ yib ɓye ɗwoên nun ǹdìkàꞌ ŋwaì ŋgyɔꞌ Gàlìlê hwæn ɗyie ɓe læ̀bbi, lɛ̀ ɓon cɛ ywum hwæn yɛ ywimɛ lànnzì.
Ŋ̀kɛ̀ yɛ Jòsɛ̂ꞌ mwum Àrìmàtê kɛ̀e Yesù kɛ mbyûꞌ nun<TS3>(<a href="tw://bible.*?40.27.57-61">Mt. 27.57-61</a>; <a href="tw://bible.*?41.15.42-47">Mr. 15.42-47</a>; <a href="tw://bible.*?43.19.38-42">Jân 19.38-42</a>)<sup>(50-51)</sup> Mwum nyɛ̌ wae nsòn ndɔꞌ yɛ ɓɛ ɓe lon lɛ Àrìmàtê ɓe kwe. Jin shon ɓe lɛ Jòsɛ̂ꞌ. Mwum màzwùm ɓe ci-ncǐ lwɛn, à kònndì ɓɛ ǹlwinni. À ɓe kɛ mɓònŋgàꞌ nun lɛ M̀vɛ̀nnswæ̀b ɓɛnnzì ywɔꞌ shon kɛ ŋgyɔ̂ꞌ wan nun. À ɓe mwum ndɔꞌ nɛ kɛ læm mɓwɔki twun sɛ ɓe mɛ̀ kæ̀ꞌ nyenswæ̀b ndwun linni, son, ǎ yile kǎn swum sɛ ɓwùlukwæ̌n yile ɓɛ ci lɛ̀ Yesù si, ɓe lɛ̀ ɓɛ lwinnzâ swum si nùn.
(-)
Jòsɛ̂ꞌ ni wae, à kɛ̌n cɛ̌ Pìlatwù, à ɗɔa ɗwon Yesù.
Pìlatwù yilimɛ, Jòsɛ̂ꞌ fyòin ɓe, à kyìlì ɗwon Yesù zwô mɛ ɓɔtɔꞌ zwɛ̂m, à ɓwiꞌ son lɛ̀ kwokwo, à kɛ̀n kɛ̀ kɛ mbyûꞌ ndɔꞌ nɛ ɓɛ cie kɛ mble nun. M̀byùꞌ màzwǔm, ɓe lɛ̀ ɓɛ kɛ̀ kifɛꞌ mwum ndɔꞌ mbyî nlim.
Ŋ̀gyìn mɛ̀ yìnnì mɛ̀ Yudà ɓe lɛ̀ à wilimɛ nywɔꞌ màzwùm.
Mɛ̀ yib màzwùm ɓye ɓe Yesù ɗwon ŋ̀waì yɛ Gàlìlê kɛnne lɛ̀ Jòsɛ̂ꞌ cǐ ŋgwùm Yesù. Ɓɛ yɛn m̀byùꞌ, ɓɛ cɛ tì kuꞌ wɛ̌ tà shɛ nun kɛ̀ nun nlim.
Kwan sɛ ɓɛ fyoin ɓe nlim nsòn, ɓɛ fɔsàꞌ mɛ̀wu mɛ nwùm, lɛ̀ mlǎꞌ ŋgwɔ̂ꞌ yɛ ɓɛ yɛ kɛ̀n Yesù kɛ̌ ɓe nywi kɛ mbyûꞌ nun. Ŋ̀gyìn mɛ̀ yìnnì mɛ̀ Yudà wòlimɛ, ɓɛ ton, ɓɛ yinnì wɛ̌ tà shɛ lwuà yili.
Ǹyìmni yɛ Yesù yìmne ywi<TS3>(<a href="tw://bible.*?40.28.1-10">Mt. 28.1-10</a>; <a href="tw://bible.*?41.16.1-8">Mr. 16.1-8</a>; <a href="tw://bible.*?43.20.1-10">Jân 20.1-10</a>)A ɓe shikpon fɔꞌ hwìli lɛ̀ kpǒn, mɛ̀ yib màzwùm yê mbyi mbyùꞌ Yesù lɛ̀ mɛ̀wu mɛ nwùm ɓye ɓon fɔsae, lɛ̀ mlǎꞌ ŋgwɔ̂ꞌ ɓi nun.
Ɓɛ ɓɛn kwe, ɓɛ cinni ŋ̀gwɔ̀ꞌ nɛ ɓɛ ɗwɔke ŋwum mbyûꞌ Yesù nun pɛɗin, à ɓà tî ŋwum mbyûꞌ.
Ɓɛ ɗuɔ̀n mbyûꞌ nun, ɓɛ cinni kan ɗwon Nyɛli nyɛꞌ Yesù.
Kɛ nɗun yɛ yi ɗuen mɛ̀ yib ton ɓi zwum nun, ɓɛ yili kan ti ŋ̀wasi mɛꞌ zwô. Ɓwum ɓî ɓi kà shɛ̌ ɓon lɛ: «Sɛ ci lɛ, ɓyin ta kǐn mwum nɛ ǹzison kæbbi kɛ nyinnìm ɓwum ywi nun?
À ɓà tî fɛ, à yìmnâ ywi. Ɓa ǹlim fye ɓyin lɛ̀ lɛꞌ sɛ nun shɛ̀e ɓyin lɛ̀ ǎ kɛ kɛ ŋgyɔꞌ Gàlìlê.
À lɛle lɛ: “Sɛ yili lɛ ɓɛ kyilì <font color=blue>Mwɛn Mwum</font> kɛ fyaꞌ mɛ ci-ncǐ ɓyɛbbi, ɓɛ ywummɔmɛ nun kɛ ŋgæꞌ mɛ̀ ɓɔtɔꞌ zwɛ̂m, kɛ ŋgyìn mɛ̀ nlè nun, à yìmnì ywi.” »
Mɛ̀ yib ton ɓi ɓi ɓunmɛ ǹzæ̌ꞌ lɛꞌ Yesù yi.
Ɓɛ kwan kwe mbyûꞌ nun, ɓɛ kɛn lɛꞌ màzwùm sùlea lɛ̀ mɛ̀ ci-ntwum wûm ɓlàn m̀bɔꞌ Yesù, ɓɛ konndì tì kuꞌ sùlàꞌ lɛ̀ ɓwùlu ɓye fɔꞌ hwæn.
Mɛ̀ yib màzwùm ɓe lɛ: Màrî nyɛ̌ wae kɛ Màdàlâ, Jânɛ̀, kònndì lɛ̀ Màrî nyɛ̌ mon Jâꞌ. Mɛ̀ yib ɓye fɔꞌ ndɔꞌ ɓye kɛnne ɓon lànnzi sû tì kuꞌ mɛ̀ ci-ntwum Yesù lɛꞌ màzwùm kɛ ŋwum fɔꞌ nun.
Son, ywum yɛ mɛ̀ yib ɓi ɓe mɛ̀ ci-ntwum Yesù sùlea yi, yɛ ɓe ɓon mɛ ywiꞌ wɛ̌ ǹzæ̌ꞌ lɛꞌ pwìnpwìn ndɔꞌ, ɓɛ kɛ̀ kan mwù lɛ̀ yon.
Son, Pìɛ̂r ywɔmɛ li, à waꞌ zwô, à yè mbyi mbyùꞌ Yesù lɛ̀ mɛ̀li. À ɓɛ̀n kwe, à wummi, à cɛɔ̀ꞌ mbyûꞌ nun, à suꞌ mɛ̀ fyǎꞌ kwokwo yɛnni. À yɛn li, à fyòn ɓe lɛ̀ à tǎ swum sɛ lannzi kwulea.
Ŋ̀kwan yɛ Yesù kwean kɛ swiꞌ ɓwɛsɔꞌ ɓyon ndɔꞌ kɛ mbyi Èmàyûsì<TS3>(<a href="tw://bible.*?41.16.12-13">Mr. 16.12-13</a>)Kɛ nywɔꞌ m̀bɔꞌ màzwùm nun kɛ nyinnìm ɓwɛsɔꞌ Yesù nun, ɓe lɛ̀ ɓye ɓî ndɔꞌ kɛnmɛ kɛ nsòn yɛ ɓɛ ta lon lɛ Èmàyûsì. Ŋ̀waꞌ yɛ Yèrusàlɛ̀m kɛ̌n mɓɛ̀n yɛ kwe ciâ mɛ̀ ŋgwɛn mbyi lìbbea lwɛn shæ̂n.
Ɓɛ ɓe kɛ̌n mbyi nun lɛ̀ ɓɛ ǹjè shɛ̌ nywi ywum yɛ lannze ŋgyin màzwùm nun.
Kwan sɛ ɓɛ ɓe lɛli lɛ̀ ɓɛ ŋgyi kwùmmi kɛ nyinnìm shan nun, Yesù nun nɛꞌ ɓætɔ̂ꞌ mɛ̀ kwǔ kɛ̀n lɛ̀ ɓon kɛ mbyi nun.
Ɓɛ ɓe lɔꞌ nun yɛnni, son, ǹlìmmì yɛ ɓɛ limmì nun ɓɛ kan.
Yesù cibbi lɛ̀ ɓon lɛ: «Yǎ lɛꞌ sɛ ɓyin ta kɛ̌n mbyi nun lɛ̀ ɓyin ŋgyi kwùmmi nlim li?» Ɓɛ ywɔꞌ li, ɓɛ ɗyi lɛ̀ ŋgu swiꞌ.
Kɛ nyinnìm ɓwum ɓî ɓi nun, nyɛ̌ m̀bɔꞌ ndɔꞌ nɛ jin shon ɓe lɛ Klèòpâ cibbɔ̂ꞌ tì kuꞌ Yesù ɓe lɛ: «Kɛ Yèrusàlɛ̀m sɛ nun hwæn, wù nɛ mwum nɛ tòn ɗin, ǎ ywɔꞌ kan mɛ̀ lɛꞌ nɛ lànnzi fɛ ŋgyin yɛ ton yɛ nun?»
Yesù cibbi ɓon ɓe lɛ: «Yǎ mɛ̀ lɛꞌ nɛ?» Ɓɛ kà fyònnzi nun lɛ: «Swum sɛ lannzi kɛ nywi Yesù, mwum nɛ waꞌ Nàzàrɛ̂ꞌ, nɛ ɓe ci-nlɛli kɛ ŋwum Mvɛ̀nnswæ̀b nun. Nun nɛ mɛ̀ she nyon lɛ̀ ǹzæ̌ꞌ lɛꞌ yon nun hwæn cinni ŋ̀kimmɔꞌ kɛ swiꞌ Mvɛ̀nnswæ̀b, lɛ̀ kɛ mɛ mɛꞌ ɓwum.
Son, mɛ̀ ci-zwiꞌ mɛ ci-mfɛ sàtìkæ̀ꞌ ɓyɛꞌ, lɛ̀ mɛ̀ ci-zwiꞌ ɓyɛꞌ ndɔꞌ nun kyilì nun fyaꞌ ŋkwìn ɓwum ɓǎ ɓɛ swilì nun ywi, ɓon ɓi kuꞌ, ɓɛ ywummɔâ nun ŋgæꞌ mɛ̀ ɓɔtɔꞌ zwɛm.
Ɓwiꞌ ɓe lɛ̀, ɓwiꞌ ti ɓàkaꞌ lɛ nun nɛ mwum nɛ yɛ̌ mvu ɓwum Izràɛ̂l nywæ̀si. A konndì ɓɛ, ɗyě nɛ ŋ̀gyìn mɛ̀ nlè nɛ mɛ̀ lɛꞌ màzwùm lànnze.
A si kuꞌ lɛŋkæ̀m lɛ mɛ̀ yib ndɔꞌ ɓye kɛ læm shɛꞌ nun kà kǐn tì ɓwiꞌ lɛꞌ ŋgwuli ndɔꞌ shɛ̌. Ɓɛ kɛnni shikpon lɛ̀ kpòn kɛ mbyûꞌ Yesù nun,
ɓɛ ɓɛn, ɓɛ cinni kan ɗwon shon. Ɓɛ fyoìn ɓe, ɓɛ kiìn ɓwiꞌ shɛ̌ lɛ mɛ̀ cikpuꞌ Mvɛ̀nnswæ̀b ɓî ndɔꞌ ɓwumni ɓon kwe swiꞌ, ɓyi ɓi shɛ ɓon lɛ Yesù ni ti ɓe lɛ̀ mɛꞌ.
Ɓwùlukwæ̌n ɓyɛꞌ ndɔꞌ kɛnnâ tì kuꞌ ɓìn kwe mbyûꞌ nyon nun, ɓɛ cinni kuꞌ ywum hwæn wɛ̌ tà shɛ mɛ̀ yib lɛle. Ɓɛ yɛn kan nun.»
Ɓɛ lɛli hwæn, Yesǔ kà shɛ̌ ɓon lɛ: «Àma. Ɓyin ɓi ɓwum ɓɛ cinni kan mwǔ mɓàkàꞌ. Yǎ kwan sɛ ɓyin yɛ tì mwù kɛ̌ lɛ̀ ywum yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle?
Sɛ ɓe kǎn kɔa lɛ sɛ yili lɛ <font color=blue>Kristò</font> yɛn vɛ̀nɛ̀ꞌ, lɛ̀ ǎ kà cinni ǹtwu yɛ M̀vɛ̀nnswæ̀b yɛ̌ nun fɛ?»
Kɛ nyè yɛ nun cibbi ɓon li, à ɗunmi ɓon ywum yɛ ɓɛ kɔe kɛ nywi yon kɛ ɗèwǎ Mvɛ̀nnswæ̀b nun sannzi, ǹɗunmi yɛ kɛ yi ɗèwà yɛ Mòîzɛ̀ kɔe nun, a kɛn ɓɛ̀n kɛ yi ɗèwà mɛ ci-nlɛli kɛ ŋwum Mvɛ̀nnswæ̀b nun hwæn.
Ɓɛ kɛn ɓɛ̀n moan nsòn yɛ ɓe lɛ̀ ɓɛ kɛnmɛ kwe, Yesù cì wɛ̌ nun yili nun leɔ̀n mbyî læ̀bbi.
Son, ɓwɛsɔꞌ ɓî ɓi yili kan lɛ à lan. Ɓɛ shɛ nun lɛ: «Nywɔꞌ ɓà tî zwô, kpòn pyìmɛ nùn, kìîn, ɓwiꞌ toènnì fɛ.» Yesù ni ɗunmɛ ni, à tòn kwe lɛ̀ ɓon.
Kwan sɛ ɓe lɛ̀ ɓɛ ti cɛ̌ ji, Yesù sheli brɛ̂ꞌ, à yili M̀vɛ̀nnswæ̀b osɔ̀kɔ̀ꞌ, ǎ kà ɗunmi ɓon son ɓɔtea.
Cì nɛ si sɛ mɛꞌ weli ɓon mwu, ɓɛ kà lìmmi lɛ Yesù nɛ ɓi lɛ̀ ɓon. Son, ǎ mgbæ̀nni kan tî, à ɓwu ɓon mɛꞌ.
Ɓɛ ɗunmi lɛli ɓe nyinnìm shan nun lɛ: «Kwan sɛ nun ɓi lɛli mbyi nun lɛ̀ ɓwiꞌ kɛ nsannzi ywum yɛ kɛ ɗèwǎ Mvɛ̀nnswæ̀b nun, ǹlim ndɔꞌ ɓi kàn wû yèan zwum?»
Ɓɛ mgbæ̀nni kan tî ɓe cɛ̌ ji, ɓɛ waꞌ kɛ̀n ɓe Yèrusàlɛ̀m. Ɓɛ ɓɛn, ɓɛ cinni mɛ̀ ci-ntwum wûm ɓlàn m̀bɔꞌ Yesù swɔli ɓon lɛ̀ ɓwùlu ɓye fɔꞌ ndɔꞌ,
Ɓon ɓɛ ɓɛn ɓi, ɓɛ ɗunmi tì kuꞌ ɓwùlu swum sɛ lannzi ɓon mbyi nun sùlea, kɛ mbɔ̀kì nɛ ɓon limmi Yesù kwan sɛ nun ɓɔtaꞌ ɓon brɛ̂ꞌ.
Ǹlìsàꞌ yɛ Yesù lìsae kwæꞌ nywi shon kɛ swiꞌ ɓwɛsɔꞌ ɓyon<TS3>(<a href="tw://bible.*?40.28.16-20">Mt. 28.16-20</a>; <a href="tw://bible.*?41.16.14-18">Mr. 16.14-18</a>; <a href="tw://bible.*?43.20.19-23">Jân 20.19-23</a>; <a href="tw://bible.*?44.1.6-8">Mɛ̀ she 1.6-8</a>)Kwan sɛ ɓon ɓe sùlàꞌ li, ɓɛ sɛm Yesù nun nɛꞌ ti ŋkwìn yan nun ǹɗyi, à hwæsi ɓon lɛ: «M̀vɛ̀nnswæ̀b fɛ flɔa kɛ nyinnìm shin nun.»
Ǹlim sænndi ɓon, yi ɗun ɓon zwum, ntwiꞌ sɛ ɓɛ ɓe ɓàkàꞌ lɛ ǹswæ̀b ndɔꞌ yɛ ɓon yɛn.
Son, Yesǔ kà cibbi ɓon lɛ: «Yɛn sɛ mwù yon ɓyin nlim nun? Yɛn sɛ ɓyin ta ŋgyi kwùmmi mɛ nlim nun?
Cɛênì fɛꞌ mûn mɛ fyàꞌ, ɓyin cɛ tì kuꞌ mɛ̀ kwù, mùn nɛ ɓa lɔꞌ nyɛ̌? Yìnndênì fɛꞌ mûn lɛ̀ fyàꞌ, ɓyin yɛ lìmmì. Ǹswæ̀b ndɔꞌ ta ɓɛkì lɛ̀ kwæꞌ nywi nun wɛ̌ shɛ mùn tòn sɛ?»
À ɓe lɛꞌ li lɛ̀ à tà ɓon mɛ̀ fyàꞌ ɓyon lìsea lɛ̀ mɛ̀ kwù ɓyon nun.
Kɛ ndàli yɛ ɓwɛsɔꞌ ɓyon ɓe ywɔꞌ, lɛ̀ kɛ lɛꞌ shìmmea sɛ ɓon yɛn nun, ɓe lɛ̀ ɓɛ kɛ̀ kifɛꞌ son wɛ̌ lɛꞌ lɛŋkæ̀m ndɔꞌ. Yesù yɛn li, à cibbi ɓon lɛ: «Ɓyin cinni kan swum ji ndɔꞌ fɛ?»
Ɓɛ pæꞌ kpìnnzɔ̀ꞌ ŋgìshì nyean ndɔꞌ, ɓɛ fɛ nun.
À yè son, à ɗunmi son ji swiꞌ shan.
À ji hwæn, à shɛ̀ lɛ̀ ɓon lɛ: «Li nɛ mùn shɛ̀e kǎn ɓyin, kwan sɛ ɓe lɛ̀ mǔn kɛ ɓwiꞌ lɛ̀ ɓyin? Mùn shɛ̀e kǎn ɓyin lɛ ywum yɛ ɓɛ kɔe kɛ mwu yɛ̂m hwæn kɛ ɗèwà mɛ lwuǎ Mòîzɛ̀ nun, ye kɛ ɗèwà mɛ ci-nlɛli kɛ ŋwum Mvɛ̀nnswæ̀b nun, lɛ̀ yɛ kɛ ɗèwǎ nsàkǎꞌ Mvɛ̀nnswæ̀b nun, lɛ sɛ yili lɛ yɛ kpeli mwù?»
À lɛli li, à wò ɓon mɛ̀ ywiꞌ, ɓǎ ɓɛ ywɔꞌ ywum yɛ ɗèwǎ Mvɛ̀nnswæ̀b lɛli,
à shɛ̀ lɛ̀ ɓon lɛ: «Ɓɛ kɔꞌ kɛ ɗèwǎ Mvɛ̀nnswæ̀b nun lɛ, sɛ yili lɛ <font color=blue>Kristò</font> yɛn vɛ̀nɛ̀ꞌ, à ywi, ɓɛ gwum nun, kɛ ŋgyin mɛ̀ nlè nun, à yìmnì ywi.
Kɛ nyě yi, sɛ yili lɛ ɓɛ lɛli kɛ ŋkimmɔꞌ yon nun kɛ swiꞌ paꞌ ɓwum hwæn, ǹɗunmi yɛ kɛ Yèrusàlɛ̀m, a kɛn ɓɛ̀n cìcì hwæn. Ɓɛ shɛ lɛ̀ mwum hwæn lɛ, à kwɛbsi m̀bɔ̀kì tòn nyon ɓǎ M̀vɛ̀nnswæ̀b zusì nun ɓyɛbbi nyon nɛ nun cìâ.
Ɓyin ɓɛ ŋgyɔꞌ tǒn ɓɛ, sɛ yili lɛ ɓyin ɓɛ ɗyi shìtàkwǔ màzwùm.
Mǔn nɛꞌ, mùn yɛ̌ ɓyin M̀pùn Nsanmi nɛ Ce nyɛ̀m cìe ɓyin ŋ̀kàli nun fyii nywi. Ɓyin yɛ làn nyin tǒn fɛ nlim nsòn, a kɛn ɓɛ̀n kwan sɛ ŋ̀kimmɔꞌ Mvɛ̀nnswæ̀b yi yɛ ɓyin ɓɛ̀nni nywi.»
Ǹtwɛꞌ yɛ M̀vɛ̀nnswæ̀b twɛle Yesù zwô<TS3>(<a href="tw://bible.*?41.16.19-20">Mr. 16.19-20</a>; <a href="tw://bible.*?44.1.9-11">Mɛ̀ she 1.9-11</a>)Kɛ nyě yi, Yesù kwan Yèrusàlɛ̀m, à twɛlɔ̀ꞌ ɓon cì ndɔꞌ moan Bètànî. Ɓɛ ɓɛn kwe cìcǐ màzwǔm, à wasi mɛ̀ fyàꞌ zwô, à ŋgæ̀nnì ɓon.
Kwan sɛ nun ɓe ɓon ŋ̀ŋgæ̀nni fɛ si, à ɗonnzi ɓon, M̀vɛ̀nnswæ̀b twɛlɔ̀ꞌ nun zwô.
Ɓon ɓɛ lwæbbe ɓe fɛ nun ǹtwu, ɓɛ fyonnì ɓe Yèrusàlɛ̀m lɛ̀ mɛ̀ nlim tà ɓon yèan zwum.
Kɛ kwe nlim nsòn, ɓɛ ɓe kǎn ɗye lɛ̀ kɛ̌n ntwuli Mvɛ̀nnswæ̀b kɛ nyenswæ̀b ndwun.
<font color=teal>Ǹtwum Lwɛn Ye Jân Kɔe</font>Yesù nɛ ɗyi wɛ̌ ŋ̀wanni, à ɓɛ tì ǹzisonKwan sɛ ɓe lɛ̀ ŋgyɔ̂ꞌ wan ɗunmi kifɛꞌ, ɓe lɛ̀ Ǹzæ̀ꞌ lɛꞌ ti kwe. À ɓe tòn ɓon lɛ̀ M̀vɛ̀nnswæ̀b m̀ban, à ɓe M̀vɛ̀nnswæ̀b.
À ɓe ɓon lɛ̀ M̀vɛ̀nnswæ̀b lɛ̀ ŋgyɔ̂ꞌ wan ɗunmi kifɛꞌ.
Ɓɛ fɔe ywum hwæn ɓon lɛ̀ nun. M̀vɛ̀nnswæ̌b fɔ̀e kǎn swum ndɔꞌ, à shì ɓɛ kwe.
Mwum hwæn tǎ ǹzison cinni cì shon, ǹzison màzwùm si wɛ̌ ŋ̀wanni sɛ ta ɓwum mɛꞌ sannzi.
Ŋ̀wanni ta ɗwùm kɛ njimmi nun, son, njimmi cinni kan ŋ̀kimmɔꞌ lɛ̀ nun njimnzaꞌ ŋ̀wanni màzwùm.
Mwum ndɔꞌ ɓɛ̀nne nyɛ̌ M̀vɛ̀nnswæ̀b fyii, jin shon ɓe lɛ Jân.
À kǐn ɓǎ nun ɗyi shìtàkwù, shìtàkwù she kɛ nywi ŋ̀wanni, lɛ̀ ɓwum hwæn kɛ ǹlim lɛ̀ Yesù Kristò kɛ nyě lɛꞌ sɛ nun yɛ̌ lɛli.
Nun nɛꞌ nɛ ɓe kǎn ŋ̀wanni, son, à kǐn shìtàkwù ɗyi kɛ nywi ŋwanni.
Ŋ̀wanni màzwùm, son sɛ ɗyi she ŋ̀kæ̀mŋkæm. Kɛ mɓɛ̀n yɛ son ɓɛnnâ kɛ ŋgyɔ̂ꞌ wan, son sɛ ta ɓwum hwæn mɛꞌ sannzi.
Ǹzæ̀ꞌ lɛꞌ màzwùm ɓe kɛ cɛ̌ ŋgyɔ̂ꞌ wan nun. M̀vɛ̀nnswæ̀b fɔ̀e ŋgyɔ̂ꞌ wan ɓon lɛ̀ nun, son, lan ŋgyɔ̂ꞌ wan lìmme kàn nun.
Kwo fɛꞌ li, ɓyindɔꞌ ɓɛ ye nun, ɓɛ kɛ ǹlim lɛ̀ nun. Ɓon màzwùm, à wò ɓon mbyi lɛ ɓɛ ɓɛ ɓwɛn Mvɛ̀nnswæ̀b.
Ǹɗun yɛ ɓon ɗun kɛ læm ɓwɛn Mvɛ̀nnswæ̀b nun, ɓɛ ye kan ɓon wɛ̌ tà shɛ ɓɛ ta ɓwum ɓɛ ŋgyɔ̂ꞌ wan ye, shìkì a ɓɛ lɛ̀ ŋ̀kimmɔꞌ mwum ndɔꞌ, son, M̀vɛ̀nnswæ̀b nɛ ci.
Ǹzæ̀ꞌ lɛꞌ màzwùm fyònne mwum wɛ̌ ɓwiꞌ, à kìn tòn kɛ nyinnìm shɛꞌ nun. M̀vɛ̀nnswæ̀b kwàsâ kwɛ̀nnzǐ nlim shon lɛ̀ lɛŋkæ̀m shon kɛ nywi yon. Ɓwiꞌ yɛnnâ ǹtwu yon, ǹtwu yɛ Ce nyon M̀vɛ̀nnswæ̀b fɛ nun, nun mwɛn m̀bɔꞌ ti kuꞌ mbɔꞌ nyon.
Jân ɗyi shìtàkwù shon, à ɗunmi ɗæ̀mmì lɛ: «Nun nɛ mùn ɓe lɛli kɛ nywi yon lɛ: mwum ndɔꞌ tǎ kìn nyè yɛ̂m, à cinni ǹtwu, à làn mùn, ntwiꞌ sɛ ɓe lɛ̀ à ti mbyî lɛ̀ ɓɛ ye kifɛꞌ mûn.»
Kɛ nlwinni yɛ nun ni ǹlwinni lɛ̀ kwɛ̀nnzǐ nlim, ɓwiꞌ hwæn, à tà ɓwiꞌ flɔa yon fɛ kɛ moan zwɛ̂m.
M̀vɛ̀nnswæ̀b fɛâ ɓwiꞌ lwuà nyon fyaꞌ Mòîzɛ̀. Ti lɛ̀ kwɛ̀nnzǐ nlim shon, kònndì lɛ̀ lɛŋkæ̀m shon, à kwàsâ yon kɛ nywi Yesù.
Mwum ndɔꞌ yɛn kifɛꞌ M̀vɛ̀nnswæ̀b. Son, Mwɛn m̀bɔꞌ nyon nyɛ̌ ɓon ta tòn ɓon lɛ̀ nun, à sannzâ m̀bɔ̀kì nɛ Ce nyon tǒn.
Shìtàkwù sɛ Jân Bàtisì ɗyie kɛ nywi yon nɛꞌ<TS3>(<a href="tw://bible.*?40.3.11-12">Mt. 3.11-12</a>; <a href="tw://bible.*?41.1.1-8">Mr. 1.1-8</a>; <a href="tw://bible.*?42.3.1-17">Lk. 3.1-17</a>)<sup>(19-20)</sup> A kien ɓɛ̀n nywɔꞌ m̀bɔꞌ ndɔꞌ, mɛ̀ ci-zwiꞌ mɛ Yudà ɓye kɛ Yèrusàlɛ̀m, ɓɛ fyiì mɛ̀ ci-mfɛ sàtìkæ̀ꞌ ɓon lɛ̀ ŋ̀kwìn ɓwum mɛ Lèvî, lɛ̀ ɓɛ kiìn Jân cibbi lɛ yà mwum nɛ kuꞌ nyǐ? À ywɔmɛ ǹcibbi màzwùm li, ǎ ɓyìnnɔꞌ kan lɛ nun ɓǎ ɓyi lɛꞌ fyònnzi ŋwum, son, à yili lɛꞌ kɛ swiꞌ shan lɛ̀ lɛŋkæ̀m. Shìtàkwù she nun ɗyi ɓe lɛ: «Mùn nɛ ɓa mûn <font color=blue>Kristò</font>, mwum nɛ M̀vɛ̀nnswæ̀b yɛ̌ fyiì.»
(-)
Ɓɛ cibbi lɛ̀ nun lɛ: «Ti wù, wù ni wɛn? Wù nɛ ɗyi <font color=blue>Èlî</font>?» Jân fyònnzì lɛ̀ ɓon lɛ: «Ayi, mùn nɛ ɓan.» Ɓɛ kà kònndi cibbi ɓe lɛ̀ nun lɛ: «Wù ni ci-nlɛli kɛ ŋwum Mvɛ̀nnswæ̀b nun?» Jân fyònnzi lɛ: «Ayi.»
Ɓɛ kà shɛ̌ lɛ̀ nun lɛ: «Shɛ̀ lɛ ɓwiꞌ, wù ni kuꞌ wɛn? Ntwiꞌ sɛ a yili lɛ ɓwiꞌ kɛn ɓwum ɓɛ fyii ɓwiꞌ ǹzæ̀ꞌ lɛꞌ ndɔꞌ shɛ̌ ɓe kɛ nywi ywû. Ti kuꞌ wǔ nɛꞌ, wù tà kuꞌ shɛ̀ lɛ wù ni kuꞌ wɛn?»
Jân kà fyònnzi lɛ̀ ɓon lɛ: «Mùn ni mwum nɛ Èzaì, ci-nlɛli kɛ ŋwum M̀vɛ̀nnswæ̀b nun lɛle kɛ nywi yon lɛ:“Mwum ndɔꞌ tǎ ɗæ̀mmì kɛ nlim kyɔꞌ lɛ:Ɗyilênì mbyi nyɛli nyɛꞌ zuꞌ.” »
Kɛ nyinnìm ɓwum ɓye ɓɛ fyi cǐ Jân, mɛ̀ <font color=blue>Fàrìzìɛ̂n</font> ndɔꞌ ɓe kwe.
Ɓɛ kà cibbi lɛ̀ nun lɛ: «Kɛ wù ɓǎ <font color=blue>Kristǒ</font>, wù ɓà kuꞌ wù <font color=blue>Èlî</font>, shìkì wù ɓɛ kuꞌ wù ci-nlɛli kɛ ŋwum Mvɛ̀nnswæ̀b nun ni, yɛn sɛ ci wù tǎ ɓwum jimnzi nun?»
Jân kà fyònnzi lɛ̀ ɓon lɛ: «Mǔn, mùn tà ɓon jimnzi lɛ̀ mlǎꞌ, son, mwum ndɔꞌ ni kɛ nyinnìm shin nun nyɛ̌ ɓyin lìmmi kan.
À tǎ kìn ɓe nyè yɛ̂m, mǔn wòli kan ma kim mùn kwɛmmi lɛ̀ nun, lɛ̀ mùn sû mɛ̀ nɗuꞌ mɛ̀ dibaꞌ ɓyon.»
Ywum màzwùm hwæn li lannze kɛ nsòn yɛ ɓɛ ɓe lon lɛ Bètànî, kɛ ŋgyin Jùrdɛ̂n. Cìcǐ màzwùm sɛ Jân ɓe ɓwum jimnzi kwe.
Yesù nɛ ɗyi mwɛn nzwumŋgan nɛ M̀vɛ̀nnswæ̀b fyieA kien ɓɛ̀n ɓe shikpon màzwùm, Jân yɛn Yesù tǎ kìn cì shon, à shɛ̀ lɛ: «Cɛênì fɛꞌ mwɛn nzwumŋgan nɛ M̀vɛ̀nnswæ̀b fyii lɛ nyǐ ni kiìn ɓyɛbbi lan ŋgyɔ̂ꞌ wan zùsi.
Nun nɛ mùn lɛle kɛ nywi yon kwan sɛ mùn ɓe lɛꞌ lɛ: “Mwum ndɔꞌ tǎ kìn ɓe nyè yɛ̂m, à cinni ǹtwu, à làn mùn, ntwiꞌ sɛ ɓe lɛ̀ à ti mbyî lɛ̀ ɓɛ ye kifɛꞌ mûn.”
Mùn, mǔn lìmme kǎn mûn nun, son, mùn kìen ɓwum jimnzi lɛ̀ mlǎꞌ lɛ̀ mùn ci ɓwum Izràɛ̂l limmì nun.»
<sup>(32-33)</sup> Jân kwùbtàꞌ tì ǹzæ̀ꞌ lɛꞌ ni ɓe, à shɛ̀ lɛ: «Mǔn lìmme kàn mûn nun, son, M̀vɛ̀nnswæ̀b nɛ fyii mùn lɛ̀ mùn kiìn ɓwum jimnzi lɛ̀ mlǎꞌ, à shɛ̀e mùn lɛ: “Wù yɛ̌ M̀pùn Nsanmi yɛnni, à tǎ wai kɛ zwô, à kìn tòn kɛ nywi mwum ndɔꞌ, mwum màzwùm nɛ yɛ ɓwum jimnzi lɛ̀ M̀pùn Nsanmi.” Mùn yɛnnâ M̀pùn Nsanmi wai kɛ zwô wɛ̌ mwɛn pyìꞌ, à kìn tòn kɛ nywi yon.
(-)
Kɛ nyɛn yɛ mùn yɛnnâ ywum màzwùm hwæn li, mùn tǎ shìtàkwù ɗyi lɛ mwum màzwùm ni Mwɛn Mvɛ̀nnswæ̀b.»
Ɓwɛsɔꞌ ɓye Yesù sɛte cinniShikpon fɔꞌ, Jân ɓe tì kwe lɛ̀ kì-ɓî ɓwɛsɔꞌ ɓyon.
À yɛn Yesù tǎ làn, à shɛ̀ lɛ̀ ɓon lɛ: «Cɛênì fɛꞌ mwɛn nzwumŋgan nɛ M̀vɛ̀nnswæ̀b fyii.»
Kì-ɓî ɓwɛsɔꞌ Jân ywɔmɛ swum sɛ nun ɓe lɛꞌ li, ɓɛ ɗonnzi nun, ɓɛ ɗwon Yesǔ nyè.
Yesù yònnzì mɛꞌ, à yɛn ɓwɛsɔꞌ ɓî Jân ɓi ta nun ɗwon nyè, ǎ kà cibbi lɛ̀ ɓon lɛ: «Yɛn sɛ ɓyin yili?» Ɓɛ fyonnzi lɛ̀ nun lɛ: «Wù tǎ tòn fɛn, Ræbbì?» (Sù Ræbbì ni lɛ ǹlìsàꞌ.)
À fyònnzì lɛ̀ ɓon lɛ: «Kìênnì, ɓyin yɛn cìcǐ màzwùm.» Li, ɓɛ wai kɛ̀n, ɓɛ kɛn ɓɛ̀n, ɓɛ yɛn cɛ̌ nun ɓe tòn nun, ɓɛ lannzì kwæ̀bbi màzwùm kwe ɓon lɛ̀ ɓon. Ɓe lɛ̀ a ti kɛ̀nni lànmɛ̀ nywɔꞌ nyî kwæ̀bbi nun.
Kɛ nyinnìm ɓwum ɓî ɓi ɓye ywɔe ǹzæ̀ꞌ lɛꞌ Jân, ɓɛ ɗwon tì Yesù kɛ nyè, jin nyɛ̌ m̀bɔꞌ ɓe lɛ Àndrê. Ŋgyinni Sìmôn Pìɛ̂r nɛ ɓe.
À twɛꞌ Sìmôn, à kɛ̀n lɛ̀ nun cǐ Yesù. Yesù yɛnmɛ Sìmôn, à shɛ̀ lɛ̀ nun lɛ: «Wù ni Sìmôn mwɛn Jân. Mùn kɛ̀â wù jin she fɔꞌ lɛ Sefà.» Kɛ lɛꞌ she fɔꞌ nun, ɓɛ ta tì son lon lɛ Pìɛ̂r. (Sù jin màzwùm ni lɛ mble.)
Shikpon she fɔꞌ, Yesù yile nun kɛn kɛ ŋgyɔꞌ Gàlìlê nun. À cinni Fìlipò, à shɛ̀ lɛ̀ nun lɛ: «Ɗwoìn mǔn nyè.»
Fìlipò ɓe mwum nyɛ̌ wai kɛ Bètsaìdà. À ɓe myi fɔꞌ ɓon lɛ̀ Àndrê lɛ̀ tì Pìɛ̂r.
Kɛ nyě yi, Fìlipò cinni Nàtànàɛ̂l, à shɛ̀ lɛ̀ nun lɛ: «Mwum nɛ Mòîzɛ̀ lɛle kɛ nywi yon kɛ ɗèwà mɛ lwuà nun, mɛ̀ ci-nlɛli kɛ ŋwum Mvɛ̀nnswæ̀b nun konndì tì kuꞌ lɛli kɛ nywi yon, ɓwiꞌ cinnâ ɓwiꞌ nun ɗyě. Mwum màzwùm ni Yesù, mwum Nàzàrɛ̂ꞌ, mwɛn Jòsɛ̂ꞌ.»
Nàtànàɛ̂l ywɔmɛ li, à shɛ̀ lɛ̀ nun lɛ: «Swum lwɛn ndɔꞌ yɛ ɓwiꞌ kwain ɗyě kɛ Nàzàrɛ̂ꞌ?» Fìlipò fyònnzì lɛ̀ nun lɛ: «Kìîn, wù yɛn lɛ̀ zɛꞌ swû.»
Kwan sɛ Yesù yɛn Nàtànàɛ̂l tǎ kǐn cì shon, à ɗunmi lɛli mbyî nywi yon lɛ: «Seansean nun nɛꞌ mwum Ìzràɛ̂l nɛ nyɛ̌. Swum wɛ̀si ndɔꞌ ɓa nun nywi.»
Nàtànàɛ̂l ywɔmɛ li, à cibbi lɛ̀ nun lɛ: «Wù lìmmi mûn fɛn?» Yesù fyònnzì lɛ̀ nun lɛ: «Lɛ̀ Fìlipǒ kà loin wù kɛ ndùꞌ ŋgæꞌ kwùmmvu, ɓi lɛ̀ mùn yɛnnâ wù.»
Nàtànàɛ̂l kà shɛ̌ lɛ̀ nun lɛ: «Ǹlìsàꞌ, lɛ̀ lɛŋkæ̀m, wù ni Mwɛn Mvɛ̀nnswæ̀b, wù ni m̀vɛ̀n Ìzràɛ̂l.»
Yesǔ kà shɛ̌ lɛ̀ nun lɛ: «Ntwiꞌ sɛ mùn lɛꞌ lɛ mùn yɛnni wù kɛ ndùꞌ kwùmmvu, son sɛ wù yili nun? Wǔ yɛn kifɛꞌ swum ndɔꞌ, wù yɛ̌ ywum klwɔkea yɛ lan yi ton yɛ yɛnni.»
Ǎ kà kònndi tî lɛꞌ ɓe lɛ: «Mùn tà ɓyin shɛ̌ lɛ̀ lɛŋkæ̀m lɛ: Ɓyin kà yɛnkàꞌ ɗɛb lwon lɛ̀ mɛ̀ cikpuꞌ Mvɛ̀nnswæ̀b ta nàn lɛ̀ ɓɛ ta kyìlì kɛ nywi <font color=blue>Mwɛn Mwum</font>.»
Hìlea zwimbyiꞌ sɛ Yesù cìeŊ̀gyìn leân ɓe ɓî, ɓɛ kpæmme ɗæm ndɔꞌ kɛ myi yɛ ɓɛ ta lon lɛ Kanà, yɛ ɓe kɛ ŋgyɔꞌ Gàlìlê nun. Mon Yesù ɓe lɛ̀ à ti kwe.
Ɓɛ loin tì kuꞌ Yesù ɓon lɛ̀ ɓwɛsɔꞌ ɓyon lɛ̀ ɓyi ɓi kiìn kwe cìcǐ ɗæm màzwùm.
A kien ɓɛ̀n kwan sɛ ɓæ̀ꞌ mlɔe kwe cìcǐ ɗæm, mon Yesù kɛ̀n Yesù shɛ̌ lɛ ɓæ̀ꞌ ɓa tî.
Yesù ywɔmɛ li, à shɛ̀ lɛ̀ mon nyon lɛ: «Mon nyɛ̀m, wù nɛ woli wù shɛ̀ mùn swum sɛ mùn yɛ̌ cì? Kwan shɛ̂m wòli kifɛꞌ.»
Mon nyon ywɔmɛ li, à shɛ̀ lɛ̀ mɛ̀ ci-she lɛ: «Cìênì swum sɛ nun yɛ̌ ɓyin shɛ̌.»
Kwe nye màzwùm nun, mɛ̀ ŋgwu ndɔꞌ ɓe kwe ɓon fyuru. Mɛ̀ Yudà ɓe mlǎꞌ kɛ̌ kɛ mɛ ŋgwu màzwùm nun lɛ̀ ɓɛ ɓɔsaꞌ nywi nun kwan sɛ ɓi lɛ̀ ɓɛ yɛ ɓɛ̌ꞌ nyenswæ̀b shan cǐ. Ŋgwu m̀bɔꞌ ɓe twɛꞌ lànmɛ̀ letà mlaꞌ nɗuꞌ.
Yesù shɛ̀ lɛ̀ mɛ̀ ci-she màzwùm lɛ: «Lwinnzênì mɛ̀ ŋgwu ɓi lɛ̀ mlǎꞌ.» Mɛ̀ ci-she lwinnzâ ɓon lwɛn han, ɓɛ pwipwɛ̀ꞌ.
Yesǔ kà shɛ̌ lɛ̀ ɓon lɛ: «Jenɛ lwɔênì kwæꞌ, ɓyin kɛn fɛ lɛ̀ mwum nyɛ̌ cinni ŋ̀kimmɔꞌ lɛ̀ ŋ̀gwìn. Ɓɛ lwɔmɛ li, ɓɛ kɛn nun fɛ.
Mwum màzwùm ɓwɛb mlǎꞌ yɛ ɓi lɛ̀ yɛ fyonnâ ɓæ̀ꞌ. Ǎ lìmme kǎn cɛ̌ ɓæ̌ꞌ màzwùm wai nun, son, mɛ̀ ci-she ɓye lwɔe mlǎꞌ ɓɛ limme. À loìn ci-ɗæm,
à shɛ̀ lɛ̀ nun lɛ: “Cìcì hwæn sɛ ɓɛ ta ŋ̀gwìn kèa, ɓwum hwæn ta sɛti ɓwum ɓɛ ɓɛ loin ɓæ̌ꞌ lwɛn fɛ, kwan sɛ a yɛ ɓɛ lɛ̀ ɓɛ ti ywi nǔn, wǔ kà fɛ ɓon she sæbbi. Ti lɛ̀ wù, wù lwæ̀si wû she lwɛn ɓe han a kin ɓɛ̀n jenɛ.” »
Hìlea sɛ si hìlea she zwimbyiꞌ sɛ Yesù cìe. À cìe son kɛ Kanà kɛ ŋgyɔꞌ Gàlìlê nun. Kɛ ncì yɛ nun cìe hìlea màzwùm, à lìsea ǹtwu yon, ɓwɛsɔꞌ ɓyon ɗunmi zwùm tɛ̀li lɛ̀ nun.
Kɛ nyě yi, à wai kɛ̀n kɛ Kàpɛ̀rnàô ɓon lɛ̀ mon nyon, lɛ̀ mɛ̀ ŋgyinni ɓyon, kònndì lɛ̀ ɓwɛsɔꞌ ɓyon, son, ɓɛ cì kan kwe ŋ̀gyìn mèan.
Yesù kɛ nyenswæ̀b ndwun<TS3>(<a href="tw://bible.*?40.21.12-13">Mt. 21.12-13</a>; <a href="tw://bible.*?41.11.15-17">Mr. 11.15-17</a>; <a href="tw://bible.*?42.19.45-46">Lk. 19.45-46</a>)Ɓe lɛ̀ ŋ̀gwìn mɛ̀ Yudà nyɛ̌ ɓɛ ta lon lɛ <font color=blue>Ŋ̀gwìn-ŋkwan-Èjîb</font> ti kwukwæ̂ꞌ, li, Yesù kɛ̀n kɛ Yèrusàlɛ̀m.
À ɓɛ̀n kwe, à kɛ̀n nyenswæ̀b ndwun, à cinni ɓwum ɓye ta mɛ̀ nje kyǐ, mɛ̀ pɔꞌ, lɛ̀ mɛ̀ pyìꞌ nun. À cinni tì mɛ̀ ci-ŋkwɛbsi lòn kwe njiꞌ ǹtònmi kɛ mɛ tâblɛ̀ ɓyan zwɛm.
À yɛnmɛ ɓon li, à twon ŋ̀gwæ̀ꞌ ndɔꞌ lɛ̀ ǹɗuꞌ, à kwannzi ɓon lɛ̀ mɛ̀ nyæ̀m ɓyan nun hwæn. À nywæsaꞌ lòn yan, à twɔtɔ̂ꞌ mɛ̀ tâblɛ̀ ɓyan ŋgyɔꞌ,
à shɛ̀ lɛ̀ mɛ̀ ci-ŋkyì mɛ pyìꞌ lɛ: «Pæ̀lênì mɛ̀ pyìꞌ ɓi kɛ cɛ̌, ɓa ɓyin twɛꞌ nye Ce nyɛ̀m wɛ̌ pàꞌ lwùmwù.»
Kwan sɛ ɓwɛsɔꞌ ɓyon yɛnmɛ li, ɓɛ ɓun ǹzæ̌ꞌ lɛꞌ yɛ ɓɛ kɔe kɛ ɗèwǎ Mvɛ̀nnswæ̀b nun lɛ: «O, M̀vɛ̀nnswæ̀b, ǹyili yɛ mùn kɛ̀ kɛ nye nywù nun ta mun ǹlim twɛ̀nni kɛ zwum wɛ̌ win.»
Mɛ̀ ci-zwiꞌ mɛ Yudà yɛnmɛ swum sɛ nun cìe nyenswæ̀b li, ɓɛ cibbi lɛ̀ nun lɛ: «Yǎ hìlea sɛ wù yɛ̌ cì ɓǎ sɛ lisàꞌ ɓwiꞌ lɛ M̀vɛ̀nnswæ̀b nɛ fɛ wû ŋ̀kimmɔꞌ ncì yi?»
Yesǔ kà fyònnzi lɛ̀ ɓon lɛ: «Ɓwùmmɔênì nyenswæ̀b nɛ, mùn yɛ̌ nun ɓwɛmmi ɓe kɛ nyě ŋgyin lê nun.»
Son, nyenswæ̀b nɛ Yesù ɓe lɛꞌ ɓe kwæꞌ nywi shon nɛꞌ.
Kwan sɛ à yìmne ywi, ɓwɛsɔꞌ ɓyon kà ɓǔn swum sɛ nun lɛle, ɓɛ kɛ mwù kɛ nzæ̌ꞌ lɛꞌ yɛ ɓɛ kɔe kɛ ɗèwǎ Mvɛ̀nnswæ̀b nun, kònndì lɛ̀ ǹzæ̌ꞌ lɛꞌ yɛ Yesù shɛ̀e ɓon yi.
Yesù lìmmi swum sɛ ɗyi kɛ nlim mwum nunKɛ kwan sɛ Yesù ɓe kɛ Yèrusàlɛ̀m lɛ̀ <font color=blue>Ŋ̀gwìn-ŋkwan-Èjîb</font> wòlimɛ, à ɓe yì hìlea cǐ. Ɓwum mèan ɓɛ ɓe kwe ɗunmi zwùm tɛ̀li lɛ̀ nun kɛ nyɛn yɛ ɓon yɛnne yì hìlea màzwùm.
Son, Yesù ɓe kǎn zwùm tɛ̀li lɛ̀ ɓon, ntwiꞌ sɛ nun lìmme mɛ̀ mɓàkàꞌ nyan hwæn.
Ǎ ɓe kǎn ɓònŋgàꞌ lɛ ɓɛ ɗyi shìtàkwù kɛ nywi mwum ndɔꞌ, kɛ ntwiꞌ sɛ nun lìmmi swum sɛ ɗyi kɛ nlim mwum nun.
Yesù ɓon lɛ̀ Nìkòdɛ̂mMwum ndɔꞌ ɓe kwe, jin shon ɓe lɛ Nìkòdɛ̂m. À ɓe mwum nyɛ̌ kɛ ŋkwìn mɛ <font color=blue>Fàrìzìɛ̂n</font> nun, à ɓɛ tì ci-zwiꞌ mɛ̀ Yudà ndɔꞌ.
Mwum màzwùm kìen nywɔꞌ m̀bɔꞌ ndɔꞌ kpon nun cǐ Yesù, à shɛ̀ lɛ̀ nun lɛ: «Ǹlìsàꞌ, ɓwiꞌ limmi lɛ M̀vɛ̀nnswæ̀b fyii wù lɛ wù ni kin ɓwiꞌ ywum lìsea, ntwiꞌ sɛ mwum ndɔꞌ wòli kan kim à cì hìlea wɛ̌ tà shɛ wù tǎ cì, a M̀vɛ̀nnswæ̀b shì ɓɛ lɛ̀ nun.»
Yesù fyònnzì lɛ̀ nun lɛ: «Mùn tà wu shɛ̌ lɛ̀ lɛŋkæ̀m lɛ mwum ndɔꞌ wòli kan à ɗun kɛ ywɔꞌ Mvɛ̀nnswæ̀b nun, ɓɛ shi nun ye kæ̀mmì ɓî.»
Nìkòdɛ̂m kà cibbi lɛ̀ nun lɛ: «Ɓɛshɛ mwum ti mwumŋkæ̀m, à yɛ̌ cì lɛ ɓɛ kà ye tî nun kæ̀mmì she mɛ mɓì? À yɛ̌ tì ɗun ɓe zwum mon nyon, ɓɛ ye tì nun ɓe?»
Yesǔ kà fyònnzi lɛ̀ nun lɛ: «Mùn tà wu shɛ̌ lɛ̀ lɛŋkæ̀m lɛ mwum ndɔꞌ wòli kan à ɗun kɛ ywɔꞌ Mvɛ̀nnswæ̀b nun ɓɛ shi nun ye lɛ̀ mlǎꞌ, kònndì lɛ̀ ŋ̀kimmɔꞌ Mpùn Mvɛ̀nnswæ̀b.
Mwɛn nɛ mwum ye ni kuꞌ wɛ̌ mwum, mwum nɛ ɓɛ ye lɛ̀ ŋ̀kimmɔꞌ Mpùn Nsanmi ni kuꞌ ǹlwinni lɛ̀ M̀pùn Nsanmi.
Ɓa shìmmea ci wù lɛ̀ ǹshɛ̀ yɛ mùn shɛ̀ wu lɛ sɛ yili lɛ ɓɛ ye wù ye nyɛ̌ mɛ̀ mɓì.
Mùn twɛꞌ fɛꞌ m̀bɔ̀kì nywi mpùn. M̀pùn ta ɗwì wɛ̌ tà shɛ yon yili, wù ywɔꞌ ŋ̀gìnnɔꞌ yɛ yon ta cì, son, wǔ lìmmi kan cǐ yon wai nun, shìkì wù lìmmì cɛ̌ yon kɛnmɛ. Li nɛ sɛ ta lànnzì kɛ nywi mwum nyɛ̌ ɓɛ ye lɛ̀ ŋ̀kimmɔꞌ Mpùn Nsanmi.»
Nìkòdɛ̂m ywɔmɛ li, ǎ kà cibbi lɛ̀ nun lɛ: «Swum màzwùm yɛ kuꞌ yili lànnzì lɛ?»
Yesǔ kà fyònnzi ɓe lɛ̀ nun lɛ: «Wù ni kǎn ǹlìsàꞌ ndwun kɛ ŋkwìn ɓwum Izràɛ̂l nun? Ti, a ci lɛ, wǔ lìmmi kan ywum màzwùm nun?
Mùn tà wu shɛ̌ lɛ̀ lɛŋkæ̀m lɛ ɓwiꞌ ta lɛli kɛ nywi ywum yɛ ɓwiꞌ limmi, ɓwiꞌ konndì shìtàkwù ɗyi kɛ nywi ywum yɛ ɓwiꞌ yɛnnâ lɛ̀ zɛꞌ, son, ɓyin yili kan shìtàkwù shɛꞌ.
Ɓyin tà ka ǹlim kɛ̌ kɛ nzæ̌ꞌ lɛꞌ yɛ mùn tà ɓyin shɛ̌ kɛ nywi ywum yɛ ta lànnzì kɛ ŋgyɔ̂ꞌ wan. Kɛ kæ̀mmì nyi nun, ɓyin yɛ ǹlim kɛ̌ kɛ nywi ywum yɛ ta lànnzì kɛ ɗɛb?
«Mwum ndɔꞌ nàn kifɛꞌ ɗɛb a shi kuꞌ ɓɛ <font color=blue>Mwɛn Mwum</font> nyɛ̌ kyìli ŋ̀wai ye kɛ ɗɛb.
Kwan sɛ Mòîzɛ̀ ɓe kɛ nlim kyɔꞌ, à sheli paꞌ ŋwum ndɔꞌ, à fɔꞌ nywun lɛ̀ yon. Ɓe nyě yi, à yìlì nywun màzwùm kɛ ŋgæꞌ zwɛm, à wasi nun zwô. M̀banmbɔꞌ kuꞌ, ɓɛ yɛ kuꞌ <font color=blue>Mwɛn Mwum</font> wasi li,
lɛ̀ mwum nɛ yɛ̌ zwùm tɛ̀li lɛ̀ nun, à yɛ̌ ǹzison ɗwùmɗwùm cinni.
À si li ntwiꞌ, kɛ nyili yɛ M̀vɛ̀nnswæ̀b yili ŋgyɔ̂ꞌ wan ǹzwɔnzwɔ̀ꞌ, li nɛ ci à fyiì Mwɛn m̀bɔꞌ ti kuꞌ mbɔꞌ nyon ɓǎ mwum nɛ yɛ̌ ǹlim kɛ̌ lɛ̀ nun læ̀kì ɓwu, son, ɓǎ nun cinni ǹzison ɗwùmɗwùm.
M̀vɛ̀nnswæ̌b fyii kǎn Mwɛn nyon cɛ̌ ŋgyɔ̂ꞌ wan lɛ̀ nyǐ ni kiìn lan ŋgyɔ̂ꞌ wan vɛ̀nɛ̀ꞌ yɛnnzi, son, à fyiì nun lɛ̀ ɓɛ fyôn swæꞌ kɛ nyè yon.
«Mwum nɛ kɛ̀â ǹlim kɛ nywi Mwɛn Mvɛ̀nnswæ̀b, à ɓà tî làn kɛ mɛ kæ̀ꞌ nun, son, mwum nɛ kɛ̀ kan ǹlim kɛ nywi yon, mɛ̀ kæ̀ꞌ ɓænnâ nun, ntwiꞌ sɛ ǎ kɛ̀ kan ǹlim kɛ nywi Mwɛn m̀bɔꞌ M̀vɛ̀nnswæ̀b nun.
Mwù mɛ kæ̀ꞌ màzwùm yi lɛ ŋ̀wanni ɓɛnne ŋgyɔ̂ꞌ wan, son, lan ŋgyɔ̂ꞌ wan yili tòn she njimmi nun, a lan she ɓɛ yɛ tòn kɛ ŋwanni nun, ntwiꞌ sɛ mɛ̀ she nyan ɓe m̀ɓyibbɔa seansean.
Ɓyin limmi lwɛn lɛ mwum nɛ tǎ ɓyɛbbi cǐ, à tǎ ŋ̀wanni ɓyìnnɔa nûn, ǎ kɛ̀n kan kɛ cìcì sɛ ŋ̀wanni si kwe, ntwiꞌ sɛ yi ta nun kwɛ̀nni lɛ ɓyɛbbi nyon yɛ̌ kwàlì kɛ pisean.
Son, ti lɛ̀ mwum nɛ tǎ swum sɛ M̀vɛ̀nnswæ̀b yili cǐ, à tǎ kɛ̀n kɛ ŋwanni nun lɛ̀ ɓwum hwæn pæꞌ yɛn seansean lɛ à tǎ ŋwum Mvɛ̀nnswæ̀b ywɔli kɛ mɛ she nyon nun hwæn.»
Yesù ɓon lɛ̀ JânKɛ nyě yi, Yesù ɓon lɛ̀ ɓwɛsɔꞌ ɓyon kɛnnɔ̂ꞌ kɛ kpìnnzɔ̀ꞌ ŋgyɔꞌ sɛ ɓɛ ta lon lɛ Jùdê. À lànnzì kwan ndɔꞌ kwe lɛ̀ ɓon, lɛ̀ à tǎ ɓwum jimnzi.
Jân ɓe kuꞌ làn nyon ɓwum jimnzi ɓe kɛ Ènôn. Myi màzwùm ɓe kwukwæꞌ lɛ̀ Sàlîm. À ɓe ɓwum jimnzi kwe, ntwiꞌ sɛ mlǎꞌ ɓe kwe mèan. Ɓwum ɓe kǐn cì shon lɛ̀ à tà ɓon jimnzi.
(Ɓe lɛ̀ ɓɛ kɛ̀ kifɛꞌ Jân kɛ nye njè.)
Ɓe nyě yi, ɓɛ kɛnnɔ̂ꞌ ke Jân, ɓɛ cibbi lɛ̀ nun lɛ: «Ǹlìsàꞌ, wù tà tî kuꞌ fɛꞌ mwum nyɛ̌ ɓyin ɓe ɓyin lɛ̀ nun kɛ ŋgyin Jùrdɛ̂n ni ɓǔn? Nyɛ̌ wù kònndì tì kuꞌ ɓwiꞌ ǹjè nyon shɛ̌ ni? Ywɔꞌ fɛꞌ, à ti ɓwum jimnzi nun, ɓwum hwæn ti suꞌ kɛ̀n kɛ cì shon. Wù yɛn kɛ lɛꞌ màzwùm lɛ?»
Jân ywɔmɛ li, ǎ kà fyònnzi ɓe lɛ̀ ɓon lɛ: «Mwum ndɔꞌ wòli kan kim à cinni swum ndɔꞌ ɓɛshɛ M̀vɛ̀nnswæ̀b nɛ shi nun fɛ.
Ɓyin nɛꞌ, ɓyin woli kim ɓyin ɗyi shìtàkwù lɛ mùn lɛle lɛ mùn nɛ ɓa mun <font color=blue>Kristò</font>, mwum nɛ M̀vɛ̀nnswæ̀b fyii, son, M̀vɛ̀nnswæ̀b sɛte mùn fyii kɛ swiswiꞌ shon.
Mwum nɛ ɓɛ lannzi m̀lib hwù cì shon, nun nɛ ɗyi kuꞌ lɛ̀ m̀lib màzwùm. Son, ti lɛ̀ ŋwè ci-ɗæm, à tǎ ɗyi moan ke yon lɛ̀ nun ywɔꞌ ŋ̀kwu yon. Kwan sɛ nun tǎ ŋ̀kwu yon ywo, ǹlim ta nun lwukea zwum ǹzwɔnzwɔ̀ꞌ. Li, mùn lwinnâ jenɛ lɛ̀ ǹdàli.
Ǹdikàꞌ à yæki ǹtwu cinni, mǔn, mùn fyòn kuꞌ mùn ɓe ŋgyɔꞌ.
«Mwum nɛ wai kɛ ɗɛb nɛ ɗyi swiswiꞌ ɓwum hwæn. Ti lɛ̀ nyɛ̌ cɛ̌ ŋgyɔ̂ꞌ wan, à suꞌ kuꞌ ɗin mwum nɛ cɛ̌ ŋgyɔ̂ꞌ wan. Ǹzæ̌ꞌ lɛꞌ yɛ nun tǎ lɛli, a suꞌ ywum ŋgyɔ̂ꞌ wan yɛnni. Mwum nɛ wai ɗɛb ni swiswiꞌ ɓwum hwæn.
À tǎ shìtàkwù ɗyi kɛ nywi ywum yɛ nun yɛnnâ, lɛ̀ ye nun ywɔâ kwe, kwo fɛꞌ li, mwum ndɔꞌ tà ka shìtàkwù shon yili.
Mwum nɛ tǎ shìtàkwù shon yili, à yilâ M̀vɛ̀nnswæ̀b ŋ̀gwòn.
Mwum nɛ M̀vɛ̀nnswæ̀b fyiâ tà kuꞌ ǹzæ̌ꞌ lɛꞌ yon shɛ̌, ntwiꞌ sɛ M̀vɛ̀nnswæ̀b tà nun lwinnzi lɛ̀ M̀pùn Nsanmi nyon.
Ce nyɛꞌ M̀vɛ̀nnswæ̀b tǎ Mwɛn nyon yili, à fɛâ nun ywum hwæn pæꞌ fyaꞌ.
Mwum nyɛ̌ tǎ ǹlim kɛ̌ nywi mwɛn Mvɛ̀nnswæ̀b cinnâ ǹzison ɗwùmɗwùm. Ti lɛ̀ mwum nyɛ̌ tǎ ŋwum yon fyinnzi, à ɓǎ ǹzison ɗwùmɗwǔm màzwùm cinni, son, nyeni nlim Mvɛ̀nnswæ̀b ta suꞌ lwæ̀b kɛ nywi yon.»
Yesù ɓon lɛ̀ m̀lib nɛ wai kɛ Sàmàrî<sup>(1-3)</sup> Ɓe lɛ̀ mɛ̀ <font color=blue>Fàrìzìɛ̂n</font> ywɔâ lɛ Yesù ɓe ɓwɛsɔꞌ cinni mèan lɛ̀ à tà tî ɓon jimnzi, ɓwɛsɔꞌ ɓyon lan ɓye Jân. (Lɛ̀ lɛŋkæ̀m Yesù nɛ ɓe kǎn ɓwum jimnzi, ɓwɛsɔꞌ ɓyon ɓɛ ɓe ɓon jimnzi.) Kɛ nlìmmì yɛ Yesù lìmme lɛ ɓɛ ywɔâ li, à waꞌ ŋgyɔꞌ Jùdê, à kɛ̀n ɓe ŋgyɔꞌ Gàlìlê nun.
(-)
(-)
Lɛ̀ ǎ kà kɛ̌n ɓɛ̀n ŋgyɔꞌ Gàlìlê nun, sɛ cibbi lɛ à fyiɔ̀ꞌ kɛ ŋgyɔꞌ Sàmàrî nun.
Kɛ mfyi yɛ nun fyie Sàmàrî, à kìen ɓɛ̀n kɛ moan myi ndɔꞌ ye ɓɛ ta lon lɛ Sìshâr yɛ ɓe kwukwæꞌ lɛ̀ ndɛm nɛ Yàkɔ̂b fɛe lɛ̀ mwɛn nyon Jòsɛ̂ꞌ.
Kɛ moan myi màzwùm, swuꞌ mlaꞌ Yàkɔ̂b ɓe kwe. Yesù ɓe lɛ̀ à hwummâ lɛ̀ kɛ̀n. Li, à tòn kwe njiꞌ moan swuꞌ mlaꞌ màzwùm. Ɓe lɛ̀ nywɔꞌ mwum sɛ ti.
M̀lib Sàmàrî ndɔꞌ wae lɛ̀ nun kiìn mlǎꞌ lwo. Yesù yɛnmɛ nun, à shɛ̀ lɛ̀ nun lɛ: «Fɛ mun mlǎꞌ, mùn nwi.»
(Ɓe lɛ̀ ɓwɛsɔꞌ ɓyon kɛnnâ kɛ nlim myi lɛ̀ ɓon hwinnì ywum ji.)
M̀lib Sàmàrî ni kà shɛ̌ lɛ̀ Yesù lɛ: «Wù ɓǎ mwum Yudà? Sɛ ci lɛ wù cibbi mlǎꞌ nwi lɛ̀ mùn nɛ mwum Sàmàrî?» (M̀lib màzwùm lɛli li ntwiꞌ sɛ ɓwum Yudǎ ɓe kǎn lwuni ɓon lɛ̀ ɓwum Sàmàrî.)
Yesù fyònnzì lɛ̀ nun lɛ: «Wǔ limmè swum sɛ M̀vɛ̀nnswæ̀b tǎ fɛ, wù lìmmì tì kuꞌ mwum nɛ tà wu mlǎꞌ nwi cibbi, wù nɛ sɛtè nun cibbi, ǎ fɛè wù mlǎꞌ ye ta ǹzison fɛ.»
M̀lib ni shɛ̀ lɛ̀ nun lɛ: «Mwumŋkæ̀m, wù ɓǎ lɛ̀ lwùnŋgan ntɛ̀ꞌ mlaꞌ fyaꞌ, li ma swuꞌ si jimmi, wù yɛ̌ mlǎꞌ nzison màzwùm cinni fɛn?
Mbibea nyɛꞌ Yàkɔ̂b nɛ fɛe ɓwiꞌ swuꞌ mlaꞌ sɛ. Nun nɛꞌ nwie mlǎꞌ màzwùm lɛ̀ ɓwum ɓyon nun hwæn, mɛ̀ nyæ̀m ɓyon konndì nwi. Wù nɛ ɗyi ǹdwun, wù làn nun?»
Yesù fyònnzì lɛ̀ nun lɛ: «Mwum nɛ tǎ mlǎꞌ yɛ nwi, ǹjè mlǎꞌ yɛ̌ tî nun kònndi kwɛ̀nni ɓe.
Son, ti lɛ̀ mwum nɛ yɛ̌ mlǎꞌ yɛ mùn yɛ̌ nun fɛ nwi, ǹjè mlǎꞌ ɓà tî nun kwɛ̀nni nywɔꞌ ndɔꞌ. Ntwiꞌ sɛ mlǎꞌ yɛ mùn yɛ̌ nun fɛ yɛ nun ɓɛ zwum wɛ̌ yon mlǎꞌ she ta ǹzison ɗwùmɗwùm fɛ.»
M̀lib ni shɛ̀ lɛ̀ nun lɛ: «Mwumŋkæ̀m, fɛ lɛ mùn mlǎꞌ màzwùm, lɛ̀ ǹjè mlǎꞌ læ̀kì tì mùn kwɛ̀nni, shìkì mùn kìn tì mlǎꞌ lwo cɛ̌.»
Yesù shɛ̀ lɛ̀ nun lɛ: «Kɛ̀nne, wù loìn ywû, ɓyin kiìn cɛ̌ ɓyin lɛ̀ nun.»
<sup>(17-18)</sup> M̀lib ni fyònnzì lɛ̀ nun lɛ: «Mǔn cinni kan mun ǹɗwɛb.» Yesù ywɔmɛ li, à shɛ̀ lɛ̀ nun lɛ: «Wǔ ɓwɛ̀li kan, wù lɛꞌ lɛŋkæ̀m lɛ wǔ cinni kan ǹɗwɛb, ntwiꞌ sɛ ɓe lɛ̀ wù shɛâ mɛ̀ ɗwɛb shæ̂n. Ti lɛ̀ nyɛ̌ ɓyin ton jenɛ ɓyin lɛ̀ nun ni, ywû nɛ ɓan.»
(-)
Mɛ̀ mbibea ɓyɛꞌ ɓe M̀vɛ̀nnswæ̀b ɗɔa kɛ kpaꞌ nɛ zwɛ̂m. Ti lɛ̀ ɓyin, mɛ̀ Yudà, ɓyin lɛꞌ lɛ cìcǐ nɗɔa Mvɛ̀nnswæ̀b sukuꞌ kɛ Yèrusàlɛ̀m.»
Yesù fyònnzì ɓe lɛ̀ nun lɛ: «Ɗyim mɛ̀ yib, ywɔꞌ fɛꞌ swum sɛ mùn yɛ̌ wù shɛ̌ sɛ. Kwan ndɔꞌ kà wòlàkàꞌ, ɓyin ɓa tî suꞌ Ce nyɛꞌ M̀vɛ̀nnswæ̀b ɗɔa kɛ cɛ̌ kpaꞌ nɛ zwɛ̂m, shìkì a ɓɛ kuꞌ kɛ Yèrusàlɛ̀m.
Ɓyin, lan Sàmàrî, ɓyin lìmmi kan mwum nɛ ɓyin ta ɗɔa. Ti lɛ̀ ɓwiꞌ, mɛ̀ Yudà, ɓwiꞌ limmi mwum nɛ ɓwiꞌ ta ɗɔa, ntwiꞌ sɛ mwum nɛ yɛ̌ ɓwum swæti yɛ̌ wai kɛ mvu ɓwum mɛ Yudà nun.
Son, kwan ndɔꞌ ta kìn, sɛ ɓɛnnâ ma nùn, she mɛ̀ ci-nɗɔa Mvɛ̀nnswæ̀b ɓye ŋ̀kæ̀mŋkæm yɛ nun ɗɔa lɛ̀ ǹlim fɔꞌ kɛ mbyi lɛŋkæ̀m nun, ntwiꞌ sɛ Ce nyɛꞌ M̀vɛ̀nnswæ̀b yili ɓwum ɓɛ ta nun ɗɔa li.
M̀vɛ̀nnswæ̀b ni m̀pùn, ɓwum ɓɛ ta nun ɗɔa, sɛ yili lɛ ɓɛ ɗɔa nun lɛ̀ ǹlim fɔꞌ kɛ mbyi lɛŋkæ̀m nun.»
M̀lib ni shɛ̀ lɛ̀ Yesù lɛ: «Mùn lìmmì lɛ <font color=blue>Kristò</font> yɛ̌ ɓɛ̀n. Kwan sɛ nun ywìmɛ ɓɛ̌n, à yɛ̌ ɓwiꞌ ywum hwæn pæꞌ sannzi.»
Yesù shɛ̀ lɛ̀ nun lɛ: «Mùn nɛ tǎ lɛli nɛ, mùn nɛ ɗyi mwum màzwùm.»
Kɛ kwan màzwùm nun, ɓwɛsɔꞌ Yesù fyoin. Shìmmea ci ɓon lɛ̀ ǹyɛn yɛ ɓon yɛnne Yesù lɛ̀ à tǎ lɛli lɛ̀ m̀lib. Kwo fɛꞌ li, mwum ndɔꞌ cibbi kan nun lɛ: «Yɛn sɛ wu tǎ cibbi fyaꞌ yon? Wù tǎ lɛli lɛ̀ nun lɛ̀ ntwiꞌ yɛn?»
M̀lib ni ɗonnzi ŋgwu mlǎꞌ nyon kwe, à fyòn ɓe myi, à kɛ̀n ɓwum shɛ̌ lɛ:
«Kìênnì, ɓyin cɛ fɛꞌ mwum ndɔꞌ nɛ shɛ̀ mûn ywum hwæn yɛ mùn cìâ. Kɛ̀ shindɔꞌ <font color=blue>Kristò</font> nɛ?»
Li, ɓwum wai myi, ɓɛ kiìn cǐ Yesù.
Kɛ kwan màzwùm nun, ɓwɛsɔꞌ Yesù loin nun cǐ ji, ɓɛ shɛ lɛ̀ nun lɛ: «Ǹlìsàꞌ, kìîn, wù mgbati fɛꞌ ŋwum.»
Son, Yesǔ kà fyònnzi lɛ̀ ɓon lɛ: «Mùn cinni ji ndɔꞌ nyɛ̌ mùn tǎ ji, nyɛ̌ ɓyin lìmmi kan.»
Kɛ nywɔꞌ yɛ ɓwɛsɔꞌ ɓyon ywɔmɛ li, ɓɛ ɗunmi lɛli nyinnìm shan nun lɛ: «Mwum ndɔꞌ kìen nun ji fɛ ɓe?»
Yesù ywɔmɛ li, à shɛ̀ lɛ̀ ɓon lɛ: «Ji nyɛ̀m ni lɛ mùn lwinnzi ǹyili mwum nɛ fyii mùn lɛ̀ mùn mlɔ̂ꞌ tì kuꞌ she sɛ nun fi mùn fyaꞌ lɛ mùn ci son.
Ɓyin, ɓyin ta ka lɛli lɛ: “Kwan mfyæ̀b ywum ji nzwonmɛ mɛ̀ nywiꞌ nyî?” Son, mǔn, mùn tà ɓyin shɛ̌ lɛ: Wasênì fɛꞌ mɛꞌ, ɓyin cɛɔ̀ꞌ ndɛm nun. Ywum ji kimmâ nùn, fyæ̀b fyæ̀bbi nɛ ti.
Mwum nɛ tǎ ywum ɗyìm fyæ̀bbi, à ti ɗɛ̀bbi nyon yě, à tǎ ywum ɗyìm swɔsi, yɛ yɛ tòn ɗwùmɗwùm. Li, mwum nɛ tǎ ywum ɗyìm myìli, lɛ̀ nyɛ̌ tǎ fyæ̀b nun, ɓɛ ta ǹdàli ywo m̀banmban.
Ŋ̀kæ̌n lɛꞌ ndɔꞌ lɛli lɛ: “Mwum ndɔꞌ tǎ myìꞌ, nyɛ̌ m̀bɔꞌ ndɔꞌ fyæ̀b nun.” Ŋ̀kæ̌n lɛꞌ màzwùm yi lɛŋkæ̀m.
Mùn fyie ɓyin lɛ ɓyin kɛn ywum ɗyìm fyæ̀bbi kɛ ndɛm nɛ ɓyin ɗyìmme kǎn. Ɓe lɛ̀ ɓwum ndɔꞌ ɗyimmâ mbyî nùn, ɓyin seâ tì kuꞌ nyě she shan.»
Màn ɓwum Sàmàrî ɓɛ ɓe kwe kɛ myi màzwùm nun, ɓɛ kɛ ǹlim lɛ̀ Yesù, ntwiꞌ sɛ m̀lib ni shɛ̀e ɓon lɛ: «À shɛ̀â mùn ywum hwæn yɛ mùn cìâ.»
Li nɛ ci, kwan sɛ ɓwum Sàmàrî kin kɛ cì shon, ɓɛ swulea nun lɛ nyǐ ni ton fɛꞌ lɛ̀ ɓon. Yesù nòen kwe lɛ̀ ɓon ŋ̀gyìn ɓî.
Ɓwum ɓɛ ɓe ǹlim kɛ̌ lɛ̀ nun yæke màn nùn, ntwiꞌ swum sɛ nun nɛꞌ ɓe lɛli.
Ɓwum màzwùm shɛ lɛ̀ m̀lib ni lɛ: «Jenɛ, ɓwiꞌ suꞌ kan ǹlim kɛ̌ ntwiꞌ ǹzæ̀ꞌ lɛꞌ nɛ wù shǐ ɓwiꞌ ni, son, ɓwiꞌ nɛꞌ ɓwiꞌ ywɔâ lɛ̀ mɛ̀ ywiꞌ ɓyɛꞌ, ɓwiꞌ limmâ lɛ̀ lɛŋkæ̀m lɛ mwum màzwùm ni Ci-nswæti ŋgyɔ̂ꞌ wan.»
Ŋ̀kimnzi yɛ Yesù kimnze mwɛn mwum ndwun ndɔꞌKɛ nyè yɛ Yesù nòen kwe myi màzwùm ŋ̀gyìn ɓî, à waꞌ kwe, à yè mbyi ŋgyɔꞌ Gàlìlê.
Ntwiꞌ sɛ nun nɛꞌ shɛ̀e lɛ: «Ɓɛ tà ka ci-ntwum mwumnzi kɛ ndǔꞌ nsòn yon.»
Lan Gàlìlê kɛnne <font color=blue>Ŋ̀gwìn-ŋkwan-Èjîb</font> ji kɛ Yèrusàlɛ̀m ɓon lɛ̀ mɛ̀ Yesù m̀ban. Kɛ kwe, ɓɛ yɛnne ywum yɛ Yesù cìe. Li, kwan sɛ nun ɓɛ̀n kɛ ŋgyɔꞌ Gàlìlê nun, ɓɛ ye nun lwɛn.
À fyòin ɓe kɛ ŋgyɔꞌ Gàlìlê, à kɛ̀n kɛ myi yɛ ɓɛ ta lon lɛ Kanà, cìcǐ sɛ nun kwɛbse mlǎꞌ, yɛ fyonnì ɓæ̀ꞌ. Mwum ndwun ndɔꞌ nɛ mɛ ŋgyɔꞌ nun ɓe kwe, à ɓe lɛ̀ mwɛn nɛ ǹɗwɛb kɛ Kàpɛ̀rnàô, ŋ̀gwɛ̀nŋgwɛ̀n.
Kwan sɛ nun ywɔꞌ lɛ Yesù weâ kɛ Jùdê, à ti kɛ Gàlìlê, à kɛ̀n kwe cǐ Yesù, à ɗunmi nun pyìtea lɛ nyǐ ni kiìn kɛ Kàpɛ̀rnàô, lɛ̀ nyǐ ni kimnzi nun mwɛn nyon nɛ ywimɛ.
Yesù shɛ̀ lɛ̀ nun lɛ: «Ɓɛshɛ ɓyin shi hìlea yɛnni lɛ̀ ywum ŋgwulea, ɓɛ ɓyin, ɓyin kɛ̀ kan ǹlim?»
Yesù shɛ̀ lɛ̀ nun lɛ: «Fyòn ɓe, mwɛn nywù kimmɔâ.» Mwum tòn ni kɛ̀ mwù lɛ̀ ǹzæ̀ꞌ lɛꞌ nɛ Yesù lɛꞌ ni, à waꞌ kɛ̀n.
Kwan sɛ ɓe lɛ̀ à ti mbyi ɗwòn nyon yě ɓe, à cinni mɛ̀ ci-she ɓyon mbyi nun, ɓɛ kiân nun ɓònŋgea. Ɓɛ shɛ nun lɛ: «Mwɛn nywù kimmɔâ ɓe.»
À cibbi ɓon lɛ m̀pùn ni ɗunmi mwɛn nyon fyii nywi yǎ kwan? Ɓon lɛ: sɛ ɓe ɗǔn, lɛ̀ nywɔꞌ m̀bɔꞌ nyɛ̌ nywɔꞌ-mwum, mbɛb nyǐ mlɔ̀ꞌ.
Mwum tòn ni kɛ̀n yɛn lɛ kwan màzwùm sɛ Yesù shɛ̀e kuꞌ nun ɗǔn lɛ: «Mwɛn nywù kimmɔâ.» Mwum tòn ni lɛ̀ ɗwòn nyon nun hwæn, ɓɛ tɛꞌ zwùm lɛ̀ Yesù.
Kwan sɛ Yesù wai Jùdê, à fyòn ɓe kɛ Gàlìlê, kɛ kwan si nun, hìlea she mɛ mɓì sɛ nun cìe kwe, son sɛ shi.
Ŋ̀kimnzi yɛ Yesù kimnze ɓlɔ̀ɓlɔ̂ꞌ ndɔꞌKɛ nyě yi, mɛ̀ Yudà cinne ŋ̀gwìn ndɔꞌ kɛ Yèrusàlɛ̀m. Yesù kɛ̀nnɔ̀ꞌ kuꞌ kwe.
Kɛ kwe Yèrusàlɛ̀m, moan ŋwum ŋkaꞌ yɛ ɓɛ ɓe lon lɛ ŋwum nye mɛ pɔꞌ, yon mlaꞌ ndɔꞌ ɓe kwe. Kɛ moan yon mlaꞌ màzwǔm, mɛ̀ pàꞌ ɓe kwe ɓon shæ̂n. Ɓɛ ɓe cìcǐ màzwùm lon kɛ lɛꞌ Èbrû nun lɛ Bètzatà.
Kɛ mɛ pǎꞌ màzwùm nji, mɛ̀ ŋgwɛ̀nŋgwɛ̀n mèan ndɔꞌ ɓe kwe nònŋgea, mɛ̀ ci-ɓwubè, mɛ̀ ɗyɛmɗyɛm, lɛ̀ mɛ̀ ɓlɔ̀ɓlɔ̂ꞌ ɓe kwe. (Ɓɛ ɓe ɓònŋgàꞌ lɛ mlǎꞌ yon màzwùm funnzi.
Ntwiꞌ sɛ cikpuꞌ Mvɛ̀nnswæ̀b ndɔꞌ ɓe kyìlàꞌ ŋ̀waì ye ɗɛb, lɛ̀ à tǎ kǐn mlǎꞌ yi funnzi. Kwan sɛ nun funnzâ mlǎꞌ, ŋ̀gwɛ̀nŋgwɛ̀n nyɛ̌ zwimbyiꞌ nɛ sɛtâ ɗun kɛ yon màzwùm nun kimmɔꞌ, kwo fɛꞌ ŋ̀gwɛ̀nŋgwɛ̀n shon ɓɛ fɛꞌ lɛ.)
Mwum ndɔꞌ ɓe kuꞌ kwe nyɛ̌ nòân kɛ ŋgwɛ̀nŋgwɛ̀n nun ɗwǔm mwum lê ɓlàn nìni.
Kwan sɛ Yesù yɛnne nun lɛ̀ à ni kɛ nji ǹnònmi, à lìmmì lɛ nyǐ ni nòân kɛ ŋgwɛ̀nŋgwɛ̀n nun kwan læ̀bbi, à cibbi lɛ̀ nun lɛ: «Wù yili lɛ ŋ̀gwɛ̀nŋgwɛ̀n swû kimmɔꞌ?»
Mwum màzwǔm kà fyònnzi lɛ̀ nun lɛ: «Mwumŋkæ̀m, mǔn cinni kan mwum nɛ yɛ̌ mùn sheli, à ɗunnzi mùn yon mlaꞌ nun kwan sɛ mlǎꞌ ta funnzi. Kwan sɛ mùn tǎ shɛ̀ mùn ɗuɔ̂n kɛ mlaꞌ nun, nyɛ̌ m̀bɔꞌ ndɔꞌ nɛ sɛti ɗun mbyî.»
Yesù shɛ̀ lɛ̀ nun lɛ: «Waꞌ zwô, wù hwɛꞌ kè swû, wù kɛ̀n.»
Kɛ fyaꞌ zwɛm ǹnywɛ̀n, mwum tòn ni kimmɔꞌ, à sheli kè shon, à waꞌ kɛ̀n.Ŋ̀gyìn mɛ̀ yìnnì mɛ̀ Yudà nɛ ɓe.
Li nɛ ci, mɛ̀ ci-zwiꞌ mɛ Yudà shɛ lɛ̀ mwum nɛ Yesù kimnze ni lɛ: «Ŋ̀gyìn mɛ̀ yìnnì nɛ kǎn? Lwuà nyɛꞌ yili lɛ wù shɛ kè swû ɗyě?»
Ǎ kà fyònnzi ɓe lɛ̀ ɓon lɛ: «Mwum nɛ kimnzi mùn shǐ mùn lɛ: “Sheli kè swû, wù waꞌ kɛ̀n.” »
Ɓɛ kà cibbi lɛ̀ nun lɛ: «Yǎ mwum nɛ shǐ lɛ: “Sheli kè swû, wù waꞌ kɛ̀n”?»
Son, mwum tòn ni lìmmi kan mwum nɛ kimnze nun, ntwiꞌ sɛ, she ɓwum ɓe kwe mèan si, Yesù kɛ̀nne nun.
Kwan læb kwæꞌ, Yesù kɛ̀nne nun cinni ɓe nyenswæ̀b ndwun, à shɛ̀ lɛ̀ nun lɛ: «Cɛ fɛꞌ she wù kimmɔâ jenɛ. Ɓa wù cì tì ɓyɛbbi ɓe lɛ̀ wǔ læ̀kì vɛ̀nɛ̀ꞌ yæki yɛnni.»
Kwan sɛ mwum ni ywɔꞌ li, à kɛ̀n mɛ̀ Yudà shɛ̌ lɛ Yesù ni nɛ kimnze nun.
Li nɛ ci mɛ̀ Yudà ɗunmi mbyi kæbbi lɛ̀ ɓɛ yɛnnzi Yesù vɛ̀nɛ̀ꞌ, ntwiꞌ sɛ nywɔꞌ mɛ̀ yìnnì nyan nɛ nun cìe she màzwùm.
Son, Yesǔ kà fyònnzi lɛ̀ ɓon lɛ: «Ce nyɛ̀m tǎ she cǐ kwan mèan hwæn, sɛ yili lɛ mùn ci kuꞌ she li.»
Kwan sɛ mɛ̀ Yudà ywɔꞌ ǹzæ̀ꞌ lɛꞌ ni, ɓɛ yæki mbyi fɔ̀si kæbbi, lɛ̀ ɓɛ wu Yesù. A sue kǎn ntwiꞌ sɛ nun gwànnze lwuà ŋgyìn mɛ̀ yìnnì nyan, son, ntwiꞌ à kònnde lɛꞌ lɛ M̀vɛ̀nnswæ̀b ni Ce nyon. Li, à kɛ̀nne mwù wòsi lɛ̀ M̀vɛ̀nnswæ̀b m̀ban.
Ŋ̀kimmɔꞌ yɛ Mwɛn Mvɛ̀nnswæ̀b cinniLi nɛ ci, Yesù wèlì tì ŋwum ɓe, à shɛ̀ lɛ: «Mùn tà ɓyin shɛ̌ lɛ̀ lɛŋkæ̀m lɛ, Mwɛn tà ka swum ndɔꞌ cǐ lɛ̀ mwù yon, son, à tǎ Ce nyon kònnzea. Swum sɛ Ce nyon tǎ cì, son sɛ nun tà kuꞌ cì.
Ntwiꞌ sɛ Ce yili Mwɛn nyon, à tà nun swum sɛ nun tǎ cì lɛ̀ nun nɛꞌ lìsea hwæn. À yɛ̌ tì nun ywum cǐ ye ɗin ndɔꞌ lìsea, ye ɗyi klwɔkea, ye lan yi ton yɛ. Kwan sɛ ɓyin yɛ yon yɛnni, yɛ yɛ ɓyin shìmmea cǐ.
Ntwiꞌ ǹyìmnzì yɛ Ce nyɛ̀m tǎ ɓwum yìmnzi kɛ ywi nun, à fɛ ɓon ǹzison ɓe, m̀banmbɔꞌ kuꞌ, mǔn, Mwɛn nyon, mùn tà kuꞌ ǹzison fɛ lɛ̀ ɓwum ɓɛ mùn yili m̀fɛ.
Ce nyɛ̌m tà ka mwum ndɔꞌ mɛ̀ kæ̀ꞌ lànnzi, son, à fɛ ŋ̀kimmɔꞌ nlànnzì mɛ kæ̀ꞌ hwæn kɛ fyaꞌ yɛ̂m, mùn nɛ Mwɛn nyon.
À cì li lɛ̀ mwum hwæn mwumnzi kuꞌ Mwɛn wɛ̌ tà shɛ ɓɛ ta kuꞌ Ce nyon mwumnzi. Mwum nɛ tà ka Mwɛn mwumnzi, ǎ tà ka kuꞌ Ce nyon nɛ fyii nun mwumnzi.
«Mùn tà ɓyin shɛ̌ lɛ̀ lɛŋkæ̀m lɛ, mwum nɛ tǎ ǹzæ̌ꞌ lɛꞌ yɛ̂m ywo, à kɛ̀ ǹlim lɛ̀ mwum nɛ fyii mùn, à cinnâ ǹzison ɗwùmɗwùm, mɛ̀ kæ̀ꞌ ɓa tî nun ɓænni; à nywæ̀lâ kɛ ywi nun, à ɗun kɛ nzison nun.
M̀bɔ̀kì nɛ Ce nyɛ̀m cinni ŋ̀kimmɔꞌ lɛ nun fɛ ǹzison, m̀banmbɔꞌ kuꞌ, à fɛâ kuꞌ mùn nɛ Mwɛn nyon ŋ̀kimmɔꞌ màzwùm.
À fɛâ tì mùn mbyi nlànnzì ɓwum mɛ̀ kæ̀ꞌ, ntwiꞌ sɛ mùn nɛ ɗyi <font color=blue>Mwɛn Mwum</font>.
Ɓa lɛꞌ si ci ɓyin shìmmea, ntwiꞌ sɛ kwan ndɔꞌ yɛ ɓɛ̀n she ɓwum ywi ɓɛ ɓɛ gwummâ kɛ mɛ mbyùꞌ ɓyan nun yɛ ŋ̀kwu yon ywo,
ɓɛ kwaìn kɛ mɛ mbyùꞌ nun. Ɓwum ɓye ɓe lwɛn cǐ, ɓɛ yɛ ywi yìmni, lɛ̀ ɓɛ cinni ǹzison ɗwùmɗwùm. Ti lɛ̀ ɓwum ɓye ɓe ɓyɛbbi cǐ, ɓɛ yɛ làn nyan ywi yìmni, ɓɛ lan kɛ vɛ̀nɛ̀ꞌ nun kɛ nyě kyìtæ̀ꞌ.»
Ywum ye lisaꞌ ŋ̀kimmɔꞌ Yesù«Mǔn wòli kan kim mùn cì swum ndɔꞌ lɛ̀ mwù yɛ̂m. Mùn tǎ mɛ̀ kæ̀ꞌ linni wɛ̌ tà shɛ M̀vɛ̀nnswæ̀b shɛ̀ mun. Ǹlànnzì mɛ kæ̀ꞌ yɛ̂m yi kɛ mbyi nun, ntwiꞌ sɛ mǔn tà ka kæb lɛ mùn ci swum sɛ ǹlim yɛ̂m yili, son, mùn tǎ fyǒn swum sɛ mwum nɛ fyii mùn lwinnzi.
A mùn ɗyi shìtàkwù shɛ̂m lɛ̀ mùn nɛꞌ, lɛ̀ ɓyin ɓa son twɛli lɛ̀ lɛŋkæ̀m.
Son, mwum ndɔꞌ ni kwe nyɛ̌ tǎ shìtàkwù ɗyi kɛ jin shɛ̂m nun. Swum sɛ nun tǎ lɛli kɛ nywi yɛ̂m, mùn lìmmi lɛ à si lɛŋkæ̀m.
Ɓyin fyiâ ɓwum kɛ cǐ Jân, à ɗyiâ shìtàkwù kɛ nywi swum sɛ ɗyi lɛŋkæ̀m.
Sɛ ɓa mun nywi dòlɛ̀ꞌ lɛ mwum wan nɛ ɗyi shìtàkwù kɛ nywi yɛ̂m, son, mùn twɛli kuꞌ mùn m̀bɔ̀kì kɛ nywi Jân, ɓǎ ɓyin swæꞌ.
Jân ɓe wɛ̌ læ̂m nnyæ̀nni nɛ tǎ ŋ̀wanni fɛ. Ɓyin yile lɛ ɓyin dalì kwan kwæꞌ kɛ ŋwanni shon nun.
Son mǔn, mùn cinni ywum yɛ ta shìtàkwù shɛ̂m ɗyi, a lan she Jân ɓe ɗyi. A si lɛ mɛ̀ she nyɛ̌ mùn tǎ cì, nyɛ̌ Ce nyɛ̀m fɛ mûn fyaꞌ lɛ mùn ci ni, yon hwæn li ta lìsàꞌ lɛ Ce nyɛ̀m nɛ fyii mùn.
Ce nyɛ̀m nɛ fyii mùn tǎ tì kuꞌ shìtàkwù ɗyi kɛ nywi yɛ̂m. Ɓyin ywɔꞌ kifɛꞌ ŋ̀kwu yon, shìkì ɓyin yɛn kuꞌ fli mɛꞌ shon.
Ǹzæ̌ꞌ lɛꞌ yon tà ka ɓyin tǒn kɛ nlim nun, ntwiꞌ sɛ ɓyin tà ka zwùm tɛ̀li lɛ̀ Mwum nɛ nun fyii.
Ɓyin ta kɛ̌n tæ̀ꞌ kɛ ɗèwǎ Mvɛ̀nnswæ̀b nun, ntwiꞌ sɛ ɓyin ɓakaꞌ lɛ ɓyin yɛ mbyi nzison ɗwùmɗwùm cinni kɛ nlim, kànmbɛꞌ, ɗèwǎ màzwùm ta ma kònndi lɛli kɛ nywi yɛ̂m.
Kwo fɛꞌ li, ɓyin yili kan ɓyin kiìn cì shɛ̂m, lɛ̀ ɓyin cinni ǹzison she ŋ̀kæ̀mŋkæm.
«Mǔn tà ka kæb lɛ̀ mwum wan twuli mùn.
Son, mùn lìmmi ɓyin, mùn lìmmi lɛ ɓyin tà ka M̀vɛ̀nnswæ̀b yili.
Mùn kìân kɛ jin Ce nyɛ̀m nun, son, ɓyin yili kan lɛꞌ shɛ̂m. Son, ɓɛshɛ mwum ɗin ndɔꞌ kìn kɛ jin shon nɛꞌ nun, nun nɛ ɓyin yɛ lɛꞌ shon yili.
Ɓyin yili ǹtwuli ɓyin nɛꞌ kɛ nyinnìm shin nun, ɓyin tà ka ǹtwu kæbbi fyaꞌ Mvɛ̀nnswæ̀b nɛ ɗyi M̀vɛ̀nnswæ̀b nun nɛꞌ. Ti, a yɛ cì lɛ, ɓyin kà kɛ̌ ǹlim kɛ nywi yon?
Ɓa ɓyin ɓakàꞌ lɛ mùn yɛ̌ ɓyin wulea kɛ swiꞌ Ce nyɛ̀m. Mwum nɛ tà ɓyin wulea ni Mòîzɛ̀. Nun nɛ ɓyin ta zwùm tɛ̀li lɛ̀ nun.
Ɓyin kɛè mwù lɛ̀ ǹzæ̌ꞌ lɛꞌ yɛ Mòîzɛ̀ ɓe lɛli, ɓyin kɛè tì kuꞌ lɛ̀ yɛ̂m, ntwiꞌ sɛ ǹzæ̌ꞌ lɛꞌ yɛ nun kɔe ta lɛli kɛ nywi yɛ̂m.
M̀bɔ̀kì nɛ ɓyin kɛ̀ kan ǹlim lɛ̀ swum sɛ Mòîzɛ̀ lɛkàꞌ, a yɛ cì lɛ, ɓyin kà kɛ̌ ǹlim lɛ̀ ǹzæ̌ꞌ lɛꞌ yɛ̂m?»
Ǹɗì yɛ Yesù ɗìe ɓwum ŋkæm nshæ̂n<TS3>(<a href="tw://bible.*?40.14.13-21">Mt. 14.13-21</a>; <a href="tw://bible.*?41.6.30-44">Mr. 6.30-44</a>; <a href="tw://bible.*?42.9.10-17">Lk. 9.10-17</a>)Kɛ nyě yi, Yesù shèɔ̀ꞌ kɛ ŋgyin swǔm Gàlìlê nun, sɛ ɓɛ ɓe tì kuꞌ lon lɛ swǔm Tìbɛ̀rìâꞌ.
Ŋ̀kwìn ɓwum mèan ndɔꞌ ɗwoɔ̂n nun kwe, ntwiꞌ sɛ ɓɛ yɛnne yì hìlea yɛ nun ɓe cì kɛ ŋkimnzi yɛ nun ɓe mɛ̀ ŋgwɛ̀nŋgwɛ̀n kimnzi nun.
Yesù nèɔ̀n kpaꞌ ndɔꞌ zwɛ̂m, à kɛ̀n tòn kwe lɛ̀ ɓwɛsɔꞌ ɓyon.
Ɓe lɛ̀ ŋ̀gwìn mɛ̀ Yudà nyɛ̌ ɓɛ ɓe lon lɛ <font color=blue>Ŋ̀gwìn-ŋkwan-Èjîb</font> ti kwukwæꞌ.
Yesù wasi mɛꞌ, à cɛ, à yɛn ŋ̀kwìn ɓwum mèan ndɔꞌ ta kìn kɛ cì shon. À shɛ̀ lɛ̀ Fìlipò lɛ: «Yǎ cìcǐ sɛ ɓwiꞌ ywimɛ kɛ̌n ji hwìnni kwe, ɓwiꞌ fɛ ɓwum ɓɛ ton ɓɛ lɛ̀ ɓɛ ji?»
(À lɛle li lɛ̀ nun ywɔꞌ swum sɛ Fìlipò yɛ̌ fyònnzì, ntwiꞌ sɛ ɓe lɛ̀ à lìmmâ swum sɛ nun yɛ̌ cì.)
Fìlipò fyònnzì lɛ̀ nun lɛ: «Kwo fɛꞌ ɓwiꞌ cinnè fɛꞌ lǒn ŋkæm nɗuꞌ mɓì, yɛ wolè kǎn lɛ̀ ŋ̀hwǐn ji, lɛ̀ wɛn nɛ hwæn cinni kìtɔ̌ꞌ ji shon.»
«M̀bìpàn mwɔ̂ꞌ ndɔꞌ ni cɛ̌, à cinni brɛ̂ꞌ yon shæ̂n lɛ̀ ɓwɛn ŋgishì ɓî. Son, kɛ ɓwum ɓi mèan li, a yɛ ɓon kpea lɛ̀ yɛn?»
Yesǔ kà shɛ̌ lɛ̀ ɓon lɛ: «Shɛ̀ênì ɓon lɛ ɓɛ ton njiꞌ.» Kæꞌ ɓwæli ɓe kwe cìcǐ màzwùm. Li, ɓwum hwæn toen kɛ njiꞌ. Kɛ ŋkwìn ɓwum màzwùm nun, mɛ̀ ɗwɛb ɓe lànmɛ̀ ŋkæm nshæ̂n.
Ɓɛ tonmɛ njiꞌ, Yesù sheli brɛ̂ꞌ lɛ̀ ŋ̀gishì nun, à keli M̀vɛ̀nnswæ̀b, à yili nun osɔ̀kɔ̀ꞌ, à kyììlàꞌ brɛ̂ꞌ kɛ nyinnìm ɓwum ɓɛ ɓe njiꞌ ǹtònmi ɓi nun. À kyììlàꞌ tì kuꞌ ɓon ŋ̀gishì. Ɓɛ ji wɛ̌ tà shɛ ǹlim yan yili.
Kwan sɛ ɓɛ ji, ɓɛ ɓyim, Yesù shɛ̀ lɛ̀ ɓwɛsɔꞌ ɓyon lɛ: «Swɔseànì yì kìtɔ̌ꞌ brɛ̂ꞌ yɛ nzwon yi, shindɔꞌ læ̀kì ɓwu.»
Ɓwɛsɔꞌ ɓyon ci kuꞌ wɛ̌ tà shɛ nun shɛ̀e ɓon, ɓɛ swɔsaꞌ yì kìtɔ̌ꞌ brɛ̂ꞌ yɛ lwæb ɓe, ɓɛ lwinnzi yì sǎꞌ wûm ɓlàn ɓî.
Kwan sɛ ɓwum yɛnne hìlea sɛ Yesù cì si, ɓɛ shɛ lɛ: «Lɛ̀ lɛŋkæ̀m, mwum tòn nɛ ni ci-nlɛli kɛ ŋwum Mvɛ̀nnswæ̀b nun nyɛ̌ ɓɛ lɛkàꞌ lɛ nyǐ ni yɛ̌ ɓɛ̀n.»
Li, ɓɛ yili ɓon ɓæn nun m̀vɛ̀n fyaꞌ zwɛm ǹnywɛ̀n lɛ̀ kim. Kɛ nlìmmì yɛ Yesù lìmme li, à nèɔ̀n nun ɓe kpaꞌ zwɛm, nun kyishon.
Kɛ̀n sɛ Yesù kɛ̀nne kɛ mlaꞌ swùm zwɛm<TS3>(<a href="tw://bible.*?40.14.22-33">Mt. 14.22-33</a>; <a href="tw://bible.*?41.6.45-52">Mr. 6.45-52</a>)Kwæ̀bbi pyimɛ, ɓwɛsɔꞌ Yesù kyilɔ̀ꞌ kɛ moan swùm.
Ɓɛ ɓɛn kwe, ɓɛ nan kɛ cìꞌ ndɔꞌ nun, lɛ̀ ɓɛ sheɔ̀ꞌ swùm, ɓon kɛn kɛ Kàpɛ̀rnàô. Kpòn pyìe lɛ̀ Yesǔ ɓɛ̀n kifɛꞌ cì shan.
M̀pùn ɗunme ɗwì lɛ̀ a ta mlǎꞌ swùm funnzi lɛ̀ kim.
Ɓe lɛ̀ ɓɛ twɛnnâ cìꞌ, a ti kɛ̀nni swum mɛ̀ kilòmɛtà shæ̂n, shindɔꞌ fyuru. Ɓɛ sɛm Yesù tǎ kìn mlaꞌ zwɛ̂m lɛ̀ à ti kwɛmmi lɛ̀ cìꞌ. Ɓɛ yɛnmɛ li, yi kwɛn ɓon.
Son, Yesù shɛ̀ lɛ̀ ɓon lɛ: «Ɓa yi kwɛn ɓyin, mùn nɛ.»
Ɓɛ ywɔmɛ li, ɓɛ yili ɓɛ ɗunnzi nun kɛ ciꞌ nun, son, kɛ fyaꞌ zwɛm ǹnywɛ̀n, cìꞌ ɓɛ̌n cɛ̌ ɓe lɛ̀ ɓɛ kɛnmɛ nun.
Ŋ̀kæb yɛ ŋ̀kwìn ɓwum ɓe Yesù kæbbiShikpon wannimɛ, ŋ̀kwìn ɓwum ɓɛ nzwoin ɓe ŋgyin swùm kin ɓàkàꞌ ɓe mwu nun lɛ cìꞌ sue kuꞌ ɗǔn kwe m̀bɔꞌ. Ɓɛ limme lɛ cìꞌ màzwùm nɛ ɓwɛsɔꞌ Yesù kɛnne nlim. Ɓɛ limmi tì kuꞌ lɛ Yesù kɛ̀nne kǎn lɛ̀ ɓwɛsɔꞌ ɓyon m̀ban.
Kɛ kwan màzwùm nun, mɛ̀ cìꞌ ɓyindɔꞌ wae kɛ Tìbɛ̀rìâꞌ, ɓɛ kiìn ŋ̀kwìn ɓwum màzwùm cinni kwe kɛ lwùmmɔ̀ꞌ sɛ ɓon jie brɛ̂ꞌ kɛ nyè yɛ Yesù ɓe lɛ̀ à yilâ M̀vɛ̀nnswæ̀b osɔ̀kɔ̀ꞌ.
Kɛ nyɛn yɛ ŋ̀kwìn ɓwum yɛnne lɛ kwo fɛꞌ Yesù, kwo fɛꞌ ɓwɛsɔꞌ ɓyon ɓe kǎn kwe, ɓɛ ɗuɔ̀n kɛ mɛ cǐꞌ màzwùm nun, ɓɛ kɛn kɛ Kàpɛ̀rnàô lɛ̀ ɓɛ kɛn nun kæbbi.
Yesù nɛ ɗyi ji nyɛ̌ tǎ ǹzison ŋkæ̀mŋkæm fɛKwan sɛ ŋ̀kwìn ɓwum ɓɛnne kwe ŋgyin swǔm, ɓɛ cinni Yesù. Ɓɛ cibbi lɛ̀ nun lɛ: «Ǹlìsàꞌ, wù ɓɛ̌n cɛ̌ yǎ kwan?»
Yesù fyònnzì lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ ɓyin tà ka mun kæbbi ntwiꞌ sɛ ɓyin ywɔtâ yì hìlea yɛ mùn tǎ cǐ, son, ntwiꞌ sɛ mɛ̀ zwùm nyin ti ǹlwinni lɛ̀ brɛ̂ꞌ.
Kpæmmênì mɛꞌ, lɛ̀ ɓyin cinni ji nyɛ̌ tǎ tòn ɗwùmɗwùm, ɓa kì ɓyin kɛ mwù lɛ̀ ŋ̀kæb ji nyɛ̌ yɛ̌ ɓɛ kwan kwæꞌ lɛ̀ à gwèân. Ji nyɛ̌ ɗwùmɗwùm màzwùm, mùn, <font color=blue>Mwɛn Mwum</font> nɛ ta nun fɛ, ntwiꞌ sɛ Ce nyɛ̀m M̀vɛ̀nnswæ̀b ɗwìâ mùn swu ŋgun.»
Ɓɛ kà cibbi lɛ̀ nun lɛ: «Ɓwiꞌ yɛ kuꞌ cì lɛ, ɓwiꞌ kà lwinnzi she sɛ M̀vɛ̀nnswæ̀b yili?»
Yesù fyònnzì lɛ̀ ɓon lɛ: «She sɛ M̀vɛ̀nnswæ̀b yili si lɛ ɓyin tɛꞌ zwùm lɛ̀ mwum nɛ nun fyii.»
Ɓɛ cibbi tì lɛ̀ nun lɛ: «Kɛ à si li, yǎ hìlea sɛ wù yɛ̌ ɓwiꞌ lìsea, lɛ̀ ɓwiꞌ yɛn lɛ wù ni mwum nɛ nun fyii? Ɓe nyě yi, ɓwiꞌ kɛ ǹlim kɛ nywi ywû? Yǎ she sɛ wù yɛ̌ kuꞌ cì?
Mɛ̀ mbibea ɓyɛꞌ jie ji ndɔꞌ nɛ ɓɛ ɓe lon lɛ <font color=blue>mânɛ̀</font> kwan sɛ ɓɛ ɓe kɛ nlim kyɔꞌ, wɛ̌ tà shɛ ɓɛ kɔe kɛ ɗèwǎ Mvɛ̀nnswæ̀b nun. Ɓɛ lɛꞌ kwe lɛ: “À fɛâ ɓon ji nyɛ̌ wai kɛ ɗɛb.” »
Yesù fyònnzì lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, Mòîzɛ̀ nɛ fɛe kan ɓyin ji nyɛ̌ wae kɛ ɗɛb, son, Ce nyɛ̀m M̀vɛ̀nnswæ̀b nɛ ta ji ŋkæ̀mŋkæm nyɛ̌ wai kɛ ɗɛb fɛ.
Ntwiꞌ sɛ ji nɛ M̀vɛ̀nnswæ̀b tǎ fɛ, à ni nyɛ̌ tǎ kyìlì ŋ̀waì ye kɛ ɗɛb lɛ̀ à tǎ lan ŋgyɔ̂ꞌ wan ǹzison ŋkæ̀mŋkæm fɛ.»
Ɓɛ kà shɛ̌ lɛ̀ nun lɛ: «Mwumŋkæ̀m, sukuꞌ ɓon ɓwiꞌ ji màzwùm fɛ.»
Yesù wèlì ŋwum, à shɛ̀ lɛ̀ ɓon lɛ: «Mùn nɛꞌ nɛ ɗyi ji nyɛ̌ tǎ ǹzison ŋkæ̀mŋkæm fɛ. Mwum nɛ tǎ kìn kɛ cì shɛ̂m, ǹjè ji ɓà tî nun kwɛ̀nni ɓe. Mwum nɛ tɛ̀ꞌ tì kuꞌ zwùm lɛ̀ mùn, ǹjè mlǎꞌ ɓà tî nun kwɛ̀nni nywɔꞌ ndɔꞌ.
Son, mùn shɛ̀â lɔꞌ ɓyin mbyî nùn lɛ kwo fɛꞌ she ɓyin yɛnnâ ma mùn lɛ̀ mɛ̀ mɛꞌ nyin si, ɓyin tɛ̀ꞌ kan zwùm lɛ̀ mùn.
Ɓwum ɓɛ Ce nyɛ̀m fɛ mùn fyaꞌ hwæn yɛ kǐn kɛ cì shɛ̂m. Mùn ɓà kuꞌ mùn mwum nɛ tǎ kǐn cì shɛ̂m ɓyìnnɔa.
Swum sɛ mwum nɛ fyii mùn yili mùn ci, à si lɛ ɓǎ mùn ɓwuli mwum m̀bɔꞌ ndɔꞌ kɛ nyinnìm ɓwum ɓɛ nun fɛ mun fyaꞌ, son, mùn yimnzì ɓon hwæn kɛ ywi nun, kwan sɛ m̀mlɔ̀kǎꞌ ŋgyɔ̂ꞌ wan yɛ wòlì.
Ntwiꞌ sɛ swum sɛ Ce nyɛ̀m yili si lɛ, mwum nɛ tà mûn yɛnni hwæn, à kɛ̀ ǹlim kɛ nywi yɛ̂m, lɛ̀ à cinni ǹzison she ɗwùmɗwùm, lɛ̀ mùn konndì nun ywi yìmnzi, kwan sɛ m̀mlɔ̀kàꞌ ŋgyɔ̂ꞌ wan yɛ wòlì.»
Kɛ nywɔꞌ yɛ mɛ̀ Yudà ywɔe lɛ Yesù lɛli, à shɛ̀ lɛ: «Mùn ni ji nɛ kyìlì ŋ̀waì ye kɛ ɗɛb», ɓɛ ɗunmi nun njìli kɛ nlim yan nun,
lɛ̀ ɓɛ ta lɛꞌ lɛ: «Yesù nɛ mwɛn Jòsɛ̂ꞌ nɛ ɓan? Ɓwiꞌ limmi kan ce nyon lɛ̀ mon nyon nun? Ti, a ci jenɛ lɛ, à shɛ̀ lɛ nun nɛ kyìli ŋ̀waì ye kɛ ɗɛb?»
Yesù ywɔmɛ li, à shɛ̀ lɛ̀ ɓon lɛ: «Ɗonnzênì ǹnjìlì yɛ ɓyin ta mûn njìli yi.
Mwum ndɔꞌ wòli kan kim à kǐn cì shɛ̂m, ɓɛshɛ Ce nyɛ̀m shì nun kwɛmnzi kɛ ke shɛ̂m. Mǔn, mùn yɛ̌ nun yìmnzi kɛ ywi nun, kwan sɛ m̀mlɔ̀kàꞌ ŋgyɔ̂ꞌ wan yɛ wòlì.
Ɓɛ kɔꞌ kɛ ɗèwà mɛ ci-nlɛli kɛ ŋwum Mvɛ̀nnswæ̀b nun lɛ: “M̀vɛ̀nnswæ̀b nɛ yɛ ɓon hwæn ywum lìsea”. Mwum hwæn nɛ tǎ ŋ̀kwu Ce nyɛ̀m ywɔti, à yili swum sɛ nun tǎ lìsàꞌ, à tǎ kǐn cì shɛ̂m.
Son sɛ lìsaꞌ kan lɛ mwum ndɔꞌ yɛnnâ Ce nyɛ̀m, sukuꞌ nun nɛ wai kɛ cì shon, nun nɛ kyishon nɛ yɛnnâ nun.
«Mùn tà ɓyin shɛ̌ lɛ̀ lɛŋkæ̀m lɛ mwum nɛ tɛ̀lâ zwùm lɛ̀ mùn cinnâ ǹzison ɗwùmɗwùm.
Mùn nɛ ɗyi ji nyɛ̌ tǎ ǹzison ŋkæ̀mŋkæm fɛ.
Mɛ̀ mbibea ɓyin jie ji nyɛ̌ ɓɛ ɓe lon lɛ <font color=blue>mânɛ̀</font> kɛ nlim kyɔꞌ. Kwo fɛꞌ li, ɓɛ ywie ɓon hwæn.
Son, ji ŋkæ̀mŋkæm nyɛ̌ kyìli ŋ̀waì ye kɛ ɗɛb, nun nɛ nyɛ̌ lɛ mwum ndɔꞌ ji nun, lɛ̀ à ɓà tî ywi.
Mùn nɛ ɗyi ji nyɛ̌ tǎ ǹzison ŋkæ̀mŋkæm fɛ, yɛ kyilì ŋ̀waì ye kɛ ɗɛb. A mwum ndɔꞌ ji ji màzwùm, à yɛ̌ ǹzison ɗwùmɗwùm cinni. Ji ŋkæ̀mŋkæm nyɛ̌ mùn yɛ̌ fɛ ɓǎ lan ŋgyɔ̂ꞌ wan cinni ǹzison ɗwùmɗwùm, à ni nwɔ̀ꞌ nywi yɛ̂m.»
Mɛ̀ Yudà ywɔmɛ li, ɓɛ ɗunmi ŋgyi kwùmmi kɛ nyinnìm shan nun lɛ: «Mwum tòn nɛ yɛ̌ kuꞌ cì lɛ, ǎ kà fɛ ɓwiꞌ nwɔ̀ꞌ nywi yon, ɓwiꞌ ji?»
Yesù shɛ̀ lɛ̀ ɓon lɛ: «Mùn tǎ ɓyin shɛ̌ lɛ̀ lɛŋkæ̀m lɛ ɓyin shi nwɔ̀ꞌ nywi <font color=blue>Mwɛn Mwum</font> ji, shìkì ɓyin nwi mvæb nywi yon, ɓyin ɓa ǹzison ŋkæ̀mŋkæm cinni.
Mwum nɛ tǎ nwɔ̀ꞌ nywi yɛ̂m ji, à nwi tì kuꞌ mvæb nywi yɛ̂m, à cinnâ ǹzison ɗwùmɗwùm. Mùn yɛ̌ nun yìmnzi kɛ ywi nun kɛ mmlɔ̀kàꞌ ŋgyɔ̂ꞌ wan nun.
Ntwiꞌ sɛ nwɔ̀ꞌ nywi yɛ̂m yi ji nyɛ̌ ŋ̀kæ̀mŋkæm, mvæb nywi yɛ̂m yi swum nwi she ŋ̀kæ̀mŋkæm.
Mwum nyɛ̌ tǎ nwɔ̀ꞌ nywi yɛ̂m ji, à nwi tì kuꞌ mvæb nywi yɛ̂m, à tǎ tòn m̀ɓæti lɛ̀ mùn, mùn tòn kuꞌ m̀ɓæti lɛ̀ nun.
M̀bɔ̀kì nɛ Ce nyɛ̀m nɛ fyii mùn cinni ǹzison, mùn kuꞌ, mùn cinni ǹzison màzwùm kɛ nyè yon. Li, mwum nɛ tǎ nwɔ̀ꞌ nywi yɛ̂m ji, à cinni kuꞌ ǹzison nyè yɛ̂m.
Nwɔ̀ꞌ nywi yɛ̂m yɛ ɗyi ji nyɛ̌ kyìli ŋ̀waì ye kɛ ɗɛb. À ɓǎ wɛ̌ ji nyɛ̌ mɛ̀ mbibea ɓyin jie. Kwo fɛꞌ she ɓɛ jie nun, ɓon, ɓɛ ywie. Ti lɛ̀ ji nyɛ̌ mùn fɛ nɛ, mwum nɛ tǎ nun ji, à yɛ̌ ǹzison ɗwùmɗwùm cinni.»
Yesù ɓe ǹzæ̌ꞌ lɛꞌ yi lɛli kwan sɛ nun ɓe ywum lìsea kɛ nyenswæ̀b mɛ̀ Yudà kɛ Kàpɛ̀rnàô.
Ǹzæ̌ꞌ lɛꞌ Yesù yɛ lisaꞌ mbyi nzison ɗwùmɗwùmMàn ɓwɛsɔꞌ Yesù nɛ ɓe lɛꞌ si ywo ɗunmi lɛli kɛ nyinnìm shan nun lɛ: «Ǹzæ̀ꞌ lɛꞌ nɛ ni ɗyě kyìbli ǹzwɔꞌ. Wɛn nɛ yɛ kuꞌ nun ywo?»
Kɛ nlìmmì yɛ Yesù lìmme kɛ nlim yon nun lɛ ɓwɛsɔꞌ ɓyon ta fyon kɛ nyinnìm shan nun li, à shɛ̀ lɛ̀ ɓon lɛ: «Ǹzæ̀ꞌ lɛꞌ màzwùm tà ɓyin hwumnzi ǹzwɔꞌ?
Kɛ à si li, sɛ yɛ ɓɛ ɗyě lɛ, ɓɛshɛ ɓyin ta <font color=blue>Mwɛn Mwum</font> yɛnni lɛ̀ à tǎ nàn ɓe ɗɛb cɛ̌ nun wae nun?
M̀pùn Mvɛ̀nnswæ̀b nɛ ta ǹzison ŋkæ̀mŋkæm fɛ, mwum ɗin wòli kan kim à cì swum màzwùm lɛ̀ ŋ̀kimmɔꞌ yon nɛꞌ. M̀pùn Mvɛ̀nnswæ̀b kìen tòn kɛ nyinnìm shin nun, kɛ nzæ̌ꞌ lɛꞌ yɛ mùn kìin ɓyin shɛ̌ yi nun, yon yɛ lisaꞌ ɓyin mbyi nzison ŋkæ̀mŋkæm.
Son, ɓyindɔꞌ ɓi kwe nyinnìm shin nun, ɓɛ kɛ̀ kan ǹlim kɛ nywi yɛ̂m.» (Ntwiꞌ sɛ ǹdìkàꞌ nɗunmi yɛ nun ɗunme she shon, Yesù lìmme ɓwum ɓɛ ɓa ǹlim kɛ̌ lɛ̀ nun, kònndì lɛ̀ mwum nɛ yɛ̌ nun fyaꞌ fɛ wan.)
Ǎ kà kònndi lɛli lɛ: «Kɛ ntwiꞌ màzwùm yɛ mùn shɛ̀e ɓyin lɛ mwum ndɔꞌ wòli kan kim à kìn kɛ cì shɛ̂m ɓɛshɛ M̀vɛ̀nnswæ̀b shì nun kwɛmnzi kɛ ke shɛ̂m.»
Ŋ̀waì kwan màzwǔm, ɓwɛsɔꞌ mèan ɓyon ɓɛ ɓe nun ɗwon nyè kyiile lɛ̀ nun, ɓɛ kɛ̀n kan tî lɛ̀ nun m̀ban.
Yesǔ kà shɛ̌ lɛ̀ kì-wûm ɓlàn ɓî ɓwɛsɔꞌ ɓyon lɛ: «Ti kuꞌ lɛ̀ ɓyin, ɓyin yili ti kuꞌ kɛ̀n?»
Ɓwiꞌ kɛâ mwù lɛ̀ ǹzæ̌ꞌ lɛꞌ ywû, ɓwiꞌ limmi tî kuꞌ lɛ wù ni Mwum nsanmi nɛ wai cǐ Mvɛ̀nnswæ̀b.»
Yesù ywɔmɛ li, à cibbi lɛ̀ ɓon lɛ: «Mùn nɛ yæ̀nne kǎn ɓyin? ɓyin wûm ɓlàn ɓî hwæn? Son, mwum ndɔꞌ ni kɛ nyinnìm shin nun nɛ mwum Satæ̀n.»
À ɓe lɛli li lɛ̀ Judà, mwɛn Sìmôn Ìskàrìô. Ntwiꞌ kwo fɛꞌ she nun ɓe kɛ nyinnìm kì-wûm ɓlàn ɓî ɓwɛsɔꞌ Yesù nun si, nun nɛ yɛ nun fyaꞌ fɛ wan.
Mɛ̀ ŋgyinni Yesù ɓe kǎn zwùm tɛ̀li lɛ̀ nunKɛ nyè nɛ yi, Yesù ɓe yòn kɛ mɛ myi nɛ kɛ ŋgyɔꞌ Gàlìlê nun. Ǎ yile kǎn nun yon kɛ mɛ myi nɛ kɛ ŋgyɔꞌ Jùdê nun, ntwiꞌ sɛ mɛ̀ ci-zwiꞌ mɛ Yudà ɓe kæb lɛ̀ ɓɛ wu nun.
Ɓe lɛ̀ ŋ̀gwìn mɛ̀ Yudà nyɛ̌ ɓɛ ɓe lon lɛ Ŋ̀gwìn-yì-ɗwun ti kwɛmmi nûn.
Li, mɛ̀ ŋgyinni Yesù shɛ lɛ̀ nun lɛ: «Waꞌ kɛ cɛ̌, wù kɛ̀n ɓe kɛ Jùdê ɓǎ ɓwɛsɔꞌ ɓyû ɓye kwe yɛn kuꞌ mɛ̀ she nɛ wù tǎ cì.
Kɛ wu tǎ paꞌ mɛ she sɛ cǐ, kwàsi wù nɛꞌ swiꞌ ɓwum hwæn pæꞌ. Ntwiꞌ sɛ mwum ndɔꞌ tà ka swum sɛ nun tǎ cì gwùmnzi, ɓɛshɛ nun yili lɛ ɓwum limmì nun.»
(Mɛ̀ ŋgyinni ɓyon nɛꞌ ɓe kǎn zwùm tɛ̀li lɛ̀ nun.)
Yesù shɛ̀ lɛ̀ ɓon lɛ: «Ɓyin, ɓyin cinni kwan kwan hwæn, ti lɛ̀ mǔn, kwan shɛ̂m wòli kifɛꞌ.
Lan wan wòli kan kim ɓɛ ɓyinnzì ɓyin. Ti lɛ̀ mǔn, ɓɛ ta mûn ɓyìnnzi ntwiꞌ sɛ mùn tà ɓon mɛ̀ ywiꞌ ɗwosi lɛ mɛ̀ she nɛ ɓon ta cì ni m̀ɓyibbɔa.
Ɓyin, kɛ̀nnênì ɓyin ŋ̀gwìn ji. Ti lɛ̀ mǔn, mùn ɓǎ ŋ̀gwìn nɛ tòn nɛ kɛ̀nni, ntwiꞌ sɛ kwan shɛ̂m wòli kifɛꞌ.»
Kɛ nyè yɛ nun shɛ̀e ɓon ǹzæ̌ꞌ lɛꞌ yi, à lwæ̀b nun ɓe Gàlìlê.
Kɛ̀n sɛ Yesù kɛ̀nne Ŋ̀gwìn-yì-ɗwun jiSon, kwan sɛ ɓe lɛ̀ mɛ̀ ŋgyinni ɓyon kɛnnâ cǐ nji ŋgwin, Yesù kuꞌ, à kɛ̀nnɔ̀ꞌ tì kuꞌ kwe, son, ǎ kwàsi kan nun nɛꞌ pisean.
Mɛ̀ ci-zwiꞌ mɛ Yudà ɓe nun kæbbi kwe ŋgwìn màzwùm nun, lɛ̀ ɓɛ ta cibbi lɛ: «À ni kuꞌ fɛn?»
Ɓwum ɓɛ ɓe kwe, ɓɛ ɓe ŋgyi kwùmmi kɛ ŋgun nji, lɛ̀ ɓyindɔꞌ ta lɛꞌ lɛ: «Mwum tòn ni tǎ lwɛn cǐ.» Ɓyindɔꞌ kuꞌ, ɓon lɛ: «Ayi. Nyǐ ni tǎ ɓwum kwǔ kɛ̌n ɓyɛbbi lìsea.»
Son, kwo fɛꞌ li, mwum ndɔꞌ lwùmme kǎn fɔ̀ꞌ lɛ̀ nun lɛli nywi yon mwù zwô, ntwiꞌ sɛ ɓɛ ɓe mɛ̀ ci-zwiꞌ mɛ Yudà yi.
Ɓe lɛ̀ ŋ̀gyìn yɛ ɓɛ ɓe ŋ̀gwìn ji nun kyiilâ kɛ nyinnìm, Yesù kɛ̀n ɗun kɛ nyenswæ̀b ndwun, à ɗunmi ɓwum ywum lìsea.
Mɛ̀ Yudà ywɔmɛ ǹlìsàꞌ ywum yon li, sɛ ci ɓon lɛ̀ shìmmea, ɓɛ ɗunmi lɛli lɛ: «A ci lɛ, mwum tòn nɛ lìmmi ywum ye ɗèwǎ Mvɛ̀nnswæ̀b nun li, shìkì à yusaꞌ yon mbyî?»
Yesù ywɔmɛ li, à fyònnzì lɛ̀ ɓon lɛ: «Ywum yɛ mùn tǎ lìsàꞌ yi tà ka wai kɛ zwum shɛ̂m nun, son, M̀vɛ̀nnswæ̀b nɛ fyii mùn, nun nɛ ta mûn yon fɛ.
Mwum nɛ tǎ yili nun ci swum sɛ M̀vɛ̀nnswæ̀b yili yɛ̌ lìmmì ɓɛshɛ ǹlìsàꞌ ywum yɛ̂m ta wai kɛ cǐ Mvɛ̀nnswæ̀b, kɛ̀ ɓɛshɛ yɛ ta wai kɛ ŋkimmɔꞌ yɛ̂m nun.
Mwum nɛ tǎ lɛli kɛ ŋkimmɔꞌ yon nun yili lɛ ɓwum twuli nun nɛꞌ, son, mwum nɛ tǎ yili lɛ ɓɛ twuli mwum nɛ fyii nun, mwum màzwùm ni ci-lɛŋkæ̀m, lɛꞌ mɛ mɓwɛ̀ꞌ ndɔꞌ ɓa nun nywi.
Mòîzɛ̀ nɛ fɛe kàn ɓyin mɛ̀ lwuà? Son, kwo fɛꞌ li, mwum m̀bɔꞌ ndɔꞌ kɛ nyinnìm shin nun tà ka mɛ̀ lwuà màzwùm lwinnzi. Ti, yɛn sɛ ɓyin ta mbyi kæbbi lɛ̀ ɓyin wu mùn nun?»
Ŋ̀kwìn ɓwum ywɔmɛ li, ɓɛ shɛ lɛ̀ nun lɛ: «M̀pùn ndɔꞌ ni wù mwu? Wɛn nɛ ta mbyi kæbbi lɛ̀ nun wu wù?»
Yesù fyònnzì lɛ̀ ɓon lɛ: «Mùn cìkàꞌ hìlea kɛ nyinnìm shin nun, nywɔꞌ mɛ̀ yìnnì nyin ndɔꞌ, kæ̀mmì fɔꞌ. Ɓyin yɛnmɛ li, shìmmea ciɔ̀ꞌ ɓyin hwæn.
Ɓe lɛ̀ Mòîzɛ̀ cìâ ɓyin lɛ̀ ŋ̀kimmɔꞌ lɛ ɓyin ɗunnzi ɓwɛn mɛ̀ ɗwɛb ǹdùn. (Lɛ̀ lɛŋkæ̀m Mòîzɛ̀ nɛ ɗunme kǎn ǹɗunnzi ndǔn màzwùm, son, mɛ̀ mbibea ɓyin ɓɛ ɗunme.) Kwo fɛꞌ nywɔꞌ mɛ̀ yìnnì nyin, ɓyin ta ɓwɛn ǹdùn ɗunnzi.
Ɓɛshɛ ɓyin woli kim ɓyin ɗunnzi mwɛn nɛ nɗwɛb ǹdùn nywɔꞌ mɛ̀ yìnnì nyin lɛ̀ ɓyin lwinnzi lwuà Mòîzɛ̀, ti yɛn sɛ ci ɓyin ta nyeni lɛ̀ mùn, kɛ ŋkimnzi yɛ mun kimnze kwæꞌ nywi mwum gwùm, nywɔꞌ mɛ̀ yìnnì nyin?
Kyììlênì lɛ̀ ǹlin mɛ kæ̀ꞌ kɛ nywi ywum yɛ ɓyin ta yɛn kɛ mɛꞌ zwɛ̂m. Ǹdikàꞌ ɓyin lin mɛ̀ kæ̀ꞌ kɛ mbyi lɛŋkæ̀m nun.»
Mɛ̀ ncibbi nɛ ɓwum ta cibbi kɛ nywi KristòLan Yèrusàlɛ̀m ndɔꞌ ɓe lɛli lɛ: «Mwum nɛ tòn ni nɛ ɓɛ ta ka kæb lɛ̀ ɓɛ wu nun?
Cɛênì fɛꞌ, à tǎ lɛli kɛ pisean, shìkì mwum ndɔꞌ shɛ̀ kuꞌ nun lɛꞌ ndɔꞌ. Mɛ̀ ci-zwiꞌ ɓyɛꞌ ta lɔꞌ mwù kɛ̌ lɛ̀ lɛŋkæ̀m lɛ mwum tòn nɛ ni <font color=blue>Kristò</font>, mwum nɛ M̀vɛ̀nnswæ̀b yɛ̌ fyii?
Kɛ kwan màzwùm nun, Yesù ɓe ywum lìsea kɛ nyenswæ̀b ndwun. À ywɔmɛ she ɓwum màzwùm ɓe lɛꞌ si, à shɛ̀ lɛ̀ ŋ̀kwu kimmi lɛ: «Lɛŋkæ̀m sɛ, ɓyin limmi mûn. Ɓyin limmì tì kuꞌ cɛ̌ mùn wai nun. Son, ɓyin lìmmi kan lɛ mǔn ɓɛ̀n kan cɛ̌ lɛ̀ ŋ̀kimmɔꞌ yɛ̂m, son, mwum ndɔꞌ nɛ fyii mùn. Nun nɛ ɗyi ci-lɛŋkæ̀m. Ɓyin lìmmi kan nun.
Son, mǔn, mùn lìmmi nun, ntwiꞌ sɛ mùn wai moan ke shon, nun nɛ fyii mùn.»
Kwan sɛ ɓon ywɔe li, ɓɛ ɗunmi mbyi kæbbi lɛ̀ ɓɛ ɓæn nun, son, mwum ndɔꞌ yìnndi kan nun lɛ̀ fyàꞌ, ntwiꞌ sɛ ɓe lɛ̀ kwan mɓæn shon wòli kifɛꞌ.
Kwo fɛꞌ li, kɛ nyinnìm ɓwum ɓɛ ɓe kwe, ɓye tɛle zwùm lɛ̀ nun ɓe mèan. Ɓɛ ɓe lɛꞌ lɛ: «Kwan sɛ <font color=blue>Kristò</font> yɛ̌ ɓɛ̌n, à yɛ̌ hìlea cǐ a lan ye mwum tòn nɛ cì?»
M̀fyi yɛ ɓɛ fyie ɓwum lɛ ɓɛ kɛn Yesù ɓænniMɛ̀ <font color=blue>Fàrìzìɛ̂n</font> ndɔꞌ ywɔꞌ swum sɛ ɓwum ɓe lɛli kɛ ŋgun nji kɛ nywi Yesù. Ɓɛ pyie ŋwum fɔꞌ ɓon lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ, li, ɓɛ fyiɔ̀ꞌ mɛ̀ ci-mɓòn nyenswæ̀b ndwun lɛ ɓɛ kɛn Yesù ɓænni.
Yesù ywɔmɛ li, à shɛ̀ lɛ̀ ɓon lɛ: «Ɓwiꞌ kɛ tòn ɓwiꞌ lɛ̀ ɓyin nùn, son, kɛ kwan kwæꞌ nun, mùn yɛ̌ ɓyin ɗonnzi, mùn kɛ̀n ɓe cɛ̌ mwum nɛ fyii mùn.
Ɓyin yɛ mùn kæbbi, son, ɓyin ɓa mûn cinni, ntwiꞌ sɛ ɓyin wòli kan kim ɓyin ɓɛn cɛ̌ mùn yɛ̌ ɓɛ nun.»
Mɛ̀ Yudà ɗunmi lɛli nyinnìm shan nun lɛ: «Yǎ cìcì sɛ nun yɛ̌ kɛ̀n ɗyě nun, ɓwiꞌ shi nun cinni? À yili nun kɛn ɗyě kɛ cɛ̌ mɛ̀ ŋgyinni mɛ Yudà ɓye nywæleâ kɛ nyinnìm ɓwum ɓɛ ɓa mɛ̀ Yudà nun, lɛ̀ nun lisàꞌ mɛ̀ kyǐn màzwùm ywum?
À shɛ̀ tì lɛ ɓwiꞌ yɛ nun kæbbi, son, ɓwiꞌ ɓa nun cinni, ntwiꞌ sɛ ɓwiꞌ wòli kan kim ɓwiꞌ kɛn ɓɛ̌n cɛ̌ nun yɛ̌ ɓɛ nun. Sù nzæ̀ꞌ lɛꞌ màzwùm ni kuꞌ lɛ?»
Mlǎꞌ ye ta ǹzison ŋkæ̀mŋkæm fɛNywɔꞌ nɛ ŋ̀gwìn mlɔ̀e, ŋ̀gyìn màzwùm nɛ ɓe ŋ̀gyìn ndwun, à làn mɛ̀ ŋgyìn ɓye fɔꞌ. Nywɔꞌ màzwùm, Yesù waꞌ zwô kɛ nyinnìm ɓwum, à shɛ̀ lɛ̀ ŋ̀kwu kimmi lɛ: «Ɓɛshɛ ǹjè mlǎꞌ tǎ mwum ndɔꞌ kwɛ̀nni, à kiìn cì shɛ̂m lɛ̀ nun nwi mlǎꞌ.
A si wɛ̌ tà shɛ ɓɛ lɛli kɛ ɗèwǎ Mvɛ̀nnswæ̀b nun lɛ: “Mwum nɛ tǎ zwùm tɛ̀li lɛ̀ mǔn, mlǎꞌ ye ta ǹzison ŋkæ̀mŋkæm fɛ yɛ kwain kɛ zwum shon nun.” »
Kɛ nlɛli yɛ Yesù ɓe lɛli li, à ɓe lɛli kɛ nywi Mpùn Nsanmi nɛ ɓwum ɓɛ yɛ zwùm tɛ̀li lɛ̀ nun yɛ cinni. Kɛ kwan màzwùm nun, ɓe lɛ̀ M̀vɛ̀nnswæ̀b fyii kifɛꞌ M̀pùn nyon, ntwiꞌ sɛ ɓe lɛ̀ M̀vɛ̀nnswæ̀b fɛ kifɛꞌ Yesù ǹtwu yon.
Ŋ̀kwùm yɛ ɓwum ɓe ŋgyi kwùmmi kɛ nywi YesùKɛ nyè yɛ ɓɛ ywɔꞌ ǹzæ̌ꞌ lɛꞌ yi, ɓyindɔꞌ lɛ̀ ɓwum ɓye ɓe kɛ ŋkwìn ɓwum nun ɗunmi lɛli kɛ nyinnìm shan nun lɛ: «Lɛ̀ lɛŋkæ̀m, mwum nɛ tòn nɛ ni ci-nlɛli kɛ ŋwum Mvɛ̀nnswæ̀b nun nyɛ̌ ɓɛ lɛkàꞌ lɛ M̀vɛ̀nnswæ̀b yɛ̌ fyiì.»
Ɓyindɔꞌ, ɓon lɛ: nyǐ ni <font color=blue>Kristò</font>, mwum nɛ M̀vɛ̀nnswæ̀b fyii. Son, ɓyindɔꞌ lɛꞌ kuꞌ làn nyan lɛ: «Lɛŋkæ̀m sɛ lɛ <font color=blue>Kristò</font> yɛ̌ wai kɛ ŋgyɔꞌ Gàlìlê nun?
Ɓɛ kɔꞌ kan kɛ ɗèwǎ Mvɛ̀nnswæ̀b nun lɛ <font color=blue>Kristò</font> yɛ̌ ɓɛ mwum nyɛ̌ kɛ mvu ɓwum mvɛ̀n Dàvîd nun? Lɛ à yɛ̌ waì kɛ Bɛ̀tlèhɛ̂m, yɛ ɓe myi mvɛ̀n Dàvîd?»
Kɛ ŋkwùm yɛ ŋ̀kwìn ɓwum màzwùm kwùm ŋgyi li, ŋ̀kyììli ɓɛn kɛ nyinnìm shan nun.
Ɓyindɔꞌ lɛ̀ ɓwum yili lɛ ɓon ɓæn Yesù, son, mwum ndɔꞌ yìnndi kan nun lɛ̀ fyàꞌ.
Mɛ̀ ci-zwiꞌ mɛ Yudà ɓe kǎn zwùm tɛ̀li lɛ̀ YesùMɛ̀ ci-mɓòn nyenswæ̀b ndwun fyoìn ɓe kɛ cɛ̌ mɛ̀ ci-zwiꞌ mɛ ci-mfɛ sàtìkæ̀ꞌ ɓon lɛ̀ mɛ̀ <font color=blue>Fàrìzìɛ̂n</font>, fyàꞌ pwìn. Ɓɛ ɓɛnmɛ kwe, mɛ̀ ci-zwiꞌ màzwǔm kà cibbi lɛ̀ ɓon lɛ: «Yɛn sɛ ci ɓyin kɛ̀nnzi kǎn Yesù cɛ̌?»
Mɛ̀ ci-mɓòn nyenswæ̀b ndwun màzwǔm kà fyònnzi ɓe lɛ̀ ɓon lɛ: «Mwum ɗin ndɔꞌ lɛli kifɛꞌ mbyî wɛ̌ mwum nɛ tòn ni.»
Mɛ̀ <font color=blue>Fàrìzìɛ̂n</font> kà cibbi lɛ̀ ɓon lɛ: «Ɓyin tì kuꞌ, ɓyin ti tì mɛ̀ mɓwɛ̀ꞌ ɓyon ɓi ɗwon?
Ɓyin ywɔâ nywɔꞌ ndɔꞌ lɛ ci-zwiꞌ nyɛꞌ ndɔꞌ m̀bɔꞌ kɛ̀â ǹlim kɛ nywi yon? Kɛ̀ shindɔꞌ, ɓyin ywɔâ lɛ <font color=blue>Fàrìzìɛ̂n</font> ndɔꞌ kɛ̀â tì ǹlim lɛ̀ nun?
Ɓwum ɗinɗin ɓɛ ta ǹlim kɛ̌ lɛ̀ nun, ntwiꞌ sɛ ɓon lìmmi kan lwuà Mòîzɛ̀. M̀vɛ̀nnswæ̀b yɛ̌ ɓon vɛ̀nɛ̀ꞌ yɛnnzi.»
Nìkòdɛ̂m ɓe kwe ŋkwìn mɛ <font color=blue>Fàrìzìɛ̂n</font> màzwùm nun. Nun nɛ kìen Yesù yɛnni nywɔꞌ ndɔꞌ. À ɗyi, à shɛ̀ lɛ̀ ɓon lɛ:
«Kɛ ɓɛ̀ꞌ lwuà shɛꞌ nun, ɓwiꞌ wòli kan kim ɓwiꞌ yɛnnzi mwum ndɔꞌ vɛ̀nɛ̀ꞌ ɗin, shìkì ɓwiꞌ limmì swum ndɔꞌ sɛ nun cǐ.»
Mɛ̀ <font color=blue>Fàrìzìɛ̂n</font> ɓye fɔꞌ ywɔmɛ swum sɛ Nìkòdɛ̂m lɛli li, ɓɛ kà cibbi lɛ̀ nun lɛ: «Wù hwæn, wù ni tì mwum Gàlìlê? Kɛ̀nne, wù cɛ kɛ ɗèwǎ Mvɛ̀nnswæ̀b nun, wù yɛ̌ yɛn lɛ kwo fɛꞌ ci-nlɛli kɛ ŋwum Mvɛ̀nnswæ̀b nun ndɔꞌ m̀bɔꞌ ɓǎ wai kɛ ŋgyɔꞌ Gàlìlê.» [
Kɛ nyě màzwùm, wɛn nɛ hwæn yè mbyi ɗwòn nyon ɓe.
M̀ɓæn yɛ ɓɛ ɓænnze m̀lib ndɔꞌ kɛ nywi nlàꞌ nunYesù nèɔn nun kɛ ŋgwùmŋgwùm sɛ cinni mɛ̀ njì ŋgæꞌ <font color=blue>òlîvɛ̀</font>.
Shikpon hwìli, à kyìlì ɓe, à kɛ̀n kɛ nyenswæ̀b ndwun, ŋ̀kwìn ɓwum hwæn swɔli nun ke. À tòn njiꞌ, à ɗunmi ɓon ywum lìsea.
Mɛ̀ ci-nlìmmì mɛ lwuà lɛ̀ mɛ̀ <font color=blue>Fàrìzìɛ̂n</font> kɛnnzì m̀lib ndɔꞌ kɛ cì shon. Ɓɛ ɓænnze nun lɛ̀ à tǎ ǹlàꞌ ywi. Ɓɛ ɗyili nun swiꞌ ɓwum hwæn pæꞌ,
Mòîzɛ̀ lɛle kɛ lwuà nyon nun lɛ ɓwiꞌ ɓi wu paꞌ mɛ yib màzwùm lɛ̀ mɛ̀ ŋgwɔ̀ꞌ. Ti lɛ̀ wù, wù lɛꞌ kuꞌ lɛ?»
Ɓɛ lɛle kǎn li ɗin, ɓɛ lɛle li lɛ̀ ɓɛ ɓwɛb nun, ɓon ywɔꞌ swum sɛ yɛ nun kwean ŋwum, kɛ nyě yi, ɓɛ kɛn nun wulea ɓe lɛ̀ son. Son, Yesù swɔ̀sì nun mwù ŋgyɔꞌ lɛ̀ à tǎ ŋgɔꞌ ndɔꞌ kɔa kɛ kwub nun lɛ̀ mwɛnŋgwu.
M̀bɔ̀kì nɛ ɓɛ ɓe ŋæti lɛ̀ ǹcibbaꞌ lɛꞌ màzwǔm, Yesù wasi mwù zwô, à cɛ ɓon, à shɛ̀ lɛ̀ ɓon lɛ: «Mwum ndɔꞌ m̀bɔꞌ kɛ nyinnìm shin nun nyɛ̌ lìmmi lɛ nun ni cì kifɛꞌ ɓyɛbbi ndɔꞌ, à sɛti nun ywummi lɛ̀ ŋ̀gwɔ̀ꞌ.»
À lɛli li, à swɔ̀sɔ̀ꞌ nun mwù yon ɓe ŋgyɔꞌ, lɛ̀ à tǎ ŋgɔꞌ yon kɔa.
Ɓwum màzwùm ywɔmɛ ǹzæ̌ꞌ lɛꞌ yi li, ɓɛ ɗunmi waꞌ ɓe nɗwonnɗwon, ǹɗunmi ɓye ɓwumŋkæ̀m nun, a kɛn ɓɛ̀n ɓye ɓwɔꞌ nun. Yesù nzwon ɓe kyi ɓon lɛ̀ m̀lib ni nyɛ̌ ɓe lɛ̀ ǎ kɛ swiꞌ shon ǹɗyi.
Kɛ nyě yi, Yesù wasi mwù zwô, à cibbi lɛ̀ m̀lib ni lɛ: «Ɓwum ɓye kin wù wulea ɓi fɛn? Mwum ndɔꞌ wɛ̀si kan wû?»
M̀lib ni fyònnzì lɛ̀ nun lɛ: «Mwumŋkæ̀m, kwo fɛꞌ mwum m̀bɔꞌ ɓǎn.» Yesù shɛ̀ lɛ̀ nun lɛ: «Mùn kuꞌ, mùn ɓà kuꞌ ɓon mun wù wɛ̀si. Kɛ̀nne, son, ɓa wù cì tì ɓyɛbbi nywɔꞌ ndɔꞌ.»]
Yesù nɛ ɗyi ŋ̀wanni she ŋ̀kæ̀mŋkæmYesù ɗyi, à kònndì tì shɛ̀ ɓe lɛ̀ ŋ̀kwìn ɓwum lɛ: «Mùn nɛ ɗyi ŋ̀wanni she ta ɗwùm kɛ nyinnìm ɓwum ɓɛ ŋgyɔ̂ꞌ wan nun. Mwum nyɛ̌ tà mun ɗwon nyè yɛ̌ ŋ̀wanni she ta ǹzison ŋkæ̀mŋkæm fɛ cinni. À ɓà tî kɛ̀nni kɛ njimmi nun.»
Mɛ̀ <font color=blue>Fàrìzìɛ̂n</font> ywɔmɛ li, ɓɛ shɛ lɛ̀ nun lɛ: «Wù tǎ shìtàkwù swû ɗyi lɛ̀ wǔ nɛꞌ. Li, swum sɛ wù tǎ lɛli, ɓwiꞌ wòli kan ɓwiꞌ twɛꞌ son lɛ̀ lɛŋkæ̀m.»
Yesù fyònnzì ɓe lɛ̀ ɓon lɛ: «Mun ɗyi fɛꞌ shìtàkwù shɛ̂m lɛ̀ mǔn nɛꞌ, swum sɛ mùn tǎ lɛli à si lɛŋkæ̀m, ntwiꞌ sɛ mùn lìmmi cìcì sɛ mùn wai nun, mùn lìmmi tî cɛ̌ mùn kɛ̀nmɛ nun, son ɓyin, ɓyin lìmmi kan cɛ̌ mùn wai nun, shìkì ɓyin limmì kuꞌ cɛ̌ mùn kɛ̀nmɛ nun.
Ɓyin ta mɛ̀ kæ̀ꞌ linni kɛ nlìmmì yɛ ɓwum wan limmi nun. Ti lɛ̀ mǔn, mǔn tà ka mwum ndɔꞌ mɛ̀ kæ̀ꞌ linni.
Son, ɓɛshɛ a ta ɓɛ lɛ̀ mùn lin mɛ̀ kæ̀ꞌ, ǹlin mɛ kæ̀ꞌ yɛ̂m yi kɛ mbyi nun, ntwiꞌ sɛ mǔn tà ka mɛ̀ kæ̀ꞌ linni mùn kyishɛ̂m, son, ɓwiꞌ ɓi ɓwiꞌ lɛ̀ Ce nyɛ̀m nɛ fyii mùn.
Ɓɛ kɔꞌ kɛ ɗèwà mɛ lwuà shin nun lɛ ɓɛshɛ ɓwum ɓî ndɔꞌ ɗyi shìtàkwù kɛ swum fɔꞌ nun, lɛ̀ shìtàkwǔ màzwùm si she lɛŋkæ̀m.
Mùn tǎ shìtàkwù shɛ̂m nɛꞌ ɗyi. Ce nyɛ̀m nɛ fyii mùn tà tî kònndì shìtàkwù ɗyi kɛ nywi yɛ̂m.»
Ɓɛ cibbi lɛ̀ nun lɛ: «Ti lɛ̀ Ce nywù, à ni fɛn?» Yesù fyònnzì lɛ̀ ɓon lɛ: «Ɓyin lìmmi kan mûn, shìkì ɓyin limmì kuꞌ Ce nyɛ̀m. Ɓyin limmè mǔn, ɓyin limmè tì kuꞌ Ce nyɛ̀m.»
Yesù ɓe ɓon ǹzæ̌ꞌ lɛꞌ yi shɛ̌ kwan sɛ nun ɓe ɓon ywum lìsea kɛ nyenswæ̀b ndwun. À ɓe ǹtònmi kɛ moan mɛ̀ ŋgwǔm lòn ye ɓɛ ɓe mbe Mvɛ̀nnswæ̀b kɛ̌ kɛ nlim. Mwum ndɔꞌ ɓæn kan nun, ntwiꞌ sɛ ɓe lɛ̀ kwan mɓæn shon wòli kifɛꞌ.
«Ɓyin wòli kan kim ɓyin kɛn cɛ̌ mùn kɛ̀nmɛ nun»Yesù kònndì ɓon shɛ̌ lɛ: «Mùn yɛ̌ kɛ̀n, ɓyin yɛ mùn kæbbi ɓe, son, ɓyin ɓa mûn cinni, ɓyin yɛ ywi kɛ ɓyɛbbi nyin nun. Ɓyin wòli kan kim ɓyin kɛn cɛ̌ mùn kɛ̀nmɛ nun.»
Mɛ̀ Yudà ywɔmɛ li, ɓɛ ɗunmi lɛli nyinnìm shan nun lɛ: «À yɛ̌ nun nɛꞌ wu? Kɛ nun shɛ̌ lɛ ɓwiꞌ wòli kan kim ɓwiꞌ kɛn cɛ̌ nun kɛ̀nmɛ nun?»
Yesù ywɔmɛ li, à fyònnzì lɛ̀ ɓon lɛ: «Ɓyin, ɓyin ɓi ɓwum ɓɛ waꞌ kɛ cɛ̌ ŋgyɔ̂ꞌ wan nun, son, ti lɛ̀ mǔn, mùn wai kɛ ɗɛb. Ɓyin, ɓyin ɓi ɓwum ɓɛ cɛ̌ ŋgyɔ̂ꞌ wan nun, mùn ɓà mun mwum nɛ cɛ̌ ŋgyɔ̂ꞌ wan nun.
Son sɛ ci, mùn shɛ̌ lɛ̀ ɓyin lɛ, ɓyin yɛ ywi kɛ ɓyɛbbi nyin nun. Ɓyin shi mùn twɛli wɛ̌ tà shɛ mùn tòn sɛ, lɛ̀ ɓyin yɛ ywi ɓyɛbbi nyin nun.»
Mɛ̀ Yudǎ kà cibbi ɓe lɛ̀ nun lɛ: «Yǎ mwum nɛ wù?» Yesù fyònnzi lɛ̀ ɓon lɛ: «Mùn shɛ̀kàꞌ ɓyin son ǹdìkàꞌ nɗunmi yɛ mùn ɗunme ɓyin ywum sannzi.
Mùn cinni mɛ̀ lɛꞌ mèan nyɛ̌ mùn yɛ̌ shɛ̀ kɛ nywi yin, nyɛ̌ mùn yɛ̌ ɓyin mɛ̀ kæ̀ꞌ linni nlim. Son, mwum nɛ fyii mùn, à ni ci-lɛŋkæ̀m, mùn tǎ sukuꞌ lan ŋgyɔ̂ꞌ wan swum sɛ mùn ywɔe ŋwum yon shɛ̌.»
Kɛ nlɛli yɛ Yesù lɛle li, ǹzæ̌ꞌ lɛꞌ yon lean ŋgyɔꞌ ɗin. Ɓwum ɓɛ ɓe ŋgyɔꞌ lìmmi kan lɛ à tǎ lɛli kɛ nywi Ce nyon.
Li, Yesǔ kà shɛ̌ lɛ̀ ɓon lɛ: «Kwan sɛ ɓyin kà wasakàꞌ mùn, <font color=blue>Mwɛn Mwum</font>, ɓyin kà twɛkàꞌ mùn wɛ̌ tà shɛ mùn tǒn, ɓyin kà lìmmàkàꞌ lɛ mǔn tà ka swum ndɔꞌ cǐ lɛ̀ mwù yɛ̂m, mùn tǎ sukuꞌ swum sɛ Ce nyɛ̀m lìsaꞌ mun shɛ̌.
Ɓwiꞌ ɓi ɓæti lɛ̀ mwum nɛ fyii mùn, ǎ ɗonnzi kan mûn kyi, ntwiꞌ sɛ mùn tǎ suꞌ swum sɛ ta nun ǹlim lwukea cǐ.»
M̀bɔ̀kì nɛ Yesù ɓe lɛli li, ɓwum mèan tɛle zwùm lɛ̀ nun.
Ǹzæ̀ꞌ lɛꞌ nɛ Yesù shɛ̀e kɛ nywi Abràhæ̂mYesǔ kà shɛ̌ lɛ̀ mɛ̀ Yudà ɓye kɛe ǹlim lɛ̀ nun ɓi lɛ: «Ɓɛshɛ ɓyin kɛ mwù kɛ ywum yɛ mùn lìsàꞌ ɓyin nun, ɓyin yɛ ɓɛ ɓwɛsɔꞌ ɓyɛ̂m lɛ̀ lɛŋkæ̀m.
Li, ɓyin yɛ lɛŋkæ̀m lìmmi, lɛŋkæ̌m màzwùm yɛ ɓyin fyɔ̀si mgbonmgbon.»
Ɓɛ kà fyònnzi ɓe lɛ̀ nun lɛ: «Ɓwiꞌ ɓi ɓwum ɓɛ kɛ mvu ɓwum Abràhæ̂m nun. Kwo fɛꞌ ŋ̀gyìn m̀bɔꞌ, ɓwiꞌ ɗun kifɛꞌ son kɛ nye mwum ndɔꞌ. Ti, sɛ ci lɛ wù lɛꞌ lɛ ɓwiꞌ yɛ fyònnì mgbonmgbon?»
Son tà ka tòn kwan hwæn kɛ nye m̀bɔꞌ nun, son, mwɛn ci-nye ni kwan hwæn kɛ ɗwon nyan.
Ɓɛshɛ Mwɛn Mvɛ̀nnswæ̀b fyɔ̀sì ɓyin mgbonmgbon, lɛ̀ lɛŋkæ̀m ɓyin yɛ ɓɛ kwan hwæn mgbonmgbon.
Mùn lìmmi lìmmi lwɛn lɛ ɓyin ɓi kɛ mvu ɓwum Abràhæ̂m nun. Son, ɓyin ta kæb lɛ̀ ɓyin wu mùn, ntwiꞌ sɛ ɓyin kɛ̀ kan mwù kɛ ywum yɛ mùn lìsaꞌ ɓyin nun.
Mùn tǎ lɛli kɛ nywi ywum yɛ Ce nyɛ̀m lìsaꞌ mun, son, ti lɛ̀ ɓyin, ɓyin ta ywum yɛ ce nyin shɛ̀e ɓyin cǐ.»
Ɓɛ kà fyònnzi ɓe lɛ̀ nun lɛ: «Ce nyɛꞌ nɛ Abràhæ̂m.» Yesù shɛ̀ lɛ̀ ɓon lɛ: «Ɓɛshɛ ɓyin ɓê ɓwɛn Abràhæ̂m lɛŋkæ̀m, ɓyin cinnê mɛ̀ kìkæ̀n nɛ nun cinne kuꞌ.
Son jenɛ, kwo fɛꞌ she mùn shɛ̀e ɓyin lɛŋkæ̀m she mùn ywɔe cǐ Mvɛ̀nnswæ̀b si, ɓyin ta mbyi kæbbi lɛ ɓyin wu mùn. Abràhæ̂m fɔ̀e kǎn swum màzwùm cǐ.
Ɓyin ta fyǒn mɛ̀ kìkæ̀n ce nyin ɗwon.» Ɓɛ kà fyònnzi lɛ̀ nun lɛ: «Ɓɛ ye kan ɓwiꞌ wan. Ɓwiꞌ cinni kan ce ndɔꞌ mbyî, sukuꞌ M̀vɛ̀nnswæ̀b.»
Yesù shɛ̀ lɛ̀ ɓon lɛ: «M̀vɛ̀nnswæ̀b ɓê Ce nyin lɛŋkæ̀m, ɓyin yilê mùn, ntwiꞌ sɛ mùn wai cì shon, mùn ni kɛ cɛ̌ ntwiꞌ yon. Mǔn kǐn kǎn cɛ̌ lɛ̀ mwù yɛ̂m, son, nun nɛ fyii mùn.
Yɛn sɛ ci ɓyin tà ka swum sɛ mùn tà ɓyin shɛ̌ ywo? À si ntwiꞌ sɛ ɓyin wòli kan lɛ ɓyin nonnzì mɛ̀ ywiꞌ kɛ nzæ̌ꞌ lɛꞌ yɛ̂m nun.
Ce nyin ni Satæ̀n. Li, ɓyin yili ɓyin ci swum sɛ nun yili. À ɓe ɓwum wukea ǹdìkǎꞌ nɗunmi ŋgyɔ̂ꞌ wan. Ǎ tà ka lɛŋkæ̀m lɛli, ntwiꞌ sɛ lɛꞌ lɛŋkæ̀m ndɔꞌ ɓa nun nywi. She shon si she mɛ mɓwɛ̀ꞌ ntwiꞌ sɛ nun nɛ ɗyi ci-mɛ mɓwɛ̀ꞌ, mɛ̀ mɓwɛ̀ꞌ hwæn ta wai cì shon.
Ti lɛ̀ mǔn, mùn tǎ lɛŋkæ̀m lɛli. Son sɛ ci, ɓyin tà ka mwù kɛ̌ kɛ nzæ̌ꞌ lɛꞌ yɛ̂m nun.
Wɛn nɛ kɛ nyinnìm shin nun nyɛ̌ cinni ŋ̀kimmɔꞌ lɛ nun lisàꞌ mùn ɓyɛbbi m̀bɔꞌ ndɔꞌ nɛ mùn cìâ? Ɓɛshɛ mùn tǎ lɛŋkæ̀m lɛli, yɛn sɛ ci ɓyin tà ka mwù kɛ̌ kɛ nzæ̌ꞌ lɛꞌ yɛ̂m nun?
Mwum nɛ ɗyi mwum Mvɛ̀nnswæ̀b, à tǎ ǹzæ̌ꞌ lɛꞌ yon ywo. Son ɓyin, ɓyin tà ka ǹzæ̌ꞌ lɛꞌ yon ywo, ntwiꞌ sɛ ɓyin ɓa ɓwum ɓyon.»
Mɛ̀ Yudǎ kà shɛ̌ lɛ̀ nun lɛ: «À si lɛŋkæ̀m kɛ nshɛ̀ yɛ ɓwiꞌ ta shɛ̀ lɛ wù ni mwum nɛ wai Sàmàrî, m̀pùn mɓyɛbbi ndɔꞌ ni wù nywi.»
Yesù fyònnzì lɛ̀ ɓon lɛ: «Mǔn cinni kan mûn m̀pùn mɓyɛbbi ndɔꞌ nywi yɛ̂m, son, mùn tǎ Ce nyɛ̀m twuli. Ti lɛ̀ ɓyin, ɓyin ta mûn twɛli wɛ̌ swum ɗin.
Mǔn tà ka ǹtwu yɛ̂m nɛꞌ kæbbi. Mwum ndɔꞌ ni kwe nyɛ̌ tà mûn yon kæbbi, lɛ̀ à tǎ ŋ̀gìm yɛ̂m ɗyi.
Mùn tà ɓyin shɛ̌ lɛ̀ lɛŋkæ̀m lɛ mwum nɛ tǎ mwù kɛ̌ kɛ nzæ̌ꞌ lɛꞌ yɛ̂m nun, ywi ɓà nun ɓænni.»
Mɛ̀ Yudà shɛ lɛ̀ nun lɛ: «Jenɛ, ɓwiꞌ limmâ lwɛn lɛ wù cinni m̀pùn mɓyɛbbi ndɔꞌ mwu. Cɛ fɛꞌ, Abràhæ̂m ywiâ, mɛ̀ ci-nlɛli kɛ ŋwum Mvɛ̀nnswæ̀b nun, ɓɛ ywi tì nùn. Son wǔ, wù tǎ lɛꞌ lɛ mwum nɛ tǎ mwù kɛ̌ kɛ nzæ̌ꞌ lɛꞌ ywû nun, ywi ɓà nun ɓænni.
Mbibea nyɛꞌ Abràhæ̂m ywiâ. Wù nɛ cinni ǹtwu, wù làn nun? Mɛ̀ ci-nlɛli kɛ ŋwum Mvɛ̀nnswæ̀b nun ywiâ tì kuꞌ nùn. Wù tà kuꞌ wù nɛꞌ twɛli lɛ̀ wɛn?»
Yesù fyònnzì lɛ̀ ɓon lɛ: «Mǔn twulè mǔn nɛꞌ lɛ̀ mwù yɛ̂m, ǹtwu yɛ̂m ɓê swum ɗinɗin. Mwum nɛ tà mûn twuli ni Ce nyɛ̀m, nun nɛ ɓyin ta shɛ̀ lɛ nun nɛ ɗyi M̀vɛ̀nnswæ̀b nyin.
Son, ɓyin lìmmi kan nun. Mǔn, mùn lìmmi nun. Mǔn shɛè lɛ mǔn lìmmi kan nun, mǔn ɓê kuꞌ ci-mɛ mɓwɛ̀ꞌ wɛ̌ ɓyin. Son, mùn lìmmi nun, mùn tǎ mwù kɛ̌ kɛ nzæ̌ꞌ lɛꞌ yon nun.
Ǹlim lwukae mbibea nyin Abràhæ̂m zwum lɛ̀ she nun yɛ̌ ŋ̀gyìn nyɛ̌ mùn yɛ̌ ɓɛ̀n nun yɛnni. À yɛnne nun, à ɓe ǹlwinni lɛ̀ ǹdàli.»
Mɛ̀ Yudǎ kà shɛ̌ lɛ̀ nun lɛ: «Wǔ wòli kifɛꞌ ɗwǔm mwum shæ̂n, sɛ ci lɛ wù shɛ̀ lɛ wù yɛnnâ Abràhæ̂m?»
Yesù shɛ̀ lɛ̀ ɓon lɛ: «Mùn tà ɓyin shɛ̌ lɛ̀ lɛŋkæ̀m lɛ, lɛ̀ ɓɛ kà ye Abràhæ̂m, ɓe lɛ̀ mùn ti kwe.»
Mɛ̀ Yudà ywɔmɛ li, ɓɛ sheli mɛ̀ ŋgwɔ̀ꞌ lɛ ɓon yɛ nyǐ ywummɔa nun, son, Yesù gwùmnì nun, à kwan nyenswæ̀b ndwun, à kɛ̀n nun.
Ŋ̀kimnzi yɛ Yesù kimnze ci-ɓwubè ndɔꞌKwan sɛ Yesù ɓe làn kɛ cìcì ndɔꞌ, à yɛn mwum ndɔꞌ nɛ ɓe ci-ɓwubè ǹdìkǎꞌ ye shon.
Ɓwɛsɔꞌ Yesǔ kà cibbi lɛ̀ nun lɛ: «Ǹlìsàꞌ, yɛn sɛ ci ɓɛ ye mwum nɛ tòn nɛ lɛ̀ à ni ci-ɓwubè? Ɓyɛbbi mɛ̀ ce nyon nɛ ci, kɛ̀ ɓyɛbbi nyon nɛꞌ nɛ cì nun?»
Yesù fyònnzì lɛ̀ ɓon lɛ: «A ɓa kuꞌ ɓon ntwiꞌ ɓyɛbbi mɛ̀ ce nyon, shìkì a ɓɛ kuꞌ ntwiꞌ ɓyɛbbi nyon nɛꞌ. À ni ci-ɓwubè li lɛ̀ ɓwum yɛn she twun sɛ M̀vɛ̀nnswæ̀b yɛ̌ cì nywi yon.
Sɛ yili lɛ, kwan sɛ nywɔꞌ kɛ zwô si, mùn lwinnzi she mwum nɛ fyii mùn, ntwiꞌ sɛ kpòn tǎ kìn. Kɛ kwan màzwùm nun, mwum ndɔꞌ wòli kan tî kim à cì swum ndɔꞌ.
Kɛ nyè yɛ Yesù lɛle ǹzæ̌ꞌ lɛꞌ yi, à swi mɛ̀ti ŋgyɔꞌ, à fyìnnɔ̀ꞌ yon lɛ ŋgyɔꞌ nun, yɛ fyonnì mɛ̀ mlɔ̌ꞌ, à kpɔꞌ ci-ɓwubè ni yon mɛꞌ.
À shɛ̀ lɛ̀ nun lɛ: «Kɛ̀n kɛ yon Sìlòê nun, wù ɓɔsi mɛꞌ kwe.» (Sù Sìlòê ni lɛ ci-mfyi.) Ci-ɓwubè ni kɛ̀n kwe, à ɓɔsi mɛꞌ. Kwan sɛ nun wai kwe, lɛ̀ mɛꞌ yon welâ.
Mɛ̀ ŋwè ɓyon, lɛ̀ ɓwum ɓɛ ɓe nun yɛnni, lɛ̀ à tǎ ywum ɗɔlea, ɓɛ ɗunmi lɛli lɛ: «Mwum tòn nɛ nɛ ɓe kǎn tòn tòn kɛ cɛ̌, lɛ̀ à tǎ ywum ɗɔlea?»
Ɓyindɔꞌ lɛ̀ ɓwum lɛꞌ lɛ nyǐ ni nɛ. Ɓyindɔꞌ ɓon lɛ: «Ayi, nun nɛ ɓan, son, à gwili nun ɗin.» Son, mwum màzwùm ɗyi lɛ̀ mwù yon nɛꞌ, à shɛ̀ lɛ: «Mùn nɛ.»
Ɓɛ kà cibbi lɛ̀ nun lɛ: «Mɛꞌ ywû ci lɛ, yɛ kà wèli?»
À fyònnzì lɛ: «Mwum nɛ ɓɛ ta lon lɛ Yesù lǒn mɛ̀ mlɔ̌ꞌ, à kpɔꞌ mùn yon mɛꞌ, à shɛ̀ lɛ̀ mùn lɛ mùn kɛn kɛ yon Sìlòê, mùn ɓɔsi mɛꞌ kwe. Mùn kɛ̀n kuꞌ li, mùn cì kuꞌ wɛ̌ tà shɛ nun lɛle. Kɛ nyě yɛ mùn ɓɔsi mɛꞌ, mɛꞌ yɛ̂m welì.»
Ɓɛ ywɔmɛ li, ɓɛ cibbi lɛ̀ nun lɛ: «Mwum màzwùm ni fɛn?» À fyònnzì lɛ̀ ɓon lɛ: «Mǔn lìmmi kan mûn.»
Ɓɛ kà kɛ̀nnzi mwum nɛ ɓe ci-ɓwubè ni kɛ cǐ mɛ <font color=blue>Fàrìzìɛ̂n</font>.
Nywɔꞌ mɛ̀ yìnnì mɛ̀ Yudà ndɔꞌ nɛ Yesù lòen mɛ̀ mlɔ̌ꞌ, à wèlì ci-ɓwubè ni mɛꞌ nun.
Mɛ̀ <font color=blue>Fàrìzìɛ̂n</font> yɛnmɛ ɓon, ɓɛ cibbi tì kuꞌ làn nyan lɛ̀ mwum tòn ni lɛ: «Yɛn sɛ lannze wù nywi, wù ɗunmi yɛnni jenɛ?» À fyònnzì lɛ̀ ɓon lɛ: «À kpɔe mùn mɛ̀ mlɔ̌ꞌ kɛ mɛꞌ, mùn kɛ̀n mɛꞌ ɓɔsi. Jenɛ mɛꞌ yɛ̂m welâ.»
Li, mɛ̀ <font color=blue>Fàrìzìɛ̂n</font> ɓyindɔꞌ ɗunmi lɛli lɛ: «Mwum nɛ cì swum màzwùm wai kǎn cǐ Mvɛ̀nnswæ̀b, ntwiꞌ sɛ nun tǎ lwuà ŋgyìn mɛ̀ yìnnì nyɛꞌ sɛ̀mnzi.» Son, ɓyindɔꞌ lɛꞌ kuꞌ lɛ: «Ci-ncǐ ɓyɛbbi wòli kim à cì yì paꞌ hìlea màzwùm?» Kɛ lɛꞌ màzwùm nun, ɓɛ ɓe mɛ̀ ŋwum kyikyi.
Li, mɛ̀ <font color=blue>Fàrìzìɛ̂n</font> cibbi tì ɓe lɛ̀ mwum nɛ ɓe ci-ɓwubè ni lɛ: «Ti lɛ̀ wù, wù tà kuꞌ lɛꞌ kɛ nywi mwum nɛ weli wu mɛꞌ lɛ yɛn?» À fyònnzì lɛ̀ ɓon lɛ: «Ci-nlɛli kɛ ŋwum Mvɛ̀nnswæ̀b nun nɛ.»
Son, mɛ̀ ci-zwiꞌ mɛ Yudǎ kɛ̀ kan mwù lɛ̀ she nun ɓe ci-ɓwubè, son jenɛ à ti yɛn nùn si, han ɓɛ ci ɓɛ loin ce nyon ɓon lɛ̀ mon nyon,
ɓǎ ɓɛ cibbi lɛ̀ ɓon. Ɓɛ ɓɛnmɛ, ɓɛ kà cibbi lɛ̀ ɓon lɛ: «Mwɛn nyin nɛ nyɛ̌? Ɓyin yili lɛ̀ lɛŋkæ̀m lɛ ɓyin ye nun lɛ̀ à ni ci-ɓwubè? Ti, yɛn sɛ ci jenɛ, mɛꞌ yon welâ?»
Mɛ̀ ce nyon kà fyònnzi lɛ: «Ŋgyi ɓan, mwɛn nyɛꞌ nɛ, ɓwiꞌ ye nun lɛ̀ à ni ci-ɓwubè.
Son, ɓwiꞌ lìmmi kan ɓwiꞌ swum sɛ lannze nun nywi à ti yɛn jenɛ, shìkì ɓwiꞌ limmì kuꞌ mwum nɛ wèli nun mɛꞌ. Cibbênì lɛ̀ nun, ǹɗwɛb nɛ ti, à yɛ̌ ɓyin fyònnzi lɛ̀ nun nɛꞌ.»
Mɛ̀ ce nyon ɓe lɛli li, ntwiꞌ sɛ ɓɛ ɓe mɛ̀ ci-zwiꞌ mɛ Yudà yi. Ntwiꞌ sɛ ɓe lɛ̀ mɛ̀ ci-zwiꞌ mɛ Yudà toân ŋwum fɔꞌ lɛ, mwum nɛ yɛ̌ ɗyi, à shɛ̀ lɛ Yesù ni <font color=blue>Kristò</font>, mwum nɛ M̀vɛ̀nnswæ̀b fyii, ɓɛ yɛ nun kwannzi kɛ ŋkwìn ɓwum nyenswæ̀b mɛ̀ Yudà nun.
Son sɛ ci mɛ̀ ce nyon shɛ lɛ: «Ǹɗwɛb nɛ ti. Cibbênì lɛ̀ nun nɛꞌ, à yɛ̌ ɓyin fyònnzi.»
Li, mɛ̀ <font color=blue>Fàrìzìɛ̂n</font> ci ɓɛ loin tì mwum nɛ ɓe ci-ɓwubè ni ɓe, ɓɛ cibbi lɛ̀ nun lɛ: «Shɛ̀ lɛŋkæ̀m kɛ swiꞌ Mvɛ̀nnswæ̀b. Ɓwiꞌ, ɓwiꞌ limmi lɛ mwum nɛ tòn ni, à ni ci-ncǐ ɓyɛbbi.»
À fyònnzì lɛ̀ ɓon lɛ: «Mǔn lìmmi kan ɓɛshɛ ci-ncǐ ɓyɛbbi nɛ, kɛ̀ nun nɛ ɓan. Son, swum fɔꞌ sɛ mùn lìmmi à si lɛ, mùn ɓe ci-ɓwubè, mɛꞌ yɛ̂m welâ jenɛ.»
Ɓɛ cibbi lɛ̀ nun lɛ: «Yɛn sɛ nun cìe ǎ kà wèli wu mɛꞌ?»
Mwum nɛ tòn ni fyònnzì lɛ̀ ɓon lɛ: «Mùn shɛ̀â ɓyin son mbyî nùn, ɓyin yili kan ɓyin ywɔꞌ ɓyin. Yɛn sɛ ci ɓyin yili lɛ mùn konndì tì ɓyin son sannzi ɓe? Kɛ̀ shindɔꞌ, ɓyin yili ɓyin ɓɛ kuꞌ ɓwɛsɔꞌ ɓyon?»
Mɛ̀ <font color=blue>Fàrìzìɛ̂n</font> ywɔmɛ li, ɓɛ ɗunmi nun kɔlea, ɓɛ shɛ lɛ̀ nun lɛ: «Wù nɛ ɗyi kuꞌ mwɛsɔ̀ꞌ nyon. Ɓwiꞌ, ɓwiꞌ ɓi ɓwiꞌ ɓwɛsɔꞌ Mòîzɛ̀.
Ɓwiꞌ limmi lwɛn lɛ M̀vɛ̀nnswæ̀b lɛle lɛ̀ Mòîzɛ̀. Son, ti lɛ̀ mwum màzwǔm, ɓwiꞌ lìmmi kan ma ɓwiꞌ cɛ̌ nun wai nun.»
Mwum nɛ tòn ni fyònnzì lɛ̀ ɓon lɛ: «Lɛꞌ shìmmea sɛ li, she ɓyin lìmmi kan cɛ̌ nun wai nun. Kwo fɛꞌ li, à wèlâ ɓon mun mɛꞌ.
Ɓwiꞌ limmi lɛ M̀vɛ̀nnswæ̌b tà ka ŋ̀keli mɛ ci-ncǐ ɓyɛbbi ywo, son, mwum nɛ tà nun mwumnzi, à cì swum sɛ nun yili, nun nɛ M̀vɛ̀nnswæ̀b tǎ ŋ̀keli yon ywo.
Ɓwiꞌ ywɔꞌ kifɛꞌ nywɔꞌ ndɔꞌ lɛ mwum ndɔꞌ wèlâ mɛꞌ mwum nɛ ɓɛ ye lɛ̀ à ni ci-ɓwubè.
Ɓɛshɛ mwum màzwǔm shiè wai cɛ̌ Mvɛ̀nnswæ̀b, ǎ ciè kǎn swum ndɔꞌ li.»
Mɛ̀ <font color=blue>Fàrìzìɛ̂n</font> fyònnzì lɛ̀ nun lɛ: «Wù ni m̀ɓyɛbbi seansean ǹdìkǎꞌ nye ywû. Wù yili wù lisàꞌ tì kuꞌ ɓwiꞌ ywum?» Li, ɓɛ kwannzi nun nyinnìm shan nun.
Mwum nɛ tòn ni fyònnzì lɛ̀ nun lɛ: «Mwumŋkæ̀m, shɛ̀ mun wɛn nɛ <font color=blue>Mwɛn Mwum</font>, lɛ̀ mùn tɛꞌ zwùm lɛ̀ nun.»
Yesù shɛ̀ lɛ̀ nun lɛ: «Cɛ fɛꞌ, wù yɛnnâ nun. Mùn nɛ <font color=blue>Mwɛn Mwum</font>, mùn nɛ ta lɛli lɛ̀ wù jenɛ.»
Mwum nɛ tòn ni kà shɛ̌ lɛ: «Mwumŋkæ̀m, mùn yilâ.» Kɛ nyě yi, à swummi kɛ swiꞌ Yesù.
Yesù shɛ̀ lɛ̀ nun lɛ: «Mùn kìen kɛ ŋgyɔ̂ꞌ wan lɛ̀ mùn lin kyìtæ̀ꞌ, lɛ̀ mùn ci lɛ mɛ̀ mɛꞌ mɛ̀ ci-ɓwubè welàꞌ. Ti lɛ̀ ɓwum ɓye ɓa mɛ̀ ci-ɓwubè, mùn cì lɛ̀ mɛ̀ mɛꞌ nyan ɗwɔkaꞌ.»
Mɛ̀ <font color=blue>Fàrìzìɛ̂n</font> ndɔꞌ ɓɛ ɓe kwe, ɓɛ ywɔꞌ ǹzæ̌ꞌ lɛꞌ ye Yesù ɓe lɛli li, ɓɛ cibbi lɛ̀ nun lɛ: «Ɓwiꞌ ɓi tì kuꞌ ɓwiꞌ mɛ̀ ci-ɓwubè?»
Yesù fyònnzì lɛ̀ ɓon lɛ: «Ɓyin ɓê mɛ̀ ci-ɓwubè, ɓyin pyiè kǎn kyìtæ̀ꞌ. Son, kɛ nshɛ̀ yɛ ɓyin shɛ lɛ ɓyin ɓa mɛ̀ ci-ɓwubè, ɓyin pyiâ ma kyìtæ̀ꞌ nùn.»
Yesù nɛ ɗyi ci-mɓòn mɛ̀ pɔꞌ nyɛ̌ ŋ̀kæ̀mŋkæmYesù shɛ̀ lɛ: «Mùn tà ɓyin shɛ̌ lɛ̀ lɛŋkæ̀m lɛ, mwum nɛ yili nun ɗun kɛ ŋkaꞌ mɛ pɔꞌ nun, son, ǎ ɗun kan kɛ ŋwum ŋkaꞌ, à fyòn ŋ̀kaꞌ ɗi nun, lɛ̀ à ni ci-nywiꞌ.
Son, mwum nɛ tǎ ɗun kɛ ŋwum ŋkaꞌ, nun nɛ ɗyi ci-mɓòn mɛ̀ pɔꞌ.
Ci-mɓòn ŋwum ŋkaꞌ wò nun yon, mɛ̀ pɔꞌ ɓyon ywɔꞌ ŋ̀kwu yon. À tǎ mɛ̀ pɔꞌ ɓyon lon kɛ mɛ myin nun. Li, à kwannzi ɓon wan.
Kwan sɛ nun kwannzimɛ ɓon wan hwæn, à ɗunmi kɛ̀n kɛ swiꞌ shan lɛ̀ mɛ̀ pɔꞌ ta nun ɗwon ɓe nyè, ntwiꞌ sɛ ɓɛ limmi ŋ̀kwu yon.
À si shìlè she ɓɛ ɗwon ŋ̀kyìn mwum kɛ nyè, son, ɓɛ yɛ fyǒn ŋ̀kyìn ni yean nun, ntwiꞌ sɛ ɓon lìmmi kan ŋ̀kwu yon.»
Yesù ɗwì ɓon ŋ̀kæ̌n lɛꞌ yi, son, ɓɛ ywɔti kan swum sɛ nun yili nun lɛli kɛ nlim.
Li, à kònndì shɛ̀ ɓe lɛ: «Mùn tà ɓyin shɛ̌ lɛ̀ lɛŋkæ̀m lɛ mùn nɛ ɗyi ŋwum ŋkaꞌ mɛ pɔꞌ.
Ɓwum ɓye sɛti ɓɛ̀n mbyî kɛ swiꞌ shɛ̂m lɛ̀ mǔn kà ɓɛ̌n, ɓon hwæn, à ɓi mɛ̀ ci-nywiꞌ lɛ̀ mɛ̀ ci-ntæ̀ꞌ, son, mɛ̀ pɔꞌ ywɔe kǎn mɛ̀ ŋkwu nyan.
Mùn nɛ ɗyi ŋwum ŋkaꞌ. Mwum nɛ yɛ̌ làn fyaꞌ yɛ̂m, mùn yɛ̌ nun swæti, à yɛ̌ ɗun lɛ̀ nun nɛꞌ, à kònndì kwan, à cinni tì ji nyon wɛ̌ tà shɛ nun yili.
Ci-nywiꞌ tǎ kìn ɓǎ nun yib nywiꞌ, lɛ̀ nun wu, lɛ̀ nun kyasì. Ti lɛ̀ mǔn, mùn kǐn ŋgyɔ̂ꞌ wan ɓǎ ɓwum cinni ǹzison she ŋ̀kæ̀mŋkæm, ɓa ǹcinni yɛ linnzi, son, ǹcinni yɛ ɓon yɛ ɓɔꞌ kɛ nlim kwan hwæn.
«Mùn nɛ ɗyi ci-mɓòn mɛ̀ pɔꞌ nyɛ̌ ŋ̀kæ̀mŋkæm. Ci-mɓòn mɛ̀ pɔꞌ ŋkæ̀mŋkæm tǎ ywi cɛ wɛ̌ swum ɗinɗin kɛ ntwiꞌ mɛ pɔꞌ ɓyon.
Ci-ncǐ she lòn nyɛ̌ ɓɛ fɛ mɛ̀ pɔꞌ fyaꞌ lɛ̀ à ɓon ɓon, kwan sɛ nun tǎ ŋ̀wɛꞌ yɛnni lɛ à tǎ kǐn, à tǎ ɓɛ, à nzwonnzi mɛ̀ pɔꞌ, à yean nun. Mɛ̀ pɔꞌ yɛnmɛ ŋ̀wɛꞌ, ɓɛ nywæli kyikyi, li, ŋ̀wɛꞌ ɗunmi ɓon ɓænni lɛ̀ à tǎ ji.
Ci-she ni yean shìkì nywi kwɛnnàꞌ nun lɛ̀ lɛꞌ mɛ pɔꞌ ntwiꞌ sɛ nun tǎ nun suꞌ she lòn shon cǐ.
<sup>(14-15)</sup> Mùn ni ci-mɓòn mɛ̀ pɔꞌ nyɛ̌ ŋ̀kæ̀mŋkæm. Mùn lìmmi mɛ̀ pɔꞌ ɓyɛ̂m, mɛ̀ pɔꞌ ɓyɛ̂m limmì tì kuꞌ mùn. M̀banmbɔꞌ kuꞌ, Ce nyɛ̀m lìmmi mun, mùn lìmmì tì kuꞌ nun. Ti lɛ̀ mɛ̀ pɔꞌ ɓyɛ̂m, mùn tǎ ywi cɛ wɛ̌ swum ɗinɗin kɛ ntwiꞌ yan.
(-)
Mùn cinni tî mɛ̀ pɔꞌ ɓyindɔꞌ ɓye ɓa kɛ cɛ̌ ŋkaꞌ yɛ nun, ɓon ɓi tì kuꞌ, a yili lɛ mùn kɛ̀n ɓon twɛli. Ɓɛ yɛ ŋ̀kwu yɛ̂m ywo, ɓɛ kiìn. Li, ɓòn mɛ̀ pɔꞌ yɛ̌ ɓɛ m̀bɔꞌ, ci-mɓòn mɛ̀ pɔꞌ ɓɛ kuꞌ m̀bɔꞌ.
«Ce nyɛ̀m tà mun yili, ntwiꞌ sɛ mùn tǎ ywi twɛli wɛ̌ swum ɗin ɓǎ mùn yimnì ywi ɓe.
Mwum ndɔꞌ nɛ ɓa mûn wu, mùn nɛ yɛ ywi yili lɛ̀ mǔn nɛꞌ. Mùn cinni ŋ̀kimmɔꞌ nyili ywi lɛ̀ mǔn nɛꞌ, mùn cinni tî ŋ̀kimmɔꞌ nyìmnǐ ywi. Mwǔ lɛꞌ yɛ Ce nyɛ̀m fyii mùn lɛ̀ mùn kiìn cǐ, yon yɛ.»
Kwan sɛ Yesù lɛꞌ li, mɛ̀ Yudà ɗunmi tì ɓon nɛꞌ kyììlea kɛ mɛ ŋkwìn nun.
Màn kɛ nyinnìm shan nun ɓe lɛꞌ lɛ: «M̀pùn mɓyɛbbi ndɔꞌ ni nun nywi. À ni titìꞌ. Yɛn sɛ ɓyin ta mɛ̀ ywiꞌ nònnzi fi lɛ̀ ɓyin ta ywɔꞌ? »
Ɓyindɔꞌ lɛꞌ kuꞌ làn nyan lɛ: «Mwum nɛ ɗyi lɛ̀ m̀pùn mɓyɛbbi kɛ nywi tà ka paꞌ nzæ̌ꞌ lɛꞌ yi lɛli. Mwum nɛ ɗyi lɛ̀ m̀pùn mɓyɛbbi nywi wòli kim à cì ci-ɓwubè ɗunmi yɛnni ɓe?»
Mɛ̀ Yudà ɓe yili ɓon ywummɔꞌ Yesù lɛ̀ mɛ̀ ŋgwɔ̀ꞌƁɛ ɓe ŋ̀gwìn nyenswæ̀b ndɔꞌ ji kɛ Yèrusàlɛ̀m. Kɛ nji yɛ ɓɛ ɓe ŋ̀gwìn màzwùm ji nun, ɓɛ ɓe kwan sɛ ɓɛ fɔsàkàꞌ nyenswæ̀b ndwun ɓǔn. Ŋ̀gwìn màzwùm ɓe ji kwan sɛ mbɛb ɓe kwɛ̀n.
Kɛ kwe nyenswæ̀b ndwun, Yesù ɓe kɛ̀nkɛ̀n kwe kɛ pàꞌ ndwun nyɛ̌ ɓe ŋ̀wònndì lɛ̀ nyenswæ̀b m̀ban. Ɓɛ ɓe pàꞌ màzwùm lon lɛ pàꞌ Sàlòmôn.
Yesù fyònnzì lɛ̀ ɓon lɛ: «Mùn shɛ̀â ma ɓyin mbyî nùn, son, ɓyin tà ka mwù kɛ̌ nlim. Mɛ̀ she nɛ mùn tǎ cì kɛ jin Ce nyɛ̀m nun tà mun shìtàkwù ɗyi.
Son, ɓyin tà ka mwù kɛ̌ nlim, ntwiꞌ sɛ ɓyin ɓa mɛ̀ pɔꞌ ɓyɛ̂m.
Mùn lìmmi mɛ̀ pɔꞌ ɓyɛ̂m, ɓɛ ta ŋ̀kwu yɛ̂m ywo, ɓɛ ɗwon mǔn nyè.
Ɓɛ ɓa ywi nyɛ̌ ŋ̀gyìnmbɔꞌ ywi. Mǔn, mùn tà ɓon ǹzison ɗwùmɗwùm fɛ, li, mwum ndɔꞌ wòli kan kim à fyòn ɓon kɛ fyaꞌ yɛ̂m.
Ce nyɛ̀m nɛ fɛ mûn ɓon fyaꞌ ni ǹdwun, à làn ywum hwæn lɛ̀ ŋ̀kimmɔꞌ. Li nɛ ci, mwum ndɔꞌ wòli kan kim à fyòn swum ndɔꞌ kɛ fyaꞌ yon.
Mùn, ɓwiꞌ lɛ̀ Ce nyɛ̀m, ɓwiꞌ ɓi swum fɔꞌ.»
Mɛ̀ Yudà ywɔꞌ li, ɓɛ sheli tì mɛ̀ ŋgwɔ̀ꞌ ɓǎ ɓon ywummɔꞌ nun nun.
Yesǔ kà shɛ̌ lɛ̀ ɓon lɛ: «Mùn cìâ mɛ̀ she nlwukea mèan lɛ̀ ŋ̀kimmɔꞌ yɛ Ce nyɛ̀m fɛ mun; ɓyin hwæn, ɓyin yɛnnâ nun lɛ̀ mɛ̀ mɛꞌ nyin. Kɛ ntwiꞌ yǎ she lwɛn sɛ ɓyin yɛ mùn ywummɔa lɛ̀ mɛ̀ ŋgwɔ̀ꞌ nun?»
Mɛ̀ Yudà fyonnzi lɛ̀ nun lɛ: «A ɓa ntwiꞌ she lwɛn ndɔꞌ sɛ wù cǐ sɛ ɓwiꞌ yili ɓwiꞌ yɛ wù wu nun, son, à si ntwiꞌ sɛ wù tǎ jin Mvɛ̀nnswæ̀b gwànnzi. Wù ɓǎ mwum wɛ̌ ɓwiꞌ? Yɛn sɛ ci wù tǎ wù nɛꞌ twɛli wɛ̌ M̀vɛ̀nnswæ̀b?»
Yesù fyònnzì lɛ̀ ɓon lɛ: «Ɓɛ kɔꞌ kan kɛ ɗèwà mɛ lwuà shin nun lɛ: “M̀vɛ̀nnswæ̀b lɛꞌ lɛ: Ɓyin ɓi wɛ̌ mɛ̀ mvɛ̀nnswæ̀b?”
Ɓwiꞌ limmi lɛ mwum ndɔꞌ wòli kan à ɓyìnnɔ̀ꞌ swum sɛ ɓɛ kɔꞌ kɛ ɗèwà mɛ lwuà nun. Ɓwum ɓɛ M̀vɛ̀nnswæ̀b ɓe lɛli lɛ̀ ɓon, ɓon ɓɛ à shɛ̀ lɛ ɓyi ɓi wɛ̌ mɛ̀ mvɛ̀nnswæ̀b.
Ti lɛ̀ mǔn, M̀vɛ̀nnswæ̀b yæ̀n mun, à fyiì mùn kɛ ŋgyɔꞌ zwɛm. Ti, a ci lɛ, ɓyin shɛ lɛ mùn tǎ jin Mvɛ̀nnswæ̀b gwànnzi kɛ nyě nlɛli yɛ mùn lɛle lɛ mùn ni Mwɛn Mvɛ̀nnswæ̀b?
Mun shì she sɛ Ce nyɛ̀m fɛ mùn fyaꞌ lwinnzi, ɓa ɓyin kɛ ǹlim lɛ̀ mùn.
Son, ɓɛshɛ mùn tǎ son lwinnzi, ɓyin shi fɛꞌ ǹlim kɛ̌ kɛ nywi yɛ̂m, twɛlênì she màzwùm wɛ̌ swum ŋkæ̀mŋkæm. Li, ɓǎ ɓyin limmi seansean lɛ ɓwiꞌ lɛ̀ Ce nyɛ̀m, ɓwiꞌ ɓi swum fɔꞌ.»
Kɛ kæ̀mmǐ màzwùm nun, ɓɛ ɗunmi mbyi kæbbi ɓǎ ɓɛ ɓæn nun, son, à nywæ̀li ɓon fyaꞌ.
Yesù kònndì kɛ̀n ɓe ŋgyin ɗuꞌ nɛ ɓɛ ta lon lɛ Jùrdɛ̂n, kɛ cìcì she Jân jimnze ɓwum nun, à kɛ̀n tòn kwe.
Ɓwum mèan ɓe kìn kɛ cì shon lɛ̀ ɓɛ ta lɛꞌ lɛ: «Jân cǐ kǎn hìlea ndɔꞌ, kwo fɔꞌ. Son, ywum hwæn yɛ nun lɛꞌ kɛ nywi mwum tòn nɛ yi lɛŋkæ̀m.»
Li, ɓwum mèan kɛ nyinnìm shan nun kɛe ǹlim lɛ̀ nun.
Ywi Làzâ<sup>(1-2)</sup> Mwum ndɔꞌ ɓe kwe, jin shon ɓe lɛ Làzâ. À ɓe tòn kɛ Bètànî ɓon lɛ̀ mɛ̀ ŋgyinni ɓyon ɓye mɛ̀ yib, Matà ɓon lɛ̀ Màrî. Màrî màzwùm nɛ swie Nyɛli nyɛꞌ Yesù mlǎꞌ ŋgwɔ̂ꞌ mɛ nwùm lwɛn kɛ mɛ kwù, à kwon ɓe lɛ̀ ǹnywùn yon. A kien ɓɛ̀n nywɔꞌ ndɔꞌ, Làzâ pyìsì ŋ̀gwɛ̀nŋgwɛ̀n.
(-)
Mɛ̀ ŋgyinni ɓyon fyi mwum ndɔꞌ kɛ cǐ Yesù ɓǎ nyǐ ni shɛ nyǐ lɛ: «Nyɛli nyɛꞌ, ŋwè nlim nywù ni ŋ̀gwɛ̀nŋgwɛ̀n.»
Kwan sɛ Yesù ywɔꞌ ǹtwum yi, à shɛ̀ lɛ: «Ŋ̀gwɛ̀nŋgwɛ̌n ywi sɛ ɓan. Mwǔ ŋgwɛ̀nŋgwɛ̌n màzwùm yi lɛ ɓǎ yɛ lisàꞌ ǹtwu Mvɛ̀nnswæ̀b, kɛ nyě màzwùm tì kuꞌ, ɓwum yɛ Mwɛn Mvɛ̀nnswæ̀b twuli.»
Yesù yile Matà, ŋgyinni nyon Màrî lɛ̀ tì lɛ̀ Làzâ ǹzwɔnzwɔ̀ꞌ.
Kwo fɛꞌ she nun ywɔe lɛ Làzâ ni ŋ̀gwɛ̀nŋgwɛ̀n si, à nòen tì ɓe ŋ̀gyìn ɓî kɛ cìcì sɛ nun ɓe nun.
Kɛ nyě yi, ǎ kà shɛ̌ lɛ̀ ɓwɛsɔꞌ ɓyon lɛ: «Ɓwiꞌ fyoènnì ɓe kɛ Jùdê.»
Ɓwɛsɔꞌ ɓyon ywɔꞌ li, ɓɛ fyonnzì lɛ̀ nun lɛ: «Ǹlìsàꞌ, kwan læ̀b kifɛꞌ she mɛ̀ Yudà ɓye kwe ɓe yili ɓon wu wù lɛ̀ mɛ̀ ŋgwɔ̀ꞌ, wù yili wù fyôn tì ɓe kwe?»
Yesù fyònnzì lɛ̀ ɓon lɛ: «Nywɔꞌ tà ka ɗwùm ŋ̀wasi ye shikpon, a kɛn ɓɛ̀n kwæ̀bbi nun? Mwum nyɛ̌ tǎ kɛ̀nkɛ̀n kwan sɛ nywɔꞌ tǎ ɗwùm, m̀bǎꞌ tà ka nun swi, ntwiꞌ sɛ nun tǎ ŋ̀wanni shɛ cɛ̌ ŋgyɔꞌ zwɛm yɛnni.
Son, ti lɛ̀ mwum nyɛ̌ tǎ kɛ̀nkɛ̀n kpon nun, m̀bàꞌ yɛ̌ nun swi, ntwiꞌ sɛ ŋ̀wanni ɓa tî.»
Yesù mlɔ̀ꞌ ǹzæ̌ꞌ lɛꞌ yi, à kònndì shɛ̀ lɛ: «Ŋwè nyɛꞌ Làzâ ti ɗye ɗye, son, mùn kɛ̀nmɛ ɓǎ mùn yimnzì nun.»
Yesù ɓe yili nun shɛ lɛ Làzâ ywiâ kɛ nzæ̌ꞌ lɛꞌ yɛ nun ɓe lɛꞌ yi nun, son, ɓwɛsɔꞌ ɓyon ɓe ɓàkàꞌ lɛ à lɛꞌ lɛ ɗye sɛ ɓɛ ta ɗye gbaꞌ sɛ.
Li, Yesù pwæ̀lɔ̀ꞌ ɓon son mɛꞌ lɛ: «Làzâ ywiâ.»
À kònndì shɛ̀ ɓe lɛ: «Ǹlim ta mûn lwukea she Làzâ pyìsi ŋ̀gwɛ̀nŋgwɛ̀n lɛ̀ mùn ɓǎ kwe. M̀vɛ̀nnswæ̀b cìi son li ntwiꞌ yin, ɓǎ ɓyin tɛꞌ zwùm lɛ̀ mùn. Ɓwiꞌ kɛnnènì lɛ kwe cì shon.»
Mwɛn fæꞌ ndɔꞌ ɓe kwe, jin shon ɓe lɛ Tòmasì, à shɛ̀ lɛ̀ ɓwùlu ɓwɛsɔꞌ Yesù lɛ: «Ɓwiꞌ kɛnnènì kuꞌ, ɓǎ ɓwiꞌ ywiènì ɓwiꞌ lɛ̀ ǹlìsàꞌ nyɛꞌ m̀ban.»
Yesù nɛ mwum nyɛ̌ tǎ ǹzison ŋkæ̀mŋkæm fɛYesù ɓɛ̀n kɛ Bètànî lɛ̀ ɓɛ gwummâ Làzâ kɛ mbyûꞌ nun, ŋ̀gyìn ti nyî.
Bètànî ɓe kǎn læ̀bbi lɛ̀ Yèrusàlɛ̀m, a wòli kan a ci mɛ̀ kilòmɛtà lê.
Kɛ nye mɛ̀ Matà, mɛ̀ Yudà ɓe kwe mèan, ɓye kien ɓon ǹlim flɔsi zwum ntwiꞌ ywi ŋgyinni nyan.
Kwan sɛ Matà ywɔꞌ lɛ Yesù ni ɓɛ̀nnâ, à waꞌ, à kɛ̀n nun ɓònŋgea mbyi nun, son, Màrî lwæ̀b ɓe næm nun ǹtònmi.
Matà yɛnmɛ Yesǔ, à shɛ̀ lɛ̀ nun lɛ: «Nyɛli, wǔ ɓê kɛ fɛ, ŋgyinni nyɛ̌m ywiè kǎn.
Son, mùn lìmmi lɛ kwo fɛꞌ jenɛ, M̀vɛ̀nnswæ̀b yɛ̌ wù ywum hwæn yɛ wù yɛ̌ nun cibbi fɛ.»
Yesù shɛ̀ lɛ̀ nun lɛ: «Ŋgyinni nywù yɛ̌ ywi yìmni.»
Matà ywɔꞌ li, à fyònnzì lɛ̀ nun lɛ: «Mùn lìmmi lɛ kɛ mmlɔ̀kàꞌ ŋgyɔ̂ꞌ wan nun, à yɛ̌ ywi yìmni, ɓon lɛ̀ ɓwum ɓye ywiâ hwæn m̀ban.»
Yesǔ kà shɛ̌ lɛ̀ nun lɛ: «Ŋ̀kimmɔꞌ nyìmnǐ ɓwum ywi lɛ̀ m̀fɛ yan ǹzison ta mun waì kɛ fyaꞌ. Mwum nyɛ̌ tǎ zwùm tɛ̀li lɛ̀ mùn, kwo fɛꞌ nun ywi fɛꞌ, à yɛ̌ ǹzison ŋkæ̀mŋkæm cinni.
Mwum nyɛ̌ tǎ zwùm tɛ̀li lɛ̀ mùn, à tǎ tǒn nzison ŋkæ̀mŋkæm tǒn, à ɓà tî kuꞌ ywi nyɛ̌ ɗwùmɗwùm ywi. Wù tǎ ǹlim kɛ̌ lɛ̀ lɛꞌ màzwùm?»
Matà fyònnzì lɛ̀ nun lɛ: «À si li Nyɛli nyɛ̀m, mùn tǎ ǹlim kɛ̌ lɛ wù ni <font color=blue>Kristò</font>, Mwɛn Mvɛ̀nnswæ̀b, mwum nɛ ɓe lɛ̀ à yɛ̌ ɓɛ̀n kɛ ŋgyɔ̂ꞌ wan.»
M̀kpanndi yɛ ǹlim kpannde Yesù zwumKwan sɛ Matà lɛle li, à kɛ̀n ɓe næm. À ɓɛ̌n, à lon ŋgyinni nyon Màrî kɛ kwiꞌ nun, à shɛ̀ lɛ̀ nun lɛ: «Ǹlìsàꞌ ni kɛ fi, à tà wû lon lɛ wù kiìn.»
Kwan sɛ Màrî ywɔꞌ ǹzæ̌ꞌ lɛꞌ yi, à waꞌ zwô m̀byìmmi, à ɗunmi kɛ̀nnɔ̀ꞌ kɛ cǐ Yesù.
(Ɓe lɛ̀ Yesù ɗun kifɛꞌ myi, à ɓi kuꞌ kwe cìcì sɛ Matà cinne nun kwe.)
Mɛ̀ Yudà ɓye ɓe næm nun ɓon lɛ̀ Màrî ɓǎ ɓɛ ɓonnzàꞌ nun yɛnmɛ lɛ à waꞌ zwô, à kwan wan m̀byìmmi li, ɓɛ ɗunmi nun ɗwon nyè. Ɓɛ ɓe ɓàkàꞌ lɛ à kɛ̀nmɛ kwe kɛ mbyùꞌ ŋgyinni nyon zwɛm.
Kɛ mɓɛ̀n yɛ Màrî ɓɛ̀n kɛ cìcì sɛ Yesù ɓe kwe, à yɛn nun, à swìtì nun mɛ kwù, à shɛ̀ lɛ̀ nun lɛ: «Nyɛli, wǔ ɓê fɛ, ŋgyinni nyɛ̌m ywiè kǎn.»
Yesù yɛn m̀bɔ̀kì nɛ Màrî ɓon lɛ̀ mɛ̀ Yudà ta kwe, ǹlim kpanndi Yesù zwum han, kon ɓwu nun mwu.
À cibbi lɛ̀ ɓon lɛ: «Yǎ cìcì sɛ ɓyin gwum nun nun?» Ɓɛ fyonnzì lɛ̀ nun lɛ: «Mwumŋkæ̀m, kìîn, wù yɛn cìcǐ màzwùm.»
Kɛ kwan màzwùm nun, Yesù ɗunmi kwe.
Mɛ̀ Yudà yɛnmɛ li, ɓɛ ɗunmi shɛ̀ lɛ: «Cɛênì fɛꞌ m̀bɔ̀kì nɛ nun yile nun.»
Son, ɓyindɔꞌ kɛ nyinnìm shan nun shɛ lɛ: «Mwum nyɛ̌ cinni ŋ̀kimmɔꞌ ŋwèlì mɛ ci-ɓwubè mɛꞌ wòle kan kim, à cì ywi ɓæn kan Làzâ?»
Ǹyìmnzi yɛ Yesù yìmnze Làzâ ywiǸlim konndì tì Yesù kpanndi ɓe zwum, à waꞌ kɛ̀n kɛ mbyûꞌ nun. Cìcì sɛ ɓɛ gwumme Làzâ kwe, mvù ndɔꞌ sɛ ɓe, ɓɛ ɗwɔke ŋwum mvǔ màzwùm ɓe lɛ̀ gan ŋgwɔ̀ꞌ.
Yesù yɛnmɛ li, à shɛ̀ lɛ: «Ywùnnzênì gan ŋgwɔ̀ꞌ ni.» Matà, ŋgyinni ci-ywi ywɔmɛ li, à shɛ̀ lɛ̀ nun lɛ: «Nyɛli nyɛ̀m, ɓɛ gwumme nun a ti ɗyě ŋ̀gyìn nyî, à ti nwùm jenɛ nùn.»
Son, Yesù fyònnzì lɛ̀ nun lɛ: «Mùn shǐ kàn wu lɛ wu kɛ̀ ǹlim lɛ̀ mùn lɛ̀ wù yɛ̌ ǹtwu Mvɛ̀nnswæ̀b yɛnni?»
Li, ɓɛ ywunnzì gan ŋgwɔ̀ꞌ ni. Kɛ nyě yi, Yesù wasi mɛꞌ zwô, à shɛ̀ lɛ: «Ce nyɛ̀m, mùn tà wu osɔ̀kɔ̀ꞌ yili ntwiꞌ sɛ wù ywɔâ ŋ̀keli yɛ̂m.
À lɛli hwæn, à kun lɛ̀ ŋ̀kwu kimmi lɛ: «Làzâ, kwaìn fi.»
Li, mwum nɛ ɓe lɛ̀ à ywiâ nùn kwaìn, mɛ̀ fyǎꞌ lɛ̀ mɛ̀ kwù nun ɓwili lɛ̀ kwokwo, ŋwum ɓɛ tì kuꞌ nun kpæmmi lɛ̀ swum plê. Yesǔ kà shɛ̌ lɛ̀ ɓon lɛ: «Sùleànì nun, ɓyin ɗonnzi nun à kɛ̀n nun.»
Mɛ̀ ci-zwiꞌ mɛ Yudà ta kwiꞌ Yesù ji<TS3>(<a href="tw://bible.*?40.26.1-5">Mt. 26.1-5</a>; <a href="tw://bible.*?41.14.1-2">Mr. 14.1-2</a>; <a href="tw://bible.*?42.22.1-2">Lk. 22.1-2</a>)Mɛ̀ Yudǎ mèan ɓye kien kɛ cǐ Màrî, ɓɛ yɛn tì kuꞌ swum sɛ Yesù cìe, ɓɛ kɛ ǹlim kɛ nywi yon.
Son, ɓyindɔꞌ kɛ nyinnìm shan nun, ɓɛ kɛn mɛ̀ <font color=blue>Fàrìzìɛ̂n</font> cinni, ɓɛ shɛ ɓon swum sɛ Yesù cìe.
Mɛ̀ <font color=blue>Fàrìzìɛ̂n</font> ɓon lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ ywɔmɛ li, ɓɛ lon mɛ̀ ci-ŋkɛ̀nnzì nyenswæ̀b, ɓɛ shɛ lɛ̀ ɓon lɛ: «Mwum tòn nɛ ti yì hìlea cǐ mèan. Ɓwiꞌ yɛ cìènì lɛ?
Ɓwiꞌ ɗonnzi nun ɗinɗin, lɛ̀ ɓwum hwæn yɛ ǹlim kɛ̌ kɛ nywi yon. Kɛ nyě yi, mɛ̀ ci-zwiꞌ mɛ suzæ̀n ɓye Rɔ̂m yɛ ɓɛ̌n, ɓɛ twukàꞌ nyenswæ̀b ndwun nyɛꞌ ŋgyɔꞌ, ɓɛ kyasì tì ɓwum ɓye ŋgyɔꞌ nyɛꞌ nun.»
Mwum ndɔꞌ ɓe kwe nyinnìm shan nun, jin shon ɓe lɛ Kàifì, nun nɛ ɓe mwumŋkæ̀m mɛ̀ ci-mfɛ sàtìkæ̀ꞌ nyenswæ̀b kɛ ɗwǔm màzwùm nun. À ɗyi, à shɛ̀ lɛ̀ ɓon lɛ: «Mɛ̀ mwù nyin kɛ ǹshimmea.
Ɓyin yɛn kan lɛ à si lɛꞌ lwɛn kɛ cì shin lɛ mwum m̀bɔꞌ ywi kɛ ntwiꞌ ɓwum ɓye ŋgyɔꞌ nyɛꞌ nun hwæn, lɛ̀ ɓɛ læ̀kì ɓwiꞌ hwæn kyàsi?»
(Ǹzæ̌ꞌ lɛꞌ yɛ nun lɛli yi ɓe kǎn nun kwean ŋwum kɛ nyili yon nun. Kɛ nun ɓe mwumŋkæ̀m mɛ̀ ci-mfɛ sàtìkæ̀ꞌ kɛ ɗwǔm màzwùm nun, M̀vɛ̀nnswæ̀b fɛe nun ŋ̀kimmɔꞌ nlɛli kɛ mbyî lɛ Yesù yɛ̌ ywi kɛ ntwiꞌ ɓwum mɛ Yudà.
Son, ǎ sue kǎn ywi ntwiꞌ ɓwum mɛ Yudà, à ywi tì kuꞌ ɓǎ nun ci ɓwum Mvɛ̀nnswæ̀b ɓye cìcì hwæn kɛ ŋgyɔ̂ꞌ wan nun ɓɛ fyonni swum fɔꞌ.)
Ǹdìkàꞌ nywɔꞌ màzwǔm, mɛ̀ ci-zwiꞌ mɛ Yudà sunndi ŋwum fɔꞌ lɛ̀ ɓɛ yɛ Yesù wu.
Li nɛ ci, Yesù ɓe kǎn tî kɛ̀nkɛ̀n kɛ nyinnìm mɛ Yudà nun. À kɛ̀n kɛ nsòn ndɔꞌ yɛ ɓɛ ta lon lɛ Èfràyîm. Ǹsǒn màzwùm ɓe kɛ nlim kyɔꞌ. Cìcǐ màzwùm sɛ nun tòen kwe ɓon lɛ̀ ɓwɛsɔꞌ ɓyon.
Ɓe lɛ̀ ŋ̀gyìn nɛ mɛ̀ Yudà yɛ <font color=blue>Ŋ̀gwìn-ŋkwan-Èjîb</font> ji ti kwukwæꞌ. Lɛ̀ ŋ̀gyìn màzwǔm kà wòli, ɓwum ɗunmi waꞌ kɛ mɛ nsòn nyan, lɛ̀ ɓɛ kɛn kɛ Yèrusàlɛ̀m, ɓǎ ɓon sannzi ɓon nɛꞌ wɛ̌ tà shɛ ɓɛ̀ꞌ shan yili.
Ɓɛ ɓe Yesù kæbbi. Kwan sɛ ɓon ɓɛn kɛ nyenswæ̀b ndwun, ɓɛ ɗunmi cibbaꞌ lɛ̀ ɓwùlu lɛ: «Ɓyin ɓakaꞌ lɛ à yɛ̌ ŋ̀gwìn ɓɛ̀nni?»
Ɓe lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ mɛ̀ <font color=blue>Fàrìzìɛ̂n</font> shɛâ lɛ: «Ɓɛshɛ mwum ndɔꞌ lìmmi cìcì sɛ Yesù ni kwe, à ci ɓwiꞌ ǹlìmmì ɓǎ ɓwiꞌ kɛn nun ɓænni.»
Ǹswì yɛ Màrî swìe Yesù mlǎꞌ ŋgwɔ̂ꞌ mɛ nwùm lwɛn mɛ kwù<TS3>(<a href="tw://bible.*?40.26.6-13">Mt. 26.6-13</a>; <a href="tw://bible.*?41.14.3-9">Mr. 14.3-9</a>)Ɓe lɛ̀ <font color=blue>Ŋ̀gwìn-ŋkwan-Èjîb</font> nzwonmɛ ŋ̀gyìn fyuru, Yesù waꞌ kɛ̀n kɛ Bètànî, cìcì sɛ Làzâ, mwum nɛ nun yìmnze ywi ɓe tòn kwe.
À ɓɛ̀nmɛ kwe, ɓɛ fɛ nun ji. Matà nɛ ɓe ji màzwùm kyììlea. Làzâ ɓe kɛ nyinnìm ɓwum ɓɛ ɓe ji ji lɛ̀ Yesù m̀ban.
Màrî sheli kìtɔ̀ꞌ letà mlǎꞌ ŋgwɔ̂ꞌ mɛ nwùm lwɛn sɛ lǒn mèan ndɔꞌ. Ɓɛ cie mlǎꞌ ŋgwɔ̂ꞌ màzwùm lɛ̀ mɛ̀ nɗì ŋgæꞌ ndɔꞌ nɛ ɓɛ ta lon lɛ <font color=blue>narù</font>. Màrî shelimɛ mlǎꞌ ŋgwɔ̂ꞌ yi, à swì Yesù yon kɛ mɛ kwù. Kɛ nyě yi, à ɗunmi kwon lɛ̀ ǹnywùn nyon. Nye hwæn lwin lɛ̀ mɛ̀ nwùm mlǎꞌ ŋgwɔ̂ꞌ màzwùm.
Mwɛsɔ̀ꞌ Yesù ndɔꞌ ɓe kwe, jin shon ɓe lɛ Judà Ìskàrìô, nun nɛ ɓe lɛ̀ à yɛ̌ Yesù kyǐ. À ɗyi, à shɛ̀ lɛ:
«Yɛn sɛ ci ɓɛ kyì kan mlǎꞌ ŋgwɔ̂ꞌ màzwùm lɛ̀ lǒn ŋkæm nɗuꞌ nlè ɓǎ ɓɛ fɛ mɛ̀ ci-nzæmnzæm lòn yi?»
Ǎ lɛle kǎn li ntwiꞌ sɛ nun ɓe mɛ̀ ci-nzæmnzæm nyæ̀mmi, son, ntwiꞌ sɛ nun ɓe làn nyon ci-nywiꞌ. Nun nɛ ɓe ŋ̀gwùm lòn ɓænni. Li, lòn yɛ ɓɛ ɓe kɛ̀ kɛ nlim, à ɓe yon jikea.
Son, Yesǔ kà shɛ̌ lɛ: «Ɗonnzi Màrî! À cìi li ntwiꞌ ŋ̀gyìn nɛ ɓɛ yɛ mùn kɛ̌n gwùmmì nun.
Ɓyin yɛ ɓɛ lɛ̀ mɛ̀ ci-nzæmnzæm kwan hwæn. Ti lɛ̀ mǔn, ɓwiꞌ ɓa ɓɛ lɛ̀ ɓyin kwan hwæn.»
Ǹji yɛ mɛ̀ ci-zwiꞌ mɛ Yudà jie kwiꞌ LàzâMɛ̀ Yudǎ mèan ywɔꞌ lɛ Yesù ni kɛ Bètànî. Li, ɓɛ waꞌ, ɓɛ kɛn kwe. Ɓɛ sue kǎn kɛ̀n kwe ntwiꞌ Yesù, son, ɓɛ kɛnne tì kuꞌ ɓǎ ɓon yɛn Làzâ nɛ Yesù yìmnze ywi nun.
Mɛ̀ ci-zwiꞌ mɛ ci-mfɛ sàtìkæ̀ꞌ sunndi tì kuꞌ ŋwum fɔꞌ, ɓǎ ɓon ɓi wu tì kuꞌ Làzâ,
ntwiꞌ sɛ mɛ̀ Yudà ɓye kɛ ŋkwìn nyan nun kwean mèan, ɓɛ kɛ ǹlim kɛ nywi Yesù ntwiꞌ Làzâ.
Ǹɗun yɛ Yesù ɗuen kɛ Yèrusàlɛ̀m<TS3>(<a href="tw://bible.*?40.21.1-11">Mt. 21.1-11</a>; <a href="tw://bible.*?41.11.1-11">Mr. 11.1-11</a>; <a href="tw://bible.*?42.19.28-40">Lk. 19.28-40</a>)Shikpon fɔꞌ, ŋ̀kwìn ɓwum mèan ndɔꞌ yɛ kien <font color=blue>Ŋ̀gwìn-ŋkwan-Èjîb</font> ji ywɔꞌ lɛ Yesù yɛ̌ ɓɛ̀n kɛ Yèrusàlɛ̀m.
Ɓɛ ywɔꞌ li, ɓɛ kɛn man sea linni, ɓɛ kɛn nun ɓònŋgea mbyi nun lɛ̀ ɓɛ ta kun lɛ: «Ǹtwu ɓɛ lɛ̀ M̀vɛ̀nnswæ̀b, à fɛ flɔa lɛ̀ mwum nɛ tǎ kìn kɛ jin shon nun, à fɛ flɔa lɛ̀ nun nɛ m̀vɛ̀n kɛ ŋgyɔꞌ Ìzràɛ̂l nun.»
Yesù cinne mwɛn mvæ̀mndè ndɔꞌ kwe, à nàn nun nyè wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ:
Kɛ kwan màzwùm nun, ɓwɛsɔꞌ Yesù ywɔti kan swum sɛ ɓe lànnzì. Son, kwan sɛ M̀vɛ̀nnswæ̀b fɛe Yesù ǹtwu kɛ nnànnzì yɛ nun nànnze nun kɛ ɗɛb, ɓɛ ɓun lɛ ɓɛ kɔe son mbyî kɛ ɗèwǎ Mvɛ̀nnswæ̀b nun kɛ jin shon nun, ɓɛ yɛn lɛ sɛ ciâ kuꞌ li.
Ɓwum ɓɛ ɓe kwe kwan sɛ Yesù yìmnze Làzâ kɛ ywi nun, à loìn nun kɛ mbyûꞌ nun, ɓɛ kɛnne ɓwùlu swum sɛ ɓon yɛnni shɛ̌.
Li nɛ cie, ɓwum kiìn nun ɓònŋgea mbyi nun, ntwiꞌ sɛ ɓe lɛ̀ ɓɛ ywɔâ lɛ à cìâ hìlea màzwùm.
Li nɛ ci, mɛ̀ <font color=blue>Fàrìzìɛ̂n</font> ɗunmi lɛli kɛ nyinnìm shan nun lɛ: «Cɛênì fɛꞌ, mwum tòn nɛ lèân ɓwiꞌ. Ɓwum ta nun suꞌ læm sǔ nyè.»
Ŋ̀kæb yɛ mɛ̀ Grɛ̂ꞌ ndɔꞌ kæbbe YesùMɛ̀ Grɛ̂ꞌ ndɔꞌ ɓe kɛ nyinnìm ɓwum ɓɛ kin kɛ Yèrusàlɛ̀m ɓǎ ɓɛ ɗɔa M̀vɛ̀nnswæ̀b kɛ ŋgwin nun.
Ɓɛ sɛnndì kɛ moan Fìlipò nyɛ̌ wai kɛ Bètsaìdà she kɛ ŋgyɔꞌ Gàlìlê nun, ɓɛ shɛ lɛ̀ nun lɛ: «Mwumŋkæ̀m, ɓwiꞌ yili ɓwiꞌ yɛn Yesù.»
Fìlipò waꞌ, à kɛ̀n Àndrê shɛ̌. Kɛ nyě yi, ɓon ɓî hwæn, ɓɛ waꞌ, ɓɛ kɛn tì Yesù shɛ̌.
Yesǔ kà shɛ̌ lɛ̀ ɓon lɛ: «Kwan wolâ jenɛ she <font color=blue>Mwɛn Mwum</font> yɛ̌ ǹtwu cinni kɛ nnànnzì yɛ M̀vɛ̀nnswæ̀b yɛ̌ nun nànnzi kɛ ɗɛb.
Mùn tà ɓyin shɛ̌ lɛ̀ lɛŋkæ̀m lɛ zɛꞌ gwê ta suꞌ nzwon kwan hwæn fɔꞌ, ɓɛshɛ ɓɛ shi son ɓǐ kɛ ŋgyɔꞌ. Kwan sɛ wù ɓìmɛ son, sɛ ɓwum, sɛ kwannzi tì mɛꞌ yindɔꞌ ɓe mèan.
Mwum nɛ tǎ ǹzison shon ndwæli, à yɛ̌ son ɓwuli, son, mwum nɛ tǎ ǹzison shon twɛli wɛ̌ swum ɗin kɛ cɛ̌ ŋgyɔ̂ꞌ wan, à yɛ̌ ǹzison she ɗwùmɗwùm cinni.
Ɓɛshɛ mwum ndɔꞌ yili nun ci she shɛ̂m, à ɗwon mǔn nyè. Li, cìcì sɛ mùn yɛ̌ ɓɛ kwe, ci-she nyɛ̀m ɓɛ kuꞌ kwe. Ce nyɛ̀m yɛ̌ mwum nɛ tǎ she shɛ̂m cǐ twuli.»
Ǹsannzi yɛ Yesù ɓe lɛꞌ ywi shon sannziYesù kònndì shɛ̀ ɓe lɛ: «Mwù kyeâ mùn, mùn yɛ̌ cì lɛ? Mùn wòli kim mùn shɛ̀ lɛ̀ bùba nyɛ̀m lɛ à nywæsì mùn kɛ lɛꞌ vɛ̀nɛ̀ꞌ sɛ yɛ mùn ɓɛ̀nni nywi sɛ nun? Son, a si kɛ ntwiꞌ nyɛn vɛ̀nɛ̌ꞌ màzwùm sɛ mùn kìin kɛ cɛ̌ ŋgyɔ̂ꞌ wan nun.
Kɛ à si li, Ce nyɛ̀m, cì jin swû ɓɛ twun kɛ mɛꞌ ɓwum.» Kwan sɛ nun lɛli li, ŋ̀kwu ndɔꞌ waì kɛ ɗɛb lɛ̀ yɛ ta lɛꞌ lɛ: «Mùn cìâ jin shɛ̂m ɓɛ twun kɛ mɛꞌ ɓwum, mùn yɛ̌ tì kònndì cì sɛ twu, a lan li.»
Kɛ ŋkwìn ɓwum yɛ ɓe kwe swɔli, yɛ konndi tì ŋ̀kwu màzwùm ywo, ɓyindɔꞌ ɗunmi lɛꞌ lɛ: «M̀bæ̀n nɛ hwæbli.» Ɓyindɔꞌ lɛꞌ kuꞌ làn nyan lɛ: «Cikpuꞌ Mvɛ̀nnswæ̀b ndɔꞌ nɛ lɛli lɛ̀ nun.»
Yesù ywɔꞌ li, à shɛ̀ lɛ̀ ɓon lɛ: «Ŋ̀kwu yɛ ɓyin ywɔꞌ yɛ, yɛ lɛli kǎn ntwiꞌ yɛ̂m, son, yɛ lɛli ntwiꞌ yin.
Kwan she Mvɛ̀nnswæ̀b yɛ̌ lan wan mɛ̀ kæ̀ꞌ lànnzi wolâ jenɛ, à yɛ̌ tì kuꞌ m̀vɛ̀n nɛ ŋgyɔ̂ꞌ wan fyinni.
Ti lɛ̀ mǔn, mùn yɛ̌ ɓɛ lɛ̀ ɓɛ nannzâ mùn zwô, li, mùn yɛ̌ ɓwum hwæn swɔsi mɛ kwù ɓyɛ̂m.»
(Yesù ɓe paꞌ ywi she nun yɛ̌ ywi lìsea kɛ nlɛli yɛ nun ɓe lɛli yi nun.)
Kwan sɛ ŋ̀kwìn ɓwum ywɔꞌ li, ɓɛ fyonnzi lɛ̀ nun lɛ: «Ɓɛ lisaꞌ ɓwiꞌ kɛ ɗèwà mɛ lwuà nun lɛ <font color=blue>Kristò</font> yɛ̌ tòn ɗwùmɗwùm lɛ̀ mɛꞌ, à ɓǎ ywi. Kɛ à si li, yɛn sɛ ci wù shǐ lɛ ɓɛ yɛ <font color=blue>Mwɛn Mwum</font> nànnzi zwô? Wɛn nɛ <font color=blue>Mwɛn Mwum</font> màzwùm?»
Yesǔ kà shɛ̌ lɛ̀ ɓon lɛ: «Kɛ kwan kwæꞌ nun, ŋ̀wanni kɛ kɛ nyinnìm shin nun. Kɛ̀nkeànnì kwan sɛ ŋ̀wanni màzwùm kɛ kwe, ɓǎ njimmi læ̀kì ɓyin shìmmi, ntwiꞌ sɛ mwum nyɛ̌ tǎ kɛ̀n kɛ njimmi nun lìmmi kan cìcì sɛ nun tǎ kɛ̀n nun.
Yilênì ŋ̀wanni kwan sɛ ɓyin kɛ lɛ̀ son kɛ fyaꞌ ɓǎ ɓyin fyonnì ɓwum ɓɛ ton kɛ ŋwanni nun.»Kwan sɛ Yesù lɛle ǹzæ̌ꞌ lɛꞌ yi, à kɛ̀n gwùmnì læ̀bbi lɛ̀ ɓon.
Mɛ̀ Yudǎ ɓe kǎn ǹlim kɛ̌ kɛ nywi YesùKwo fɛꞌ she nun cìe yì hìlea mèan swiꞌ shan si, ŋ̀kwìn ɓwum kɛ̀e kǎn ǹlim kɛ nywi yon.
Sɛ lannze li ɓǎ ǹzæ̌ꞌ lɛꞌ yɛ Èzaì, ci-nlɛli kɛ ŋwum Mvɛ̀nnswæ̀b nun lɛkàꞌ lwinni, ye nun lɛle lɛ:«Nyɛli nyɛꞌ, yà mwum nɛ kɛ̀e mwù kɛ ntwum yɛꞌ nun?Nyɛli nyɛꞌ lìseâ ŋ̀kimmɔꞌ yon lɛ̀ wɛn?»
Ɓɛ wòle kàn kim ɓɛ kɛ mwù kɛ nlim, ntwiꞌ sɛ a si wɛ̌ tà shɛ Èzaì m̀bɔꞌ màzwùm kònnde tì lɛꞌ kɛ nywi yan lɛ:
«M̀vɛ̀nnswæ̀b shìmndeâ ɓon mɛꞌ mwu, lɛ̀ ɓɛ læ̀kì yɛn,à pæ̀lâ ɓon kon mwu, lɛ̀ ɓɛ læ̀kì ywum lìmmi,shìkì ɓɛ yonnì kɛ fyaꞌ yon nun lɛ̀ nun kimnzi ɓon.»
Èzaì lɛle li, ntwiꞌ sɛ ɓe lɛ̀ à yɛnnâ ǹtwu Yesù mbyî kɛ ndɛmndɛm nun, à ɓe lɛꞌ li kɛ nywi Yesù.
Kwo fɛꞌ li, kɛ nyinnìm mɛ ci-zwiꞌ mɛ Yudà ɓon nɛꞌ nun, ɓwum mèan kɛe ǹlim nywi Yesù. Son, kɛ ɓon ɓe mɛ̀ <font color=blue>Fàrìzìɛ̂n</font> yi, ɓɛ kwàsi kan kɛ̌ nlim shan pisean, ntwiꞌ ɓɛ læ̀kì ɓon fyinni kɛ nyenswæ̀b nyan nun.
Ǹtwu ye ta waì kɛ fyaꞌ ɓwum, yon yɛ ɓon yili, a lan ye ta waì kɛ fyaꞌ Mvɛ̀nnswæ̀b.
Ǹzæ̌ꞌ lɛꞌ Yesù yɛ ɓwiꞌ mɛ̀ kæ̀ꞌ lànnziKɛ nyě yi, Yesù lɛle lɛ̀ ŋ̀kwu kimmi lɛ: «Mwum nɛ tǎ ǹlim kɛ̌ lɛ̀ mǔn, ǎ tà ka suꞌ kɛ̀ kɛ nywi yɛ̂m, à tà tî kuꞌ kɛ̌ kɛ nywi mwum nɛ fyiì mùn.
Mǔn, mùn kìin ŋgyɔ̂ꞌ wan wɛ̌ ŋ̀wanni, ɓǎ mwum nɛ tǎ ǹlim kɛ̌ lɛ̀ mǔn læ̀kì tòn kɛ njimmi nun.
Ɓɛshɛ mwum ndɔꞌ tǎ ǹzæ̌ꞌ lɛꞌ yɛ̂m ywo, li, ǎ kɛ̀ kan mwù kɛ nlim, mùn nɛ ɓa nun mɛ̀ kæ̀ꞌ lànnzi. Ntwiꞌ sɛ mǔn kìin kǎn cɛ̌ ŋgyɔ̂ꞌ wan lɛ̀ mùn lannzì ɓwum mɛ̀ kæ̀ꞌ, son, mùn kìin lɛ̀ mùn swæti ɓwum.
Mɛ̀ kæ̀ꞌ yɛ mwum nɛ tà mun ɗwǐ lɛ̀ fyǎꞌ mɛ̀ꞌ ɓænni, nyɛ̌ yili kan ǹzæ̌ꞌ lɛꞌ yɛ̂m. Ywum yɛ mùn lìseâ yɛ nun mɛ̀ kæ̀ꞌ lànnzi nywɔꞌ mmlɔ̀kàꞌ ŋgyɔ̂ꞌ wan.
Ntwiꞌ sɛ mǔn ɓe kǎn lɛli lɛ̀ mwù yɛ̂m, son, Ce nyɛ̀m nɛ fyie mǔn, nun nɛ shɛe mùn lɛ̀ ŋwum yon ywum yɛ mùn yɛ̌ lɛli hwæn.
Mùn lìmmì lɛ swum sɛ nun shɛ̀ mun ta ɓwum ǹzison she ɗwùmɗwùm fɛ. Li, swum sɛ mùn tǎ shɛ̀, mùn tà son shɛ̌ wɛ̌ tà shɛ sɛ kwaen Ce nyɛ̀m kɛ ŋwum.»
M̀ɓɔsi yɛ Yesù ɓɔse ɓwɛsɔꞌ ɓyon mɛ̀ kwù<font color=blue>Ŋ̀gwìn-ŋkwan-Èjîb</font> ɓe lɛ̀ à wilimɛ nywɔꞌ màzwùm. Yesù lìmme lɛ kwan wolâ she nun yɛ̌ ŋgyɔ̂ꞌ wan ɗonnzi, à kɛ̀n ɓe kɛ ke Ce nyon. À ɓe ɓwum ɓyon ɓye cɛ̌ ŋgyɔꞌ zwɛ̂m yili ǹzwɔnzwɔ̀ꞌ, à yile ɓon a kɛn ɓɛ̀n kɛ mmlɔ̀kàꞌ.
Kwæ̀bbi wolimɛ, Yesù ɓon lɛ̀ ɓwɛsɔꞌ ɓyon ɗunmi ji ji. Satæ̀n ɓe lɛ̀ à ɗuân kɛ nywi Judà nɛ mwɛn Sìmôn Ìskàrìô, ɓǎ nun kyî Yesù.
Yesù lìmmì lɛ Ce nyon M̀vɛ̀nnswæ̀b nɛ fɛ nun ywum hwæn pæꞌ kɛ fyaꞌ, à lìmmì tì lɛ à wai kɛ fyaꞌ Mvɛ̀nnswæ̀b, lɛ̀ à yɛ̌ tì kònndì fyònnì ɓe kɛ cì shon.
À waꞌ zwô, à nywæ̀ꞌ plè ndwun nyon, à sheli plè nyɛ̌ ɗin, à kpæm ŋ̀kwùꞌ.
Kɛ nyě yi, à sheli peàn, à lwɔꞌ mlǎꞌ kɛ nlim, à ɗunmi ɓwɛsɔꞌ ɓyon mɛ̀ kwù ɓɔsi, lɛ̀ ǎ ɓon kwon ɓe lɛ̀ plè nɛ nun kpæmmi kɛ ŋkwùꞌ ni.
À kǐn ɓɛ̀n kɛ ywi Sìmôn Pìɛ̂r, nun ni shɛ̀ lɛ̀ Yesù lɛ: «Nyɛli nyɛ̀m, wù nɛ yɛ mùn mɛ̀ kwù ɓɔsi ɗyě fyaꞌ?»
Yesù fyònnzì lɛ̀ nun lɛ: «Swum sɛ mùn tǎ cì sɛ, wǔ lìmmi kan son jenɛ, son, wǔ kà lìmmàkàꞌ son lɛ̀ kwan leân kwæꞌ.»
Pìɛ̂r shɛ̀ lɛ̀ nun lɛ: «À si shìlè, wù ɓà mun mɛ̀ kwù ɓɔsi.» Yesù kònndì tì nun fyònnzi lɛ: «Mun shì wù mɛ̀ kwù ɓɔsi, lɛ̀ wù ɓà tî wù mwum nyɛ̀m.»
Kwan sɛ Pìɛ̂r ywɔꞌ li, à shɛ̀ lɛ̀ nun lɛ: «Nyɛli nyɛ̀m, kɛ à si li, ɓa wù suꞌ mùn mɛ̀ kwù ɓɔsi, swì mun mwù, wù kònndì tì kuꞌ mùn mɛ̀ fyàꞌ ɓɔsi.»
Yesù kònndì tì nun shɛ̌ ɓe lɛ: «Mwum nɛ ɓɔâ ɓɔꞌ, kwæꞌ nywi shon si pwɛbbi, swum sɛ nun yɛ̌ cì, sukuꞌ m̀ɓɔsi mɛ kwù. Ɓyin ɓi pwibbɔa, son, ɓyin pwɛb kan ɓyin hwæn.»
(Ɓe lɛ̀ Yesù lìmmâ mwum nɛ yɛ̌ nun kyǐ, li nɛ ci à shɛ̀ lɛ: «Ɓyin ɓa pwibbɔa ɓyin hwæn.»)
Kwan sɛ Yesù ɓɔsi ɓon mɛ̀ kwù hwæn, à sheli plè ndwun nyon, à swì ɓe nywi, à kɛ̀n tòn njiꞌ. À tònmɛ njiꞌ, à shɛ̀ lɛ̀ ɓon lɛ: «Ɓyin limmi swum sɛ mùn cì ɓyin sɛ?
Ɓyin ta mun lon lɛ Ǹlìsàꞌ, ɓyin lon tì mùn lɛ Nyɛli nyin. Ɓyin ɓwu kan mbyi, ntwiꞌ sɛ mùn nɛ kuꞌ.
Ɓɛshɛ mùn, mùn nɛ Nyɛli nyin, mùn ɓɛ tì ǹlìsàꞌ nyin, mùn nɛ ɓɔsi ɓyin mɛ̀ kwǔ, ɓyin kuꞌ, ɓɔsênì kuꞌ ɓwùlu mɛ̀ kwù kɛ nyinnìm shin nun.
Mùn lìsea ɓyin m̀bɔ̀kì nɛ ɓyin yɛ ɗwon kɛ mɓɔsi yɛ mùn ɓɔsâ ɓyin mɛ̀ kwù nun.
Mùn tà ɓyin shɛ̌ lɛ̀ lɛŋkæ̀m lɛ, ci-she ndɔꞌ ɓǎ ǹdwun, à làn ci-zwiꞌ she nyon, shìkì ci-mfyi ɓɛ kuꞌ ǹdwun, à làn mwum nɛ fyi nun.
Kɛ ɓyin limmâ ywum màzwùm jenɛ, ɓyin yɛ ɓɛ kɛ tǒn lwɛn nun ɓɛshɛ ɓyin ci li.
«Mǔn kwùm kan ɓyin nùn, mùn lìmmâ ɓwum ɓye mùn yæ̌n. Son, a yili lɛ swum sɛ ɓɛ kɔe kɛ ɗèwǎ Mvɛ̀nnswæ̀b nun lwinni, she ɓɛ lɛꞌ lɛ: “Mwum nɛ ɓwiꞌ ta ji ji ɓwiꞌ lɛ̀ nun swon pɛn fɔꞌ, à ti ɓe ci-ɓyìnnì nyɛ̀m.”
Mùn tà ɓyin mɛ̀ ywiꞌ ɗwosi jenɛ lɛ̀ swum màzwǔm kà ɓɛ̌n, ɓǎ kwan sɛ sɛ yɛ ɓɛ̌n, ɓyin limmì lɛ mùn ni wɛ̌ tà shɛ mùn ni kuꞌ.
Mùn tà ɓyin shɛ̌ lɛ̀ lɛŋkæ̀m lɛ mwum nɛ tǎ mwum nɛ mùn tǎ fyi yě, à tà ti kuꞌ mùn yě, nyɛ̌ tà mun yě, à tà tì kuꞌ mwum nɛ fyii mùn yě.»
Judà nɛ ɓe mwum nyɛ̌ yɛ̌ Yesù kyǐ<TS3>(<a href="tw://bible.*?40.26.20-25">Mt. 26.20-25</a>; <a href="tw://bible.*?41.14.17-21">Mr. 14.17-21</a>; <a href="tw://bible.*?42.22.21-23">Lk. 22.21-23</a>)Kɛ nyè yɛ Yesù lɛle ǹzæ̌ꞌ lɛꞌ yi, ǹlim ɓyitì nun zwum, à shɛ̀ lɛ̀ ɓwɛsɔꞌ ɓyon lɛ: «Mùn tà ɓyin shɛ̌ lɛ̀ lɛŋkæ̀m lɛ kɛ nyinnìm shin nun, mwum m̀bɔꞌ ndɔꞌ ni kwe nyɛ̌ yɛ̌ mùn kyǐ.»
Kɛ nywɔꞌ yɛ ɓwɛsɔꞌ ɓyon ywɔꞌ li, kon kyeâ ɓon mwu, ɓɛ ɗunmi ɓon nɛꞌ cɛènì mɛꞌ mɛꞌ, ntwiꞌ sɛ ɓɛ lìmmi kan mwum nɛ nun tǎ lɛꞌ lɛ̀ nun.
Kɛ nyinnìm ɓwɛsɔꞌ Yesù nun, nyɛ̌ nun yile ǹzwɔnzwɔ̀ꞌ ɓe kɛ ke shon ǹtǒn.
Sìmôn Pìɛ̂r nwìtì nun ŋwum lɛ nyǐ ni cibbi lɛ̀ Yesù lɛ nyǐ ni tǎ lɛꞌ lɛ̀ wɛn?
Yesù fyònnzì lɛ̀ nun lɛ: «Mùn yɛ̌ mbuꞌ pɛn ndwǒ kɛ mlaꞌ nwɔ̀ꞌ nun. Mwum nɛ mùn yɛ̌ fɛ, lɛ̀ nun nɛ.» Yesù lɛmɛ li, à nyɛ̀ꞌ mbuꞌ pɛn, à ndwɔ̀ꞌ nun kɛ mlaꞌ nwɔ̀ꞌ nun, à fɛ lɛ̀ Judà, mwɛn Sìmôn Ìskàrìô.
Kwan sɛ Judà yè mbuꞌ pɛn ni, Satæ̀n ɗun nun nywi. Kɛ nyě yi, Yesù shɛ̀ lɛ̀ nun lɛ: «Swum sɛ wù yili wù ci, kimnzi mɛ̀ fyàꞌ, wù cì son m̀byìmmi.»
(Ɓye fɔꞌ ɓɛ ɓe kwe swon pɛn swɔli, ɓɛ ywɔti kan mwǔ nzæ̀ꞌ lɛꞌ màzwùm.
Kɛ Judà ɓe ci-ŋgwǔm lǒn, màn ɓyindɔꞌ ɓe ɓàkàꞌ lɛ Yesù yili nun fyi nun, ɓǎ nyǐ ni kɛn ywum ŋgwin hwìnni, kɛ̀ shindɔꞌ, nyǐ ni kɛn mɛ̀ ci-nzæmnzæm ywum ndɔꞌ fɛ.)
Judà yèmɛ mbuꞌ pɛn ni, kɛ fyaꞌ zwɛm ǹnywɛ̀n, à kwan wan. Ywum màzwùm ɓe lànnzì li kpon nun.
Ǹzæ̀ꞌ lɛꞌ nyɛ̌ nywæbKɛ nyè yɛ Judà kwan wan, Yesù shɛ̀ lɛ̀ ɓwɛsɔꞌ ɓyon ɓye fɔꞌ lɛ: «Jenɛ, <font color=blue>Mwɛn Mwum</font> cinnâ ǹtwu, ɓwum hwæn yɛ ǹtwu yon yɛnni, ɓɛ yɛn tì kuꞌ ǹtwu Mvɛ̀nnswæ̀b kɛ nywi yon.
Kɛ nyɛn yɛ ɓɛ yɛ ǹtwu yon yɛnni li, M̀vɛ̀nnswæ̀b nun nɛꞌ yɛ̌ tì kuꞌ ɓon ǹtwu mwɛn nyon lìsea. À ɓǎ kæꞌ ɓænni lɛ̀ ǹcǐ yi.
Ɓwɛn ɓyɛ̂m, ɓwiꞌ kɛ fɛꞌ tòn ɓwiꞌ lɛ̀ ɓyin kwan kwæꞌ. Ɓyin kà kæbkàꞌ mùn, son, ywɔênì fɛꞌ swum sɛ mùn shɛ̀â mbyî lɛ̀ mɛ̀ Yudà. Mùn shɛ̀e ɓon lɛ: “Ɓyin wòli kan kim ɓyin kiìn cɛ̌ mùn kɛ̀nmɛ nun.” Mùn tà tî kuꞌ ɓyin ǹzæ̀ꞌ lɛꞌ m̀bɔꞌ màzwùm kwùbbi jenɛ.
Ǹzæ̀ꞌ lɛꞌ nywæb nɛ mùn yili mùn shɛ ɓyin, à ni lɛ, yilênì ɓwùlu kɛ nyinnìm shin nun. M̀bɔ̀kì nɛ mùn yilâ ɓyin, yilênì tì kuꞌ ɓwùlu kɛ nyinnìm shin nun.
Kɛ nyili yɛ ɓyin yɛ ɓwùlu yili kɛ nyinnìm shin nun li, wɛn nɛ hwæn yɛ̌ yɛn, à lìmmì lɛ ɓyin ɓi ɓwɛsɔꞌ ɓyɛ̂m.»
Yesù tǎ Sìmôn Pìɛ̂r m̀ɓyìnnɔ̀ꞌ yɛ nun yɛ̌ nun ɓyìnnɔa shɛ̌<TS3>(<a href="tw://bible.*?40.26.31-35">Mt. 26.31-35</a>; <a href="tw://bible.*?41.14.27-31">Mr. 14.27-31</a>; <a href="tw://bible.*?42.22.31-34">Lk. 22.31-34</a>)Kɛ nyě yi, Sìmôn Pìɛ̂r cibbi lɛ̀ Yesù lɛ: «Nyɛli nyɛ̀m, wù kɛ̀nmɛ fɛn?» Yesù fyònnzì lɛ̀ nun lɛ: «Wǔ wòli kan kim jenɛ wù ɗwon mùn kɛ cìcì sɛ mùn kɛ̀nmɛ nun, son, wǔ kà ɗwonkàꞌ mùn.»
Sìmôn Pìɛ̂r kà cibbi lɛ̀ nun lɛ: «Nyɛli nyɛ̀m, mǔn wòli kan kim mùn ɗwon wù jenɛ ntwiꞌ yɛn? Kwo ɓɛ yili ɓɛ wu fɛꞌ mûn kɛ ntwiꞌ ywû, mùn ɓà wû ɗonnzi.»
Yesù cibbi lɛ̀ nun lɛ: «Lɛŋkæ̀m sɛ she wù lɛꞌ lɛ ɓɛ wu fɛꞌ wu, wù ɓà mun ɗonnzi? Mùn tà wu shɛ̌ lɛ̀ lɛŋkæ̀m lɛ, lɛ̀ ɗyim nyǐ kà ɗwǐ ŋ̀kwu, wù yɛ̌ ɓyìnnɔ̀ꞌ kæ̀mmì lê lɛ wǔ lìmmi kan mun.»
Yesù nɛ ɗyi mbyi nyɛ̌ kɛ̀nmɛ cǐ Mvɛ̀nnswæ̀bYesù shɛ̀ lɛ̀ ɓwɛsɔꞌ ɓyon lɛ: «Ɓa ɓyin ton lɛ̀ mɛ̀ mfyonŋgaꞌ kɛ mɛ nlim nun, tɛ̀lênì zwùm lɛ̀ M̀vɛ̀nnswæ̀b, ɓyin tɛꞌ tì kuꞌ zwùm lɛ̀ mùn.
Mùn kɛ̀nmɛ ɓyin yì cǐ tòn fɔ̀si kɛ nye Ce nyɛ̀m, ntwiꞌ yì cǐ tòn yi kwe mèan. A shiè ɓɛ lɛŋkæ̀m, mǔn shɛè kǎn ɓyin.
Kwan sɛ yɛ ɓɛ, lɛ̀ mùn fɔ̀sâ ɓyin yì cǐ tòn yi, mùn yɛ̌ fyòìn ɓe, mùn kìn ɓyin twɛli ɓǎ ɓyin ton kuꞌ cìcì sɛ mùn ni kwe.
Ti lɛ̀ cɛ̌ mùn kɛ̀nmɛ nun, ɓyin limmi mbyi.»
Tòmasì ywɔꞌ li, à shɛ̀ lɛ̀ Yesù lɛ: «Nyɛli nyɛꞌ, kɛ ɓwiꞌ lìmmi kan cìcì sɛ wù kɛ̀nmɛ nun, ɓwiꞌ yɛ cì lɛ, lɛ̀ ɓwiꞌ kà lìmmi mbyi?»
Yesù shɛ̀ lɛ̀ nun lɛ: «Mùn nɛꞌ nɛ ɗyi mbyi, mùn ɓɛ tì ci-lɛŋkæ̀m, ǹzison ta mûn wai fyaꞌ. Mwum ndɔꞌ wòli kan kim à kìn kɛ cǐ Ce nyɛ̀m, à shì mùn lèan kɛ fyaꞌ.
Mwum nɛ lìmmâ mǔn, à lìmmâ kuꞌ Ce nyɛ̀m. Ǹɗunmi yɛ jenɛ, ɓyin limmâ Ce nyɛ̀m, ɓyin konndì tì kuꞌ nun yɛnni.»
Fìlipò ywɔmɛ li, à shɛ̀ lɛ̀ nun lɛ: «Nyɛli nyɛꞌ, swum sɛ ɓwiꞌ sukuꞌ yili, à si lɛ wù lisàꞌ ɓwiꞌ Ce nywù.»
Yesù fyònnzì lɛ̀ nun lɛ: «Fìlipò, kwan ti læ̀bbi, ɓwiꞌ ɓi fɛ ɓwiꞌ lɛ̀ ɓyin, wǔ lìmmi kifɛꞌ mûn ɗyě? Wù lɛꞌ lɛ mùn lisàꞌ wù Ce nyɛ̀m ntwiꞌ yɛn? Ywɔꞌ fɛꞌ, mwum nɛ yɛnnâ mǔn, à yɛnnâ kuꞌ Ce nyɛ̀m.
Wǔ lìmmi kan lɛ ɓwiꞌ ɓi swum fɔꞌ, ɓwiꞌ lɛ̀ Ce nyɛ̀m? Mùn shɛ̌ lɛ̀ ɓyin lɛ ǹzæ̌ꞌ lɛꞌ yɛ ta mun kwean ŋwum yɛ, mǔn tà ka yon lɛli lɛ̀ mwù yɛ̂m. Son, kɛ mɓæti yɛ ɓwiꞌ ɓi ɓæti lɛ̀ Ce nyɛ̀m, nun nɛ ta she shon lwinnzi kɛ nywi yɛ̂m.
Ǹshɛ̀ yɛ mun shɛ̀ ɓyin lɛ ɓwiꞌ lɛ̀ Ce nyɛ̀m, ɓwiꞌ ɓi swum fɔꞌ yɛ, twɛlênì yon lɛ̀ lɛꞌ lɛŋkæ̀m. Ɓyin shi fɛꞌ son twɛli lɛ̀ lɛꞌ lɛŋkæ̀m kɛ ntwiꞌ sɛ mùn nɛ lɛꞌ li, twɛlênì son lɛ̀ lɛꞌ lɛŋkæ̀m ntwiꞌ she sɛ Ce nyɛ̀m tǎ lwinnzi kɛ nywi yɛ̂m.
Mùn tà ɓyin shɛ̌ lɛ̀ lɛŋkæ̀m lɛ mwum nɛ tǎ ǹlim kɛ̌ kɛ nywi yɛ̂m, à yɛ̌ kuꞌ paꞌ she sɛ mùn tǎ cì cǐ. À yɛ̌ ma cì, sɛ lan li, ntwiꞌ sɛ mùn kɛ̀nmɛ tòn kɛ ke Ce nyɛ̀m.
Ywum yɛ ɓyin yɛ cibbi kɛ jin shɛ̂m nun hwæn, mùn yɛ̌ yon cǐ, ɓǎ Mwɛn lisàꞌ ǹtwu Ce nyon lɛ̀ ɓwum.
Ɓɛshɛ ɓyin cibbi swum ndɔꞌ kɛ jin shɛ̂m nun, mùn yɛ̌ ɓyin son fɛ.»
Lɛꞌ she ɗyi nywi mɓɛ̌n Mpùn Nsanmi«Ɓɛshɛ ɓyin ta mûn yili, ɓyin kà lwinnzakàꞌ ǹzæ̌ꞌ lɛꞌ yɛ mùn tà ɓyin shɛ̌.
<sup>(16-17)</sup> Mùn yɛ̌ Ce nyɛ̀m cibbi lɛ à fyiì ɓyin Ci-mkpaꞌ nyɛ̌ ɗin ndɔꞌ tì, ɓǎ nun ton kwan hwæn lɛ̀ ɓyin. Ci-mkpaꞌ màzwùm nɛ ɗyi M̀pùn nyɛ̌ tǎ ɓwum mbyi lɛŋkæ̀m lìsea, M̀pùn nyɛ̌ lan wan wòli kan ɓɛ yê, ntwiꞌ sɛ ɓɛ tà ka nun yɛnni, shìkì ɓɛ limmì kuꞌ nun. Ti lɛ̀ ɓyin, ɓyin limmi nun, ntwiꞌ sɛ à ni ɓyin nywi. À tǎ tòn lɛ̀ ɓyin m̀ban.
«Kɛ à si li, mùn ɓà ɓyin ɗonnzi kyi wɛ̌ mɛ̀ nduꞌ, mùn yɛ̌ tì kònndi kìn ɓe cì shin.
Kɛ kwan kwæꞌ nun, lan wan ɓa tî mùn yɛnni, son, ti lɛ̀ ɓyin, ɓyin yɛ tì mùn yɛnni ɓe, ntwiꞌ sɛ, kɛ mùn ni ǹzison, ɓyin kuꞌ, ɓyin yɛ ɓɛ ǹzison.
Kwan sɛ ŋ̀gyìn màzwǔm kà wòlàkàꞌ, ɓyin yɛ lìmmì lɛ ɓwiꞌ lɛ̀ Ce nyɛ̀m, ɓwiꞌ ɓi swum fɔꞌ, ɓyin limmi tì kuꞌ lɛ ɓyin ɓi ɓæti lɛ̀ mùn, mùn kuꞌ, mùn ɓɛ m̀ɓæti lɛ̀ ɓyin.
«Mwum nɛ tǎ ǹzæ̌ꞌ lɛꞌ yɛ̂m ɓænni kɛ mwu, à ɗwonnzi yon, nun nɛ ta mun yili. Mwum nɛ tà mun yili, Ce nyɛ̀m yɛ̌ kuꞌ nun yili, mùn kuꞌ, mùn yili tì kuꞌ nun, mùn ɓwùmnì nun swiꞌ.»
Judà (ɓa kì nyɛ̌ ɓɛ ɓe lon lɛ Judà Ìskàrìô) ɗyi, à shɛ̀ lɛ̀ nun lɛ: «Nyɛli nyɛꞌ, sɛ ci lɛ, wù yɛ̌ suꞌ ɓwùmnì kɛ swiꞌ shɛꞌ, shìkì wù ɓwùmnì kuꞌ kɛ swiꞌ lan wan?»
Yesù fyònnzì lɛ̀ nun lɛ: «Ɓɛshɛ mwum ndɔꞌ tà mun yili, à yɛ̌ ǹzæ̌ꞌ lɛꞌ yɛ̂m ɗwonnzi. Ce nyɛ̀m yɛ̌ nun yili, ɓwiꞌ lɛ̀ Ce nyɛ̀m, ɓwiꞌ yɛ kǐn tòn kɛ cì shon.
Mwum nɛ tà ka mûn yili, ǎ tà ka ǹzæ̌ꞌ lɛꞌ yɛ̂m ɗwonnzi. Ǹzæ̌ꞌ lɛꞌ yɛ ɓyin ta ywɔꞌ yɛ ta mun kwean ŋwum yɛ, yɛ tà ka waꞌ kɛ ŋwum yɛ̂m nun, son, Ce nyɛ̀m nɛ fyii mùn, nun nɛ ta mun yon fyi.
«Mùn shɛ̀â ɓyin ǹzæ̌ꞌ lɛꞌ yi kwan sɛ ɓwiꞌ kɛ tòn lɛ̀ ɓyin sɛ.
Ce nyɛ̀m yɛ̌ ɓyin M̀pùn Nsanmi fyi kɛ jin shɛ̂m nun ɓǎ nun kpaꞌ ɓyin. Nun, à yɛ̌ ɓyin ywum hwæn pæꞌ lìsea, à cì ɓyin ɓunŋgàꞌ ywum hwæn yɛ mùn shɛ̀â ɓyin.
«Ɓa ɓyin ton lɛ̀ mɛ̀ mfyonŋgaꞌ kɛ mɛ nlim nun, shìkì yi kwɛn ɓyin. Mùn tà ɓyin ǹlim flɔsi. M̀flɔsi nlim yɛ̂m ɓa wɛ̌ ye lan wan ta ɓyin flɔsi, flɔa nɛ mùn kɛ nywi nɛ mùn tà ɓyin fɛ.
Ɓyin ywɔâ kǎn she mùn shɛ̀e ɓyin lɛ mùn kɛ̀nmɛ, son, mùn yɛ̌ tì fyòìn ɓe kɛ cì shin? Ɓɛshɛ ɓyin yilè mùn, ǹlim lwukaè ɓyin lɛ̀ she mùn kɛ̀nmɛ kɛ ke Ce nyɛ̀m, ntwiꞌ sɛ Ce nyɛ̀m nɛ ɗyi ǹdwun, à làn mùn.
Mùn sannzâ tì ɓyin ywum màzwùm jenɛ lɛ̀ yɛ kà ɓɛ̌n, ɓǎ kwan sɛ yon yɛ ɓɛ̌n, ɓyin twɛꞌ ǹzæ̌ꞌ lɛꞌ yɛ̂m lɛ̀ lɛꞌ lɛŋkæ̀m.
Kwan nzwonmɛ kwæꞌ, lɛ̀ mùn ɓà tî sèàn shɛ̌ lɛ̀ ɓyin, ntwiꞌ sɛ m̀vɛ̀n nɛ ŋgyɔ̂ꞌ wan ɓɛ̀nmɛ. Ǎ cinni kan ŋ̀kimmɔꞌ ndɔꞌ kɛ nywi yɛ̂m,
son, sɛ yili lɛ lan wan limmì lɛ mùn yili Ce nyɛ̀m, mùn cì tì kuꞌ wɛ̌ tà shɛ nun shɛ̀e mùn. Weànì zwô, ɓwiꞌ kɛnnènì.»
Yesù ni wɛ̌ ǹjì ŋgæꞌ ŋkæ̀mŋkæmYesù shɛ̀ lɛ̀ ɓwɛsɔꞌ ɓyon lɛ: «Mùn nɛ ɗyi ǹjì ŋgæꞌ ŋkæ̀mŋkæm, Ce nyɛ̀m nɛ mwum nɛ tǎ ǹjì ŋgæꞌ ni pwɛbsi.
Mɛ̀ ŋwæm nyɛ̌ tà ka yì gwùm sean, à tà nun kwìɔꞌ ŋgyɔꞌ. Kɛ nyě yi, à fɔ̀sì nyɛ̌ tǎ yì gwùm sean lɛ̀ nun fɔsì san lwɛn.
Li nɛ kuꞌ, ǹlìsàꞌ ywum yɛ mùn lìsea ɓyin, yɛ fyɔsâ ɓyin sanmi.
Ɓɛênì ɓæti lɛ̀ mùn wɛ̌ tà shɛ mùn ni m̀ɓæti lɛ̀ ɓyin. Ŋwæm ŋgæꞌ ndɔꞌ wòli kan kim yɛ ɗyi yon kyishon, yɛ san gwùm, yon shi ɓɛ ɓæti lɛ̀ ŋ̀kwùꞌ ŋgæꞌ. Swum fɔꞌ sɛ kuꞌ, ɓyin shi ɓɛ ɓæti lɛ̀ mǔn, ɓyin wòli kan kim ɓyin cinni mɛ̀ kìkæ̀n nlwukea.
«Mùn nɛ ɗyi wɛ̌ ǹjì ŋgæꞌ, ɓyin ɓɛ kuꞌ wɛ̌ mɛ̀ ŋwæm. Mwum nɛ ɗyi m̀ɓæti lɛ̀ mǔn, mùn ɓɛ kuꞌ m̀ɓæti lɛ̀ nun, mwum màzwùm tǎ mɛ̀ lɛꞌ nlwukea cǐ kwan mèan hwæn, ntwiꞌ sɛ ɓyin wòli kan ɓyin ci swum ndɔꞌ shìkì mùn shì fyàꞌ yɛ̂m kɛ̌ nlim.
Mwum nɛ shì ɓɛ m̀ɓæti lɛ̀ mǔn, ɓɛ yɛ nun ɗwìɔꞌ pɛɗin wɛ̌ ŋwæm ŋgæꞌ yɛ ɓɛ kwi, ɓɛ ɗwiɔ̀ꞌ yon twuꞌ, yon wummɛ, ɓɛ sheli yon, ɓɛ kɛn win ɓanni nun, yɛ ɓuki.
Ɓɛshɛ ɓyin ɓi ɓæti lɛ̀ mǔn, ɓyin ɓæn tì kuꞌ ǹzæ̌ꞌ lɛꞌ yɛ̂m, swum sɛ ɓyin yili, cibbênì son, ɓyin yɛ cinni.
Kwan sɛ ɓyin cinni mɛ̀ kìkæ̀n nlwukea kwan mèan hwæn, ɓyin lisàꞌ tì kuꞌ lɛ ɓyin ɓi ɓwɛsɔꞌ ɓyɛ̂m, kɛ kwan màzwùm nun sɛ ɓwum ta ǹtwu Ce nyɛ̀m yɛnni.
Wɛ̌ tà shɛ Ce nyɛ̀m tà mun yili, m̀banmbɔꞌ kuꞌ, mùn tà kuꞌ ɓyin yili li. Tòênnì, ɓyin limmì lɛ mùn yili ɓyin.
M̀bɔ̀kì nɛ mùn ɓe ǹywɔli kɛ nzæ̌ꞌ lɛꞌ Ce nyɛ̀m nun, mùn lìmmi lɛ à yili mun, m̀banmbɔꞌ kuꞌ, a ɓyin ɓɛ ywɔli kɛ nzæ̌ꞌ lɛꞌ yɛ̂m nun, ɓyin yɛ tòn kwan hwæn kɛ nlìmmì nun lɛ mùn yili ɓyin.
«Ǹshɛ̀ yɛ mùn shɛ̀ ɓyin ǹzæ̌ꞌ lɛꞌ màzwùm yi, à yi ɓǎ ǹdàli yɛ̂m shê ɓyin, mɛ̀ nlim nyin ɓɛ ǹlwinni lɛ̀ ǹdàli.
Yilênì ɓwùlu kɛ nyinnìm shin nun wɛ̌ m̀bɔ̀kì nɛ mùn yilâ ɓyin. Ǹzæ̀ꞌ lɛꞌ nɛ mùn yili mùn shɛ ɓyin, à ni.
M̀bɔ̀kì nyili làn kan nyɛ̌ mwum tǎ mwù yon kyǐ ntwiꞌ nyili mɛ ŋwè ɓyon.
Ɓyin ɓi mɛ̀ ŋwè ɓyɛ̂m, ɓɛshɛ ɓyin ci swum sɛ mùn tà ɓyin shɛ̌.
Mǔn tà ka tî ɓyin lon lɛ mɛ̀ ci-she ɓyɛ̂m, ntwiꞌ sɛ ci-she lìmmi kan mɛ̀ mɓàkàꞌ ci-zwiꞌ she nyon. Mùn tà ɓyin fyǒn lon lɛ mɛ̀ ŋwè ɓyɛ̂m, ntwiꞌ sɛ mùn lìseâ ɓyin ywum hwæn yɛ mùn yuseâ fyaꞌ Ce nyɛ̀m.
Swum sɛ mùn yili lɔꞌ lɛ ɓyin ci, à si lɛ ɓyin yili ɓwùlu kɛ nyinnìm shin nun.»
Lan wan ɓe Yesù ɓyìnnzi ɓon lɛ̀ ɓwɛsɔꞌ ɓyon«Ɓɛshɛ lan wan ta ɓyin ɓyìnnzi, lìmmênì lɛ mùn nɛ ɓɛ sɛte ɓyìnnzì.
Ɓyin ɓê kɛ læm lan wan nun, ɓɛ yilê ɓyin, ntwiꞌ sɛ ɓyin ta ɓòn kɛ̀nni ɓyin lɛ̀ ɓon. Son, mùn yæ̀nnâ ɓyin kɛ nyinnìm shan nun, mùn pæ̀ꞌ ɓyin kɛ ɓòn nyan nun. Li nɛ ci, ɓɛ ta ɓyin ɓyìnnzi nun.
Nyɛ̀lênì fɛꞌ ǹsɛ̌ꞌ lɛꞌ zwum kɛ nzæ̀ꞌ lɛꞌ nɛ mùn shɛ̀ ɓyin lɛ: “Ci-she wòli kan à ɓɛ ǹdwun, à làn ci-zwiꞌ she nyon.” Ɓɛshɛ ɓon ɓe mùn vɛ̀nɛ̀ꞌ yɛnnzi, ɓɛ yɛ kuꞌ ɓyin yɛnnzi ɓe li. Ɓɛshɛ ɓon ɓe ywɔli kɛ nzæ̌ꞌ lɛꞌ yɛ̂m nun, ɓɛ yɛ kuꞌ ɓɛ ywɔli kɛ nzæ̌ꞌ lɛꞌ yin nun, m̀banmbɔꞌ li.
Ɓɛ yɛ ɓyin vɛ̀nɛ̀ꞌ yɛnnzi, ntwiꞌ sɛ ɓyin ɓi ɓwum ɓyɛ̂m, ɓɛ yɛ cì li, ntwiꞌ sɛ ɓon lìmmi kan mwum nɛ fyii mùn.
Mǔn shiè ɓɛ̀n, mùn sannzi ɓon ǹzæ̌ꞌ lɛꞌ Mvɛ̀nnswæ̀b, mɛ̀ kæ̌ꞌ Mvɛ̀nnswæ̌b ɓænnè kǎn ɓon lɛ̀ ntwiꞌ ɓyɛbbi nɛ ɓon ta cì. Son jenɛ, kɛ ɓon ywɔâ swum sɛ mùn sannzâ ɓon, ɓɛ ɓa tî mɛ̀ kwɛ̀m cinni.
Mwum nɛ tà mun ɓyìnnzi, à tà kuꞌ Ce nyɛ̀m ɓyìnnzi.
Mǔn shiè ɓɛ̀n, mùn cì mɛ̀ she nɛ mwum ndɔꞌ cì kifɛꞌ mbyî, mɛ̀ kæ̌ꞌ Mvɛ̀nnswæ̌b ɓænnè kǎn ɓon ntwiꞌ ɓyɛbbi nɛ ɓon ta cì. Son jenɛ, ɓɛ yɛnnâ mɛ̀ she nyɛ̀m nɛ mùn tǎ cì, ɓɛ ti ɓwiꞌ ɓyìnnzi, ɓwiꞌ lɛ̀ Ce nyɛ̀m.
Son, ywum màzwùm ta lànnzì hwæn li ɓǎ swum sɛ ɓɛ kɔꞌ kɛ ɗèwǎ Mvɛ̀nnswæ̀b nun lwinni, she ɓɛ kɔꞌ lɛ: “Ɓɛ ta mun ɓyìnnzi ŋgyɔꞌ ɗin.” »
Yesù kònndì tì ɓon shɛ̌ lɛ: «Mwum nɛ yɛ̌ ɓyin kǐn kpea yɛ̌ ɓɛ̀n. Ci-mkpaꞌ màzwùm ni M̀pùn nyɛ̌ tǎ mbyi lɛŋkæ̀m lìsea, à tǎ waì cɛ̌ Ce nyɛ̀m. Mun ɓɛ̀nmɛ cɛ̌ Ce nyɛ̀m, mùn yɛ̌ Ci-mkpaꞌ ni fyii lɛ̀ nun ɗyi shìtàkwù shɛ̂m.
Ti kuꞌ lɛ̀ ɓyin, ɓyin yɛ tì kuꞌ shìtàkwù shɛ̂m ɗyi, ntwiꞌ sɛ ɓyin ɓe lɛ̀ mùn ǹdìkàꞌ nɗunmi she shɛ̂m, a kiìn ɓɛ̀n ɗyě.»
«Mùn shɛ̀ ɓyin ywum ton yi lɛ̀ ɓyin læ̀kì wòn kɛ ntɛ̀ꞌ zwum yin nun.
Ɓɛ yɛ ɓyin fyinni kɛ mɛ nyenswæ̀b mɛ Yudà nun. A suꞌ kan li, son, kwan ndɔꞌ kà wòlàkàꞌ she ɓwum ɓɛ yɛ ɓyin wu, ɓɛ yɛ ɓàkàꞌ lɛ ɓon ɓi ta she Mvɛ̀nnswæ̀b lwinnzi kɛ ncì yɛ li nun.
Ɓɛ yɛ ɓyin ywum màzwùm cǐ hwæn li, ntwiꞌ sɛ ɓon lìmmi kan Ce nyɛ̀m, shìkì ɓɛ limmì mùn.
Son, mùn tà ɓyin yon shɛ̌ li, ntwiꞌ kwan sɛ kwan ncǐ yi yɛ ɓon wòli fyaꞌ, ɓyin ɓun lɛ mùn shɛ̀e ɓyin ǹzæ̌ꞌ lɛꞌ màzwùm mbyî tin.»«Mǔn sɛte kǎn ɓyin ǹzæ̌ꞌ lɛꞌ yi shɛ̌ kɛ nɗunmi ntwiꞌ sɛ ɓwiꞌ ɓe ɓwiꞌ lɛ̀ ɓyin cìcì fɔꞌ.
She sɛ M̀pùn Nsanmi yɛ̌ cìJenɛ, mùn fyònmɛ mùn ɓe kɛ cɛ̌ mwum nɛ fyii mùn. Kɛ nyinnìm shin nun, mwum ndɔꞌ cibbi kan kuꞌ mùn lɛ mùn kɛ̀nmɛ fɛn?
Son, kɛ nlɛli yɛ mùn lɛli yi, ɓyin ɓi lɛ̀ mɛ̀ yiye kɛ nlim.
Kwo fɛꞌ she ɓyin ɓi lɛ̀ mɛ̀ yiye si, mùn tà ɓyin lɛŋkæ̀m shɛ̌ kɛ nshɛ̀ yɛ mùn shɛ̀ lɛ, a si lɛꞌ lwɛn kɛ cì shin lɛ mùn kɛn, ntwiꞌ sɛ mun shì kɛ̌n, lɛ̀ Ci-mkpaꞌ nyin ɓǎ ɓɛ̀nni. Son, mun kɛ̌n, lɛ̀ mùn yɛ̌ ɓyin nun fyii.
Kwan sɛ nun yɛ̌ ɓɛ lɛ̀ à ɓɛ̀nnâ, à yɛ̌ lan wan ɓyɛbbi nɛ ɓon ta cì lìsea, à lìsàꞌ tì ɓon swum sɛ ɗyi kɛ mbyi nlwɛn nun, à sannzi tì ɓon lɛ mɛ̀ kæ̌ꞌ Mvɛ̀nnswæ̀b ɓi kwe.
Swum sɛ nun yɛ̌ ɓon lìsea kɛ nywi ɓyɛbbi nɛ ɓon ta cǐ, à si lɛ ɓɛ tà ka ǹlim kɛ̌ kɛ nywi yɛ̂m.
Ti lɛ̀ swum sɛ yɛn mbyi nlwɛn, à si lɛ mùn yɛ̌ mùn fyòn ɓe kɛ cǐ Ce nyɛ̀m, li, ɓyin ɓa tî mùn yɛnni.
Swum sɛ nun yɛ̌ tì kuꞌ ɓon shɛ̌ kɛ lɛꞌ mɛ kæ̀ꞌ nun, à si lɛ mɛ̀ kæ̀ꞌ ɓænnâ m̀vɛ̀n nyɛ̌ ŋgyɔ̂ꞌ wan.
«Mùn cinni tî ǹzæ̌ꞌ lɛꞌ mèan ye mùn yili mùn shɛ ɓyin, son, ɓyin wòli kan ɓyin ɓæn yon mwu jenɛ.
Son, kwan sɛ M̀pùn nyɛ̌ tǎ ɓwum mbyi lɛŋkæ̀m lìsea yɛ̌ ɓɛ̀n, à yɛ̌ ɓyin kɛ̀nnzi kɛ mbyi màzwùm nun. À ɓǎ lɛli lɛ̀ mwù yon, son, à yɛ̌ ɓyin ywum yɛ nun ywɔâ shɛ̌, à sannzi tì kuꞌ ɓyin ye kà ɓɛ̀nkàꞌ.
À yɛ̌ ɓyin ǹtwu yɛ̂m lìsea, ntwiꞌ sɛ ywum yɛ nun yɛ̌ ywɔꞌ kɛ ŋwum yɛ̂m, yon yɛ nun yɛ̌ ɓyin kǐn shɛ̌.
Ywum yɛ Ce nyɛ̀m cinni hwæn pæꞌ, yɛ̂m yɛ. Li nɛ ci, mùn shɛ̀ lɛ Ci-mkpaꞌ ni yɛ̌ ɓyin ywum yɛ nun ywɔꞌ kɛ ŋwum yɛ̂m kǐn shɛ̌.»
Mɛ̀ yiye yɛ fyònnì ǹdàliYesù kònndi shɛ̀ lɛ̀ ɓwɛsɔꞌ ɓyon lɛ: «Kɛ kwan kwæꞌ nun, ɓyin ɓa tî mùn yɛnni, son, kwan yɛ tì kònndi làn ɓe kwæꞌ, ɓyin yɛ tì mùn yɛnni.»
Ɓwɛsɔꞌ ɓyon ndɔꞌ ywɔmɛ li, ɓɛ ɗunmi lɛli kɛ nyinnìm shan nun lɛ: «Ǹzæ̀ꞌ lɛꞌ nɛ nun shɛ̀ ɓwiꞌ lɛ kɛ kwan kwæꞌ nun, ɓwiꞌ ɓa tî nun yɛnni, son, kwan yɛ tì kònndi làn ɓe kwæꞌ, ɓwiꞌ yɛ tì nun yɛnni, ǹzæ̀ꞌ lɛꞌ ni lìsaꞌ lɛ yɛn? Ǹdɔꞌ nɛ nun kònndi tî lɛꞌ lɛ à si ntwiꞌ sɛ nun fyònmɛ nun ɓe cɛ̌ Ce nyon, à lìsaꞌ tî kuꞌ lɛ yɛn?
Kwan kwæꞌ sɛ nun lɛꞌ si, sù màzwùm ni kuꞌ lɛ yɛn? Swum sɛ nun yili nun lɛꞌ, ɓwiꞌ tà ka ɓwiꞌ son ywo.»
Mùn tà ɓyin shɛ̌ lɛ̀ lɛŋkæ̀m lɛ ɓyin kà kwekàꞌ, lɛ̀ ɓyin ta nywi ywætea, son, lan wan yɛ ɓɛ lɛ̀ ǹlim lwɛn. Ɓyin yɛ ɓɛ lɛ̀ mɛ̀ yiye kɛ nlim nun, son, mɛ̀ yiye ɓyin yɛ fyònnì ǹdàli.
Kwan sɛ ye tǎ m̀lib kwɛ̀nni, à tǎ ɓɛ lɛ̀ ŋgu swiꞌ, ntwiꞌ sɛ nun lìmmi lɛ kwan nyɛn vɛ̀nɛ̀ꞌ shon wolâ. Son, kwan sɛ ta ɓɛ lɛ̀ mwɛn kweân, ǹlim ta nun fye lɛ̀ ŋ̀kwɛ̀nnì nywi yɛ nun ɓe ywɔꞌ, ǹlim ɗunmi nun lwukea ntwiꞌ sɛ nun lìmmi lɛ mwum kweân kɛ ŋgyɔ̂ꞌ wan.
M̀banmbɔꞌ nɛ kuꞌ lɛ̀ ɓyin, ɓyin ɓi jenɛ lɛ̀ ŋgu swiꞌ, son, kwan sɛ ɓwiꞌ yɛ tì kònndi cinnênì ɓe, ǹlim yɛ ɓyin lwukea. Li, mwum ndɔꞌ ɓà ɓyin ǹdàli yin kwìnnzi.
«Kwan sɛ ŋ̀gyìn màzwùm kà wòlàkàꞌ, ɓyin ɓa tî mùn ǹzæ̌ꞌ lɛꞌ ndɔꞌ cibbea, kwo kɛ nywi swum fɔꞌ ndɔꞌ. Mùn tà ɓyin shɛ̌ lɛ̀ lɛŋkæ̀m lɛ ywum hwæn yɛ ɓyin yɛ Ce nyɛ̀m cibbi kɛ jin shɛ̂m nun, à yɛ̌ ɓyin yon fɛ.
Han a kiìn ɓɛ̀n jenɛ, ɓyin cibbi kifɛꞌ swum ndɔꞌ kɛ jin shɛ̂m nun. Cibbênì, ɓyin yɛ cinni, li, mɛ̀ nlim nyin yɛ̌ lwinni lɛ̀ ǹdàli.»
Yesù lèân ŋgyɔ̂ꞌ wan lɛ̀ ŋ̀kimmɔꞌ«Mùn shɛ̀ ɓyin mɛ̀ lɛꞌ ni hwæn kɛ mɛ ŋkæ̀n lɛꞌ nun. Son, kwan ndɔꞌ kà wòlàkàꞌ she mùn ɓà tî lɛli lɛ̀ ɓyin kɛ mɛ ŋkæ̀n lɛꞌ nun, mùn yɛ̌ ɓyin ywum yɛ ɗyi kɛ nywi Ce nyɛ̀m sannzi seansean.
Kwan sɛ ŋ̀gyìn màzwùm yɛ̌ wòlǐ, ɓyin yɛ ywum yɛ ɓyin yili cibbi lɛ̀ Ce nyɛ̀m kɛ jin shɛ̂m nun. Ɓa ɓyin ɓakàꞌ lɛ mùn yɛ̌ nun ɗɔa ntwiꞌ yin,
ntwiꞌ sɛ nun nɛꞌ yili ɓyin. À yili ɓyin li, ntwiꞌ sɛ ɓyin yili mun, ɓyin limmì tì seansean lɛ mùn wai cì shon.
Mùn wae kɛ cǐ Ce nyɛ̀m, mùn kììn kɛ cɛ̌ ŋgyɔ̂ꞌ wan. Jenɛ, mùn ɗonnzimɛ ŋgyɔ̂ꞌ wan, mùn fyònmɛ mùn ɓe kɛ cǐ Ce nyɛ̀m.»
Ɓwɛsɔꞌ ɓyon kà shɛ̌ lɛ̀ nun lɛ: «Ɛ̀nhɛ̂n, kɛ nɗonnzi yɛ wù ɗonnzâ ǹlɛli ye kɛ mɛ ŋkæ̀n lɛꞌ nun, ɓwiꞌ ti wù ywɔti jenɛ lwɛn.
Jenɛ, ɓwiꞌ limmi lɛ wǔ, wù lìmmi ywum hwæn, wù lìmmi ma swum sɛ ɓwum yili, shìkì ɓɛ cibbi wù. Son sɛ ci, ɓwiꞌ limmi seansean lɛ wù wai cǐ Mvɛ̀nnswæ̀b.»
Yesù ywɔꞌ li, à fyònnzì lɛ̀ ɓon lɛ: «Ɓyin limmâ jenɛ li?
Cɛênì fɛꞌ, kwan ndɔꞌ ta kìn, sɛ wolâ ma nùn, she ɓyin yɛ nywæli kyikyi, wɛn nɛ hwæn kɛ̀n ɓe ɗwon nyon. Kɛ kwan màzwùm nun, ɓyin yɛ mùn ɗonnzi kyi. Son, mǔn tà ka tòn kyi, ntwiꞌ sɛ ɓwiꞌ ɓi kwan hwæn ɓwiꞌ lɛ̀ Ce nyɛ̀m.
Mùn shɛ̀ ɓyin ǹzæ̌ꞌ lɛꞌ yi, ɓǎ ɓyin cinni flɔa kɛ mɓæti yɛ ɓyin ɓi ɓæti lɛ̀ mùn nun. Ɓyin ywimɛ vɛ̀nɛ̀ꞌ yɛnni kɛ ŋgyɔ̂ꞌ wan nun, son, kpæmmênì mɛꞌ, ntwiꞌ sɛ mùn lèân ŋgyɔ̂ꞌ wan lɛ̀ ŋ̀kimmɔꞌ.»
Yesù tǎ M̀vɛ̀nnswæ̀b keli ntwiꞌ ɓwɛsɔꞌ ɓyonKɛ nyè yɛ Yesù lɛli li, à wasi mɛꞌ zwô, à ɗunmi ɗɛb cɛ lɛ̀ à tǎ lɛꞌ lɛ: «Ce nyɛ̀m, kwan wolâ jenɛ. Lìsaꞌ ǹtwu yɛ̂m, ɓǎ mùn kuꞌ, mùn lisàꞌ tì kuꞌ làn nyɛ̀m ǹtwu ywû.
Ntwiꞌ sɛ wù fɛe mùn ŋ̀kimmɔꞌ kɛ nywi ɓwum hwæn, ɓǎ mùn ci ɓwum ɓye wù fɛâ mùn fyaꞌ hwæn, ɓɛ cinni ǹzison she ɗwùmɗwùm.
Sù nzison ɗwùmɗwùm màzwùm ni lɛ ɓɛ limmì wù, wù nɛ ɗyi M̀vɛ̀nnswæ̀b nyɛ̌ ŋ̀kæ̀mŋkæm, wù kyiswû, ɓɛ limmi tì kuꞌ mùn, Yesù Kristò nɛ wù fyii.
Mùn lìsea ǹtwu ywû kɛ ŋgyɔꞌ zwɛ̂m, mùn mlɔ̀â she sɛ wù fɛe mùn fyaꞌ lɛ mùn ci.
Jenɛ, Ce nyɛ̀m, fyɔ̀si tì mùn ɓe kɛ ntwu yɛ mùn ɓe nlim moan ywû, kwan sɛ ɓe lɛ̀ ŋgyɔ̂ꞌ wan kwan kifɛꞌ.
Ɓwum ɓye wù yæ̀nne kɛ nyinnìm lan wan, wù fɛ mùn kɛ fyaꞌ, mùn ciâ ɓɛ limmì wù. Ɓɛ ɓe ɓwum ɓyû, wù fɛe mùn ɓon fyaꞌ, ɓɛ ywɔâ ŋwum ywû.
Ɓɛ limmâ jenɛ lɛ ywum yɛ wù fɛ mun fyaꞌ hwæn, yɛ wai kɛ cì swû,
ntwiꞌ sɛ mùn shɛ̀â ɓon ǹzæ̌ꞌ lɛꞌ yɛ mùn ywɔe ŋwum ywû, ɓɛ yeâ yon. Jenɛ, ŋgyi ɓan, ɓɛ limmâ lɛ̀ lɛŋkæ̀m lɛ mùn wai kɛ cì swû, ɓɛ yili tì kuꞌ lɛ wù nɛ fyii mùn.
«Mùn tà wu ɗɔa kɛ nywi yan. Mǔn tà ka wû ɗɔa kɛ nywi lan wan, son, kɛ nywi ɓwum ɓye wù fɛ mun fyaꞌ. Mùn tà wu ɗɔa kɛ nywi yan, ntwiꞌ à ɓi ɓwum ɓyû.
Ɓwum ɓye mùn cinni hwæn ɓi ɓyû, ɓye wù cinni kuꞌ hwæn, à ɓi ɓyɛ̂m. Ɓwum ta ǹtwu yɛ̂m yɛnni kɛ nywi yan.
Mùn ɓà tî mùn ɓɛ kɛ nyinnìm lan wan nun, ntwiꞌ mùn kǐnmɛ̀ ɓe kɛ cì swû. Ti lɛ̀ ɓwum ɓyɛ̂m, ɓɛ yɛ tòn ɓe kɛ nyinnìm lan wan nun. Ce nyɛ̀m nɛ ɗyi ǹsanmi, konni ɓe lɛ̀ ɓwum ɓɛ wù fɛe mùn fyaꞌ ɓi kɛ ŋkimmɔꞌ jin swû nun, ŋ̀kimmɔꞌ ye wù fɛe mùn fyaꞌ, ɓǎ ɓon ɓɛ swum fɔꞌ wɛ̌ tà shɛ ɓwiꞌ, ɓwiꞌ lɛ̀ wù, ɓwiꞌ ɓi swum fɔꞌ.
Kwan sɛ ɓe lɛ̀ ɓwiꞌ kɛ ɓwiꞌ lɛ̀ ɓon, mùn ɓe konni lɛ̀ ɓon kɛ ŋkimmɔꞌ jin swû nun, ŋ̀kimmɔꞌ ye wù fɛe mùn fyaꞌ. Mùn kànnzì tì ɓon, nyɛ̌ m̀bɔꞌ ndɔꞌ ɓwu kan, a shi kuꞌ ɓɛ nyɛ̌ ɓe lɛ̀ à yɛ̌ kuꞌ ɓwu, ɓǎ swum sɛ ɓɛ kɔꞌ kɛ ɗèwǎ Mvɛ̀nnswæ̀b nun lwinni.
Jenɛ, mùn fyònmɛ ɓe kɛ cì swû. Mùn tǎ lɛli li lɛ̀ ɓwɛsɔꞌ ɓyɛ̂m, kwan sɛ mǔn kɛ fɛ kɛ ŋgyɔ̂ꞌ wan nun, ɓǎ ǹdàli yɛ̂m shê ɓon, ɓɛ ɓɔꞌ tì kuꞌ kɛ nlim.
Mùn sannzâ ɓon ǹzæ̌ꞌ lɛꞌ ywû, li, lan wan ta ɓon ɓyìnnzi, ntwiꞌ sɛ ɓon ɓa kɛ ɓòn nyan nun wɛ̌ tà shɛ mùn kuꞌ, mùn ɓà kɛ ɓòn nyan nun.
Mǔn tà ka wu ɗɔa lɛ wù pæꞌ ɓon kɛ nyinnìm lan wan nun, son, konni lɛ̀ ɓon lɛ̀ Satæ̌n læ̀kì ɓon pɔkea.
Lìsaꞌ ɓon lɛŋkæ̀m, ɓǎ ɓon ɓɛ ɓwum ɓyû ŋ̀gyìnmbɔꞌ. Lɛŋkæ̌m màzwùm si ǹzæ̌ꞌ lɛꞌ ywû.
Mùn fyiâ ɓon kɛ nyinnìm lan wan nun, wɛ̌ tà shɛ wù fyii kuꞌ mùn kwe.
Mùn fɛ mǔn nɛꞌ hwæn lɛ̀ wù kɛ ntwiꞌ yan, ɓǎ ɓon kuꞌ, ɓɛ ɓɛ ɓwum ɓyû lɛŋkæ̀m.
«Mǔn tà ka wù suꞌ ɗɔa kɛ nywi yan, mùn tà tî kuꞌ wù ɗɔa kɛ nywi ɓwum ɓye kà kɛ̀kàꞌ ǹlim kɛ nywi yɛ̂m kɛ nywɔꞌ yɛ ɓɛ kà ywɔkàꞌ ǹzæ̌ꞌ lɛꞌ yan nun.
Mùn tà wu ɗɔa ɓǎ ɓon hwæn, ɓɛ ɓɛ swum fɔꞌ. Ce nyɛ̀m, mùn yili lɛ ɓɛ ɓɛ ɓæti lɛ̀ ɓwiꞌ wɛ̌ tà shɛ wù ni m̀ɓæti lɛ̀ mùn, mùn ɓɛ kuꞌ m̀ɓæti lɛ̀ wù. Mùn yili lɛ ɓɛ ɓɛ swum fɔꞌ, ɓǎ lan wan limmì lɛ wù nɛ fyii mùn.
Mùn cìâ lɛ ɓɛ cinni ǹtwu yɛ wù fɛe kuꞌ mùn, ɓǎ ɓɛ ɓɛ swum fɔꞌ wɛ̌ tà shɛ ɓwiꞌ, ɓwiꞌ lɛ̀ wù, ɓwiꞌ ɓi swum fɔꞌ.
Mùn ni m̀ɓæti lɛ̀ ɓon, wù ni kuꞌ m̀ɓæti lɛ̀ mùn, ɓǎ ɓon fɔsì ɓɛ swum fɔꞌ. Li, lɛ̀ lan wan limmì lɛ wù nɛ fyii mùn, ɓɛ limmì tì kuꞌ lɛ wù tà ɓon yili wɛ̌ tà shɛ wù yili kuꞌ mùn.
«Ce nyɛ̀m, wù fɛâ mùn ɓon fyaꞌ, mùn yili lɛ ɓɛ ɓɛ kuꞌ kɛ cìcì sɛ mùn yɛ̌ ɓɛ kwe, ɓǎ ɓon yɛn ǹtwu yɛ̂m, ǹtwu yɛ mùn cinni kɛ fyaꞌ ywû, ntwiꞌ sɛ wù yile mùn lɛ̀ wǔ kà fɔ̀e ŋgyɔ̂ꞌ wan.
Ce nyɛ̀m nɛ ɗyi ǹlwinni, lan wan lìmmi kan wu, son mǔn, mùn lìmmi wu, ɓwum ton ɓɛ limmì tì kuꞌ lɛ wù nɛ fyii mùn.
Mùn cìâ ɓon ɓɛ limmì wù, mùn yɛ̌ tì kuꞌ kònndi ɓon wù lìsea, ɓǎ m̀bɔ̀kì nɛ wù yili mûn, ɓɛ yili tì kuꞌ ɓwùlu li, mǔn, mùn ɓɛ kuꞌ m̀ɓæti lɛ̀ ɓon.»
M̀ɓæn yɛ ɓɛ ɓænne Yesù<TS3>(<a href="tw://bible.*?40.26.47-56">Mt. 26.47-56</a>; <a href="tw://bible.*?41.14.43-50">Mr. 14.43-50</a>; <a href="tw://bible.*?42.22.47-53">Lk. 22.47-53</a>)Yesù lɛli hwæn, ɓɛ waꞌ kɛ̀n ɓon lɛ̀ ɓwɛsɔꞌ ɓyon, ɓɛ sheɔ̀ꞌ mwɛn ɗuꞌ ndɔꞌ nɛ ɓɛ ɓe lon lɛ Sèdìrôn. Kɛ cìcǐ màzwǔm, mwɛn ndɛm ndɔꞌ ɓe kwe. Yesù kɛ̀nnɔ̀ꞌ kwe ɓon lɛ̀ ɓwɛsɔꞌ ɓyon.
Judà nɛ ɓe lɛ̀ à yɛ̌ nun kyǐ, ɓe lɛ̀ à lìmmâ cìcǐ màzwùm lwɛn, ntwiꞌ sɛ Yesù ɓe kɛ̀nkì kwe gbaꞌ ɓon lɛ̀ ɓwɛsɔꞌ ɓyon.
Li nɛ Judà kɛ̀nnɔꞌ kwe lɛ̀ læm mɛ suzæ̀n kɛ nyè, kònndì lɛ̀ mɛ̀ mɓòn ɓye mɛ̀ ci-zwiꞌ mɛ ci-mfɛ sàtìkæ̌ꞌ lɛ̀ mɛ̀ <font color=blue>Fàrìzìɛ̂n</font> fyie. Ɓɛ ɓɛ lɛ̀ mɛ̀ kaki mɛ fyàꞌ, kònndì lɛ̀ mɛ̀ læ̂m nun. Mɛ̀ kwǒn wì ɓe tì ɓon mɛ fyàꞌ.
Li, Yesù nɛ ɓe lɛ̀ à lìmmâ ywum yɛ yɛ lànnzì nywi yon nun hwæn, à yɛnmɛ ɓon, à gòɔ̀ꞌ ɓon, à cibbi lɛ̀ ɓon lɛ: «Wɛn nɛ ɓyin ta kæb?»
Ɓɛ fyonnzi lɛ̀ nun lɛ: «Ɓwiꞌ ta Yesù, mwum nɛ wai Nàzàrɛ̂ꞌ kæbbi.» Yesù ywɔꞌ li, à shɛ̀ lɛ̀ ɓon lɛ: «Mùn nɛ.» Kɛ læm shan nun, Judà nɛ yɛ̌ nun kyǐ ɓe kwe.
Kɛ nshɛ̀ yɛ Yesù shɛ̀ ɓon lɛ: «Mùn nɛ», nywi ghɔlàꞌ ɓon, ɓɛ ɗunmi fyòn ɓe lɛ̀ ǹyè, lɛ̀ ɓɛ ta pyìtàꞌ ŋgyɔꞌ.
Yesù kònndì tì lɔꞌ ɓon cibbi ɓe lɛ: «Wɛn nɛ ɓyin ta kæb?» Ɓɛ fyonnzì lɛ̀ nun lɛ: «Ɓwiꞌ ta Yesù, mwum nɛ wai Nàzàrɛ̂ꞌ kæbbi mɛ̀.»
Yesù shɛ̀ tì ɓon ɓe lɛ: «Mùn nɛ mɛ̀. Ɓɛshɛ mùn nɛ ɓyin ta kæb, ɗonnzênì ɓwum ɓɛ mǔn nyè ɓɛ, ɓɛ kɛn ɓon.»
Li nɛ ǹzæ̀ꞌ lɛꞌ Yesù lwinni, nyɛ̌ nun lɛle lɛ: «Ce nyɛ̀m, ɓwum ɓɛ wù fɛe mùn fyaꞌ hwæn, nyɛ̌ m̀bɔꞌ ndɔꞌ ɓwu kan.»
Sìmôn Pìɛ̂r ɓe lɛ̀ kàfàꞌ fyaꞌ, à zwɛ̀ꞌ son kɛ fæ̀b nun, à kwæꞌ ci-she ci-mfɛ sàtìkæ̀ꞌ ndwun ndɔꞌ ywiꞌ she fyaꞌ ji. (Jin ci-she màzwùm ɓe lɛ Màlìkwusì.)
Son, Yesù yɛnmɛ li, à shɛ̀ lɛ̀ Pìɛ̂r lɛ: «Kɛ̌ kàfàꞌ swû ɓe kɛ fæ̀b nun. Wù ɓàkaꞌ lɛ mùn ɓǎ vɛ̀nɛ̀ꞌ she Ce nyɛ̀m yili lɛ mùn yɛn sɛ yɛnni?»
Kɛ kwan màzwùm nun, ŋ̀kwìn mɛ suzæ̀n lɛ̀ ci-zwiꞌ nyan, kònndì lɛ̀ mɛ̀ mɓòn ɓye mɛ̀ Yudà kɛ̀e ɓon nyè, ɓɛ ɓæn Yesù. Ɓɛ ɓænmɛ nun, ɓɛ kpæm nun mɛ̀ fyàꞌ lɛ̀ mɛ̀ nɗuꞌ.
Ɓɛ waꞌ kwe, ɓɛ sɛti kɛ̀n lɛ̀ nun cǐ Anà. Anà màzwùm nɛ shɛe mwɛn Kàifì. Kàifì nɛ ɓe mwumŋkæ̀m mɛ̀ ci-mfɛ sàtìkæ̀ꞌ kɛ ɗwǔm màzwùm nun.
Kàifì ni nɛ shɛe lɛ̀ mɛ̀ ci-ŋkɛ̀nnzì nyenswæ̀b lɛ: «À si lɛꞌ lwɛn kɛ cì shin lɛ mwum m̀bɔꞌ ywi kɛ ntwiꞌ ɓwum ɓye ŋgyɔꞌ nyɛꞌ nun hwæn.»
M̀ɓyìnnɔ̀ꞌ yɛ Pìɛ̂r ɓyìnnɔe lɛ nun ɓǎ mwɛsɔ̀ꞌ Yesù<TS3>(<a href="tw://bible.*?40.26.69-70">Mt. 26.69-70</a>; <a href="tw://bible.*?41.14.66-68">Mr. 14.66-68</a>; <a href="tw://bible.*?42.22.55-57">Lk. 22.55-57</a>)Sìmôn Pìɛ̂r ɓon lɛ̀ mwɛsɔ̀ꞌ Yesù ndɔꞌ ɓe Yesù ɗwon nyè. Mwumŋkæ̀m mɛ̀ ci-mfɛ sàtìkæ̀ꞌ lìmme mwɛsɔ̀ꞌ Yesù nyɛ̌ m̀bɔꞌ ni. Li nɛ ci, à ɗuɔ̀n kɛ ɓònmbyi mwumŋkæ̀m mɛ̀ ci-mfɛ sàtìkæ̀ꞌ ɓon lɛ̀ Yesù, kwù fɔꞌ.
Son, Pìɛ̂r lwæ̀bbe ɓe kɛ bàbà nun, moan ŋwum ŋkaꞌ. Li, mwɛsɔ̀ꞌ Yesù nyɛ̌ m̀bɔꞌ ni kwaìn, à kɛ̀n m̀lib nɛ ɓe ŋwum ŋkaꞌ ɓǒn yɛnni, à cì ɓɛ ɗunnzi Pìɛ̂r.
Ci-mɓòn ŋwum ŋkaꞌ ni shɛ̀ lɛ̀ Pìɛ̂r lɛ: «Wù kuꞌ, wù ɓǎ mwɛsɔ̀ꞌ mwum nɛ ɓɛ ɓæn ni?» Pìɛ̂r fyònnzì lɛ̀ nun lɛ: «Ayi, mùn nɛ ɓan.»
M̀bɔ̀kì nɛ mbɛb ɓe kwɛ̀n kwe, mɛ̀ ci-she lɛ̀ mɛ̀ mɓòn hwæn ɓanni win, ɓɛ ɗunmi yon wo. Pìɛ̂r kuꞌ sɛnndɔ̂ꞌ kwe ke shan, à ɗunmi kuꞌ win wo lɛ̀ ɓon m̀ban.
Ǹcibbi yɛ mwumŋkæ̀m mɛ̀ ci-mfɛ sàtìkæ̀ꞌ cibbe Yesù mɛ̀ lɛꞌ ndɔꞌ<TS3>(<a href="tw://bible.*?40.26.59-66">Mt. 26.59-66</a>; <a href="tw://bible.*?41.14.55-64">Mr. 14.55-64</a>; <a href="tw://bible.*?42.22.66-71">Lk. 22.66-71</a>)Kɛ kwan màzwùm nun, mwumŋkæ̀m mɛ̀ ci-mfɛ sàtìkæ̀ꞌ ɗunmi Yesù mɛ̀ lɛꞌ ndɔꞌ cibbea kɛ nywi ɓwɛsɔꞌ ɓyon, kònndì lɛ̀ kɛ nywi ywum yɛ nun ɓe lìsàꞌ.
Ti, sɛ ci lɛ, wù tà mun paꞌ mɛ ncibbi màzwùm cibbea? Ǹdikàꞌ wù cibbi lɛ̀ ɓwum ɓye ywɔe swum sɛ mùn ɓe shɛ̀, ntwiꞌ sɛ ɓon ɓɛ limmi ywum yɛ mùn shɛ̀e ɓon lwɛn.»
Kwan sɛ Yesù ɓe ǹzæ̌ꞌ lɛꞌ yi shɛ̌, ci-mɓòn ndɔꞌ nɛ ɓe nun moan ke, à ɓwùm nun ɓɛn ŋwum, à cibbi lɛ̀ nun lɛ: «Li nɛ ɓɛ ta fyònnzì lɛ̀ mwumŋkæ̀m mɛ̀ ci-mfɛ sàtìkæ̀ꞌ?»
Yesù fyònnzì lɛ̀ nun lɛ: «Shɛ̀ mun swum sɛ mùn gwànnzi kɛ nlɛli yɛ̂m nun. Son, ɓɛshɛ mǔn gwànnzi kan swum ndɔꞌ, yɛn sɛ wù ɓwùm mun ɓɛn ŋwum nun?»
Kɛ nyě yi, Anà cì ɓɛ kɛn lɛ̀ Yesù kɛ cǐ Kàifì nɛ mwumŋkæ̀m mɛ̀ ci-mfɛ sàtìkæ̀ꞌ, lɛ̀ ǎ kɛ lɛ̀ mɛ̀ fyàꞌ kpimmea.
Sìmôn Pìɛ̂r kònndì tì ɓyìnnɔ̀ꞌ lɛ nun lìmmi kan Yesù<TS3>(<a href="tw://bible.*?40.26.71-75">Mt. 26.71-75</a>; <a href="tw://bible.*?41.14.69-72">Mr. 14.69-72</a>; <a href="tw://bible.*?42.22.58-62">Lk. 22.58-62</a>)Kɛ kwan màzwùm nun, Sìmôn Pìɛ̂r ɓe win wo. Ɓɛ cibbi lɛ̀ nun lɛ: «Wù kuꞌ, wù ɓǎ mwɛsɔ̀ꞌ mwum tòn ni?» Pìɛ̂r ɓyìnnɔ̀ꞌ, à shɛ̀ lɛ: «Ayi, mùn nɛ ɓan.»
Ci-she mwumŋkæ̀m mɛ̀ ci-mfɛ sàtìkæ̀ꞌ ndɔꞌ ɓe kwe. À ɓe kɛ nɗuꞌ lìm mwum nɛ Pìɛ̂r kwæe ywiꞌ. À shɛ̀ lɛ̀ Pìɛ̂r lɛ: «Mùn yɛnne kàn wu kɛ mwɛn ndɛm nun, ɓyin lɛ̀ Yesù?»
Pìɛ̂r fyònnzì tì ɓe lɛ̀ nun lɛ nyǐ ni tǎ ɓwɛ̀lèɔ̀ꞌ ɗin. Kɛ fyaꞌ zwɛm ǹnywɛ̀n, ɗyim nyì kwɔꞌ.
M̀ɓɛ̀n yɛ ɓɛ ɓɛnne lɛ̀ Yesù kɛ swiꞌ Pìlatwù<TS3>(<a href="tw://bible.*?40.27.1-2">Mt. 27.1-2</a>, <a href="tw://bible.*?40.27.11-14">11-14</a>; <a href="tw://bible.*?41.15.1-5">Mr. 15.1-5</a>; <a href="tw://bible.*?42.23.1-5">Lk. 23.1-5</a>)Shikpon hwìli lɛ̀ kpǒn, ɓɛ waꞌ lɛ̀ Yesù kɛ cǐ Kàifì, ɓɛ kɛn lɛ̀ nun kɛ cɛ̌ gwɛmnà, jin shon ɓe lɛ Pìlatwù. Son, mɛ̀ ci-zwiꞌ mɛ Yudǎ sæ̀m kan kwù shan kwe ɗwon nyon, ntwiꞌ ɓɛ læ̀kì ɓɛ̀ꞌ nyenswæ̀b nyan sɛ̀mnzi, li, ɓɛ wòli kan tî kim ɓɛ ji <font color=blue>Ŋ̀gwìn-ŋkwan-Èjîb</font>.
Li nɛ cie, Pìlatwù kwan kɛ sɛ̀m shon nun, à kɛ̀nnɔ̀ꞌ kɛ cì shan. À ɓɛ̀nmɛ, à cibbi lɛ̀ ɓon lɛ: «Ɓyin kin fɛ lɛ̀ mwum tòn nɛ. Yǎ lɛꞌ ɓyɛbbi sɛ nun cìe?»
Ɓɛ fyonnzi lɛ̀ nun lɛ: «Nun shiè ɓɛ ci-ncǐ ɓyɛbbi, ɓwiꞌ kièn lɛ̀ nun kɛ cì swû?»
Pìlatwù shɛ̀ lɛ̀ ɓon lɛ: «Shelênì lɛ nun, ɓyin kɛn nun mɛ̀ kæ̀ꞌ lànnzi lɛ̀ ɓyin nɛꞌ, wɛ̌ tà shɛ lwuà nyin yili.» Mɛ̀ ci-zwiꞌ mɛ Yudà fyonnzì ɓe lɛ̀ nun lɛ: «Ɓwiꞌ, ɓwiꞌ wòli kan kim ɓwiꞌ shɛ lɛ ɓɛ wu mwum ndɔꞌ.»
Li nɛ ŋ̀kæ̌n lɛꞌ ye Yesù ɓe lɛli kɛ nywi ywi nɛ nun yɛ̌ ywi lwinni.
Ɓe nyě yi, Pìlatwù ɗuɔ̀n ɓe sɛ̀m nun, à lon Yesù, à cibbi lɛ̀ nun lɛ: «Wù nɛ ɗyi m̀vɛ̀n mɛ̀ Yudà?»
Yesù fyònnzì lɛ̀ nun lɛ: «Wù tà son lɛli ntwiꞌ sɛ sɛ wai wù kɛ nlim nun, kɛ̀ wù ywɔi son kɛ ŋwum mwum ndɔꞌ?»
Pìlatwù shɛ̀ lɛ̀ nun lɛ: «Wù yɛn mun, mùn ni mwum Yudà? Ŋ̀kwìn ɓwum ɓyû lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ, ɓon ɓɛ kin wù kɛ̌ kɛ fyaꞌ yɛ̂m. Yɛn sɛ wù cì?»
Yesù fyònnzì lɛ̀ nun lɛ: «Ywɔꞌ shɛ̂m ɓa she ŋgyɔ̂ꞌ wan. Sɛ ɓî she cɛ̌ ŋgyɔ̂ꞌ wan, ɓwum ɓyɛ̂m læbbè mɛ̀ kwòn, ɓǎ ɓɛ læ̀kì mùn kɛ̀nnzi kɛ swiꞌ mɛ ci-zwiꞌ mɛ Yudà. Son, li nɛ ɓan. Ywɔꞌ shɛ̂m ɓa she cɛ̌ ŋgyɔꞌ zwɛm.»
Pìlatwǔ kà shɛ̌ lɛ̀ nun lɛ: «Kɛ à si li, wù ni m̀vɛ̀n?» Yesù fyònnzì lɛ̀ nun lɛ: «Sɛ kwan wu ŋwum lɛ mùn ni m̀vɛ̀n. Ɓɛ ye mûn, mùn kìin kɛ cɛ̌ ŋgyɔ̂ꞌ wan, ɓǎ mùn suꞌ lɛŋkæ̀m lɛli. Mwum nɛ tǎ mbyi lɛŋkæ̀m ɗwon tǎ swum sɛ mùn tǎ shɛ̀ ywo.»
Pìlatwù ywɔmɛ li, à cibbi lɛ̀ nun lɛ: «Yɛn sɛ ɓɛ ta lon lɛ lɛŋkæ̀m?»Kwan sɛ Pìlatwù lɛle ǹzæ̌ꞌ lɛꞌ yi, à kwaìn tì ɓe wan. À kɛ̀nnɔ̀ꞌ kɛ cǐ mɛ Yudà, à shɛ̀ lɛ̀ ɓon lɛ: «Mǔn, mǔn yɛn kan mùn lɛꞌ ɓyɛbbi ndɔꞌ kɛ nywi mwum tòn ni.
<TS3>(<a href="tw://bible.*?40.27.15-31">Mt. 27.15-31</a>; <a href="tw://bible.*?41.15.6-20">Mr. 15.6-20</a>; <a href="tw://bible.*?42.23.13-25">Lk. 23.13-25</a>)Son, ɓɛ̀ꞌ shin yili lɛ kwan sɛ <font color=blue>Ŋ̀gwìn-ŋkwan-Èjîb</font> wòlimɛ, mùn kwannzi ɓyin ci-nye njè ndɔꞌ, m̀bɔꞌ. Li, ɓyin yili mùn pæꞌ fyàꞌ lɛ̀ m̀vɛ̀n mɛ̀ Yudà?»
Kɛ nywɔꞌ yɛ mɛ̀ Yudà ywɔꞌ li, ɓɛ ɗunmi kun lɛ: «Ɓa wù pæ̀ꞌ fyàꞌ lɛ̀ nun. Bàràbâs nɛ ɓwiꞌ yili lɛ wù pæꞌ fyàꞌ lɛ̀ nun.» Bàràbâs màzwùm, ci-mfyònŋgǎꞌ ywum lɛ̀ kim nɛ ɓe.
Ǹlànnzì yɛ ɓɛ lannze Yesù mɛ̀ kæ̀ꞌLi, Pìlatwù cì ɓɛ kɛn Yesù ɓo lɛ̀ ŋ̀gwæ̀ꞌ.
Mɛ̀ suzæ̀n sheli yì lwon, ɓɛ twon tæ̀m ndɔꞌ lɛ̀ yon, ɓɛ swon Yesù nun mwu, ɓɛ konndi tì nun gân pèan ndɔꞌ swǐ nywi.
Ɓɛ kwɛmmi lɛ̀ nun, ɓɛ wummi swiꞌ shon, ɓɛ ɗunmi nun kɔlea, lɛ̀ ɓɛ ta lɛꞌ lɛ: «Ɓwiꞌ ta wù wɛbbi, m̀vɛ̀n mɛ̀ Yudà.» Ɓɛ konndi tì nun yì ɓɛn ɓwùmmɔa ŋwum.
Pìlatwù kònndì tì lɔꞌ kwean ɓe, à shɛ̀ lɛ̀ ŋ̀kwìn ɓwum lɛ: «Ywɔênì fɛꞌ, mùn yɛ̌ ɓyin nun kwannzi fɛ wan, ɓǎ ɓyin limmì lɛ mǔn cinni kan nun lɛꞌ ɓyɛbbi ndɔꞌ nywi.»
Kɛ nyě yi, Yesù kwaìn wan. À ɓe lɛ̀ tæ̀m nɛ ɓɛ twoin lɛ̀ yì lwon kɛ mwu, à ɓɛ tì lɛ̀ gân pèan si nywi. Pìlatwǔ kà shɛ̌ lɛ̀ ɓon lɛ: «Cɛênì fɛꞌ, mwum màzwùm nɛ.»
Son, kwan sɛ mɛ̀ ci-zwiꞌ mɛ ci-mfɛ sàtìkæ̀ꞌ lɛ̀ mɛ̀ mɓòn yɛn nun, ɓɛ ɗunmi kun lɛ: «Ywummɔꞌ nun ŋgæꞌ mɛ̀ ɓɔtɔꞌ zwɛm, ywummɔꞌ nun kɛ ŋgæꞌ mɛ̀ ɓɔtɔꞌ zwɛm.» Pìlatwù ywɔꞌ li, ǎ kà shɛ̌ lɛ̀ ɓon lɛ: «Shelênì nun, ɓyin ywummɔꞌ kuꞌ nun lɛ̀ ɓyin nɛꞌ, ntwiꞌ sɛ mǔn, mǔn cinni kan mûn lɛꞌ ɓyɛbbi ndɔꞌ kɛ nywi yon.»
Mɛ̀ Yudà ywɔmɛ li, ɓɛ fyonnzì lɛ̀ nun lɛ: «Ɓwiꞌ cinni lwuà nyɛꞌ ndɔꞌ. Kɛ lwuà màzwùm nun, à si kɔa lɛ sɛ cibbi lɛ à ywi, ntwiꞌ sɛ nun shɛ̀e lɛ nun ni Mwɛn Mvɛ̀nnswæ̀b.»
Kwan sɛ Pìlatwù ywɔꞌ ǹzæ̀ꞌ lɛꞌ màzwùm, yi yæki nun ɗun mbyî zwum.
À ɗuɔ̀n ɓe sɛ̀m shon nun, à cibbi lɛ̀ Yesù lɛ: «Wù waꞌ kuꞌ fɛn?» Son, Yesǔ yè kan nun ŋwum.
Yesù ywɔmɛ li, à fyònnzì lɛ̀ nun lɛ: «Wǔ cinni kan ŋ̀kimmɔꞌ ndɔꞌ kɛ nywi yɛ̂m, a shi ɓɛ ye M̀vɛ̀nnswæ̀b nɛ fɛ wu fyaꞌ. Li nɛ ci, mwum nɛ kǐn mùn fɛ fyaꞌ ywû, nun nɛ ci ɓyɛbbi, à làn wù.»
Ǹdìkǎꞌ nɗunmi kwan màzwǔm, Pìlatwù ɗunmi mɛ̀ mbyi kibbea ɓǎ nun pæꞌ fyàꞌ lɛ̀ Yesù. Son, mɛ̀ Yudà ɗunmi tì shɛ̀ ɓe lɛ̀ ŋ̀kwu kimmi lɛ: «Wu pæ̀ꞌ fyàꞌ lɛ̀ mwum tòn nɛ, lɛ̀ wù ɓǎ ŋwè mvɛ̀n ndwun nɛ kɛ ŋgyɔꞌ Rɔ̂m. Mwum nɛ tǎ nun nɛꞌ lon lɛ m̀vɛ̀n, à ni ci-ɓyìnnì mvɛ̀n ndwun.»
Kɛ nywɔꞌ yɛ Pìlatwù ywɔꞌ ǹzæ̌ꞌ lɛꞌ yi, à cì lɛ ɓɛ kwannzi Yesù wan, nun nɛꞌ kɛ̀n tòn kɛ gbaꞌ nlin mɛ kæ̀ꞌ zwɛm, kɛ cìcì sɛ ɓɛ ɓe lon lɛ lwùmmɔ̀ꞌ mɛ mblê. (Kɛ lɛꞌ mɛ Èbrû nun, ɓɛ ɓe son lon lɛ Gàbatà.)
<font color=blue>Ŋ̀gwìn-ŋkwan-Èjîb</font>, ɓe lɛ̀ à wilimɛ nywɔꞌ màzwùm. Nywɔꞌ lwinnimɛ, Pìlatwù shɛ̀ lɛ̀ mɛ̀ Yudà lɛ: «M̀vɛ̀n nyin ni ti ni.»
Son, ɓɛ ɗunmi tì kun ɓe lɛ: «Wu nun, wu ɓwiꞌ nun, ywummɔꞌ nun ŋgæꞌ mɛ̀ ɓɔtɔꞌ zwɛm.» Pìlatwù ywɔꞌ li, à fyònnzì lɛ̀ ɓon lɛ: «Ɓyin yili lɛ mùn ywummɔꞌ ɓyin m̀vɛ̀n nyin kɛ ŋgæꞌ mɛ̀ ɓɔtɔꞌ zwɛm?» Mɛ̀ ci-zwiꞌ mɛ ci-mfɛ sàtìkæ̀ꞌ fyonnzi lɛ̀ nun lɛ: «Ɓwiꞌ cinni kan tî m̀vɛ̀n ndɔꞌ mbyî, sukuꞌ m̀vɛ̀n ndwun nɛ kɛ ŋgyɔꞌ Rɔ̂m.»
Li, Pìlatwù fɛ ɓon Yesù fyaꞌ, ɓǎ ɓɛ kɛn nun ywummɔa kɛ ŋgæꞌ mɛ̀ ɓɔtɔꞌ zwɛm.Li, ɓɛ twɛꞌ Yesù,
Ǹywummɔꞌ yɛ ɓɛ ywummɔe Yesù kɛ ŋgæꞌ mɛ̀ ɓɔtɔꞌ zwɛm<TS3>(<a href="tw://bible.*?40.27.32-44">Mt. 27.32-44</a>; <a href="tw://bible.*?41.15.21-32">Mr. 15.21-32</a>; <a href="tw://bible.*?42.23.26-43">Lk. 23.26-43</a>)ɓɛ fɛ nun ŋgæꞌ mɛ̀ ɓɔtɔꞌ nyon ŋgun, ɓɛ kwan myi lɛ̀ nun, ɓǎ ɓɛ kɛn lɛ̀ nun kɛ lwùmmɔ̀ꞌ ndɔꞌ sɛ ɓɛ ɓe lon lɛ ŋ̀gwɔ̀ꞌ mwù. (Kɛ lɛꞌ mɛ Èbrû nun, ɓɛ ɓe cìcǐ màzwùm lon lɛ Gɔ̀lgɔ̀tâ.)
Kwe nɛ mɛ̀ suzæ̀n ywummɔꞌ Yesù kɛ ŋgæꞌ mɛ̀ ɓɔtɔꞌ zwɛm. Ɓɛ ywummɔꞌ tì kuꞌ ɓwum ɓî ndɔꞌ kwe, kwan fɔꞌ nun, nyɛ̌ m̀bɔꞌ fyaꞌ ji Yesù, nyɛ̌ m̀bɔꞌ kuꞌ kɛ fyaꞌ mɛ̀ꞌ.
Pìlatwù cì ɓɛ kɔꞌ ŋgɔꞌ ndɔꞌ, ɓɛ kɛn yon yìli kɛ mwu ŋgæꞌ mɛ̀ ɓɔtɔꞌ Yesù. Ǹzæ̌ꞌ lɛꞌ yɛ ɓɛ kɔe ɓe lɛ: «Yesù, mwum nɛ wai Nàzàrɛ̂ꞌ, m̀vɛ̀n mɛ̀ Yudà.»
Mɛ̀ Yudà ɓe làn kwe mèan lɛ̀ ɓɛ ta ŋgɔꞌ yi nzanŋgea, ntwiꞌ sɛ cìcǐ màzwùm ɓe kǎn læ̀bbi lɛ̀ myi. Ɓɛ kɔꞌ ŋgɔꞌ màzwùm kɛ lɛꞌ mɛ Èbrû nun, kɛ lɛꞌ làtɛ̂n nun lɛ̀ tì kɛ lɛꞌ grɛ̂ꞌ nun.
Mɛ̀ ci-zwiꞌ mɛ ci-mfɛ sàtìkæ̀ꞌ yɛnmɛ li, ɓɛ kɛn Pìlatwù shɛ̌ lɛ: «Sɛ ɓa lwɛn she wù kɔꞌ lɛ: “M̀vɛ̀n mɛ̀ Yudà”, ǹdikàꞌ wù kɔꞌ lɛ: “Mwum tòn nɛ lɛꞌ lɛ nun ni m̀vɛ̀n mɛ̀ Yudà.” »
Pìlatwù fyònnzì lɛ̀ ɓon lɛ: «Swum sɛ mùn kɔâ yɛ kuꞌ tòn kwe kɔa li.»
Kɛ nyè yɛ mɛ̀ suzæ̀n ywummɔꞌ Yesù kɛ ŋgæꞌ mɛ̀ ɓɔtɔꞌ zwɛm, ɓɛ shɛ mɛ̀ plè ɓyon ɓye ɗin, ɓɛ kyiilaꞌ ɓon kɛ nyinnìm shan nun, ɓon nyî. Ɓɛ shɛ tì kuꞌ plè nyon nyɛ̌ ndwun nyɛ̌ ɓe gwùm ɗin, tæꞌ ɗun kan nlim.
Mɛ̀ suzæ̀n ɓi ɗunmi lɛli kɛ nyinnìm shan nun lɛ: «Ɓa kì ɓwiꞌ yætènì plè ni, ǹdikàꞌ ɓwiꞌ ɗwiènì wɛ̌ ɓì ɓǎ ɓwiꞌ yɛn mwum nyɛ̌ yɛ nun shɛ.» Li nɛ swum sɛ ɓɛ kɔe kɛ ɗèwǎ Mvɛ̀nnswæ̀b nun lwinni, she ɓɛ lɛꞌ lɛ:«Ɓɛ kyiileâ mɛ̀ plè ɓyɛ̂m ɓye ɗin.Ti lɛ̀ plè ndwun nyɛ̀m, ɓɛ ɗwi wɛ̌ ɓì.»Swum sɛ mɛ̀ suzæ̀n cie, à si.
Kɛ moan ŋgæꞌ mɛ̀ ɓɔtɔꞌ Yesǔ, mon nyon ɓe kwe ǹɗyimi, ɓon lɛ̀ mon sɔ̀ꞌ nyon, kònndì lɛ̀ Màrî, myǐ Klòpâsì, lɛ̀ tì lɛ̀ Màrî nyɛ̌ wai kɛ Màdàlâ.
Yesù cɛ, à yɛn mon nyon. Kɛ moan mon nyon, à yɛn tì kuꞌ mwɛsɔ̀ꞌ nyon nyɛ̌ nun yili ǹzwɔꞌ. À shɛ̀ lɛ̀ mon nyon lɛ: «Mon, mwɛn nywù nɛ.»
À shɛ̀ tì kuꞌ lɛ̀ mwɛsɔ̀ꞌ nyon ni lɛ: «Mon nywù nɛ.» Kɛ kwan màzwùm nun, mwɛsɔ̀ꞌ ni twɛꞌ nun, à kɛ̀n lɛ̀ nun ɗwon nyon.
Kɛ nyě yi, kɛ nlìmmì yɛ Yesù lìmmi lɛ she shon mlɔâ jenɛ, à shɛ̀ lɛ: «Ǹlim mlaꞌ ta mun fyo.» Li, à lwinnzi swum sɛ ɓɛ kɔꞌ kɛ ɗèwǎ Mvɛ̀nnswæ̀b nun.
Kwe cìcǐ màzwùm, kòn ndɔꞌ ɓe kwe ɗyi lɛ̀ ɓæ̌ꞌ sæbbi nlim. Mɛ̀ suzæ̀n swonnzɔ̀ꞌ kwùsaꞌ kɛ nlim, ɓɛ swɔꞌ son kɛ zwiꞌ pɛꞌ ndɔꞌ, ɓɛ næmnzɔ̀ꞌ Yesù son kwe zwô.
Kwan sɛ nun nywon ɓæ̀ꞌ si, à shɛ̀ lɛ: «She shɛ̂m mlɔâ hwæn.» Kɛ nyě yi, à swɔ̀sì mwù, m̀pùn mɛ̀ yìnnì nyon mlɔ̀ꞌ.
Ǹɗwo yɛ suzæ̀n ndɔꞌ ɗwoe Yesù pwu lɛ̀ kwònŊ̀gyìn mɛ̀ yìnnì mɛ̀ Yudà ɓe lɛ̀ à wilimɛ nywɔꞌ màzwùm. Li, mɛ̀ ci-zwiꞌ mɛ Yudà yile kǎn lɛ ɓwum ɓye ɓɛ ywummɔe kɛ mɛ ŋgæꞌ mɛ̀ ɓɔtɔꞌ zwɛm, ŋ̀gyìn mɛ̀ yìnnì ni cinni ɓon kwe, ntwiꞌ sɛ ŋ̀gyìn màzwùm ɓe ŋ̀gyìn ndwun. Li, ɓɛ waꞌ, ɓɛ kɛn Pìlatwù cibbi lɛ nyǐ ni ci lɛ̀ ɓɛ ɓi kɛn mɛ̀ mkpaꞌ ɓwum màzwùm ɓlɔ̀kea, ɓɛ pilàꞌ ɓon kɛ mɛ ŋgæꞌ mɛ̀ ɓɔtɔꞌ zwɛm.
Li, mɛ̀ suzæ̀n ɓɛn, ɓɛ ɓlɔkàꞌ mɛ̀ mkpaꞌ ɓwum ɓye ɓɛ ywummɔe lɛ̀ Yesù kɛ kwan fɔꞌ nun.
Kwan sɛ ɓon ɓɛn kɛ cǐ Yesù, ɓɛ yɛn lɛ̀ à ywiâ ǹdìkàꞌ ŋwê, li nɛ ci ɓɛ ɓlɔ̀kaꞌ kan nun mɛ̀ mkpaꞌ.
Son, kɛ nyinnìm mɛ suzæ̀n nun, nyɛ̌ m̀bɔꞌ ndɔꞌ ɗwo nun pwu lɛ̀ kwòn. Kɛ fyaꞌ zwɛm ǹnywɛ̌n, mlǎꞌ lɛ̀ mvæb ɓaì ŋgyɔꞌ.
Mwum nɛ tà ɓyin ywum ton yɛ sannzi, à yɛnne yon lɛ̀ zɛꞌ, à tǎ shìtàkwǔ màzwùm ɗyi, ɓǎ ɓyin cinni swum sɛ ɓyin yɛ ǹlim kɛ̌ lɛ̀ son. Ywum yɛ nun tà ɓyin shɛ̌ yi, à yi lɛŋkæ̀m. Nun nɛꞌ lìmmi lɛ à tǎ lɛŋkæ̀m shɛ̌.
Ywum màzwùm lean hwæn li, ɓǎ swum sɛ ɓɛ kɔe kɛ ɗèwǎ Mvɛ̀nnswæ̀b nun lwinni, she ɓɛ lɛꞌ lɛ: «Kwo fɛꞌ wɛb shon fɔꞌ, ɓɛ ɓa ɓlǒ.»
Ɓɛ kɔꞌ tî kɛ cìcì ndɔꞌ kɛ ɗèwǎ Mvɛ̀nnswæ̀b nun lɛ: «Ɓɛ yɛ mwum nyɛ̌ ɓon ɗwo lɛ̀ kwòn yɛnni.»
Ŋ̀kɛ̀ yɛ ɓɛ kɛe Yesù kɛ mbyûꞌ nun<TS3>(<a href="tw://bible.*?40.27.57-61">Mt. 27.57-61</a>; <a href="tw://bible.*?41.15.42-47">Mr. 15.42-47</a>; <a href="tw://bible.*?42.23.50-56">Lk. 23.50-56</a>)Ɓe nyě yi, Jòsɛ̂ꞌ, mwum ndɔꞌ nɛ wai kɛ Àrìmàtê, kɛ̀n Pìlatwù ɗwon Yesù cibbi. (Jòsɛ̂ꞌ màzwùm ɓe mwɛsɔ̀ꞌ Yesù ndɔꞌ, son, ǎ ɓe kǎn lìsàꞌ lɛ nun ni mwɛsɔ̀ꞌ nyon, ntwiꞌ sɛ nun ɓe mɛ̀ ci-zwiꞌ mɛ Yudà yi.) Pìlatwù ywɔmɛ swum sɛ Jòsɛ̂ꞌ cibbi si, à yili. Li, Jòsɛ̂ꞌ kɛ̀n ɗwon sheli.
Nìkòdɛ̂m, mwum nɛ kìen Yesù yɛnni nywɔꞌ ndɔꞌ kpon nun, ɓɛ̀n kuꞌ ɓon lɛ̀ Jòsɛ̂ꞌ, à shiì yì paꞌ mɛ̀wu mɛ nwùm kyikyi, yon ɓî. Ɓe lɛ̀ ɓɛ fyinnɔâ yon cìcì fɔꞌ. Ɓæm mɛwu mɛ nwǔm màzwùm ɓe kyìbli ǹzwɔꞌ.
Kɛ cìcì sɛ ɓɛ ywummɔe Yesù kɛ ŋgæꞌ mɛ̀ ɓɔtɔꞌ zwɛ̂m, mwɛn ndɛm ndɔꞌ ɓe kwe. Kɛ mwɛn ndɛm màzwùm nun, m̀byùꞌ ndɔꞌ ɓe kwe nyɛ̌ ɓɛ gwùm kifɛꞌ mwum ndɔꞌ mbyî nlim.
Kɛ ŋ̀gyìn mɛ̀ yìnnì mɛ̀ Yudà ɓe lɛ̀ à wilimɛ nywɔꞌ màzwùm, ɓɛ sheli ɗwon Yesù, ɓɛ kɛn son gwùmmi kwe, ntwiꞌ sɛ m̀byùꞌ màzwùm ɓe kwukwæꞌ.
Ǹyìmni yɛ Yesù yìmne ywi<TS3>(<a href="tw://bible.*?40.28.1-10">Mt. 28.1-10</a>; <a href="tw://bible.*?41.16.1-8">Mr. 16.1-8</a>; <a href="tw://bible.*?42.24.1-12">Lk. 24.1-12</a>)À ɓe shikpon fɔꞌ hwìli lɛ̀ kpòn, ɓe lɛ̀ shikpon kɛ ɓwùmnì ɗin, Màrî nyɛ̌ wai kɛ Màdàlâ yê mbyi mbyùꞌ Yesù. À ɓɛ̌n, à yɛn lɛ ŋ̀gwɔ̀ꞌ nɛ ɓɛ ɗwɔke ŋwum mbyùꞌ Yesù lɛ̀ nun, à ɓà tî.
À fyòn ɓe lɛ̀ mɛ̀li, à kɛ̀n Sìmôn Pìɛ̂r cinni ɓon lɛ̀ mwɛsɔ̀ꞌ nyɛ̌ m̀bɔꞌ nyɛ̌ Yesù yile ǹzwɔꞌ, à shɛ̀ lɛ̀ ɓon lɛ: «Ɓɛ shelâ ɗwon Nyɛli nyɛꞌ kɛ mbyûꞌ nun. Ɓwiꞌ lìmmi kan cìcì sɛ ɓɛ kɛn nun kɛ̌ nun.»
Pìɛ̂r ɓon lɛ̀ mwɛsɔ̀ꞌ nyɛ̌ m̀bɔꞌ, ɓɛ ywɔꞌ li, ɓɛ yê mbyi mbyùꞌ Yesù.
Ɓɛ ɓe yanni, ɓon ɓî hwæn, son, mwɛsɔ̀ꞌ nyɛ̌ m̀bɔꞌ ni yanne m̀byìmmi à làn Pìɛ̂r. Nun nɛ sɛti ɓɛ̀n kɛ mbyûꞌ nun.
À swɔ̀sɔ̀ꞌ mwù kɛ mbyûꞌ nun ɓǎ nun cɛɔ̀ꞌ kɛ nlim. À sukuꞌ mɛ̀ fyàꞌ kwokwo yɛnni ɓe nlim ɗin, son, ǎ ɗun kan.
Kɛ nyè yon, Sìmôn Pìɛ̂r ɓɛ̀n kuꞌ, à ɗuɔ̂n làn nyon kɛ mbyûꞌ nun, à yɛn mɛ̀ fyàꞌ kwokwo kwe ŋgyɔꞌ,
à kònndì tì kuꞌ swum plê she ɓɛ ɓwile ŋwum Yesù nun yɛnni. Swum plê màzwùm ɓe kǎn fyìnnɔa lɛ̀ mɛ̀ fyàꞌ kwokwo m̀ban, son, sɛ ɓe làn nyon pɛɗin hwɛli.
Li, mwɛsɔ̀ꞌ Yesù nyɛ̌ sɛte ɓɛ̀n kɛ mbyûꞌ nun ɗun kuꞌ làn nyon kwe. À yɛn ywum màzwùm, à lìmmì lɛ Yesù ni ɓà tî.
(Ɓe lɛ̀ ɓwɛsɔꞌ Yesù ywɔti kifɛꞌ swum sɛ ɓɛ kɔe kɛ ɗèwǎ Mvɛ̀nnswæ̀b nun lɛ Yesù ywìmɛ ywi yìmni.)
Kɛ nyě yi, ɓwɛsɔꞌ Yesù ɓî ɓi fyoìn ɓe ɗwon nyan.
M̀ɓwùmni yɛ Yesù ɓwùmne kɛ swiꞌ Màrî nyɛ̌ wai kɛ Màdàlâ<TS3>(<a href="tw://bible.*?41.16.9-11">Mr. 16.9-11</a>)Màrî fyòin tì ɓe, à kìn ɗyi kɛ moan mbyûꞌ lɛ̀ à tǎ kwe. Kwan sɛ nun ɓe kwe, à swɔ̀sɔ̀ꞌ mwù kɛ mbyûꞌ nun lɛ̀ à tǎ cɛɔ̀ꞌ kɛ nlim.
À cɛmɛ li, à yɛn mɛ̀ cikpuꞌ Mvɛ̀nnswæ̀b ɓon ɓî, lɛ̀ mɛ̀ plě pwibbɔa kɛ nywi, ɓɛ toen kɛ cìcì sɛ ɓɛ nonnze Yesù nun, nyɛ̌ m̀bɔꞌ tòen kɛ lwùmmɔ̀ꞌ sɛ mwù ɓe kwe, nyɛ̌ m̀bɔꞌ tòn kuꞌ kɛ mɛ kwù.
Mɛ̀ cikpuꞌ Mvɛ̀nnswæ̀b ɓi yɛn Màrî, ɓɛ cibbi lɛ̀ nun lɛ: «Ɗyim mɛ̀ yib, yɛn sɛ wù tǎ kwe nun?» À fyònnzì lɛ̀ ɓon lɛ: «Ɓɛ shelâ ɗwon Nyɛli nyɛ̀m, mǔn lìmmi kan cìcì sɛ ɓɛ kɛn nun kɛ̀ɔꞌ nun.»
Kɛ nyě yɛ nun lɛle ǹzæ̀ꞌ lɛꞌ ni, à wasi mwù, à cɛ ɓe nyè yon, à yɛn mwum ndɔꞌ, à ni ǹɗyi. Yesù nɛ ɓe, son, Màrî lìmmi kan lɛ nun nɛ.
Yesù cibbi lɛ̀ nun lɛ: «Ɗyim mɛ̀ yib, yɛn sɛ wù tǎ kwe nun? Wɛn nɛ wù tǎ kæb?» Kɛ ncibbi yi nun, Màrî ɓe ɓàkàꞌ lɛ ci-mpwɛbsi ndɛm ni nɛ. Li, à shɛ̀ lɛ̀ nun lɛ: «Mwumŋkæ̀m, ɓɛshɛ wù nɛ sheli ɗwon Nyɛli nyɛ̌m, shɛ̀ mun cìcì sɛ wù kɛ̀n son kɛ̌ nun, ɓǎ mùn kɛn son sheli.»
Kwan sɛ nun lɛli hwæn, Yesù lon nun kɛ jin shon nun. À ywɔmɛ li, à lìmmì nun, à lon nun kɛ lɛꞌ mɛ Èbrû nun lɛ Ràbùnî. (Sù nlon màzwùm ni lɛ ǹlìsàꞌ.)
Yesù shɛ̀ lɛ̀ nun lɛ: «Ɓa wù yìnndì mùn, ntwiꞌ sɛ mǔn nàn kifɛꞌ ɗɛb kɛ cǐ Ce nyɛ̀m. Son, kɛ̀nne, wù shɛ̀ mɛ̀ ŋgyinni ɓyɛ̂m lɛ mùn nànmɛ kɛ cǐ Ce nyɛ̀m nyɛ̌ ɗyi kuꞌ Ce nyin, mùn kɛ̀nmɛ kɛ cɛ̌ Mvɛ̀nnswæ̀b nyɛ̀m nyɛ̌ ɗyi kuꞌ M̀vɛ̀nnswæ̀b nyin.»
Kɛ fyaꞌ zwɛm ǹnywɛ̌n, Màrî waꞌ, à kɛ̀n ɓwɛsɔꞌ Yesù shɛ̌ lɛ: «Mùn yɛnnâ Nyɛli nyɛꞌ.» À lɛmɛ li, à ɗunmi ɓon swum sɛ Yesù shǐ nun sùlea.
M̀ɓwùmni yɛ Yesù ɓwùmne kɛ swiꞌ ɓwɛsɔꞌ ɓyon<TS3>(<a href="tw://bible.*?40.28.16-20">Mt. 28.16-20</a>; <a href="tw://bible.*?41.16.14-18">Mr. 16.14-18</a>; <a href="tw://bible.*?42.24.36-49">Lk. 24.36-49</a>)Kwæ̀bbi fɔꞌ màzwǔm, ɓwɛsɔꞌ Yesù ɓe swɔli kɛ nye m̀bɔꞌ nun nyɛ̌ ɓe ǹtwɔ̀kea lɛ̀ mɛ̀ kyî, ntwiꞌ sɛ ɓon ɓe mɛ̀ ci-zwiꞌ mɛ Yudà yi nun. Yesù kwan kɛ nyinnìm shan nun, à ɗyi, à shɛ̀ lɛ̀ ɓon lɛ: «Flɔa ɓɛ lɛ̀ ɓyin.»
Kɛ nyè yɛ nun lɛle ǹzæ̌ꞌ lɛꞌ yi, à ɗunmi ɓon mɛ̀ ɓàn mɛ mbyimmɔꞌ lìsea kɛ mɛ fyàꞌ ɓyon, à lìsàꞌ tì kuꞌ ɓon pwu shon. Kɛ nyɛn yɛ ɓwɛsɔꞌ ɓyon yɛnni Nyɛli nyan, ǹlim lwinni ɓon lɛ̀ ǹdàli.
Yesù kònndì tì lɔꞌ ɓon shɛ̌ ɓe lɛ: «Flɔa ɓɛ lɛ̀ ɓyin. M̀bɔ̀kì nɛ Ce nyɛ̀m fyii mǔn, mùn kuꞌ, mùn tà kuꞌ ɓyin fyi.»
À lɛmɛ li, à hwummi ɓon m̀pùn nywi, à shɛ̀ lɛ̀ ɓon lɛ: «Yèênì M̀pùn Nsanmi.
Ɓwum ɓye ɓyin yɛ shɛ̀ lɛ ɓyɛbbi nyan ti ɗyě ǹzùsi, lɛ̀ à ti kuꞌ ǹzùsi, lɛŋkæ̀m. Ɓwum ɓye ɓyin yɛ ɓyìnnɔ̀ꞌ lɛ ɓyɛbbi nyan ɓǎ ɓɛ ǹzùsi, lɛ̀ à ɓà kuꞌ ɓɛ ǹzùsi, lɛŋkæ̀m.»
Yesù ɓon lɛ̀ TòmasìTòmasì nyɛ̌ ɓɛ ɓe lon lɛ mwɛn fæꞌ ɓe kǎn kɛ nyinnìm ɓwulu ɓwɛsɔꞌ Yesù nun kwan sɛ Yesù ɓwùmne ɓon kɛ swiꞌ.
Ɓwùlu ɗunmi nun shɛ̌ lɛ: «Ɓwiꞌ yɛnnâ ɓwiꞌ Nyɛli nyɛꞌ.» Son, Tòmasì fyònnzì lɛ̀ ɓon lɛ: «Mun shì mɛ̀ ɓàn mɛ̀ mbyimmɔꞌ yɛnni kɛ mɛ fyàꞌ ɓyon nun, mùn yìnndì yon lɛ̀ fyàꞌ yɛ̂m, mùn kɛ̀ tì kuꞌ fyàꞌ kɛ pwu shon nun, mùn ɓǎ yili lɛ lɛŋkæ̀m sɛ.»
Sonndè làn ɓe m̀bɔꞌ, ɓwɛsɔꞌ Yesù ɓe tì swɔli kɛ næm nun. Kæ̀mmǐ màzwùm, Tòmasì ɓe ɗyě kwe lɛ̀ ɓon. Mɛ̀ ŋwum nye hwæn ɓe ǹtwɔ̀kea lɛ̀ mɛ̀ kyî. Kwo fɛꞌ li, Yesù kwan kɛ nyinnìm shan nun, à shɛ̀ lɛ̀ ɓon lɛ: «Flɔa ɓɛ lɛ̀ ɓyin.»
Kɛ nyě yi, à cɛ Tòmasì mɛꞌ, à shɛ̀ lɛ̀ nun lɛ: «Næ̀nndiì fyàꞌ ywû, wù yìnndì mɛ̀ ɓàn mɛ̀ mbyimmɔꞌ, kɛ̀nnzî tì kuꞌ fyàꞌ ywû, wù ɓwɛb pwu shɛ̂m. Kyììli lɛ̀ ŋ̀kwùm ŋgyi, son, yili lɛ lɛŋkæ̀m sɛ, mùn yìmnâ ywi.»
Yesù shɛ̀ lɛ̀ nun lɛ: «Wù lɛꞌ li ntwiꞌ sɛ wù yɛnnâ mùn, son sɛ wu yili lɛ lɛŋkæ̀m sɛ. Tǒn lwɛn si lɛ̀ ɓwum ɓye ta yili lɛ lɛŋkæ̀m sɛ, shìkì ɓɛ yɛn mùn.»
Mwǔ ŋkɔꞌ ɗèwà ton sɛYesù kònnde tì yì hìlea cǐ mèan kɛ swiꞌ ɓwɛsɔꞌ ɓyon, ye mǔn kɔꞌ kan kɛ ɗèwà ton sɛ nun.
Son, ywum yɛ ɗyi kɛ ɗèwà sɛ nun, mùn kɔꞌ yon ɓǎ ɓyin limmì lɛ Yesù ni <font color=blue>Kristò</font>, mwum nɛ M̀vɛ̀nnswæ̀b fyii, à ɓɛ tì kuꞌ Mwɛn Mvɛ̀nnswæ̀b. Li, kɛ nyě nlìmmǐ màzwùm, ɓyin cinni ǹzison kɛ nyè yon.
M̀ɓwùmni yɛ Yesù ɓwùmne kɛ swiꞌ ɓwɛsɔꞌ shanmɓì ɓyon ndɔꞌŊ̀gyìn ndɔꞌ lan ɓe kwæꞌ lɛ, Yesù kònndì tì ɓwùmnì kɛ swiꞌ ɓwɛsɔꞌ ɓyon ndɔꞌ kɛ moan swùm sɛ ɓɛ ɓe lon Tìbɛ̀rìâꞌ. Ywɔênì fɛꞌ m̀bɔ̀kì nɛ sɛ lannze.
Nywɔꞌ màzwǔm, ɓwɛsɔꞌ Yesù ndɔꞌ ɓe swɔli kɛ cìcì fɔꞌ. Ɓye ɓe kwe ɓe lɛ: Sìmôn Pìɛ̂r, Tòmasì nyɛ̌ ɓɛ ɓe lon lɛ mwɛn fæꞌ, Nàtànàɛ̂l nyɛ̌ wai kɛ Kanà kɛ ŋgyɔꞌ Gàlìlê nun, ɓwɛn Zèbèdê, kònndì lɛ̀ ɓwɛsɔꞌ Yesù ɓî ndɔꞌ tì.
Sìmôn Pìɛ̂r ɗyi, à shɛ̀ lɛ̀ ɓwùlu lɛ: «Mùn kɛ̀nmɛ mvinjan swǐ.» Ɓɛ fyonnzì lɛ̀ nun lɛ: «Ɓwiꞌ kuꞌ, ɓwiꞌ kɛnmɛ ɓwiꞌ lɛ̀ ɓyin.» Ɓɛ waꞌ kɛ̀n, ɓɛ nan kɛ ciꞌ nun. Kpòn màzwùm làn ɗin, ɓɛ ɓæn kan swum ndɔꞌ.
Kwan sɛ ɓe lɛ̀ nywɔꞌ ti ɓwùmnì nûn, Yesù kwan kwe kɛ moan swùm, son, ɓwɛsɔꞌ ɓyon lìmmi kan lɛ nun nɛ.
Ǎ kà cibbi lɛ̀ ɓon lɛ: «Mɛ̀ swùkàꞌ, ɓyin ɓænnâ ŋ̀gishì?» Ɓɛ fyonnzì lɛ̀ nun lɛ: «Ɓwiꞌ ɓæn kan ɓwiꞌ swum ndɔꞌ.»
Yesù shɛ̀ lɛ̀ ɓon lɛ: «Ɗwìênì mvinjan kɛ fyaꞌ ji. Li, ɓyin yɛ ŋ̀gishì ɓænni.» Ɓɛ yonnì kɛ fyaꞌ ji zwɛm, ɓɛ swi yì mvinjan ɗuꞌ. Ɓɛ swimɛ li, mvinjan lwin lɛ̀ ŋ̀gishì, ɓɛ wòli kan kim ɓɛ tɛꞌ yon, ɓɛ kwannzi yon kyɔꞌ.
Mwɛsɔ̀ꞌ nyɛ̌ Yesù yili ǹzwɔꞌ shɛ̀ lɛ̀ Pìɛ̂r lɛ: «Nyɛli nyɛꞌ nɛ.» Sìmôn Pìɛ̂r ywɔmɛ she nun lɛꞌ lɛ: «Nyɛli nyɛꞌ nɛ», à swì plè nyon nywi, ntwiꞌ sɛ ɓe lɛ̀ à ti nywi pwìn. À swimɛ nun, à pyì ŋgwɔꞌ.
Ɓwɛsɔꞌ ɓye fɔꞌ kin ɓe lɛ̀ cìꞌ, lɛ̀ ɓɛ ta mvinjan sɛ lwinnâ lɛ̀ ŋ̀gishì si tɛ̀li. Ɓɛ ɓe kǎn læ̀bbi lɛ̀ ŋgonni ɗuꞌ. Læ̀b læ̀bbi ɓe làn mɛ̀ mɛtà nɗuꞌ.
Kwan sɛ ɓon kwan ciꞌ nun, ɓɛ yɛn dànkyì ndɔꞌ kwe lɛ̀ ŋ̀gishì kɛ zwɛm satea, brɛ̂ꞌ ndɔꞌ ɓe tì kuꞌ kwe.
Yesù shɛ̀ lɛ̀ ɓon lɛ: «Fiênì fɛꞌ mùn ŋ̀gishì ndɔꞌ kɛ nyinnìm ye ɓyin ɓænni jenɛ yi nun.»
Sìmôn Pìɛ̂r nàn kɛ ciꞌ nun, à tɛ̀lì mvinjan sɛ ɓe ǹlwinni lɛ̀ ŋ̀gishì klwɔkea si kyɔꞌ. Ŋ̀gishì ye ɓe kɛ mvinjan ɓe ŋ̀gishì nɗuꞌ lɛ̀ mwùm shæ̂n ɓlàn lê. Kwo fɛꞌ she ŋ̀gishì ɓe nlim mèan si, mvinjan yæ̀taꞌ kan.
Yesù shɛ̀ lɛ̀ ɓon lɛ: «Kìênnì, ɓyin ji ji.» Kwo fɛꞌ she nun lɛꞌ li si, mwɛsɔ̀ꞌ nyon ndɔꞌ lwùm kan nun cibbi lɛ: «Wɛn nɛ kuꞌ wù?» Ntwiꞌ sɛ ɓon limmi lɛ Nyɛli nyan nɛ.
Yesù sɛnndiì kɛ ke shan, à sheli brɛ̂ꞌ, à fɛkaꞌ ɓon, à kònndì tì kuꞌ ɓon ŋ̀gishì fɛkea.
Ǹdìkàꞌ kwan sɛ Yesù yìmne ywi, kæ̀mmì mɛ nlè sɛ, she nun lìsaꞌ nun nɛꞌ lɛ̀ ɓwɛsɔꞌ ɓyon.
Yesù ɓon lɛ̀ Sìmôn Pìɛ̂rKɛ nyě yɛ ɓon ji ji hwæn, Yesù cibbi lɛ̀ Sìmôn Pìɛ̂r lɛ: «Sìmôn, mwɛn Jân, wù yili mun a lan m̀bɔ̀kì nɛ ɓye lɛ̀ ɓwum ta mun yili?» Sìmôn Pìɛ̂r fyònnzì lɛ̀ nun lɛ: «Nyɛli nyɛ̀m, wù lìmmi lɛ mùn yili wu.» Yesǔ kǎ shɛ̌ lɛ̀ nun lɛ: «Ɓòn ɓwɛn mɛ pɔꞌ ɓyɛ̂m.»
Yesù kònndì tì nun cibbi ɓe kɛ kæ̀mmì mɛ mɓì nun lɛ: «Sìmôn, mwɛn Jân, wù yili mun?» Sìmôn Pìɛ̂r fyònnzì lɛ̀ nun lɛ: «Nyɛli nyɛ̀m, wù lìmmi lwɛn lɛ mùn yili wu.» Yesù shɛ̀ lɛ̀ nun lɛ: «Ɓǒn mɛ̀ pɔꞌ ɓyɛ̂m.»
Kɛ kæ̀mmì mɛ nlè nun, Yesù kònndì nun cibbi lɛ: «Sìmôn, mwɛn Jân, wù yili mun?» Ŋgu kwan Pìɛ̂r kɛ swiꞌ kwan sɛ Yesù cibbi tî nun kɛ kæ̀mmì she mɛ nlè nun lɛ: «Wù yili mun?» Li, à fyònnzì lɛ̀ nun lɛ: «Nyɛli nyɛ̀m, wù lìmmi ywum hwæn pæꞌ, wù lìmmi seansean lɛ mùn yili wu.» Yesù shɛ̀ lɛ̀ nun lɛ: «Ɓǒn mɛ̀ pɔꞌ ɓyɛ̂m.
Mùn tà wu shɛ̌ lɛ̀ lɛŋkæ̀m lɛ, kwan sɛ wù ɓe m̀bìpǎn, wù ɓe ŋ̀kæ̀nndan kpæmmi kɛ ŋkwùꞌ lɛ̀ wǔ nɛꞌ, wù kɛ̀n kɛ cìcì sɛ wù yili, son, kwan sɛ wù yɛ̌ ywìn, wù yɛ̌ suꞌ mɛ̀ fyàꞌ yìli ɗin, mwum ɗin ndɔꞌ kin wù ŋ̀kæ̀nndan kpæmmi, à kɛ̀nnzì wù kɛ cìcì sɛ wǔ yili kan kɛ̀n.»
(Kɛ nzæ̌ꞌ lɛꞌ yɛ nun, Yesù ɓe m̀bɔ̀kì ywi nɛ Sìmôn Pìɛ̂r yɛ̌ ywi shɛ̌, lɛ̀ nun lisàꞌ ǹtwu Mvɛ̀nnswæ̀b kɛ ywi nyon nun.) Ɓe nyě yi, Yesù shɛ̀ lɛ̀ nun lɛ: «Ɗwoìn mùn kɛ nyè.»
Yesù ɓon lɛ̀ mwɛsɔ̀ꞌ nyɛ̌ nun yile ǹzwɔꞌSìmôn Pìɛ̂r yònnzì mɛꞌ ɓe, à yɛn mwɛsɔ̀ꞌ nyɛ̌ Yesù yile ǹzwɔꞌ lɛ̀ à tǎ kìn. (Nun màzwùm nɛ nonme Yesù kɛ nywi kwan sɛ ɓɛ ɓe ji ji, à cibbi lɛ̀ nun lɛ: «Nyɛli nyɛ̀m, yà mwum nɛ yɛ wù kyǐ?»)
Pìɛ̂r yɛnmɛ nun li, à cibbi lɛ̀ Yesù lɛ: «Nyɛli nyɛ̀m, ti kuꞌ nun, yǎ swum sɛ yɛ nun ɓɛ̀nni nywi?»
Yesù fyònnzì lɛ̀ nun lɛ: «A mùn yili lɛ à ton lɛ̀ mɛꞌ han a kiìn ɓɛ̀n kwan sɛ mùn ywìmɛ fyònnì, yɛn sɛ nywi kwɛnnaꞌ wu nun? Ti lɛ̀ wù, ɗwoìn mùn kɛ nyè.»
Ɓòɓo ɗunmi yòn kɛ nyinnìm ɓwɛsɔꞌ ɓye fɔꞌ nun lɛ mwɛsɔ̀ꞌ Yesù màzwùm ɓǎ ywi. Kànmbɛꞌ, Yesù shɛ̀e kǎn lɛ nyǐ ni ɓǎ ywi, à sukuꞌ shɛ̀e lɛ: «Ɓɛshɛ mùn yili lɛ à ton lɛ̀ mɛꞌ han a kiìn ɓɛ̀n kwan sɛ mùn ywìmɛ fyònnì, yɛn sɛ nywi kwɛnnaꞌ wu nun?»
Mwɛsɔ̀ꞌ Yesù m̀bɔꞌ màzwùm nɛ ɗyi shìtàkwù kɛ nywi ywum màzwùm, à kɔꞌ tì yon kɛ ɗèwà nun. Ɓwiꞌ limmi lɛ shìtàkwù sɛ nun tǎ ɗyi, à si lɛŋkæ̀m.
M̀mlɔ̀kàꞌ nzæ̀ꞌ lɛꞌYwum yɛ Yesù cìe lɛ̀ ǎ ywi kifɛꞌ yi mèan. Ɓɛ kɔè yon kɛ yi ɗèwà nun m̀bɔꞌ-mbɔꞌ, mùn ɓàkàꞌ lɛ ŋgyɔ̂ꞌ wan pwipwɛ̀è lɛ̀ yì ɗèwǎ màzwùm.
<font color=teal>Mɛ̀ She Mɛ̀ Ci-ntwum Yesù Kristò</font>Mɛ̀ ci-ntwum Yesù ta M̀pùn Nsanmi ɓònŋgeaŊwè nyɛ̀m Tèòfîl, kɛ ɗèwà she zwimbyiꞌ sɛ mùn sɛte wù kɔꞌ nun, mùn tannze ywum yɛ Yesù Kristò ɓe cì, kònndì lɛ̀ ye nun ɓe lìsàꞌ ǹdìkàꞌ nywɔꞌ nɛ nun ɗunme she shon,
Kɛ nyě ywi vɛ̀nɛ̀ꞌ nyon, à yìmnì kɛ ywi nun, à lìsàꞌ nun nɛꞌ kɛ mɛꞌ mɛ ci-ntwum ɓyon, à cì ɓon ǹlìmmì seansean kɛ mɛ mbyi mèan nun lɛ nun ni ti ɓe lɛ̀ mɛꞌ. Kɛ ŋgyin mwum nyî nun, à ɓe ɓon kwanŋgea swiꞌ, lɛ̀ à tà ɓon ywum sannzi kɛ nywi ywɔꞌ Mvɛ̀nnswæ̀b nun.
Nywɔꞌ ndɔꞌ nɛ ɓɛ ɓe lɛ̀ ɓon m̀ban, à shɛ̀ lɛ̀ mɛ̀ ci-ntwum ɓyon lɛ: «Ɓa ɓyin kɛsi nywi lɛ̀ Yèrusàlɛ̀m læ̀bbi. Son, tòênnì, ɓyin ɓonŋgàꞌ swum sɛ yɛ ɓɛ̀n, swum sɛ M̀vɛ̀nnswæ̀b cìe ɓyin ŋ̀kàli lɛ̀ son, swum sɛ mùn ɓe ɓyin shɛ̌.
Jân ɓe ɓwum jimnzi lɛ̀ mlǎꞌ, ti lɛ̀ ɓyin, ŋ̀gyǐn mèan ndɔꞌ yɛ ɓa tî, ɓɛ yɛ ɓyin jimnzi lɛ̀ M̀pùn Nsanmi.»
Kwan sɛ Yesù nàen kɛ ɗɛbA kiìn ɓɛ̀n nywɔꞌ ndɔꞌ, mɛ̀ ci-ntwum Yesù ɓe cìcì fɔꞌ swɔli, ɓɛ cibbi lɛ̀ Yesù lɛ: «Nyɛli nyɛꞌ, jenɛ nɛ wu yɛ̌ cì ŋgyɔꞌ Ìzràɛ̂l fyònnì ɓe ŋgyɔꞌ nɛ cinni ɓwùlu mɛ̀ mvɛ̀n mɛ kwù hwæn?»
Yesù fyònnzì lɛ̀ ɓon lɛ: «Ɓyin cinni kan lɛꞌ ndɔꞌ kɛ nlìmmì ŋgyìn yɛ ywum màzwùm yɛ ɓɛ̀n nun, ntwiꞌ sɛ Ce M̀vɛ̀nnswæ̀b nɛ kɛ ŋ̀gyǐn màzwùm kɛ ŋkimmɔꞌ yon nun, nun nɛ suꞌ son lìmmi nun kyishon.
Kwo fɛꞌ li, ɓyin yɛ ŋ̀kimmɔꞌ ndɔꞌ cinni kwan sɛ M̀pùn Nsanmi yɛ̌ ɓyin ɓɛ̀nni kɛ nywi. Kɛ kwan si nun, ɓyin yɛ ɓɛ yì shìtàkwù yɛ̂m, ɓyin yɛ ɓwum ywum lìsea kɛ nywi yɛ̂m, ǹɗunmi yi kɛ nlim nsǒn Yèrusàlɛ̀m, ɓyin lan, ɓyin kɛn ɓɛ̀n kɛ ŋgyɔꞌ Jùdê nun hwæn lɛ̀ tì kɛ ŋgyɔꞌ Sàmàrî nun, han a kɛn ɓɛ̀n mɛ nzwɔsi ŋgyɔꞌ ɓye kwɛmmi kan lɛ̀ cɛ̌.»
À lɛꞌ kuꞌ ǹzæ̌ꞌ lɛꞌ yi ɗin, à ɗunmi nàn zwô kɛ ɗɛb lɛ̀ ɓɛ ta nun cɛ. Ɓwɔꞌ ndɔꞌ kiìn nun shìmndi, ɓɛ yɛn kan tî nun.
Ɓe lɛ̀ mɛꞌ kɛ ɓon kɛ zwô kɛ lwùmmɔ̀ꞌ sɛ Yesù ɓi nàn nun, ɓwum ɓî ndɔꞌ kwan ɓon ke lɛ̀ mɛ̀ plě pwibbɔa nywi.
Ɓwum ɓî màzwùm ɗunmi lɛꞌ lɛ̀ ɓon lɛ: «Lan Gàlìlê, yɛn sɛ mɛꞌ ghæti ɓyin zwô kɛ ɗɛb? Yesù nɛ waꞌ ɗye kɛ nyinnìm shin nun, à nàn zwô kɛ ɗɛb nɛ, à yɛ̌ tì kònndi fyònnì wɛ̌ m̀bɔ̀kì nɛ ɓyin yɛn nun ɗyě à tǎ nàn ni nun.»
Kwan sɛ ɓɛ yænne mwum nɛ læ̀le ɓǎn Judà ɓeMɛ̀ ci-ntwum Yesù waì kɛ mwu ŋgwùmŋgwùm sɛ cinni mɛ̀ njì ŋgæꞌ <font color=blue>òlîvɛ̀</font>, ɓɛ fyoìn ɓe Yèrusàlɛ̀m. Ŋ̀gwùmŋgwǔm màzwùm ɓe kɛ moan nsòn, lɛ̀ ǹsòn nzwonmɛ kilòmɛtà m̀bɔꞌ.
Ɓɛ ɓɛn ɓe nsǒn, ɓɛ ɗun næm, ɓɛ nan kɛ næmmbyìꞌ nyɛ̌ zwô nun, cìcì sɛ ɓon ɓe nòn nun. Mɛ̀ ci-ntwum Yesù ɓɛ ɓe kwe, mɛ̀ myin nyan ɓe lɛ: Pìɛ̂r, Jân, Jâꞌ lɛ̀ tì Àndrê, kònndì lɛ̀ Fìlipò, Tòmasì, Bàrtɛ̀lèmî lɛ̀ tì Màtyû, Jâꞌ nyɛ̌ mwɛn Àlfê, Sìmôn nyɛ̌ ci-ŋkànnzì ŋgyɔꞌ, lɛ̀ Judà nyɛ̌ mwɛn Jâꞌ.
Ɓon hwæn li, kɛ kwan hwæn nun, ɓɛ ɓe swɔli m̀ban, ɓɛ keli M̀vɛ̀nnswæ̀b lɛ̀ ǹlim fɔꞌ ɓon lɛ̀ Màrî mon Yesù, lɛ̀ mɛ̀ yib ndɔꞌ, kònndì lɛ̀ mɛ̀ ŋgyinni Yesù nun hwæn.
Nywɔꞌ m̀bɔꞌ ndɔꞌ ŋ̀kwìn ɓwum Yesù ɓe swɔli, ɓe lɛ̀ ɓɛ ti kɛ̀nni ɓwum nɗuꞌ lɛ̀ mwùm ɓî. Pìɛ̂r waꞌ zwô kɛ nyinnìm shan nun, à ɗunmi lɛꞌ lɛ:
«Mɛ̀ ŋgyinni ɓyɛ̂m, ǹzæ̌ꞌ lɛꞌ yɛ M̀pùn Nsanmi lɛle kɛ ŋwum mvɛ̀n Dàvîd nun, ye ɓɛ kɔꞌ kɛ ɗèwǎ Mvɛ̀nnswæ̀b nun, lwinnâ ɗyě wɛ̌ tà shɛ sɛ yili, ye ɓɛ lɛle kɛ nywi Judà, mwum nɛ tɛ̀te mɛ̀ ci-ɓyìnnzì Yesù, ɓɛ kiìn nun ɓænni.
À ɓe mwum nyɛꞌ, ɓwiꞌ ɓe she fɔꞌ cǐ lɛ̀ ɓon.»
(Lòn yɛ ɓɛ fɛe nun kɛ nyě ɓyɛbbi nyon, à shɛ yon, à hwìn ndɛm nun. Kɛ ndɛm màzwùm nɛ nun pyì kwe lɛ̀ mwù, zwùm yætì, ǹywiꞌ nyon ɓǎꞌ wan.
Lɛꞌ màzwùm shê Yèrusàlɛ̀m hwæn, han ɓɛ ɗunmi ndɛm màzwùm lon kɛ lɛꞌ shan nun lɛ Àkɛ̀damà; sù màzwùm ni lɛ ndɛm mvæb.)
«Ɓwiꞌ yɛn kuꞌ kɛ ɗèwǎ nsàkǎꞌ Mvɛ̀nnswæ̀b nun lɛ:“Sɛ yili lɛ nye mwum màzwùm fyonnì ǹzannzan,Ɓa mwum ndɔꞌ lwùm tì tòn kwe.”Ɓɛ konndì tì shɛ̀ lɛ:“Ǹdɔꞌ læ̀lì ɓàn shon ɓe.”
Li nɛ ɓwiꞌ yɛn lɛ, kɛ nyinnìm ɓwum ɓye ɓwiꞌ ɓe kɛ̀n ɓwiꞌ lɛ̀ ɓon kwan sɛ Yesù ɓe ŋgyɔ̂ꞌ wan lɛ̀ ɓwiꞌ, sɛ yili lɛ ǹdɔꞌ cinni ɓwiꞌ ɓǎ nun ɗyi shìtàkwǔ kɛ nywi nyìmnǐ ywi nɛ Nyɛli nyɛꞌ Yesù Kristò yìmne.
Sɛ yili lɛ mwum màzwùm ɓɛ mwum nɛ ɓe kɛ̀nkɛ̀n lɛ̀ ɓwiꞌ ǹdìkàꞌ nywɔꞌ nɛ Jân jimnze Yesù, a kiìn ɓɛ̀n nywɔꞌ nɛ M̀vɛ̀nnswæ̀b nànnzi nun zwô kɛ nyinnìm shɛꞌ nun.»
Kwan sɛ Pìɛ̂r mlɔ̀ꞌ ǹlɛli, ɓɛ kwannzi ɓwum ɓî. Jin nyɛ̌ m̀bɔꞌ ɓe lɛ Jòsɛ̂ꞌ nɛ ɓɛ ɓe lon lɛ Bàrsàbâ. (Jin mwum m̀bɔꞌ màzwùm ɓe tì lɛ Jùsìtû.) Mwum nyɛ̌ mɛ̀ mɓì, jin shon ɓe lɛ Màtiàs.
Ɓɛ kwannzi ɓon li, ɓɛ keli M̀vɛ̀nnswæ̀b kɛ nywi yan. Ɓɛ ɓe keli lɛ: «Nyɛli, wù nɛ lìmmi mɛ̀ nlim ɓwum hwæn, lìsaꞌ ɓwiꞌ nyɛ̌ wu yæ̌n kɛ nyinnìm ɓwum ɓî ton ɓɛ nun.
Li, ɓǎ nun cinni cǐ tòn kɛ nyinnìm mɛ ci-ntwum Yesù, à ci tì kuꞌ she swû. Cǐ tǒn màzwùm, Judà ɗonnze son ɓǎ nun kɛn kɛ win twun nun.»
Ɓɛ mlɔꞌ hwæn, ɓɛ ɗunmi ɗwì wɛ̌ ɓì kɛ nyinnìm ɓwum ɓî ton ɓi. Ɓì màzwùm ɓæn lɛ̀ Màtiàs nɛ yɛ̌ ɗun kɛ mɛ ci-ntwum wûm ɓlàn m̀bɔꞌ ɓye mbyî nun.
Ŋ̀gyìn nɛ M̀pùn Nsanmi ɓɛ̀nne ŋgyɔ̂ꞌ wanA ɓe nywɔꞌ m̀bɔꞌ ndɔꞌ, ŋ̀gyìn nɛ ɓɛ ta lon lɛ <font color=blue>Pàntɛ̀kɔ̂ꞌ</font> wòlì, ɓwum Yesù Kristò ɓe swɔli kɛ cìcì fɔꞌ.
Swum ndɔꞌ sukuꞌ swìnì ŋ̀waì ye kɛ ɗɛb wɛ̌ m̀pùn yɛ ta sænni. Sɛ shimnzì ɓon næm nun ɓon hwæn kɛ yi cǐ tòn yɛ ɓon tonŋgea nun.
Kɛ nyě yi, ɓɛ yɛn ywum ndɔꞌ wɛ̌ mɛ̀ mpè win, yɛ ɗunmi kyììlàꞌ lɛ̀ yɛ ta ɓon ɓɛtea nywi kyikyi.
Kɛ kwan màzwùm nun, ɓɛ lwinnɔꞌ lɛ̀ M̀pùn Nsanmi, ɓɛ ɗunmi lɛli kɛ mɛ ŋkyìn lɛꞌ nɛ ɓon lìmmi kan nun. Mwum nyan hwæn ɓe lɛli kɛ lɛꞌ sɛ M̀pùn Nsanmi tà nun ɓɛ̀nnzi mwu nun.
Kɛ ŋgyin màzwùm nun, mɛ̀ kyìn mɛ Yudà ndɔꞌ ɓe tòn kwe Yèrusàlɛ̀m, ɓye wakai mɛ̀ fyàꞌ ŋgyɔ̂ꞌ wan hwæn, ɓɛ ɓe M̀vɛ̀nnswæ̀b ɗwon lɛ̀ ǹlim fɔꞌ.
Shìmmea cie ɓon ǹzwɔnzwɔ̀ꞌ. Ɓɛ ɗunmi lɛꞌ lɛ: «Ɓwum ton ɓɛ, ɓwum Gàlìlê ɓɛ ɓan?
Sɛ ci lɛ, kɛ cɛ̌ ɓwiꞌ ton sɛ, ɓɛ ta mɛ̀ lɛꞌ myi nyɛꞌ lɛli ɓwiꞌ hwæn?
Ɓwiꞌ ɓi fɛ mɛ̀ paꞌ ɓwum kyikyi; ɓye wai kɛ ŋgyɔꞌ Pât ɓi kwe, ɓye Mìdî, ɓye Èlâm, ɓye Mèsòpòtàmî, ɓye Jùdê, ɓye Kàpàdosì, ɓye Pôn, lɛ̀ ɓye fyaꞌ Àzî,
ɓye Flìjî, ɓye Pæ̀mfìlî, ɓye Èjîb, lɛ̀ ɓye fyaꞌ yɛ Lìbî, ɓɛ kwɛmmi lɛ̀ ǹsòn yɛ ɓɛ ta lon lɛ Sìrɛ̂n. Paꞌ she wai Rɔ̂m ɓi tì kuꞌ kwe.
Kɛ nyinnìm shan nun, ɓye mɛ̀ Yudà ɓi kwe, kònndì lɛ̀ ɓye yonnzi ɓon nɛꞌ, ɓɛ ɗwon yì ɓɛ̀ꞌ mɛ Yudà. Ɓye Krɛ̂ꞌ ɓi kwe lɛ̀ ɓye Àràbî nun hwæn. Kwo fɛꞌ she ɓwiꞌ ɓi kyikyi si, ɓwiꞌ ta ɓon fɔ̀si ywɔti mɛ ŋkyìn lɛꞌ nyɛꞌ nun hwæn. Ɓɛ ta lɛꞌ kɛ nywi ywum ŋgwulea yɛ M̀vɛ̀nnswæ̀b tǎ cì nun.»
Shìmmea ɓe ɓon cǐ ǹzwɔnzwɔ̀ꞌ, han kon mfɔ̀kǎꞌ lɛꞌ ɓwu ɓon, ɓɛ ɗunmi lɛꞌ lɛ̀ ɓwùlu lɛ: «Ɓwiꞌ yɛ mwǔ lɛꞌ ton yɛ lìmmi ɗye lɛ?»
Ɓyindɔꞌ ɗunmi kɔlaꞌ lɛ̀ ɓɛ ta lɛꞌ lɛ: «Ɓɛ wolâ lɛ̀ m̀bùn lwɛn.»
Ǹzæ̌ꞌ lɛꞌ yɛ Pìɛ̂r lɛle kɛ ŋkwìn mɛ Yudà nunLi, Pìɛ̂r waꞌ zwô lɛ̀ kì-wûm ɓlàn m̀bɔꞌ ɓye fɔꞌ ɓwùlu mɛ̀ ci-ntwum Yesù Kristò, à ɗunmi lɛli lɛ̀ ɓwum kɛ ŋkwu kimmi nun, à shɛ̀ lɛ: «Ɓyin mɛ̀ Yudà, lɛ̀ ɓyin ɓɛ ta tòn kɛ Yèrusàlɛ̀m hwæn, nònnzênì mɛ̀ ywiꞌ, ɓyin ywɔꞌ swum sɛ mùn yɛ̌ ɓyin shɛ̌.
Ɓæ̀ꞌ sɛ ɓwum ton ɓɛ tà ka ywi wɛ̌ tà shɛ ɓyin ta ɓàkàꞌ si. Ɓyin nɛꞌ, ɓyin ta yɛn lɛ ǹzànnzàn nywɔꞌ shikpon sɛ kɛ.
Swum sɛ ta lànnzì sɛ, à si swum sɛ Jòwɛ̂l, ci-nlɛli kɛ ŋwum Mvɛ̀nnswæ̀b nun shɛ̀kàꞌ mbyî. À lɛe lɛ:
“M̀vɛ̀nnswæ̀b ni lɛꞌ lɛ:Kɛ kwan mmlɔ̀kàꞌ ŋgyɔ̂ꞌ wan nun,mùn yɛ̌ M̀pùn nyɛ̀m fyi kɛ nywi mwum hwæn,Ɓwɛn ɓyin ɓye mɛ̀ ɗwɛb lɛ̀ ɓye mɛ̀ yib ywimɛ ǹzæ̌ꞌ lɛꞌ yɛ̂m shɛ̌ kɛ nywi ywum yɛ ywimɛ ɓɛ̀n.Mùn yɛ̌ mɛ̀ mbìpàn ɓyin ywum lìsea kɛ ndɛmndɛm nun, kònndì lɛ̀ mɛ̀ ɗwɛbshì ɓyin.
À si lɛ, kɛ ŋgyìn màzwùm nun, kwo fɛꞌ mɛ̀ ci-she ɓyɛ̂m ɓye mɛ̀ ɗwɛb lɛ̀ ɓye mɛ̀ yib,mùn yɛ̌ ɓon M̀pùn nyɛ̀m fyi nywi, ɓɛ ɗunmi mɛ̀ lɛꞌ nyɛ̌ ywìmɛ ɓɛ̀n shɛ̌ m̀bɔ̀ꞌ tin.
Mùn yɛ̌ ywum ŋgwulea cǐ kɛ ɗɛb,mùn cì kuꞌ yì kìkeàn kɛ ŋgyɔ̂ꞌ wan nun.Ɓɛ yɛ mvæb yɛnni, ɓɛ yɛn win, ɓɛ yɛn tì m̀ɓuꞌ kyi.
Nywɔꞌ yɛ̌ fyònnì njimmi, nywiꞌ fyònnì kuꞌ m̀pèan wɛ̌ mvæb,lɛ̀ ŋ̀gyìn Nyɛli nyɛꞌ kà ɓɛ̌n, ŋ̀gyìn ndwun nɛ cinni ǹtwu.
Kɛ kwan màzwùm nun, mwum nyɛ̌ yɛ̌ Nyɛli nyɛꞌ ɗɔa lɛ nyǐ ni swæti nun, à yɛ̌ nun swæti.” »
Pìɛ̂r kònndì tì shɛ̀ lɛ: «Ɓwum Izràɛ̂l, ywɔênì swum sɛ mùn yɛ̌ ɓyin shɛ̌. Yesù, mwum nɛ wai Nàzàrɛ̂ꞌ ɓe mwum ndɔꞌ nɛ M̀vɛ̀nnswæ̀b lìsea ɓyin ŋ̀kimmɔꞌ yon kɛ yi hìlea yɛ nun ɓe cì nun, à lìsàꞌ tì kuꞌ yon kɛ yi kìkeàn nun, lɛ̀ kɛ ywum ŋgwulea yon nun hwæn. Ɓyin limmi yon seansean ntwiꞌ sɛ kɛ nyinnìm shin sɛ nun ɓe yon cǐ.
Nun kuꞌ, M̀vɛ̀nnswæ̀b yile lɛ nun ɗonnzi nyǐ kɛ fyaꞌ yin. À lìmme swum sɛ ɓyin yɛ cì lɛ̀ nyǐ m̀bɔ̀ꞌ tin. Ɓyin cie lɛ ɓwum ɓyibbɔa ywummɔꞌ nun kɛ ŋgæꞌ mɛ̀ ɓɔtɔꞌ zwɛm, à ywi.
Son, M̀vɛ̀nnswæ̀b yìmnzâ nun kɛ ywi nun, à kpæ̀ꞌ nun kɛ mɛ vɛ̀nɛ̀ꞌ ywi nun, ntwiꞌ ywi wòle kǎn à tònnzì nun njiꞌ kɛ ŋkimmɔꞌ yon nun.
À si wɛ̌ tà shɛ m̀vɛ̀n Dàvîd lɛle kɛ nywi yon lɛ:“Mùn ɓe Nyɛli nyɛ̀m yɛnni kwan hwæn kɛ swiꞌ shɛ̂m,ntwiꞌ sɛ à ni kwan hwæn kɛ fyaꞌ ji yɛ̂m, swum ndɔꞌ læ̀kì mùn yisi.
Li nɛ ci ǹlim yɛ̂m ta tòn kwan hwæn lwinni lɛ̀ ǹdàli,ǹzæ̌ꞌ lɛꞌ yɛ ta mun kwean ŋwum ɓɛ kwan hwæn myimmea.Kwo fɛꞌ she kwæꞌ nywi shɛ̂m si swublea sɛ, mùn tǎ zwùm tɛ̀li lɛ̀ wù,
ntwiꞌ sɛ wù ɓǎ ǹzison shɛ̂m nzwonnzi kɛ nsòn ɓwum ywi,wù ɓà kuꞌ yili lɛ mwum nɛ ti ǹywù ɓwû ŋgyɔꞌ ɗin.
Wù cìâ mùn lìmmì mɛ̀ mbyi ɓye ta ɓwum ǹzison fɛ,wù tà mun lwinnzi lɛ̀ ǹdàli ntwiꞌ sɛ wù ni mùn kɛ ke.” »
Pìɛ̂r kònndì tì shɛ̀ lɛ: «Mɛ̀ ŋgyinni ɓyɛ̂m, mùn wòli mùn lɛli mwù zwô lɛ̀ ɓyin kɛ nywi mvɛ̀n Dàvîd, mbibea mɛ̀ shì ɓyɛꞌ. À ywie, ɓɛ gwum nun, a kiìn ɓɛ̀n ɗyě, m̀byùꞌ nyon ni kɛ nyinnìm shɛꞌ nun.
À ɓe làn nyon ci-nlɛli kɛ ŋwum Mvɛ̀nnswæ̀b nun, à ɓɛ tì lɛ̀ ǹlìmmì lɛ M̀vɛ̀nnswæ̀b cìe nun ŋ̀kàli, à lɔ̀ꞌ ǹdɔ̀ꞌ zwɛ̂m lɛ nun kà fɛkàꞌ gbaꞌ lwun shon lɛ̀ mwum nyon ndɔꞌ kɛ kwan ndɔꞌ nun.
Li, Dàvîd yɛnne swum sɛ yɛ lànnzì m̀bɔ̀ꞌ tin. Son sɛ ci à lɛle kɛ nywi nyìmnǐ ywi yɛ <font color=blue>Kristò</font>, mwum nɛ M̀vɛ̀nnswæ̀b fyie yɛ̌ yìmnì, cìcì sɛ nun shɛ̀e lɛ:“M̀vɛ̀nnswæ̀b nzwonnze kan nun kɛ nsòn ɓwum ywi,a konndì ɓɛ, kwæꞌ nywi shon ɓwù kan ŋgyɔꞌ nji.”
Yesù nɛ mùn tǎ lɛꞌ nɛ, M̀vɛ̀nnswæ̀b yìmnzâ nun kɛ ywi nun. Ɓwiꞌ hwæn, ɓwiꞌ ɓi yì shìtàkwù yon.
Kɛ ŋwasi yɛ M̀vɛ̀nnswæ̀b wasi nun fyaꞌ ji yon nun, à yèâ M̀pùn Nsanmi kɛ fyaꞌ Ce M̀vɛ̀nnswæ̀b. M̀pùn nyɛ̌ nun cìe ŋ̀kàli nun, à kyììleâ ɓwiꞌ nun jenɛ wɛ̌ tà shɛ ɓyin yɛn sɛ ta lànnzì sɛ, lɛ̀ swum sɛ ɓyin ta ti kuꞌ ywɔꞌ jenɛ.
Dàvîd nun nɛꞌ, ɓwiꞌ limmi lɛ ǎ nèan kǎn kɛ ɗɛb, son, à lɛle lɛ̀ ŋwum yon nɛꞌ lɛ:“M̀vɛ̀nnswæ̀b lɛle lɛ̀ Nyɛli nyɛ̀m lɛ:Tǒn fyaꞌ ji yɛ̂m,
mùn yɛ̌ wù mɛ̀ ci-ɓyìnnzì ɓyû kɛ̌ mɛ kwù ɓyû nji.”
Kwan sɛ ŋ̀kwìn ɓwum ywɔꞌ ǹzæ̌ꞌ lɛꞌ yɛ Pìɛ̂r lɛli hwæn, ǹzæ̌ꞌ lɛꞌ màzwùm yinndì ɓon ǹzwɔnzwɔ̀ꞌ. Ɓɛ kà cibbi lɛ̀ mɛ̀ Pìɛ̂r lɛ: «Mɛ̀ ŋgyinni, kɛ à si li, ɓwiꞌ yɛ cì lɛ?»
Pìɛ̂r fyònnzì lɛ̀ ɓon lɛ: «Kwɛbsênì m̀bɔ̀kì tòn nyin, ɓyin ci ɓɛ jimnzi ɓyin kɛ jin Yesù Kristò nun, ɓǎ M̀vɛ̀nnswæ̀b zusì ɓyin mɛ̀ ɓyɛbbi nyin. Li, ɓyin yɛ M̀pùn Nsanmi nɛ M̀vɛ̀nnswæ̀b tǎ ɓwum fɛ cinni.
Ntwiꞌ sɛ ŋ̀kàli yɛ M̀vɛ̀nnswæ̀b cìe, à cìe yon lɛ̀ ntwiꞌ yin, lɛ̀ ntwiꞌ ɓwɛn ɓyin, à kònndì tì kuꞌ cì kɛ ntwiꞌ ɓwum ɓye kwɛmmi kan lɛ̀ cɛ̌. À cìe yon lɛ̀ mwum hwæn nyɛ̌ Nyɛli nyɛꞌ M̀vɛ̀nnswæ̀b yɛ̌ lon lɛ̀ nyǐ ni ɓɛ mwum nyon.»
Kɛ nyě nlɛli yi, Pìɛ̂r kònndì ɓon ǹzæ̌ꞌ lɛꞌ shɛ̌ mèan, lɛ̀ nun yæsì ɓon mɛ̀ nlim kɛ zwum, lɛ̀ nun fɛ tì kuꞌ ɓon ŋ̀kimmɔꞌ nywi. À ɓe ɓon shɛ̌ lɛ: «Kweànnì kɛ nyinnìm mvu ɓwum ɓyibbɔa màzwùm nun, ɓyin yili lɛ M̀vɛ̀nnswæ̀b swæti ɓyin.»
Ɓyindɔꞌ lɛ̀ ɓwum ɓye ywɔe ǹzæ̌ꞌ lɛꞌ Pìɛ̂r yi, ɓɛ yili yon, li, ɓɛ jimnzi ɓon. Kɛ nywɔꞌ màzwùm nun, ɓɛ konnde ɓwum kɛ læm mɛ ci-nɗwon Yesù nun lànmɛ̀ ɓwum ŋkæm nlè.
Ɓɛ ɓe mwù kɛ̌ lɛ̀ ǹlim fɔꞌ kɛ ywum yɛ mɛ̀ ci-ntwum Yesù Kristò ɓe lìsàꞌ nun, ɓɛ ɓe ŋwum fɔꞌ lɛ̀ ɓwùlu, ɓɛ konndì ji m̀ban lɛ̀ ɓwùlu, ɓɛ keli M̀vɛ̀nnswæ̀b m̀banmban.
M̀bɔ̀kì tòn nɛ ɓwum Yesù ɓe tòn lɛ̀ ɓwùluKɛ nyinnìm ɓwum, yi ɓe wɛn nɛ hwæn ɗun kɛ zwum kɛ ntwiꞌ ywum ŋgwulea yɛ mɛ̀ ci-ntwum Yesù ɓe cì.
Ɓwum ɓye ɓe lɛ̀ ɓɛ tɛlâ zwùm lɛ̀ Yesù hwæn, ɓɛ ɓe kɛ̀n m̀banmban, mwum m̀bɔꞌ ɓe swum cinni lɛ̀ ɓwùlu ɓɛ cinni.
Ɓɛ ɓe yì kpìnnzɔ̀ꞌ yi cìcì ŋgyɔꞌ yan kyǐ lɛ̀ ywum njônndì yan nun hwæn. Lòn yɛ ta kwan, ɓɛ kyiilàꞌ yon ɓon hwæn, ɓɛ ɓe yon fɛ lɛ̀ mwum nyan nɛ swum ndɔꞌ ɓe shini.
Ɓɛ ɓe kǎn ǹswɔli nyenswæ̀b ndwun mɛ̀ Yudà kwinni nywɔꞌ ndɔꞌ, ɓɛ ɓe ji ji mɛ nye m̀banmban lɛ̀ ǹlim lwɛn, wɛn nɛ hwæn ɓe ǹlim pwɛbbi lɛ̀ lwikwæ̌n.
Ɓɛ ɓe M̀vɛ̀nnswæ̀b twuli, ɓwum hwæn ɓe ɓon ndwæli. Li, mɛ̀ nywɔꞌ mèan hwæn, Nyɛli nyɛꞌ Yesù Kristò ɓe ɓwum ɓye nun swætâ kònndi kɛ ŋkwìn yan nun.
Ŋ̀kimnzi yɛ Pìɛ̂r kimnze ɓlɔ̀ɓlɔ̂ꞌ ndɔꞌƁe nywɔꞌ m̀bɔꞌ ndɔꞌ, Pìɛ̂r ɓon lɛ̀ Jân wae kɛ̀n kɛ nyenswæ̀b ndwun mɛ̀ Yudà. Ɓe lɛ̀ ɓɛ kɛnmɛ ŋ̀keli ye nywɔꞌ nlè kwæ̀bbi.
Ɓɛ ɓɛn ŋwum ɓònmbyi nyenswæ̀b ye ɓɛ lon lɛ «Ŋwum ɓònmbyi lwɛn», mwum ndɔꞌ ɓe kwe m̀ɓwɔ̀ti, à ɓe ɓlɔ̀ɓlɔ̌ꞌ ǹdìkǎꞌ nye yon. Ɓɛ ɓe nun shi mɛ̀ nywɔꞌ mèan hwæn, ɓɛ kiìn nun kɛ̌ kwe, ɓǎ nun ɗɔlaꞌ lòn kɛ fyaꞌ ɓwum ɓye tǎ ɗun kɛ nyenswæ̀b ndwun nun.
À yɛn mɛ̀ Pìɛ̂r yɛ ɗun kɛ nyenswæ̌b, à ɗɔa ɓon swum ndɔꞌ fyaꞌ.
Mɛ̀ Pìɛ̂r sunndi nun cɛ. Ɓɛ shɛ lɛ̀ nun lɛ: «Cɛ ɓwiꞌ».
Kon mwum tòn ni kɛn ɓon nywi hwæn, ntwiꞌ sɛ nun ɓe shɛ̀ lɛ ɓyi ɓi yɛ nun swum ndɔꞌ fɛ.
Pìɛ̂r kà shɛ̌ lɛ̀ nun lɛ: «Mùn ɓǎ lɛ̀ lòn, kwo fɛꞌ dalà m̀bɔꞌ, son, swum sɛ mùn cinni mùn yɛ̌ wù son fɛ. Mùn shɛ̀ wu kɛ jin Yesù Kristò nun lɛ: waꞌ zwô, wù kɛ̀n lɛ̀ mɛ̀ kwù ɓyû».
À lɛꞌ li, a ɓæn nun fyaꞌ ji, à wasi nun zwô. Kɛ fyaꞌ zwɛm ǹnywɛ̀n, mɛ̀ kwù ɓyon lɛ̀ mɛ̀ ŋgwon kwù ɓyon kimmɔꞌ.
À ɗi zwô, à ɗyi mɛ kwù ɓyon zwɛm, à ɗunmi kɛ̀n. À ɗun kɛ nyenswæ̀b ndwun ɓon lɛ̀ mɛ̀ Pìɛ̂r m̀ban. À ɓe kɛ̀n, lɛ̀ à tǎ ɗi ɗi, à kònndì M̀vɛ̀nnswæ̀b twuli.
Mwum hwæn yɛn nun wɛ̌ tà shɛ nun tǎ kɛ̀n lɛ̀ ǹtwuli Mvɛ̀nnswæ̀b.
Ɓɛ limmì nun, ɓon lɛ: mwum nɛ ɓe tòn kɛ ŋwum ɓònmbyi lwɛn lɛ̀ à tǎ lòn ɗɔlea nɛ nyɛ̌. Shìmmea ci ɓon ǹzwɔnzwɔ̀ꞌ. Mwù yon ɓon lɛ̀ swum sɛ lannzi mwum màzwùm nywi.
Ǹzæ̌ꞌ lɛꞌ yɛ Pìɛ̂r lɛle kɛ nyenswæ̀b ndwunMwum màzwùm ɓe suꞌ ɓæti lɛ̀ mɛ̀ Pìɛ̂r. Kwan sɛ mwum hwæn ɓe nun yɛnni, shìmmea ɓe nun cǐ, ɓɛ ɗunmi ɓon ɓɔti nywi kɛ cìcì sɛ ɓɛ ɓe lon lɛ pàꞌ Sàlòmôn.
Pìɛ̂r yɛn ɓɛ ta ɓɔti li, à ɗunmi ɓon shɛ̌ lɛ: «Ɓwum Izràɛ̂l, lɛꞌ ton sɛ ta ɓyin shìmmea cǐ lɛ̀ ntwiꞌ yɛn? Yɛn sɛ ɓyin ta ɓwiꞌ cɛ nun? Kɛ̀ ɓyin ta fɔ̀kàꞌ lɛ ŋ̀kimmɔꞌ yɛꞌ yɛ ci mwum tòn nɛ ɗunmi kɛ̀n, shindɔꞌ ntwiꞌ sɛ ɓwiꞌ ɓi sanmi ǹzwɔꞌ, son sɛ ci? Ayi, sɛ ɓa li.
M̀vɛ̀nnswæ̀b nyɛ̌ mɛ̀ mbibea ɓyɛꞌ Abràhæ̂m, Izàꞌ lɛ̀ Yàkɔ̂b ɓe ɗwon, nun nɛ fɛe ǹtwu lɛ̀ ci-she nyon Yesù Kristò. Son, ɓyin swile nun ywi kɛ fyaꞌ ɓwum klwɔkea, ɓyin ɓyinnɔ̀ꞌ tì nun kɛ swiꞌ Pìlatwù. Lɛ̀ Pìlatwù ɓe làn nyon yili lɛ ɓɛ pæsì fyàꞌ lɛ̀ nun.
Ɓyin ɓyinnɔe mwum ni nɛ ɓe ǹsanmi, à ɓɛ ti ǹlwinni, ɓyin kà kɛ̌n yili lɛ Pìlatwù pæsì fyàꞌ lɛ̀ mwum nɛ ɓe ci-ŋwu ɓwum.
Li, ɓyin wuâ mwum nɛ tǎ ǹzison she ŋ̀kæ̀mŋkæm fɛ, son, M̀vɛ̀nnswæ̀b yìmnzâ nun kɛ ywi nun, ɓwiꞌ ɓɛ yì shìtàkwù yon.
Ŋ̀kimmɔꞌ yon yɛ ci mwum tòn nɛ cinni ŋ̀kimmɔꞌ ɓe, nyɛ̌ ɓyin ta yɛn nɛ, ɓyin limmi nun seansean. Ɓwiꞌ ta zwùm tɛ̀li lɛ̀ Yesù, son sɛ ci à kimmɔꞌ jenɛ wɛ̌ tà shɛ ɓyin ta nun yɛnni sɛ.
Mɛ̀ ŋgyinni ɓyɛ̂m, mùn lìmmâ jenɛ lɛ ɓyin lìmme kǎn swum sɛ ɓyin ɓe cì. Mɛ̀ ci-zwiꞌ ɓyin lìmme kan tì kuꞌ.
Son, M̀vɛ̀nnswæ̀b lwinnzâ swum sɛ nun lɛle kɛ ŋwum mɛ ci-ntwum ɓyon, she nun lɛle lɛ: “Mwum nɛ nyǐ ni yɛ̌ fyiì, nyǐ ni yɛ vɛ̀nɛ̀ꞌ yɛnni.”
Li, Nyɛli nyɛꞌ M̀vɛ̀nnswæ̀b yɛ̌ ɓyin flɔa fɛ kɛ mɛ nlim nun, à kònndì ɓyin Yesù Kristò fyii, nun nɛ nun kɛ̌ lɛ̀ jin shin.
Yesù yɛ̌ tòn kɛ ɗɛb, a kɛn ɓɛ̀n kwan sɛ M̀vɛ̀nnswæ̀b yɛ̌ ywum nywæb fǒ. Son sɛ nun lɛle kɛ ŋwum mɛ ci-ntwum sanmea ɓyon ǹdìkàꞌ ŋwê.
Mòîzɛ̀ lɛle lɛ: “Nyɛli nyɛꞌ M̀vɛ̀nnswæ̀b yɛ̌ ɓyin ci-nlɛli kɛ ŋwum yon nun ndɔꞌ fyii wɛ̌ mùn. Mwum màzwùm yɛ̌ kwan kɛ nɗuꞌ yin nun. Ɓyin yɛ nun ywɔli kɛ ywum yɛ nun yɛ̌ ɓyin shɛ̌ nun hwæn.
Mwum nɛ ɓǎ yili lɛ nun ywo swum sɛ nun yɛ̌ lɛꞌ, ɓɛ yɛ nun kwannzi kɛ ŋkwìn ɓwum Mvɛ̀nnswæ̀b nun, ɓɛ wu nun.”
«Ǹdìkàꞌ ŋwaꞌ yɛ kɛ nywi Sàmwɛ̂l, ci-nlɛli kɛ ŋwum Mvɛ̀nnswæ̀b nun, mɛ̀ ci-ntwum Mvɛ̀nnswæ̀b ɓye kwean ɓe hwæn, ɓɛ lɛle kɛ nywi wan nyɛ̌ ɗyě nun.
Jenɛ, ɓyin ɓi mɛ̀ nji nye mɛ ci-nlɛli kɛ ŋwum Mvɛ̀nnswæ̀b nun, ɓyin ɓɛ ɓwum ɓye M̀vɛ̀nnswæ̀b jine ŋ̀gwòn lɛ̀ mɛ̀ mbibea ɓyɛꞌ kɛ ntwiꞌ yin. Ŋ̀gwòn màzwùm, kwan sɛ nun jine nun lɛ̀ Abràhæ̂m, à shɛ̀e lɛ: “Mùn yɛ̌ mɛ̀ paꞌ ɓwum nɛ ŋgyɔ̂ꞌ wan hwæn ŋgæ̀nni kɛ nyě mvu ɓwum ywû.”
Li nɛ ci, M̀vɛ̀nnswæ̀b sɛte ɓyin Yesù fyii. À ɓe ci-she nyon nyɛ̌ nun fyii lɛ̀ nyǐ ni kpaꞌ ɓyin, lɛ̀ ɓyin yonnzì mɛ̀ nlim nyin, ɓyin ɗonnzi mɛ̀ lɛꞌ mɓyibbɔa nɛ mwum nyin hwæn tǎ cì.»
Pìɛ̂r ɓon lɛ̀ Jân kɛ swiꞌ ɓwum klwɔkeaKɛ kwan sɛ mɛ̀ Pìɛ̂r ɓon lɛ̀ Jân ɓe lɛli lɛ̀ ŋ̀kwìn ɓwum si, mɛ̀ ci-mfɛ sàtìkæ̀ꞌ nyenswæ̀b ndwun, ci-zwiꞌ mɛ̀ suzæ̀n nyenswæ̀b, lɛ̀ mɛ̀ <font color=blue>Sàdùsìɛ̂n</font> kiìn kɛ cì shan.
Ɓɛ ɓe kǎn lɛ̀ ǹlim lwɛn lɛ̀ ǹlìsàꞌ yɛ mɛ̀ Pìɛ̂r ɓe ŋ̀kwìn ɓwum ywum lìsea. Ɓɛ ɓe kǎn yili lɛ ɓyi ɓi shɛ lɛ Yesù ni yìmnâ ɓe kɛ ywi nun. Shi si lisaꞌ lɛ mɛ̀ yìmnǐ ywi ɓi kwe.
Ɓɛ ɓɛn, ɓɛ ɓæn mɛ̀ Pìɛ̂r ɓon lɛ̀ Jân, ɓɛ ɗwɔꞌ ɓon næm nun han shikpon wanni, ntwiꞌ ɓe lɛ̀ kpòn nɛ tî.
Kwo fɛꞌ li, ɓwum ɓɛ ywɔꞌ ǹzæ̌ꞌ lɛꞌ mɛ Pìɛ̂r, ɓyindɔꞌ kɛ mwù lɛ̀ yon. Li, mɛ̀ ci-ŋkɛ̀ mwu lɛ̀ Yesù ɗwɔe nywɔꞌ màzwùm ŋkæm nshæ̂n.
Shikpon kin wanni, mɛ̀ ci-zwiꞌ mɛ Yudà, ɓwumŋkæ̀m ɓyan lɛ̀ mɛ̀ ci-nlìmmì mɛ lwuà swɔsi ɓon nɛꞌ kwe Yèrusàlɛ̀m.
Ɓwum mɛꞌ ɓe lɛ: Anà nɛ ɓe mwumŋkæ̀m mɛ̀ ci-mfɛ sàtìkæ̀ꞌ nyenswæ̀b ndwun, Kàifì, Jân, Àlèzândrɛ̀, lɛ̀ ɓwum mwumŋkæ̀m mɛ̀ ci-mfɛ sàtìkæ̀ꞌ nyenswæ̀b ndwun nun hwæn.
Ɓɛ shɛ mɛ̀ Pìɛ̂r ɓon lɛ̀ Jân, ɓɛ kɛn ɓon ɗyili kɛ nyinnìm shan nun, ɓɛ kà cibbi lɛ̀ ɓon lɛ: «Yǎ ŋkimmɔꞌ yɛ ɓyin cinni kuꞌ, ɓyin kà kimnzi mwum tòn nɛ? Kɛ̀ ɓyin kimnzi nun kɛ jin wɛn nun?»
M̀pùn Nsanmi fɛ Pìɛ̂r ŋ̀kimmɔꞌ nywi, à shɛ̀ lɛ̀ ɓon lɛ: «Mɛ̀ ci-zwiꞌ, lɛ̀ ɓwumŋkæ̀m mɛ Yudà;
m̀bɔ̀kì nɛ ɓyin ti ɓwiꞌ ǹzæ̌ꞌ lɛꞌ cibbea ɗye kɛ nywi lwɛn nɛ ɓwiꞌ ci lɛ̀ ŋ̀gwɛ̀nŋgwɛ̀n ni, lɛ ɓwiꞌ sannzi mbyi nɛ ɓwiꞌ fyi ŋ̀gwɛ̀nŋgwɛ̀n kimmɔꞌ,
ɓyin hwæn, lìmmênì, ŋ̀kwìn ɓwum Izràɛ̂l konndì tì kuꞌ lìmmì lɛ, mwum nɛ ɓyin ta yɛn ŋ̀kimmɔa kunndun nɛ, à cinni ŋ̀kimmɔꞌ kɛ nywi Yesù Kristò mwum nɛ wai Nàzàrɛ̂ꞌ nɛ ɓyin ywummɔe kɛ ŋgæꞌ mɛ̀ ɓɔtɔꞌ zwɛm, kɛ nyě yi, M̀vɛ̀nnswæ̀b yìmnzì nun ɓe kɛ ywi nun.
Nun Yesù Kristò nɛ ɓɛ ta lɛli kɛ ɗèwǎ Mvɛ̀nnswæ̀b nun kɛ nywi yon lɛ: “Ɓyin mɛ̀ ci-ŋgwe nye, ŋgæꞌ nɛ ɓyin ɗwie twuꞌ, nun nɛ ti ǹshimmbyiꞌ nye.”
Nun nɛ nun kyishon Ci-nswæti ɓwum, ntwiꞌ sɛ kɛ ŋgyɔ̂ꞌ wan nun hwæn, M̀vɛ̀nnswæ̌b fyi kan mwum ndɔꞌ nyɛ̌ ɓwiꞌ yɛ swæꞌ kɛ nyè yon.»
Ɓwum klwɔkea ɓye ɓe ŋgyɔꞌ yɛn kim-nlim Pìɛ̂r ɓon lɛ̀ Jân, shìmmea ci ɓon ntwiꞌ sɛ ɓon yɛnni lɛ mɛ̀ Pìɛ̂r ɓe kǎn ɓwum ŋkæ̀mŋkæm. Ɓe lɛ̀ ɓɛ limmâ lwɛn lɛ ɓwum ɓɛ ɓe kɛ̀nkɛ̀n lɛ̀ Yesù ɓɛ.
Ɓɛ cɛ kuꞌ mbɛti, ɓɛ yɛn kuꞌ mwum nɛ mɛ̀ Pìɛ̂r kimnzi ni ɓon ke ǹɗyi, ɓɛ cinni kan ǹzæ̀ꞌ lɛꞌ mfyònnzì.
Ɓɛ kwannzi mɛ̀ Pìɛ̂r wan, ɓɛ ɗunmi lɛli ɓe nyinnìm shan nun.
Ɓɛ ɓe lɛꞌ lɛ: «Ɓwiꞌ yɛ kuꞌ cì lɛ lɛ̀ ɓwum ton ɓɛ? Mwum hwæn nɛ fɛ Yèrusàlɛ̀m lìmmâ lɛ ɓon ɓɛ ci kìkeàn lwùmmi sɛ, li, ɓwiꞌ wòli kan ɓwiꞌ lwin.
Son, swum sɛ ɓwiꞌ yɛ cì, lɛꞌ sɛ læ̀kì fyè cìcì hwæn, à si lɛ ɓwiꞌ yisênì ɓon lɛ̀ m̀pànŋgàꞌ mɛꞌ, ɓɛ læ̀kì tì ǹjè Yesù màzwùm shɛ̌ mbyî lɛ̀ mwum ndɔꞌ.»
Ɓɛ lɛꞌ li hwæn, ɓɛ fyɔsì ɓon ɓe næm, ɓɛ ɗunmi ɓon kænni lɛ ɓa ɓyi ɓi sean tì jin Yesù, shìkì ɓyi ɓi lisàꞌ mwum ndɔꞌ ywum kɛ nywi yon.
Son, mɛ̀ Pìɛ̂r ɓon lɛ̀ Jân fyonnzì lɛ̀ ɓon lɛ: «Ɓyin nɛꞌ, ɓyin yɛn kɛ swiꞌ Mvɛ̀nnswæ̀b lwɛn lɛ m̀mwumnzi yin yɛ lwu, kɛ̀ m̀mwumnzi M̀vɛ̀nnswæ̀b?
Ti lɛ̀ ɓwiꞌ, ɓwiꞌ wòli kan ɓwiꞌ ɓyinnɔ̀ꞌ ǹshɛ̀ swum sɛ ɓwiꞌ yɛnnâ, lɛ̀ she ɓwiꞌ ywɔâ.»
Ɓwum klwɔkea konndì ɓon yisi, lɛ̀ ɓɛ kà pæ̌ꞌ fyàꞌ lɛ̀ ɓon, m̀bɔ̀kì nɛ ɓon cinni kǎn mbyi nɛ ɓon yɛ ɓon vɛ̀nɛ̀ꞌ yɛnnzi nun. Ntwiꞌ sɛ ɓɛ ɓe ŋ̀kwìn ɓwum yi. Ŋ̀kwìn ɓwum ɓe sukuꞌ M̀vɛ̀nnswæ̀b twuli lɛ̀ swum sɛ nun cìi.
Mwum nɛ cinne ŋ̀kimmɔꞌ lɛ̀ hìlea mɛ Pìɛ̂r, ɓe lɛ̀ à ti kɛ̀nni ɗwǔm mwum nyî ɓlàn.
Ɓwùlu ywɔꞌ ǹzæ̌ꞌ lɛꞌ yi hwæn, ɓɛ ɗunmi M̀vɛ̀nnswæ̀b keli lɛ̀ ǹlim fɔꞌ lɛ: «Ce Nswæ̀b ndwun, wù nɛ fɔꞌ ɗɛb lɛ̀ ŋgyɔ̂ꞌ wan, wù fɔꞌ tì kuꞌ mlǎꞌ lɛ̀ ywum yɛ mlaꞌ nji hwæn.
Wù nɛ lɛle kɛ ŋwum Dàvîd, mbibea nyɛꞌ nyɛ̌ cikpuꞌ nywù, à shɛ̀ kɛ ŋkimmɔꞌ Mpùn Nsanmi lɛ:“Yǎ ŋwali yɛ ye mɛ̀ kyìn ɓwum ta wali yi?Yǎ mɛ lɛꞌ mpwìnpwìn nɛ ɓon ta sunndaꞌ ni?
Mɛ̀ mvɛ̌n klwɔkea ɓɛ ŋgyɔ̂ꞌ wan nun swɔlea m̀banmban.Ɓɛ ti ŋwum fɔꞌ lɛ̀ ɓwùlu ɓǎ ɓɛ ɗwi wì lɛ̀ Nyɛli nyɛꞌ M̀vɛ̀nnswæ̀b nɛ cinni ywum hwæn,lɛ̀ tì <font color=blue>Kristò</font>, mwum nɛ nun fyie ŋgyɔ̂ꞌ wan.”
Ntwiꞌ à si ɓwiꞌ kɛ nlìmmì nun lwɛn lɛ Èrôdɛ̀ ɓon lɛ̀ Pônsɛ̀ Pìlatwù sunndâ ŋwum ɓon lɛ̀ mɛ̀ kyìn ɓwum, lɛ̀ ɓwum Izràɛ̂l ndɔꞌ kɛ nsòn ton yɛ nun. Ɓɛ sunndi ŋwum kɛ nywi ci-she nsanmi nywù Yesù Kristò nun, nun nɛ wu yæ̀nne lɛ̀ Ci-nswæti ɓwum.
Kɛ ncì yɛ ɓɛ cie li, ɓɛ lwinnzâ swum sɛ ɓe lɛ̀ wù kɛ̀â lɛ̀ ŋ̀kimmɔꞌ ywû kɛ nyili ywû nun ǹdìkàꞌ ŋwê.
«Nyɛli nyɛꞌ, ywɔꞌ fɛꞌ wɛ̌ ǹzæ̌ꞌ lɛꞌ nyisi yɛ ta ɓon kwean ŋwum. Ɓwiꞌ ɓɛ mɛ̀ cikpuꞌ ɓyû, cǐ lɛ ɓwiꞌ shɛ ǹzæ̌ꞌ lɛꞌ ywû mwù zwô.
Kpaꞌ ɓwiꞌ lɛ̀ ŋ̀kimmɔꞌ ywû, ɓǎ ɓwiꞌ fɔsì mɛ̀ ŋgwɛ̀nŋgwɛ̀n kimnzi kɛ jin cikpuꞌ nsanmi nywù Yesù nun, ɓwiꞌ ci yì kìkeàn, lɛ̀ yì hìlea mèan.»
Kwan sɛ ɓon mlɔꞌ ŋ̀keli hwæn, cìcì sɛ ɓon swɔli nun funnzi. Ɓɛ fyôn lwinnɔa lɛ̀ M̀pùn Nsanmi ɓon hwæn, ɓɛ ɗunmi lɛꞌ-Nswæ̀b shɛ̌ mwù zwô.
Lwu nlim kɛ ŋkwìn ɓwum Mvɛ̀nnswæ̀b nunŊ̀kwìn ɓwum Mvɛ̀nnswæ̀b ɓe ɓæti lwɛn, ɓɛ ɓɛ ŋwum fɔꞌ, ǹdɔꞌ ɓe kǎn shɛ̀ lɛ lwɛn nyɛ̌ nun cinni ɓɛ ǹyon nun kyishon, ǹdɔꞌ ɓe swum cinni, lɛ̀ lwikwæ̌n nɛ cinni.
Mɛ̀ ci-ntwum Yesù Kristò ɓe shìtàkwǔ nyìmnǐ ywi Nyɛli nyɛꞌ Yesù Kristò ɗyi lɛ̀ kim. Li, ŋ̀ŋgæ̀nni Mvɛ̀nnswæ̀b ɓe lɛ̀ ɓon, ɓon hwæn.
Swum ndɔꞌ ɓe kǎn ǹdɔꞌ shi kɛ nyinnìm shan nun. Ntwiꞌ sɛ ɓwum ɓyan ɓye cinne mɛ̀ ndɛm lɛ̀ mɛ̀ nye nun, ɓɛ ɓe ɓon kyǐ lɛ̀ ɓɛ kiìn lɛ̀ lǒn màzwùm,
ɓɛ fɛ yon fyaꞌ mɛ ci-ntwum Yesù Kristò. Swum ndɔꞌ ɓe mwum nyan ndɔꞌ shini, mɛ̀ ci-ntwum Yesù pæꞌ lòn, ɓɛ fɛ nun, à cì swum màzwùm nun.
<sup>(36-37)</sup> Mwum nyan ndɔꞌ nɛ ɓɛ ɓe lon lɛ Jòsɛ̂ꞌ lìsae ɓwùlu kwǔ kɛ̀n lwɛn màzwùm. À kyì ndɛm nyon nɛ nun cinne, à shî lòn, à fɛ fyaꞌ mɛ ci-ntwum Yesù Kristò. (Mwum màzwùm ɓe kɛ mvu ɓwum Lèvî nun, ɓɛ yee nun kɛ Shîpɛ̀. Mɛ̀ ci-ntwum Yesù ɓe nun lon lɛ Bàrnàbâ, sù jin màzwùm ni lɛ: ci-ntɛ̀tì ɓwulu zwùm.)
(-)
Ànànià ɓon lɛ̀ m̀myon SàfiràMwum ndɔꞌ ɓe kwe, jin shon ɓe lɛ̀ Ànànià. Ɓɛ kyi kpìnnzɔ̀ꞌ ŋgyɔꞌ shan ɓon lɛ̀ m̀myon Sàfirà,
Ànànià gwùmnzì làn m̀bɔꞌ lòn, lɛ̀ m̀myon ni nlìmmì nun. À shiì ǹdǔꞌ lòn, à kìn fɛ fyaꞌ mɛ ci-ntwum Yesù.
Pìɛ̂r shɛ̀ lɛ̀ nun lɛ: «Ànànià, yɛn sɛ ci ǹlim ywû lwin lɛ̀ mɛ̀ lɛꞌ Satæ̀n, han wù ɗunmi M̀pùn Nsanmi pɔkea lɛ̀ wù gwùmnzâ làn m̀bɔꞌ lòn ndɛm, wù lɛ, wù fi hwæn?
Lɛ̀ wǔ kà kyǐ kpìnnzɔ̀ꞌ ŋgyɔꞌ, swû sɛ ɓe, kɛ nyè yɛ wu kyì son, lòn ɓe ywû, ɓa li? Ti, wù ɓàkai kɛ mwu ywû nun lɛ, lɛ̀ wǔ kà cǐ paꞌ lɛꞌ si? Mɛ̀ mɓwɛb ywû yɛn kan ɓwum, son, yɛ ta M̀vɛ̀nnswæ̀b yɛnni.»
Ànànià ywɔꞌ kuꞌ ǹzæ̌ꞌ lɛꞌ yi ɗin, à pyì ŋgyɔꞌ, à ywi. Ɓwum ɓɛ ywɔe lɛꞌ màzwùm hwæn, yi ɗun ɓon zwum.
Mɛ̀ mbìpàn ɓwum ndɔꞌ ɓɛn kwe, ɓɛ ɓwiꞌ nun lɛ̀ kwokwo, ɓɛ shɛ nun, ɓɛ kɛn gwùm ŋgyɔꞌ nji.
Kwan lan ɓe kwæꞌ, m̀myon ɗun næm, ǎ lìmmi kan swum sɛ lannzi mbyî kɛ nywi ywon.
Pìɛ̂r cibbi lɛ̀ nun lɛ: «Lòn yɛ ɓyin kyii ndɛm nun, yon yɛ ye hwæn yɛ?» M̀lib ni yili, nun lɛ: li nɛ ɓon ɓi kyii.
Pìɛ̂r ywɔꞌ li, à shɛ̀ lɛ̀ nun lɛ: «Yɛn sɛ ci ɓyin sunndi ŋwum ɓǎ ɓyin shɛ mɛ̀ mɓwɛ̀ꞌ lɛ̀ M̀pùn Nsanmi shìkì ɓyin yi nun? Cɛ fɛꞌ, ɓwum ɓɛ gwummi ywû ton ŋwum ɓònmbyi, ɓɛ yɛ wù shɛkea jenɛ.»
Kɛ fyaꞌ zwɛm ǹnywɛ̀n, m̀lib ni pyì mɛ kwǔ Pìɛ̂r, à ywi. Mɛ̀ mbìpàn ɓwum ton ɓi ɗun næm lɛ̀ m̀lib ni ti ǹywi. Ɓɛ shɛkaꞌ nun, ɓɛ kɛn nun gwùmmi kɛ moan ywon.
Yi ɗun ŋ̀kwìn ɓwum Yesù hwæn zwum, lɛ̀ ɓwum ɓye ɓe lɛꞌ màzwùm ywɔkea nun hwæn.
Yì hìlea yɛ mɛ̀ ci-ntwum Yesù ɓe cìMɛ̀ ci-ntwum Yesù Kristò ɓe yì hìlea cǐ lɛ̀ ywum ŋgwulea nun kɛ nyinnǐm ŋkwìn ɓwum. Ɓɛ ɓe ɗyi kɛ paꞌ Sàlòmôn nji m̀banmban.
Ɓwum ɓɛ ɓe lɛ̀ ɓɛ kɛ̀ kifɛꞌ mwù kɛ nywi Yesù Kristò ɓe kǎn lwǔm kwɛmmi lɛ̀ ɓon, son, ɓɛ ɓe mɛ̀ ci-ntwum Yesù kyìbsi.
Mɛ̀ ɗwɛb lɛ̀ mɛ̀ yib ɓye ɓe yònnì kɛ mbyi Yesù Kristò nun yæki màn mbyimbyî, lɛ̀ ɓɛ konndɔ̀ꞌ ɓye mbyî zwɛm.
Han ɓwum ɗunmi mɛ̀ ŋgwɛ̀nŋgwɛ̀n shi kɛ mɛ moan mbyi, ɓɛ nonnzàꞌ ɓon kɛ mɛ ndòn nun, ɓɛ nonnzàꞌ tì kuꞌ ɓyindɔꞌ kɛ yi kè nun, ɓǎ kwan sɛ Pìɛ̂r yɛ̌ lǎn, fyìnfyinnì shon fyi ǹdɔꞌ nywi kɛ ŋkwìn yan nun.
Ǹdikàꞌ m̀mwumnzi Mvɛ̀nnswæ̀b lɛ̀ she wù yɛ̌ mwum wan mwumnziMwumŋkæ̀m mɛ̀ ci-mfɛ sàtìkæ̀ꞌ nyenswæ̀b ndwun lɛ̀ ɓwum ɓye ɓe lɛ̀ nun, ɓwum màzwùm ɓe ŋ̀kwìn ye ɓɛ ɓe lon lɛ mɛ̀ <font color=blue>Sàdùsìɛ̂n</font>. Ǹlim waꞌ ɓon zwum lɛ̀ mɛ̀ ci-ntwum Yesù Kristò, ɓɛ ɗunmi swum sɛ ɓɛ yɛ ɓon cǐ kæbbi.
Ɓɛ ɓæn ɓon, ɓɛ kɛn ɓon twɔ̀a kɛ nye nɛ ɓɛ ta ɓwum hwæn twɔ̀a nlim.
Son, kpòn kǐn pyǐ, cikpuꞌ Mvɛ̀nnswæ̀b ndɔꞌ waì kɛ ɗɛb, à kìn ɓon mɛ̀ ŋwum nye wǒ, à kwannzi ɓon, à shɛ̀ lɛ̀ ɓon lɛ:
«Kɛ̀nnênì, ɓyin ɗyi kɛ nyenswæ̀b ndwun, ɓyin shɛ ŋ̀kwìn ɓwum ǹzæ̌ꞌ lɛꞌ ye paꞌ tòn she nywæb nun».
M̀bɔ̀kì nɛ ɓon ywɔꞌ li, ɓɛ shikpon hwìli, ɓɛ kɛn nyenswæ̀b ndwun, ɓɛ ɗunmi ywum lìsea lɛ̀ ɓwum.Mwumŋkæ̀m mɛ̀ ci-mfɛ sàtìkæ̀ꞌ nyenswæ̀b ndwun lɛ̀ ɓwum ɓye ɓe lɛ̀ nun, kɛ fyaꞌ yan nun, ɓɛ swɔsi ɓwum klwɔkea hwæn lɛ̀ ɓwumŋkæ̀m mɛ Izràɛ̂l hwæn lɛ̀ ɓon sunndi lɛꞌ ndɔꞌ. Ɓɛ fyi mɛ̀ suzæ̀n ɓǎ ɓɛ twɛlì mɛ̀ ci-ntwum Yesù kɛ nye njè.
Son, kwan sɛ mɛ̀ suzæ̀n ɓɛn kɛ nye njě, ɓɛ cinni kan ɓon, ɓɛ ɓyitì mwù ɓe. Ɓɛ ɓɛn, ɓɛ shɛ lɛ̀ ɓon lɛ:
«Ɓwiꞌ cinni nye njè ǹɗwɔa lwɛn wɛ̌ tà shɛ nun tǎ ɓɛ, mɛ̀ mɓòn ɓi kwe ŋwum ɓònmbyi, son, kwan sɛ ɓwiꞌ wo nye, kwo mwum m̀bɔꞌ ɓwiꞌ yɛn kan.»
Ci-zwiꞌ mɛ̀ suzæ̀n nyenswæ̀b, lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ nyenswæ̀b ywɔꞌ ǹzæ̌ꞌ lɛꞌ màzwǔm, ɓɛ lìmmi kan swum sɛ ɓɛ yɛ lɛꞌ kɛ nywi mɓwu yɛ mɛ̀ ci-ntwum Yesù Kristò ɓwu.
Son, mwum ndɔꞌ kìn ɓon shɛ̌ lɛ: «Ɓwum ɓɛ ɓyin ki nye njè ɓi, ɓon ɓɛ ɓye ɗyi kɛ nyenswæ̀b ndwun ɓi, lɛ̀ ɓɛ ta ɓwum ywum lìsea.»
Ci-zwiꞌ mɛ̀ suzæ̀n ywɔꞌ li, à waꞌ kɛ̀n lɛ̀ mɛ̀ suzæ̀n ɓyon. Ɓɛ ɓɛn kwe, ɓɛ tɛlì ɓon sèbì, ɓɛ kiìn ɓɛ̀n kɛ cǐ ɓwumŋkæ̀m lɛ̀ ɓon. Ntwiꞌ sɛ yi ɓɛ ɓon kwɛ̀nni lɛ̀ ɓwum læ̀kì nyeni lɛ̀ ɓon, ɓɛ ywummɔꞌ ɓon lɛ̀ mɛ̀ ŋgwɔ̀ꞌ.
Kwan sɛ ɓɛ ɓɛn lɛ̀ ɓon kɛ swiꞌ ɓwumŋkæ̌m, mwumŋkæ̀m mɛ̀ ci-mfɛ sàtìkæ̀ꞌ nyenswæ̀b ndwun cibbi lɛ̀ ɓon lɛ:
«Ɓwiꞌ kænne kàn ɓyin ǹlìsàꞌ ywum fɛ kɛ jin mwum tòn ni nun? Cɛênì lɛ fɛꞌ, ɓyin lwinnzâ Yèrusàlɛ̀m jenɛ lɛ̀ ywum yɛ ɓyin ta lìsàꞌ. Ɓyin yili lɛ ɓyin swi ɓwiꞌ ǹdwɛ̌n mwum tòn ni mwu.»
Pìɛ̂r lɛ̀ ɓwùlukwæ̌n ɓyon fyonnzì lɛ̀ nun lɛ: «Ǹdikàꞌ lɛ ɓwiꞌ mwumnzi M̀vɛ̀nnswæ̀b lɛ̀ she ɓwiꞌ yɛ ɓwum wan mwumnzi.
Ɓyin ywummɔe Yesù kɛ ŋgæꞌ mɛ̀ ɓɔtɔꞌ zwɛm lɛ̀ à ywi. Son, M̀vɛ̀nnswæ̀b nyɛ̌ mɛ̀ mbibea ɓyɛꞌ ɓe ɗwon yìmnzâ nun kɛ ywi nun.
À wasâ nun kɛ fyaꞌ ji yon, à kɛ̀ nun m̀vɛ̀n ndwun, à ɓɛ tì Ci-nswæti. Nun nɛ yɛ cì ŋ̀kwìn ɓwum Izràɛ̂l kwɛbsi m̀bɔ̀kì tòn nyan, M̀vɛ̀nnswæ̀b zùsì tì kuꞌ ɓon mɛ̀ ɓyɛbbi nyan.
Ɓwiꞌ ɓi yì shìtàkwù ywum màzwùm hwæn. M̀pùn Nsanmi ni tì kuꞌ shìtàkwù, nun nɛ M̀vɛ̀nnswæ̀b fɛ lɛ̀ ɓwum ɓye ta ŋwum yon ywo.»
Kɛ nywɔꞌ yɛ ɓwum klwɔkea ywɔꞌ ǹzæ̌ꞌ lɛꞌ yi, ǹlim ɗunmi ɓon fyaki zwum. Ɓon lɛ: ɓon wu ɓyi.
Son, mwum <font color=blue>Fàrìzìɛ̂n</font> ndɔꞌ ɓe kwe, jin shon ɓe lɛ Gàmàlìɛ̂l. À ɓe ǹlìsàꞌ mɛ̀ lwuà Mòîzɛ̀. Mwum hwæn ɓe nun twɛli ŋ̀kyìbli. À waꞌ zwô kɛ nyinnìm ɓwulu nun, à shɛ̀ lɛ ɓɛ kwannzi fɛꞌ mɛ̀ ci-ntwum Yesù wan kwæꞌ.
Ɓɛ kwannzɔꞌ ɓon wan, ǎ kà shɛ̌ lɛ̀ ɓwùlu lɛ: «Ŋ̀kwìn ɓwum Izràɛ̂l, konnênì lɛ̀ swum sɛ ɓyin yili ɓyin ci lɛ̀ ɓwum ton ɓɛ.
Ɓyin limmì lɛ kwan læ̀b kifɛꞌ, mwum ndɔꞌ nɛ jin shon ɓe lɛ Tèdasì kweân, à ɓe nun nɛꞌ kɛ̌ kɛ paꞌ mwum ŋkæ̀mŋkæm ndɔꞌ nun, li, ɓwum nɗuꞌ nnyì ɓe nun ɗwon nyè. Son, ɓɛ wu nun, ɓwum ɓye ɓe nun ɗwon nyè nywæli, fyǎꞌ she yan ndwuꞌ.
Ɓe nyě yi, mwum ndɔꞌ nɛ jin shon ɓe lɛ Judà kònndì tì kwan kɛ kwan sɛ ɓɛ ɓe sànsìmân cǐ nun, à ɓɛ mwum Gàlìlê. À kònnde tì kuꞌ ɓwum twɛli kɛ fyaꞌ yon mèan. Ɓɛ konndì tì kuꞌ nun wu, ɓwum ɓyon nywælaꞌ tì m̀banmbɔꞌ li.
Son sɛ ci mùn shɛ̀ ɓyin lɛ, ɓa ɓyin kɛ tì ɓwum ton ɓɛ fyàꞌ nywi, ɗonnzênì ɓon lɛ̀ ɓɛ kɛn, ntwiꞌ ɓɛshɛ læm shan si she ɓwum, sɛ yɛ kuꞌ nywæꞌ ɗin wɛ̌ tà shɛ ye mbyî nywæꞌ.
Ɓɛshɛ son si kuꞌ she Mvɛ̀nnswæ̌b, ɓyin wòli kan ɓyin nywæsi son. Cìênì kon, ɓyin læ̀kì sɛm ɓe lɛ̀ ɓyin ɗwiâ twùꞌ lɛ̀ M̀vɛ̀nnswæ̀b.» Gàmàlìɛ̂l mlɔ̌ꞌ ǹlɛli hwæn, ɓɛ ɗyi kuꞌ kɛ ŋwum yon nun.
Ɓɛ loìn mɛ̀ ci-ntwum Yesù ɓe næm, ɓɛ ci ɓɛ ɓɔꞌ ɓon lɛ̀ mɛ̀ mɔ̀ꞌ, ɓɛ kænni ɓon lɛ ɓa ɓyi ɓi lɛli tì mbyî kɛ jin Yesù nun. Kɛ nyě yi, ɓɛ pæꞌ fyàꞌ lɛ̀ ɓon.
Mɛ̀ ci-ntwum Yesù waꞌ kwe kɛ swiꞌ mɓwɔki lɛ̀ ǹdàli, ntwiꞌ sɛ ɓɛ yɛnne lɛ M̀vɛ̀nnswæ̀b twɛle ɓon lɛ̀ ɓwum ŋkæ̀mŋkæm ɓye woli ɓɛ yɛn vɛ̀nɛ̀ꞌ kɛ ntwiꞌ jin Yesù.
Ɓe nyě yi, ɓɛ ɓe kǎn kwin lɛ̀ ǹlìsàꞌ ywum kɛ nyenswæ̀b ndwun nun. Ɓɛ konndi tì yòn kɛ mɛ nye lɛ̀ ɓɛ ta Ǹtwum Lwɛn shɛ̌ kɛ nywi Yesù Kristò, Ci-nswæti nɛ M̀vɛ̀nnswæ̀b fyie ŋgyɔ̂ꞌ wan.
Ɓwum shanmɓì ɓye ɓe mɛ̀ ci-ntwum Yesù kpeaKɛ kwan màzwùm nun, m̀bɔ̀kì nɛ ɓwum ɓye ɓe mbyi Yesù ɗwon ɓe kònndǐ, mɛ̀ Yudà ɓye wae kɛ kyɔꞌ cinni lɛꞌ lɛ̀ mɛ Yudà ɓye ɓe ǹdùꞌ myi. Ɓɛ ɓe fyonni lɛ ɓyi ɓi ta mɛ̀ kwɛb mɛ yib nyan limnzi kwan sɛ ɓɛ ɓe ji kyììlea mɛ̀ ŋgyinŋgyin.
Yì kì-wûm ɓlàn ɓî mɛ ci-ntwum Yesù Kristò ɓwɔki ɓwum ɓye ɓe mbyi Yesù Kristò ɗwon hwæn, ɓɛ shɛ lɛ̀ ɓon lɛ: «Sɛ ɓa kɛ mbyi nun ɓɛshɛ ɓwiꞌ ɗonnzi ǹshɛ̌ lɛꞌ-Nswæ̀b, ɓwiꞌ lwinnì lɛ̀ ŋ̀kyììlǎꞌ ji.
Mɛ̀ ŋgyinni, li nɛ sɛ yili lɛ ɓyin yæn kì-shanmɓì kɛ nyinnìm shin nun, ɓwum ɓye ɓyin limmi lɛ à ɓi ɓwum ŋkæ̀mŋkæm ɓye cinni kon, ɓye lwinni lɛ̀ M̀pùn Nsanmi. Li, ɓwiꞌ yɛ ɓon kɛ̌ kɛ mwu she màzwùm nun.
Ǹzæ̌ꞌ lɛꞌ màzwùm lwukaꞌ mwum hwæn nlim, ɓɛ yæn ɓon shanmɓì, mɛ̀ myin nyan ɓe lɛ: Ètìɛ̂n, mwum nɛ ɓe lwinni lɛ̀ M̀pùn Nsanmi, à tɛ̀lâ tì zwùm lɛ̀ M̀vɛ̀nnswæ̀b ǹzwɔnzwɔ̀ꞌ, Fìlipò, Plòkɔ̂l, Nìkànɔ̂l, Tìmôn, Pàmènâ, lɛ̀ Nìkòlâ mwum nɛ wai Àntìyɔ̂shì nɛ ɓe kwan ndɔꞌ lɛ̀ à yònnâ fyaꞌ mɛ Yudà nun.
Ɓɛ yæn ɓon hwæn, ɓɛ ɗyili ɓon kɛ swiꞌ mɛ ci-ntwum Yesù Kristò. Mɛ̀ ci-ntwum Yesù keli kɛ nywi yan, ɓɛ sataꞌ ɓon mɛ̀ fyàꞌ nywi.
Kɛ kwan màzwùm nun, lɛꞌ Mvɛ̀nnswæ̀b ɓe fɔ̀si kɛ̀n mbyimbyî lɛ̀ mwù. Mɛ̀ ci-nɗwon mbyi Yesù Kristò ɓe màn kɛ Yèrusàlɛ̀m ǹzwɔnzwɔ̀ꞌ. Kɛ nyinnìm shan nun, mɛ̀ ci-mfɛ sàtìkæ̀ꞌ nyenswæ̀b ɓe kwe mèan, ɓye yonnì mbyi Yesù nun.
M̀ɓæn yɛ ɓɛ ɓænne Ètìɛ̂nMwum nyan ndɔꞌ nyɛ̌ jin shon ɓe lɛ Ètìɛ̂n, ɓe lɛ̀ M̀vɛ̀nnswæ̀b ŋgæ̀nnâ nun, à cinni ŋ̀kimmɔꞌ nywi ǹzwɔnzwɔ̀ꞌ. À ɓe yì hìlea cǐ lɛ̀ yì kìkeàn kɛ nyinnǐm ŋkwìn ɓwum nun.
Ɓyindɔꞌ lɛ̀ ɓwum twɔꞌ Ètìɛ̂n zwiꞌ nywi lɛ̀ ɓyìnnzì. Ɓwum màzwùm ɓe ɓwum ɓye ɓɛ ɓe lon lɛ «ŋ̀kwìn mɛ son lìbbea». Ɓɛ ɓe mɛ̀ Yudà ɓye wai Sìrɛ̂n, ɓyindɔꞌ wai Àlèzànndî. Ɓɛ swɔli lɛ̀ mɛ̀ Yudà ndɔꞌ ɓye wai Sìlìsî, lɛ̀ ɓye fyaꞌ Àzî nun, ɓɛ ɗunmi mɛ̀ kpakaꞌ lɛꞌ ndɔꞌ ɗwìkea lɛ̀ Ètìɛ̂n.
Son, ɓɛ wòle kǎn ɓɛ lan nun kɛ lɛꞌ nun, ntwiꞌ sɛ nun ɓe lɛli lɛ̀ ǹlìmmì yɛ M̀pùn Nsanmi tà nun fɛ.
Li, ɓɛ kæb mbyi nɛ ɓon yɛ nun ɓyɛbbi cǐ. Ɓɛ ɗunmi ɓwum ɗɛ̀bbi lɛ̀ ɓon shɛ lɛ ɓyi ɓi ywɔi Ètìɛ̂n tǎ lɛli ɓyɛbbi kɛ nywi Mòîzɛ̀, à kònndì tì jin Mvɛ̀nnswæ̀b gwànnzi.
Li, ɓɛ ɗwumnzi ŋ̀kwìn ɓwum, lɛ̀ ɓwumŋkæ̀m ɓyan, kònndì lɛ̀ mɛ̀ ci-nlìmmì mɛ lwuà. Ɓɛ pyi Ètìɛ̂n nywi, ɓɛ ɓæn nun, ɓɛ kɛn lɛ̀ nun kɛ swiꞌ ŋkwìn ɓwumŋkæ̀m.
Ɓɛ twɛle tì kuꞌ mɛ̀ ci-shìtàkwù mɛ mɓwɛ̀ꞌ nyè. Ɓɛ ɗunmi ɗyi kɛ nywi Ètìɛ̂n lɛ: «Mwum tòn nɛ tà ka lwǔm m̀pùn twɛli lɛ̀ ǹlɛli ɓyɛbbi kɛ nywi nyenswæ̀b nsanmi nyɛꞌ, à lɛꞌ tì kuꞌ ɓyɛbbi kɛ nywi mɛ lwuà Mòîzɛ̀.
Ɓwiꞌ ywɔꞌ sɛ kwan nun ŋwum lɛ Yesù mwum Nàzàrɛ̂ꞌ yɛ̌ nyenswæ̀b ndwun nɛ kyèa, à kwɛbsi yì ɓɛ̀ꞌ yɛ Mòîzɛ̀ ɗwǐ ɓwiꞌ lɛ̀ yon.»
Ɓwumŋkæ̀m ɓye ɓe nye mɓwɔki hwæn swi Ètìɛ̂n mɛ̀ mɛꞌ nywi, ɓɛ yɛn fli mɛꞌ shon ti wɛ̌ tà shɛ cikpuꞌ Mvɛ̀nnswæ̀b nyɛ̌ ɗɛb.
Ǹzæ̌ꞌ lɛꞌ yɛ Ètìɛ̂n lɛleMwumŋkæ̀m mɛ̀ ci-mfɛ sàtìkæ̀ꞌ nyenswæ̀b ndwun cibbi lɛ̀ Ètìɛ̂n lɛ: «Lɛꞌ sɛ si lɛŋkæ̀m?»
Ètìɛ̂n fyònnzì lɛ̀ nun lɛ: «Mɛ̀ ce lɛ̀ mɛ̀ ŋgyinni, ywɔênì fɛꞌ swum sɛ mùn yɛ̌ ɓyin shɛ̌ sɛ. M̀vɛ̀nnswæ̀b ndwun ɓwùmne kɛ Mèsòpòtàmî kɛ swiꞌ mbibea nyɛꞌ Abràhæ̂m. Ɓe kwan si lɛ̀ Abràhæ̂m tòn kifɛꞌ kɛ Kàrân.
M̀vɛ̀nnswæ̀b shɛ̀ lɛ̀ nun lɛ: “Ɗonnzi ǹsòn ywû lɛ̀ ɓwum ɓyû nun, wù kɛ̀n kɛ ŋgyɔꞌ nɛ mun yɛ̌ wù lìsea nun.”
À ni wamɛ ŋgyɔꞌ mɛ̀ Kàldèɛ̂n ni, à kɛ̀n tòn kɛ Kàrân. Ce nyon ywimɛ nun kwe fyaꞌ, M̀vɛ̀nnswæ̀b cì à waì kɛ Kàrân, à kìn kɛ cìcì sɛ ɓyin ta tòn jenɛ sɛ.
M̀vɛ̀nnswæ̌b fɛe kàn nun kpìnnzɔ̀ꞌ ŋgyɔꞌ ndɔꞌ, kwo fɛꞌ cìcǐ ŋkɛ̌ kwù. Son, à cìâ nun ŋ̀kàli lɛ nyǐ ni yɛ̌ ŋgyɔꞌ ni cinni kwan ndɔꞌ. Mvu ɓwum nyǐ yi yɛ ɓɛ kwan hwæn lɛ̀ ŋgyɔꞌ màzwùm. M̀vɛ̀nnswæ̀b cìe nun ŋ̀kàli yi li, lɛ̀ Abràhæ̂m ye kifɛꞌ mwɛn.
«M̀vɛ̀nnswæ̀b kònndì tì nun shɛ̀ ɓe lɛ: “Mvu ɓwum ywû yɛ tòn kɛ nsǒn kyìn, ɓɛ yɛ ɓɛ kwe mɛ̀ son, ɓɛ yɛnnzi ɓon vɛ̀nɛ̀ꞌ kɛ ɗwǔm nɗuꞌ nnyì nun.
Son, ɓwum ɓɛ ɓon yɛ son cǐ fyaꞌ, mùn yɛ̌ ɓon kyìtæ̀ꞌ lànnzi. Kɛ nyě màzwǔm, ɓɛ yɛ waꞌ kwe, ɓɛ kiìn mùn ɗɔa fɛ ŋgyɔꞌ nɛ nun.”
À lɛꞌ hwæn li, à jine ŋ̀gwòn lɛ̀ Abràhæ̂m. Swum sɛ ɗyi shìtàkwù ŋgwon màzwùm, à si ǹɗun ndùn. Li nɛ cie Abràhæ̂m ye Izàꞌ, à cì ɓɛ ɗunnzi nun ǹdùn kɛ nyě ŋgyin shanmɓì. Izàꞌ cì kuꞌ m̀banmbɔꞌ lɛ̀ mwɛn nyon Yàkɔ̂b li, Yàkɔ̂b cì kuꞌ làn nyon lɛ̀ ɓwɛn wûm ɓlàn ɓî ɓyon, ɓye fyonni mɛ̀ ŋgyi ɓwum Izràɛ̂l.
«Mɛ̀ ŋgyi ɓi ɗunmi ŋgyinni nyan Jòsɛ̂ꞌ ɓyìnnzi, ɓɛ kyiì nun lɛ̀ mɛ̀ ci-ŋkyì sɛm, ɓon ɓɛ kɛnne lɛ̀ nun kɛ ŋgyɔꞌ Èjîb. Son, M̀vɛ̀nnswæ̀b ɓe lɛ̀ nun,
à nywæ̀sì nun kɛ mɛ vɛ̀nɛ̀ꞌ nun. À fɛ nun kon kɛ swiꞌ <font color=blue>Fàràrôn</font>, m̀vɛ̀n ndwun nɛ kɛ ŋgyɔꞌ Èjîb nun. M̀vɛ̀n ni ywɔe lwɛn lɛ̀ nun, à kɛ̀ nun m̀gbè kɛ ŋgyɔꞌ Èjîb. Ɗwòn m̀vɛ̀n hwæn, nun nɛ ɓe tì lɛ̀ nun.
«Kɛ kwan màzwùm nun, ǹjè ndwun ndɔꞌ pyì kɛ ŋgyɔꞌ Èjîb lɛ̀ ŋgyɔꞌ Kànân nun hwæn. Mɛ̀ ce ɓyɛꞌ ɓe kàn ti lwǔm swum ji cinni tî.
Kwan sɛ Yàkɔ̂b ywɔꞌ lɛ m̀vòn yi kɛ ŋgyɔꞌ Èjîb nun, à fyi mɛ̀ ce ɓyɛꞌ kæ̀mmǐ mfyi she zwimbyiꞌ kwe.
A kin ɓɛ̀n kæ̀mmǐ mfyi mɛ mɓǐ, Jòsɛ̂ꞌ cì mɛ̀ ŋgyinni ɓyon limmì nun, <font color=blue>Fàràrôn</font> lìmmì kuꞌ mvu ɓwum yɛ Jòsɛ̂ꞌ ɓe nlim.
Jòsɛ̂ꞌ fyi ɓwum lɛ̀ ɓɛ twɛlì bùba nyon Yàkɔ̂b lɛ̀ ɓwum ɓyon nun hwæn. Ɓwum màzwùm ɓe ɓwum mwum shanmɓì ɓlàn shæ̂n.
Li nɛ ci, Yàkɔ̂b ni yèmɛ mbyi Èjîb ni. Kɛ kwe nɛ nun ywi lɛ̀ mɛ̀ ce ɓyɛꞌ nun hwæn.
Ɓɛ shî yì ɗwon yan, ɓɛ kiìn yon kɛ̌ kɛ mbyûꞌ nɛ Abràhæ̂m hwìnne lɛ̀ lòn kɛ fyaꞌ ɓwɛn Èmôr. M̀byùꞌ màzwùm ɓe kɛ cìcì sɛ ɓɛ ta lon lɛ Sìshɛ̂m.
«Kɛ nyě yi, kwan sɛ kwan nlwinnzi ŋkàli yɛ M̀vɛ̀nnswæ̀b cìe lɛ̀ Abràhæ̂m ɗunmi kwɛmmi, mvu ɓwum yɛꞌ ɗunmi fɔ̀si màn kɛ ŋgyɔꞌ Èjîb nun.
M̀vɛ̀n nyɛ̌ ɗin ndɔꞌ nòn gbaꞌ lwun, à ɗunmi ywɔꞌ ɓe kɛ ŋgyɔꞌ Èjîb nun, ǎ lìmme kǎn Jòsɛ̂ꞌ.
Kɛ kwan si sɛ ɓɛ yee Mòîzɛ̀. Lwu mwɛn màzwùm kwean kyi. Ɓwum ɓyon gwumme nun kɛ næm mɛ̀ nywiꞌ lê, lɛ̀ ɓɛ ta nun ɗǐ.
Kwan sɛ ɓɛ kɛn nun nzwonnzi, mwɛn <font color=blue>Fàràrôn</font> nyɛ̌ m̀lib kɛ̀n nun cinni, à shɛ nun, à kɛ̀ nun wɛ̌ mwɛn nyon nyɛ̌ nun ye.
M̀bɔ̀kì nɛ Mòîzɛ̀ twu nun fyaꞌ, ɓɛ lisaꞌ nun ywum yɛ ǹlìmmì ɓwum Èjîb cinni hwæn. Li, Mòîzɛ̀ fyònnì mwum nɛ cinni ŋ̀kimmɔꞌ kɛ nzæ̌ꞌ lɛꞌ yon nun, lɛ̀ tì kɛ ywum cǐ yon nun.
Kwan sɛ Mòîzɛ̀ wòli ɗwùm mwum nyî, ǹlim yæꞌ nun zwum lɛ̀ ŋ̀kɛ̌n nyɛn ɓwum Izràɛ̂l ɓye yì lìm yon.
À ɓɛ̀n kwe, à yɛn mwum Èjîb ndɔꞌ tǎ mwum nyon ndɔꞌ vɛ̀nɛ̀ꞌ yɛnnzi, kwan sɛ nun ɗunmi mwum nyon yě, à ɓɔꞌ mwum Èjîb, à wu.
À ɓe làn nyon fɔ̀kea lɛ ɓwum Izràɛ̂l ɓi yɛ lìmmì lɛ M̀vɛ̀nnswæ̀b ni yɛ̌ ɓyi nywæ̀si kɛ nywi yon. Son, ɓwum Izràɛ̂l cinne kǎn m̀fɔ̀kàꞌ yon yi.
A kin ɓɛ̀n shikpon fɔꞌ, Mòîzɛ̀ cinni ɓwum Izràɛ̂l ta twùꞌ ɗwǐ kɛ nyinnìm shan nun, à yili lɛ nun yæmnzàꞌ ɓon lɛꞌ, à shɛ̀ lɛ̀ ɓon lɛ: “Mɛ̀ ŋwè ɓyɛ̂m, ɓyin ɓi mɛ̀ ŋgyinni, yɛn sɛ ɓyin ta ɓyin nɛꞌ vɛ̀nɛ̀ꞌ yɛnnzi nun?”
Nyɛ̌ ɓi ŋ̀kimmi kɛ nyinnìm shan nun twɔti Mòîzɛ̀, à shɛ̀ lɛ̀ nun lɛ: “Wɛn nɛ kɛ wu m̀vɛ̀n kɛ nyinnìm shɛꞌ nun lɛ̀ wù linnɔꞌ ɓwiꞌ kyìtæ̀ꞌ?
Wù yili lɛ wù wu tì kuꞌ mùn wɛ̌ tà shɛ wù wue mwum Èjîb ɗǔn?”
Mòîzɛ̀ ywɔꞌ ǹzæ̀ꞌ lɛꞌ nɛ tòn ni, à yean, à gwùmnì kɛ ŋgyɔꞌ nɛ ɓɛ ɓe lon lɛ ŋgyɔꞌ Mèdìân. Kɛ kwe nɛ nun yee ɓwɛn ɓî.
«Mòîzɛ̀ kɛ̌n wòlì kwe ɗwùm mwum nyî, cikpuꞌ Mvɛ̀nnswæ̀b ndɔꞌ ɓwùmnì nun swiꞌ kɛ nlim kyɔꞌ kɛ moan kpaꞌ Sìnàî. À ɓwùmne kɛ mpě win nun kɛ kpo kæꞌ ndɔꞌ sɛ ɓe Mòîzɛ̀ nyæ̀nni kɛ swiꞌ.
Mòîzɛ̀ ɗɔꞌ, à shɛ̀ nun kɛn lɛ̀ swum sɛ tǎ lànnzì cɛ kwukwæ̂ꞌ, ŋ̀kwu Mvɛ̀nnswæ̀b ɗunmi lɛli kwe kpo kæꞌ nun lɛ:
“Mùn ni M̀vɛ̀nnswæ̀b nyɛ̌ mɛ̀ ce ɓyû Abràhæ̂m, Izàꞌ, lɛ̀ tì Yàkɔ̂b ɓe ɗwon.” Mòîzɛ̀ ywɔꞌ li, à ɗunmi gwɛnnzi nywi, ǎ lwùm kan tî mɛꞌ wasi, à cɛ kwe.
M̀vɛ̀nnswæ̌b kà shɛ̌ lɛ̀ nun lɛ: “Nywæ̌ꞌ mɛ̀ dibaꞌ ɓyû, ntwiꞌ cìcì sɛ wù ti nlim sɛ, à si ŋgyɔꞌ nsanmi.
Mùn yɛnnâ vɛ̀nɛ̀ꞌ sɛ ɓwum ɓyɛ̂m ta yɛn ŋgyɔꞌ Èjîb nun, mùn ywɔâ tì kuꞌ kun shan, li nɛ mùn kǐn lɛ̀ mùn nywæsì ɓon. Jenɛ, mùn yɛ̌ wù fyi kɛ ŋgyɔꞌ Èjîb nun.”
Mòîzɛ̀ m̀bɔꞌ nɛ ɓon ɓyinnɔe mbyî, ɓon shɛe lɛ̀ nun lɛ wɛn ni nɛ kɛ nyǐ m̀vɛ̀n lɛ̀ nyǐ linnɔꞌ ɓon kyìtæ̀ꞌ, nun nɛ M̀vɛ̀nnswæ̀b fyi wɛ̌ m̀vɛ̀n, à kònndì ɓɛ ci-nywæ̀sì nɛ yɛ̌ ɓwum Izràɛ̂l nywæ̀si. Cikpuꞌ Mvɛ̀nnswæ̀b nɛ ɓwùmne kɛ kpo kæꞌ nun ni ɓe nun ŋ̀kimmɔꞌ fɛ kɛ nywi.
Nun, Mòîzɛ̀ nɛ cie ywum ŋgwulea, à cì yì hìlea kɛ ŋkwannzi yɛ nun kwannze ɓwum Izràɛ̂l kɛ ŋgyɔꞌ Èjîb nun, lɛ̀ tì kuꞌ kɛ ɗuꞌ ndwun nɛ ɓɛ ɓe lon lɛ ɗuꞌ mpèan, lɛ̀ kɛ ɗwùm mwum nyî yɛ ɓon cie kɛ nlim kyɔꞌ.
«Nun nɛ mwum nɛ shɛ̀e lɛ̀ ɓwum Izràɛ̂l lɛ: “M̀vɛ̀nnswæ̀b yɛ̌ ɓyin ci-nlɛli kɛ ŋwum yon nun ndɔꞌ fyii wɛ̌ mùn, à yɛ̌ kwan kɛ ɓwum ɓyin nun.”
Nun nɛ konnde tì ɓɛ lɛ̀ ŋ̀kwìn ɓwum Izràɛ̂l kɛ nlim kyɔꞌ, à ɓe lɛ̀ mɛ̀ mbibea ɓyɛꞌ ɓon lɛ̀ cikpuꞌ Mvɛ̀nnswæ̀b nɛ ɓe lɛli lɛ̀ nun kɛ mwu kpaꞌ Sìnàî. Nun nɛ ɓe ǹzæ̌ꞌ lɛꞌ Mvɛ̀nnswæ̀b yɛ tà ɓwiꞌ ǹzison fɛ ywɔi, à shɛ̀ kuꞌ ɓwiꞌ.
Kwo fɛꞌ li, mɛ̀ ce ɓyɛꞌ ɓyinnɔ̀ꞌ ǹywɔꞌ lɛꞌ shon, ɓɛ pælɔ̀ꞌ nun ɓe lɛ̀ fyǎꞌ mɛ̀ꞌ. Ǹlim yan suꞌ kɛ̀nnɔ̀ꞌ ɓe kɛ Èjîb.
Ɓɛ kà shɛ̌ lɛ̀ <font color=blue>Àrôn</font> lɛ nyǐ ni ci ɓon m̀vɛ̀nnswæ̀b ndɔꞌ yɛ yɛ ɓon kɛ̀nnzi. Ntwiꞌ sɛ ɓon ɓi lìmmi kan swum sɛ cinni Mòîzɛ̀ màzwùm nɛ twɛli ɓon kɛ ŋgyɔꞌ Èjîb nun.
Li, kɛ ŋgyìn màzwùm nun, ɓɛ fɔꞌ mwɛn nje, ɓɛ fɛ sàtìkæ̀ꞌ ndɔꞌ lɛ̀ fɔ̀kǐ màzwùm. Ɓɛ ɗunmi dàlì lɛ̀ she sɛ mɛ̀ fyàꞌ ɓyan ci.
«M̀vɛ̀nnswæ̀b yɛn li, à ɗonnzi ɓon lɛ ɓyi ɓi ci swum sɛ ɓyi ɓi yili, lɛ̀ ɓyi mwumnzi mɛ̀ nywæꞌ ɓye ɗɛb. A si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ: “Ɓwum Izràɛ̂l, mùn nɛ ɓyin ɓe kǎn mɛ̀ nyæ̀m fɛ lɛ̀ yì sàtìkæ̀ꞌ nun kɛ ɗwùm mwum nyî yɛ ɓyin ci kɛ nlim kyɔꞌ.
Son, ɓyin ɓe kɛ̀n lɛ̀ ywum nɗwɔki mɛ swæ̌b Mɔ̀lɔ̂ꞌ, lɛ̀ fɔ̀kì nywæꞌ Rɛ̀fân, mɛ̀ swæ̀b ɓye ɓyin fɔe ɓǎ ɓyin mwumnzi ɓon. Son sɛ swum sɛ yɛ cì, ɓɛ twɛꞌ ɓyin læ̀bbi, ɓɛ lan <font color=blue>Bàbìlôn</font> ŋgyɔꞌ lɛ̀ ɓyin.”
«Mɛ̀ mbibea ɓyɛꞌ cinne ɗwun sɛ ɓɛ ɓe swìtàꞌ lɛ̀ plè, she ɓe lɛ̀ yì ɓlon lwuà nlim, kwan sɛ ɓon ɓe kɛ̀n kɛ nlim kyɔꞌ. Ɗwun màzwùm ɓe wɛ̌ tà shɛ M̀vɛ̀nnswæ̀b yile lɛ Mòîzɛ̀ gwe. Ntwiꞌ sɛ M̀vɛ̀nnswæ̀b shɛ̌ lɛ̀ Mòîzɛ̀ lɛ nyǐ ni ci kuꞌ nyǐ wɛ̌ tà shɛ nun lìsaꞌ nyǐ.
Ɗwun si ɓe fyaꞌ mɛ mbibea ɓyɛꞌ ɓye ɗwonŋgea ɓye mbyî. Kwan sɛ Jòzwê ɓe ɓon kɛ̀nnzi, ɓɛ shî nye ni kɛ ŋgyɔꞌ nɛ ɓɛ yee fyaꞌ mɛ kyìn ɓwum ɓye M̀vɛ̀nnswæ̀b fyinni kɛ swiꞌ shan. Nye ni tòn kwe, han a kiìn ɓɛ̀n kwan mvɛ̀n Dàvîd.
Dàvîd cinni ŋ̀ŋgæ̀nni Mvɛ̀nnswæ̀b kɛ nywi, li, à ɗɔa M̀vɛ̀nnswæ̀b lɛ nun yili nun gwe nye lɛ̀ nyǐ, M̀vɛ̀nnswæ̀b nyɛ̌ Yàkɔ̂b ɓe ɗwon.
À ɗɔa li, M̀vɛ̀nnswæ̀b ɓyìnnɔ̀ꞌ, son, mwɛn nyon Sàlòmôn nɛ kiìn nye ni gwe ɓe.
«Son, M̀vɛ̀nnswæ̌b tà ka tòn kɛ nye nɛ ɓwum ɓɛ gwe lɛ̀ mɛ̀ fyàꞌ wɛ̌ tà shɛ Èzaì, ci-nlɛli kɛ ŋwum Mvɛ̀nnswæ̀b nun shɛ̀ lɛ:
Ywum yɛ ton yi hwæn, mùn nɛ cì kan yon lɛ̀ fyàꞌ yɛ̂m?” »
Ètìɛ̂n kònndì ɓon shɛ̌ lɛ: «Ɓyin mɛ̀ ci-mwǔ kimmi, mɛ̀ nlim nyin ni ǹshimmea, mɛ̀ ywiꞌ konndì ɓɛ ɗwɔkea, ɓyin læ̀kì ǹlon yɛ M̀vɛ̀nnswæ̀b tà ɓyin lon ywo. Kwan hwæn, ɓyin ta M̀pùn Nsanmi pæ̀li lɛ̀ fyǎꞌ mɛ̀ꞌ. Ɓyin yilâ jin mɛ mbibea ɓyin.
Yǎ ci-nlɛli kɛ ŋwum Mvɛ̀nnswæ̀b nun nɛ tòen ɗin, mɛ̀ mbibea ɓyin shi nun vɛ̀nɛ̀ꞌ yɛnnzi? Ɓɛ wue ɓwum ɓye ɓe m̀ɓɛ̌n mwum nsanmi shɛ̌. Jenɛ, ɓyin fɛâ mwum nsanmi ni fyàꞌ wan, ɓyin wu nun.
Ɓyin ɓɛ ywɔâ mɛ̀ lwuǎ Mvɛ̀nnswæ̀b kɛ ŋwum mɛ cikpuꞌ ɓyon ɓye kɛ ɗɛb, son, ɓyin tà ka ɓon lwǔm ɗwonnzi.»
Ywi Ètìɛ̂nMɛ̀ ci-mɓwɔki ywɔꞌ ǹzæ̀ꞌ lɛꞌ màzwùm, ǹlim ɗunmi ɓon fyaki zwum, ɓɛ ɗunmi myin ji lɛ̀ Ètìɛ̂n.
Ètìɛ̂n ɓe ǹlwinni lɛ̀ M̀pùn Nsanmi, à wasi mɛꞌ kɛ ɗɛb, à yɛn ǹtwu Mvɛ̀nnswæ̀b lɛ̀ Yesù ni ǹɗyi kɛ fyaꞌ ji Mvɛ̀nnswæ̀b.
À shɛ̀ lɛ̀ ɓwum lɛ: «Cɛênì fɛꞌ, ɗɛb si lwon, mùn yɛn <font color=blue>Mwɛn Mwum</font> ni ǹɗyi kɛ fyaꞌ ji Mvɛ̀nnswæ̀b.»
Ɓɛ ywɔꞌ li, ɓɛ kwusi nun mwu kimmi lɛ̀ ɓɛ ta mɛ̀ ywiꞌ shimmea. Ɓɛ swi nun nywi ɓon hwæn,
ɓɛ twɛlɔ̀ꞌ nun mbɛti nsòn, ɓɛ ɗunmi nun ywummɔa kwe lɛ̀ mɛ̀ ŋgwɔ̀ꞌ ɓǎ ɓɛ wu nun. Yì shìtàkwù ɓe mɛ̀ plè ɓyan kwinnea kɛ mɛ kwǔ mbìpàn mwum ndɔꞌ nɛ ɓɛ ɓe lon lɛ Sɔ̂l.
Kwan sɛ ɓɛ ɓe Ètìɛ̂n ywummɔa lɛ̀ mɛ̀ ŋgwɔ̌ꞌ, à ɓe M̀vɛ̀nnswæ̀b keli lɛ: «Nyɛli nyɛ̀m Yesù, yě m̀pùn nyɛ̀m.»
À keli li, à swummi lɛ̀ mɛ̀ ɗwi, à kun lɛ̀ ŋ̀kwu kimmi lɛ: «Nyɛli, ɓa wù kɛ̀ ɓon ɓyɛbbi tòn nɛ kɛ mwu.» À lɛli ǹzæ̌ꞌ lɛꞌ ton yi, à ɗwɔki kuꞌ nun mɛꞌ.
Mwum ndɔꞌ ɓe kwe, jin shon ɓe lɛ Sɔ̂l. À ɓe ŋwum fɔꞌ lɛ̀ ɓon kɛ ŋwu yɛ ɓon wue Ètìɛ̂n nun.Nywɔꞌ màzwùm nɛ ǹyɛnnzi vɛ̀nɛ̌ꞌ ŋkæ̀mŋkæm ɗunme kɛ nywi ŋkwìn ɓwum Yesù ye ɓe kɛ Yèrusàlɛ̀m. Ɓwum Yesù hwæn nywælaꞌ kɛ mɛ nǒnnòn Jùdê nun lɛ̀ nyɛ̌ Sàmàrî. Sàn sukuꞌ mɛ̀ ci-ntwum Yesù Kristò.
Ǹyɛnnzi vɛ̀nɛ̀ꞌ yɛ Sɔ̂l ɓe ŋ̀kwìn ɓwum Yesù vɛ̀nɛ̀ꞌ yɛnnziMɛ̀ ci-nɗwon Yesù ndɔꞌ waꞌ, ɓɛ kɛn ɗwon Ètìɛ̂n sheli, ɓɛ gwum son ŋgyɔꞌ. Ɓɛ kwe nun ǹzwɔnzwɔ̀ꞌ.
Ti lɛ̀ Sɔ̂l, à ɓe làn nyon lwùmni lɛ̀ ǹzæbsi ɓwum Yesù. À ɓe ɗun mɛ̀ nye mɛ̀ nye, lɛ̀ à tǎ ɓwum Yesù mgbunnzai wan, kwo fɛꞌ ǹɗwɛb, kwo fɛꞌ m̀lib, lɛ̀ à tà ɓon ɗwǐ nye njè.
Ǹtwum Lwɛn ye Fìlipò ɓe lan Sàmàrî shɛ̌Ɓwum ɓye nywæle ɓi ɓe kɛ̀n yì cìcì yì cìcì lɛ̀ ɓɛ ta ǹzæ̌ꞌ lɛꞌ Ntwum Lwɛn Yesù shɛ̌.
Fìlipò nɛ kɛnne kɛ nsǒn Sàmàrî ndɔꞌ, à ɗunmi Ǹtwum <font color=blue>Kristò</font> shɛ̌ lɛ̀ ɓwum ɓɛ kwe.
Kwan sɛ mɛ̀ ŋkwìn ɓwum ywɔꞌ ǹzæ̌ꞌ lɛꞌ yon, ɓɛ yɛn tì kuꞌ yì hìlea yɛ nun ɓe cìkǎꞌ, ɓɛ nonnzì mɛ̀ ywiꞌ kɛ swum sɛ nun ɓe lɛli hwæn.
Ɓwum mèan ɓye ɓe lɛ̀ mɛ̀ mpùn mɓyibbɔa kɛ nywi, mɛ̀ mpùn màzwùm ɓe kwan lɛ̀ à tǎ kun ɓwùmmi. Mɛ̀ ɓlɔ̀ɓlɔ̂ꞌ lɛ̀ mɛ̀ ɗyɛmɗyɛm mèan konndì ŋ̀kimmɔꞌ cinni.
Li, ǹdàli twun ɗun nsǒn màzwùm nun.
Kɛ kwe nsǒn màzwùm nun, mwum ndɔꞌ ɓe kwe, jin shon ɓe lɛ Sìmôn. À ɓe nun nɛꞌ twɛli lɛ̀ mwum ŋkæ̀mŋkæm nɛ lǎn ɓwùlu. À ɓe majì cǐ, lɛ̀ ɓwum ɓye kwe nsǒn màzwùm nun hwæn ta nun kwulea.
Ɓon hwæn li, ǹdìkàꞌ mwɔ̂ꞌ lɛ̀ mwumŋkæ̀m, ɓɛ ɓe mwù nònnzi, ɓɛ ywɔꞌ swum sɛ mwum tòn ni tǎ shɛ̀, lɛ̀ ɓɛ ta lɛꞌ lɛ: «Nyɛ̌ lɛ̀ mwum cinni ŋ̀kimmɔꞌ Mvɛ̀nnswæ̀b yon nɛꞌ, ŋ̀kimmɔꞌ yɛ ɓɛ ta lon lɛ ŋ̀kimmɔꞌ ye twun.»
Ɓɛ ɓe mwù kɛ̌ lɛ̀ nun li, ntwiꞌ sɛ ɓe lɛ̀ kwan ti ŋgyɔꞌ she nun ɓe ɓon ywum ŋgwulea cìkea lɛ̀ majì nyon.
Son, kwan sɛ ɓon kin mwù kɛ̌ ɓe lɛ̀ Ǹtwum Lwɛn yɛ Fìlipò ɓe ɓon shɛ̌ kɛ nywi ywɔꞌ Mvɛ̀nnswæ̀b, lɛ̀ ye kɛ nywi Yesù nun, mɛ̀ ɗwɛb lɛ̀ mɛ̀ yib ci ɓɛ jimnzi ɓon.
Kwo fɛꞌ Sìmôn nun nɛꞌ, à kɛ̀ mwù kɛ lɛꞌ sɛ Fìlipò ɓe shɛ̀ nun. Kwan sɛ ɓɛ jimnzi nun, ǎ yili kan tî lɛ nun waꞌ kɛ moan Fìlipò. À ɓe yì hìlea lɛ̀ ywum ŋgwulea yɛ Fìlipò ɓe cì cɛ ŋwum lwon.
Kwan sɛ mɛ̀ ci-ntwum Yesù Kristò ywɔꞌ ɓe kɛ Yèrusàlɛ̀m lɛ lan Sàmàrî yilâ lɛꞌ Mvɛ̀nnswæ̀b, ɓɛ fyiì Pìɛ̂r kwe ɓon lɛ̀ Jân.
Mɛ̀ Pìɛ̂r ɓɛn kɛ Sàmàrî, ɓɛ keli M̀vɛ̀nnswæ̀b kɛ jin ɓwum nywæb nun, ɓǎ M̀vɛ̀nnswæ̀b fyiì ɓon M̀pùn Nsanmi.
Ntwiꞌ sɛ ɓe lɛ̀ M̀pùn Nsanmi kyìli kifɛꞌ mwum nyan mbyî nywi. Ɓe lɛ̀ ɓɛ kɛ ɓon jimnzi kɛ jin Nyɛli nyɛꞌ Yesù nun.
Li, Pìɛ̂r ɓon lɛ̀ Jân sataꞌ ɓon mɛ̀ fyàꞌ nywi, M̀pùn Nsanmi kyìlì ɓon nywi.
Yɛn nɛ Sìmôn, ci-majì, yɛn lɛ M̀pùn Nsanmi tǎ mwum ɗun nywi kɛ nsataꞌ mɛ fyàꞌ yɛ mɛ̀ ci-ntwum Yesù sataꞌ ɓon nun, à pæ̀ꞌ lòn, à yili nun fɛ Pìɛ̂r ɓon lɛ̀ Jân,
Son, Pìɛ̂r kà shɛ̌ lɛ̀ nun lɛ: «Lòn ywû ɓwuɔ̀ꞌ lɛ̀ wǔ nɛꞌ nun hwæn, ntwiꞌ sɛ wù tǎ fɔ̀kàꞌ lɛ wù wòli kim wù hwìn fɛ ɗin Mvɛ̀nnswæ̀b lɛ̀ lòn.
Làn nywù ndɔꞌ ɓà fɛ, shìkì swum sheli swû ndɔꞌ ɓɛ fɛ lɛꞌ sɛ nun, ntwiꞌ sɛ mɓàkàꞌ ywû ɓa zuꞌ kɛ swiꞌ Mvɛ̀nnswæ̀b.
Kwɛbsi lɛ̀ mɛ̀ mɓàkàꞌ nɛ wù kɛ nlim nun, wù ɗɔa M̀vɛ̀nnswæ̀b ɓɛshɛ nun yili à zusì wù ɓyɛbbi nɛ wu cì kɛ paꞌ mɓàkàꞌ sɛ ɓi wù kɛ nlim nun si.
Ntwiꞌ sɛ mùn yɛn lɛ ǹlim ywû yi lwinni lɛ̀ m̀bànni ɓyɛbbi, wù ɓɛ tì son mɛ̀ lɛꞌ mɓyibbɔa kwan hwæn.»
Sìmôn kà shɛ̌ lɛ̀ mɛ̀ Pìɛ̂r ɓon lɛ̀ Jân lɛ: «Ɓyin nɛꞌ, kelênì M̀vɛ̀nnswæ̀b lɛ̀ jin shɛ̂m, ɓǎ ywum yɛ ɓyin lɛꞌ yi hwæn læ̀kì mùn cinni.»
Kwan sɛ mɛ̀ Pìɛ̂r ɓon lɛ̀ Jân mlɔꞌ ǹɗyi shìtàkwù kɛ nywi Yesù Kristò hwæn, ɓɛ waꞌ kɛ̀n ɓe Yèrusàlɛ̀m. Kwan sɛ ɓon ɓe fyòɔ̀n ɓe, ɓɛ ɓe kɛ̀n kɛ mɛ myi mɛ myi kɛ ŋgyɔꞌ Sàmàrî nun lɛ̀ ɓɛ ta Ǹtwum Lwɛn shɛ̌.
Kwan sɛ mwum ndwun Ètìòpî ndɔꞌ yònnze ǹlim yonKɛ ŋgyin màzwùm nun, cikpuꞌ Mvɛ̀nnswæ̀b ndɔꞌ shɛ̀ lɛ̀ Fìlipò lɛ: «Waꞌ fɛ, wù kɛ̀n kɛ fyaꞌ yɛ lan leànnji, kɛ mbyi nɛ waꞌ kɛ Yèrusàlɛ̀m à kɛ̀n kɛ Gazà.» Mbyi màzwùm ni kɛ nlim kyɔꞌ.
Fìlipò yè mbyi. À ɓɛ̌n cì ndɔꞌ nlim mbyi, à yɛn mwum ndɔꞌ, mwum ndwun Ètìòpî ndɔꞌ nɛ ɓe. Nun nɛ ɓe konni lɛ̀ ǹjònndì Kàndasì, m̀lib nɛ ɓe m̀vɛ̀n kɛ ŋgyɔꞌ Ètìòpî. Mwum ndwun ni kɛ̀nne ɓɛ̀n kɛ Yèrusàlɛ̀m ɓǎ nun keli M̀vɛ̀nnswæ̀b.
Ɓe lɛ̀ à ti nun fyònnɔ̀ꞌ ɓe ɗwon nyon. M̀bɔ̀kì nɛ nun ɓe kɛ matwuà nyon nun ǹtònmi, à ɓe ɗèwà she Èzaì, ci-nlɛli kɛ ŋwum Mvɛ̀nnswæ̀b nun kɔkàꞌ nzanŋgea.
M̀pùn Nsanmi shɛ̀ lɛ̀ Fìlipò lɛ: «Kɛ̀nne, wù cinni màtwuà ni.»
Fìlipò waꞌ lɛ̀ mɛ̀li, à ɓɛ̌n, à ywɔꞌ mwum Ètìòpî ni tǎ nzanŋgaꞌ kɛ ɗèwǎ Èzaì nun. Fìlipò cibbi lɛ̀ nun lɛ: «Wù tǎ swum sɛ wu tǎ nzanŋgaꞌ si ywɔti?»
Mwum ndwun ni fyònnzì lɛ̀ nun lɛ: «Mùn yɛ̌ cì lɛ mǔn kà ywɔti ɓɛshɛ mwum ndɔꞌ shì mùn son sannzi?» À shɛ̀ lɛ̀ Fìlipò lɛ nyǐ ni naìn, nyǐ ni kiìn tòn mbɛti nyon.
Cìcì sɛ nun ɓe nzanŋgaꞌ ɓe lɛ:«À ɓe wɛ̌ nzwùmŋgan nɛ ɓɛ ta tɛ̀lɔ̀ꞌ kɛ cìcì sɛ ɓɛ kɛnmɛ nun linni nun.M̀banmbɔꞌ lɛ̀ mwɛn nzwùmŋgan nɛ tà ka yè ŋwum lɛ̀ mwum nɛ tà nun ǹnywùn linni nywi, ǎ wèle kǎn ŋwum.
Ɓɛ twɛle nun wɛ̌ swum ɗin, ɓɛ ɓyɛbsi nun kyìtæ̀ꞌ.Wɛn nɛ woli à shɛ̀ lɛ mvu ɓwum yɛ nun ɗonnzi yɛ ye?Kɛ fɛ ŋgyɔ̂ꞌ wan nɛ ɓɛ pæle ǹzison shon.»
Mwum ndwun ni kà cibbi lɛ̀ Fìlipò lɛ: «Shɛ̀ zwû mùn mwum nyɛ̌ ci-nlɛli kɛ ŋwum Mvɛ̀nnswæ̀b nun lɛli nywi yon li. À tǎ lɛli lɛ̀ nun nɛꞌ, kɛ̀ à tǎ lɛli kɛ nywi ndɔꞌ lɛ̀ mwum?»
Fìlipò wèlì ŋwum, à ɗunmi lɛli kɛ nywi mɛ ŋgɔꞌ màzwùm, à shɛ̀ nun Ǹtwum Lwɛn yɛ kɛ nywi Yesù Kristò.
M̀bɔ̀kì nɛ ɓe lɛ̀ ɓɛ ta mbyi yě fyaꞌ, ɓɛ cinni mlǎꞌ. Mwum ndwun ni kà shɛ̌ lɛ: «Mlǎꞌ yɛ ye, yɛn sɛ woli sɛ kænni wù ǹjimnzi yɛ̂m?» [
Fìlipò shɛ̀ lɛ̀ nun lɛ: «Ɓɛshɛ wu tǎ zwùm tɛ̀li lɛ̀ Yesù hwæn, mùn wòli mùn jimnzi wù.» Mwum tòn ni fyònnzì lɛ: «Ǹlim yɛ̂m shɛâ mùn lɛ Yesù Kristò ni Mwɛn Mvɛ̀nnswæ̀b.»]
Mwum ndwun ni cì ɓɛ ɗyili nun màtwuà, ɓɛ kyilɔ̀ꞌ ɗuꞌ ɓon lɛ̀ Fìlipò. À jimnzi mwum tòn ni.
Kwan sɛ ɓon kwan kɛ mlaꞌ nun, M̀pùn Nsanmi shelɔ̂ꞌ Fìlipò pɛɗin, mwum ni yɛn kan tî nun. Kwo fɛꞌ li, à yè mbyi lɛ̀ ǹlwukaꞌ nlim.
Fìlipò kɛ̀n làn nyon kweɔn kɛ Àzɔ̂ꞌ, à waꞌ kwe, à ɗunmi Ǹtwum Lwɛn shɛ̀kea kɛ mɛ nsòn nyɛ̌ nun ɓe cinni mbyi nun hwæn, han à kɛ̀n ɓɛ̀n kɛ Sèzàrê.
Yesù yònnze Sɔ̂l lɛ̀ ci-ntwum nyon<TS3>(<a href="tw://bible.*?44.22.6-16">Mɛ̀ she 22.6-16</a>; <a href="tw://bible.*?44.26.12-18">26.12-18</a>)Kɛ kwan si nun, Sɔ̂l ɓe suꞌ shɛ̀ lɛ nun yɛ̌ ɓwɛsɔꞌ Yesù Kristò wu ɓon hwæn. À kɛ̀n kɛ cǐ mwumŋkæ̀m mɛ̀ ci-mfɛ sàtìkæ̀ꞌ nyenswæ̀b ndwun, à cibbi
lɛ nyǐ ni fɛ nun yì ɗèwà ye yɛ nun ŋ̀kimmɔꞌ fɛ, ɓǎ kwan sɛ nun yɛ̌ ɓɛ̀n kɛ mɛ nyenswæ̀b ɓye Dàmasì, nun cinni kwo ǹɗwɛb kwo m̀lib nyɛ̌ tǎ mbyi Yesù Kristò ɗwon, nun ɓænnì nyǐ, nun kìn ɓe lɛ̀ nyǐ kɛ Yèrusàlɛ̀m m̀kpæmmi.
Ɓɛ fɛ nun yì ɗèwà fyaꞌ, à waꞌ kɛ̀n. Kɛ mbyi nun, kwan sɛ ɓe lɛ̀ à ti kwɛmmi lɛ̀ Dàmasì, ŋ̀wanni twun ndɔꞌ ɓwumnì ǹdìkàꞌ ŋwaì ye kɛ ɗɛb, sɛ kanndi nun.
Sɔ̂l pyì ŋgyɔꞌ, à ywɔꞌ ŋ̀kwu mwum ndɔꞌ yɛ ɓe lɛli lɛ̀ nun: «Sɔ̂l, Sɔ̂l wù tà mun vɛ̀nɛ̀ꞌ yɛnnzi ntwiꞌ yɛn?»
Sɔ̂l fyònnzì lɛ̀ nun lɛ: «Wɛn nɛ wù, Nyɛli?» Nyɛli nyɛꞌ Yesù fyònnzì lɛ̀ nun lɛ: «Mùn ni Yesù nɛ wù tǎ vɛ̀nɛ̀ꞌ yɛnnzi.
Waꞌ zwô, wù kɛ̀n kɛ nsòn, ɓɛ yɛ wù swum sɛ wu yɛ̌ cì shɛ̌.»
Ɓwum ɓye ɓe Sɔ̂l ɗwon kɛ nyè ghæti ŋwum lwon, ɓɛ ɓe lɔꞌ ŋ̀kwu lɛꞌ ywo, son, ɓɛ yɛn kan mwum ndɔꞌ.
Sɔ̂l waꞌ zwô, lɛ̀ mɛꞌ shimndeâ nun mwu, kwo fɛꞌ she nun ɓe cɛ si. Ɓɛ ɗunmi nun tɛ̀ti nun, ǎ kà ɗun kɛ Dàmasì.
Mwum Yesù ndɔꞌ ɓe kwe Dàmasì, jin shon ɓe lɛ Ànànià. Nyɛli nyɛꞌ ɓwùmnì nun kɛ mɛꞌ, à lon nun: «Ànànià.» Ànànià yili, à shɛ̀ lɛ: «Mùn nɛ, Nyɛli.»
Nyɛli nyɛꞌ kà shɛ̌ lɛ̀ nun lɛ: «Waꞌ zwô jenɛ, wù kɛ̀n kɛ mbyi nɛ ɓɛ ta lon lɛ Mbyi-zuꞌ. Wù cibbaꞌ ɗwòn Judà. Mwum ndɔꞌ ni kwe, nyɛ̌ ɓɛ ta lon lɛ Sɔ̂l. À ni mwum Târsɛ̀, à ni kɛ ŋkeli nun.
À yɛnnâ mwum ndɔꞌ kɛ ndɛmndɛm nun, jin mwum màzwùm ɓe lɛ Ànànià. Mwum màzwùm ɗun, à tà nun mɛ̀ fyàꞌ sati nywi ɓǎ nun ɗunmi yɛnni ɓe.»
Ànànià ywɔꞌ li, à fyònnzì lɛ̀ nun lɛ: «Nyɛli nyɛ̀m, mùn ywɔâ m̀bɔ̀kì nɛ mwum màzwùm tǎ ɓwum ɓyû ɓye Yèrusàlɛ̀m ɓyɛbbi cǐ kɛ mɛ ŋwum ɓwum mèan ɗin.
Jenɛ, à kònndi ti ŋ̀kimmɔꞌ cinni, ŋ̀kimmɔꞌ yɛ ta waì fyaꞌ mɛ ci-zwiꞌ mɛ ci-mfɛ sàtìkæ̀ꞌ. À wòli à kpæm mwum hwæn nɛ tà wu ɗɔa fɛ.»
Son, Nyɛli nyɛꞌ Yesù fyònnzì lɛ̀ nun lɛ: «Kɛ̀nne, ntwiꞌ sɛ mùn yæ̀nnâ mwum màzwùm lɛ̀ à ci she shɛ̂m, ɓǎ nun shɛ lɛꞌ shɛ̂m kɛ cɛ̌ mɛ kyìn ɓwum. À yɛ̌ ɗyi kɛ swiꞌ mɛ m̀vɛ̀n, à kònndì ɗyi swiꞌ ɓwum Izràɛ̂l.
Mǔn nɛꞌ, mùn yɛ̌ nun lìsea wɛ̌ vɛ̀nɛ̀ꞌ sɛ nun yɛ̌ yɛn kɛ nywi yɛ̂m.»
Ànànià ywɔꞌ hwæn, à waꞌ kɛ̀n, à yè mbyi nye màzwùm, à ɓɛ̀n kwe, à sati Sɔ̂l mɛ̀ fyàꞌ nywi, à shɛ̀ lɛ̀ nun lɛ: «Ŋgyinni nyɛ̀m Sɔ̂l, Nyɛli nyɛꞌ Yesù fyi mùn kɛ cì swû, nun nɛ ɓwùmni wù kɛ swiꞌ mbyi nun kwan sɛ wù ɓi kìn. À fyi mùn lɛ̀ mɛꞌ ywû welì, lɛ̀ wù ɓɛ tì kuꞌ ǹlwinni lɛ̀ M̀pùn Nsanmi.»
Kɛ kwan màzwùm nun ǹnywɛ̌n, ywum ndɔꞌ ɗunmi Sɔ̂l swonnea mɛꞌ wɛ̌ ŋgaꞌ ŋgishì. À ɗunmi yɛnni ɓe. À waꞌ zwô, Ànànià kɛ̀n nun jimnzi.
Ɓe nyě yi, à ji ji, à fyònnì ɓe nywi yon nun.Sɔ̂l lànnzì ŋ̀gyìn ndɔꞌ kwe ɓon lɛ̀ ɓwum Yesù ndɔꞌ ɓye ɓe kwe Dàmasì.
Sɔ̂l ɗunmi shìtàkwǔ Yesù ɗyi kɛ DàmasìShǐ mgbæ̀nnǐ, à ɗunmi lɛꞌ Yesù shɛ̌ kɛ mɛ nyenswæ̀b nun, nun lɛ: Yesù ni Mwɛn Mvɛ̀nnswæ̀b.
Ɓwum ɓɛ ɓe nun ywɔti hwæn, sɛ ɓe ɓon lɛ̀ swum shìmmea. Ɓɛ ɗunmi lɛꞌ lɛ: «Nun nɛ ɓe kǎn ŋ̀kwìn ɓwum ɓɛ ɓe mwum tòn nɛ ɗɔa kyàkea kɛ Yèrusàlɛ̀m? Kɛ̀n sɛ nun kǐn sɛ, kɛ̌n mkpæm yan sɛ nun kǐn kǎn ɓǎ ɓɛ kɛn ɓe lɛ̀ ɓon kɛ swiꞌ mɛ ci-zwiꞌ mɛ ci-mfɛ sàtìkæ̀ꞌ?»
Kwo fɛꞌ she ɓon ɓe lɛꞌ li si, Sɔ̂l ɓe fɔ̀si lɛꞌ-Nswæ̀b shɛ̌ mbyî lɛ̀ kim. Mɛ̀ Yudà ɓɛ ɓe Dàmasì ɓe mwù yònnzea ɗin, ɓɛ lìmmi kan fyònnzì nɛ ɓɛ yɛ nun fyònnzi kwan sɛ nun ɓe ɓon ǹlìmmì cǐ lɛ Yesù nɛ <font color=blue>Kristò</font>, mwum nɛ M̀vɛ̀nnswæ̀b fyie.
Kɛ nyè ŋgyìn ndɔꞌ, mɛ̀ Yudà sunndi ŋwum lɛ̀ ɓon wu nyǐ.
Son, ǹzæ̀ꞌ lɛꞌ màzwùm kɛ̀n Sɔ̂l pyǐ kɛ mɛ ywiꞌ. Ɓɛ ɓe mɛ̀ ŋwum nye nsòn ɓǒn kpòn lɛ̀ nywɔꞌ, ɓǎ ɓɛ wu nun.
Ɓwum Sɔ̂l twɛꞌ Sɔ̂l kpon kpon, ɓɛ ɗunnzi nun kɛ kea nun, ɓɛ kyisì nun kwùmkwùm nye.
M̀fyòn yɛ Sɔ̂l fyòen ɓe Yèrusàlɛ̀mKwan sɛ Sɔ̂l ɓɛ̀nne kɛ Yèrusàlɛ̀m, à ɗunmi kæb lɛ̀ nun ɗun kɛ ŋkwìn ɓwɛsɔꞌ Yesù nun. Son, ɓwɛsɔꞌ Yesù ɓe nun yi nun, ntwiꞌ sɛ ɓɛ ɓe fɔ̀kàꞌ lɛ nyǐ ni wòli kan nyǐ ɓɛ mwum Yesù.
Mwum ndɔꞌ nɛ ɓɛ ɓe lon lɛ Bàrnàbâ twɛꞌ nun, à kɛ̀n lɛ̀ nun kɛ cɛ̌ mɛ ci-ntwum Yesù. À ɗunmi ɓon sannzi wɛ̌ tà shɛ Sɔ̂l yɛnne Nyɛli nyɛꞌ Yesù kɛ mbyi nun, à sannzi tì kuꞌ ɓon m̀bɔ̀kì nɛ Nyɛli nyɛꞌ lɛli lɛ̀ nun, lɛ̀ ǹshɛ̌ lɛꞌ-Nswæ̀b yɛ Sɔ̂l ɓe shɛ̌ kɛ jin Yesù nun mwù zwô kɛ Dàmasì.
Kɛ nyě yi, Sɔ̂l ɗun kɛ ŋkwìn yan nun, ɓɛ ɗunmi kɛ̀nkɛ̀n lɛ̀ ɓon m̀banmban kɛ nlim nsǒn Yèrusàlɛ̀m. À ɓe lɛli kɛ jin Yesù nun mwù zwô.
À ɓe tì kuꞌ ǹzæ̌ꞌ lɛꞌ kwɛbsea ɓon lɛ̀ mɛ̀ Yudà ndɔꞌ ɓye wae kɛ kyɔꞌ. Ɓon màzwùm yili lɛ ɓɛ wu nun.
Son, mɛ̀ ŋwè Sɔ̂l yɛn li, ɓɛ twɛꞌ nun, ɓɛ kɛn lɛ̀ nun kɛ Sèzàrê, ɓɛ ci à kɛ̀nnɔ̀ꞌ mbyî kɛ Târsɛ̀.
Kɛ nyě yi, ŋ̀kwìn ɓwum Yesù hwæn cinni flɔa ɓe kɛ ŋgyɔꞌ Jùdê nun, ŋgyɔꞌ Gàlìlê, lɛ̀ ŋgyɔꞌ Sàmàrî nun. Ɓɛ ɓe nywi kimnzi mbyî, ɓɛ fɔsi tì kuꞌ Nyɛli nyɛꞌ Yesù mwumnzi. Ɓɛ ɓe màn kɛ mkpaꞌ yɛ M̀pùn Nsanmi ɓe ɓon kpea nun.
Pìɛ̂r kimnzi ɓlɔ̀ɓlɔ̂ꞌ nɛ ɓɛ ɓe lon lɛ ÈnêPìɛ̂r ɓe yòn lɛ̀ à tǎ ɓwum Yesù ɓæ̀tea, à kɛ̀n tì kuꞌ kɛ cɛ̌ ɓye ɓe tòn kɛ nsòn yɛ ɓɛ ɓe lon lɛ Lidà.
À ɓɛ̀n kwe, à cinni mwum ndɔꞌ, jin shon ɓe lɛ Ènê, ɓe lɛ̀ à nòân ndon nun ɓlɔ̀ɓlɔ̌ꞌ a ti ɗwǔm nìni.
Pìɛ̂r lon nun kɛ jin nun lɛ: «Ènê, Yesù Kristò kimnzâ wù. Waꞌ zwô, wù sæ̀tì swum nòn swû.» Kɛ fyaꞌ zwɛm ǹnywɛ̀n, mwum tòn ni waꞌ zwô.
Ɓwum ɓɛ ɓe tòn kɛ Lidà hwæn, lɛ̀ ɓye Sàrôn nun yɛn nun ŋ̀kimmɔa. Li, ɓɛ yonnzì ɓon nɛꞌ, ɓɛ ɗunmi mbyi Nyɛli nyɛꞌ Yesù ɗwon.
Ǹyìmnzi yɛ Pìɛ̂r yìmnze Dɔ̀rìkâ kɛ ywi nunM̀lib ndɔꞌ ɓe kɛ Jòpê kɛ nyinnìm ɓwum Yesù, jin shon ɓe lɛ Tàbità, à si lɛꞌ grɛ̂ꞌ nun lɛ Dɔ̀rìkâ. M̀lib màzwùm ɓe mɛ̀ lɛꞌ nlwukea cǐ mèan, à kpaꞌ tì mɛ̀ ci-nzæmnzæm.
À pyì ŋ̀gwɛ̀nŋgwɛ̀n kɛ ŋgyin màzwùm nun, à ywi. Ɓɛ ɓɔsi nun hwæn, ɓɛ kɛn nun kɛ̌ kɛ næmmbyìꞌ nyɛ̌ zwô nun.
M̀bɔ̀kì nɛ Lidà ni kwukwæ̂ꞌ lɛ̀ Jòpê, ɓwum Yesù ywɔꞌ lɛ Pìɛ̂r ni kwe Jòpê, ɓɛ fyi ɓwum ɓî lɛ ɓyi ɓi kɛn nyǐ swulea lɛ nyǐ ni kiìn Lidà, ɓa nyǐ ni ɓæn kæꞌ.
Pìɛ̂r cì mwum hwæn kwan wan, à swummi ɓe lɛ̀ mɛ̀ ɗwi, à ɗunmi M̀vɛ̀nnswæ̀b keli. À yònnzì mɛꞌ ɓe cǐ ɗwon, à shɛ̀ lɛ: «Tàbità, waꞌ zwô.» M̀lib ni wèlì mɛꞌ, à yɛn Pìɛ̂r, à waꞌ zwô, à tòn nùn.
Pìɛ̂r næ̀nndì fyàꞌ, à wasi nun zwô, à loìn ŋ̀kwìn ɓwum Mvɛ̀nnswæ̀b lɛ̀ mɛ̀ kwɛb mɛ yib. À lìsàꞌ ɓon Tàbità lɛ̀ à ti lɛ̀ mɛꞌ.
Lɛꞌ màzwùm shê Jòpê hwæn. Li, ɓwum mèan ɗunmi mbyi Yesù ɗwon.
Kɛ nyě yi, Pìɛ̂r lànnzì ŋ̀gyìn ndɔꞌ ɓe kwe Jòpê kɛ ɗwon Sìmôn nyɛ̌ ci-ncǐ kwæꞌ pèan.
Mɛ̀ Pìɛ̂r ɓon lɛ̀ Kɔ̀rnêMwum ndɔꞌ ɓe kɛ Sèzàrê, jin shon ɓe lɛ Kɔ̀rnê, à ɓe ci-zwiꞌ mɛ̀ suzæ̀n ndɔꞌ nɛ kɛ ŋgyɔꞌ Rɔ̂m nun, ŋ̀kwìn mɛ suzæ̀n yɛ ɓɛ ɓe lon lɛ læm mɛ suzæ̀n ɓwum Ìtàlî.
À ɓe M̀vɛ̀nnswæ̀b ɗwon, à yi nun, ɓon lɛ̀ ɗwòn nyon nun hwæn, ɓɛ ɓe nun ɗɔa. À ɓe mɛ̀ ci-nzæmnzæm mɛ Yudà kpea ǹzwɔnzwɔ̀ꞌ, ǎ ɓwæti kan mwù lɛ̀ ŋ̀keli Mvɛ̀nnswæ̀b.
A kin ɓɛ̀n nywɔꞌ m̀bɔꞌ ndɔꞌ, kwæ̀bbi, lɛ̀ nywɔꞌ ɓyìtâ mwǔ, à sɛm cikpuꞌ Mvɛ̀nnswæ̀b ɓwùmnimɛ nun swiꞌ seansean lwɛn. À ɗun næm, à lon nun: «Kɔ̀rnê!»
Kɔ̀rnê wasi mɛꞌ, à cɛ cikpuꞌ Mvɛ̀nnswæ̀b, à ɗunmi gwɛnnzi nywi, à cibbi lɛ̀ nun lɛ: «Nyɛli nyɛ̀m, yɛn sɛ?» Cikpuꞌ Mvɛ̀nnswæ̀b fyònnzì lɛ̀ nun lɛ: «M̀vɛ̀nnswæ̀b ywɔâ mɛ̀ ŋkeli nywù, à yɛnnâ tì kuꞌ m̀kpaꞌ yɛ wù tǎ mɛ̀ ci-nzæmnzæm kpea. Ǹlim fye kan nun lɛ̀ wù.
Fyi ɓwum jenɛ kɛ Jòpê, ɓɛ loìn wù Sìmôn nyɛ̌ jin she fɔꞌ si lɛ Pìɛ̂r.
Ɓɛ kɛn nun fǒ kɛ ɗwon Sìmôn ndɔꞌ nyɛ̌ ci-ncǐ kwæꞌ pèan. Nye nyon ni moan ɗuꞌ ndwun.»
Cikpuꞌ Mvɛ̀nnswæ̀b shɛ̀ nun ɗin, à kɛ̀n nun. Kɔ̀rnê lon mɛ̀ cikpuꞌ ɓyon ɓî lɛ̀ suzæ̀n ndɔꞌ nyɛ̌ ɓe ŋkwìn mɛ suzæ̀n ye ɓe kɛ she shon nun. Suzæ̀n màzwùm ɓe ci-nɗwon Mvɛ̀nnswæ̀b.
À sannzi ɓon ywum hwæn yɛ làin nun nywi, à fyi ɓon kɛ Jòpê.
A kin ɓɛ̀n shikpon fɔꞌ, nywɔꞌ mwu, m̀bɔ̀kì nɛ mɛ̀ ci-mfyi ɓi ɓe lɛ̀ ɓɛ kɛ kɛ mbyi nun, ɓɛ ti kwɛmmi lɛ̀ Jòpê, Pìɛ̂r ɓe mbyî næm, à nàn zwô kɛ cìcì sɛ ɓe mwu nye wɛ̌ tàn, lɛ̀ nun keli M̀vɛ̀nnswæ̀b.
Ǹjè ɗunmi nun kwɛ̀nni, à yili lɛ̀ nun ji swum ndɔꞌ. M̀bɔ̀kì nɛ ɓe lɛ̀ ɓɛ kɛ nun ji ɗæmmi fyaꞌ, mwù kɛn nun kɛ mɛ mfɔ̀kàꞌ nun.
À cɛ ɗɛb ti lwon, à yɛn swum ndɔꞌ wɛ̌ plè ndwun ndɔꞌ nɛ ɓɛ fyunndi mɛ̀ zwiꞌ nnyì hwæn. Plè màzwùm ɓe kyìlì lɛ̀ à tǎ kìn ŋgyɔꞌ ŋgyɔꞌ.
Kɛ nlim plê màzwǔm, mɛ̀ nyæ̀m ɓye mɛ̀ kwù nyî ɓe kwe, ɓye ta wɔli lɛ̀ zwùm ɓɛ tì kuꞌ kwe, kònndì lɛ̀ mɛ̀ kyè ɓye kɛ zwô.
Ŋ̀kwu ndɔꞌ ɗunmi lɛꞌ lɛ̀ Pìɛ̂r lɛ: «Pìɛ̂r, waꞌ zwô, wù wu, wù ji.»
Pìɛ̂r fyònnzì lɛ: «Nyɛli nyɛ̀m, ɓan! Mùn ɓǎ ji, ntwiꞌ mǔn ji kifɛꞌ swum sɛ lwuà nywù tǎ ɓyìnnɔ̀ꞌ.»
Kæ̀mmì mɛ mɓǐ, ŋ̀kwu màzwùm konndì tì lɔꞌ nun shɛ̌ ɓe lɛ: «Swum sɛ M̀vɛ̀nnswæ̀b fyɔ̀sâ sanmi, ɓa wù cɛ son wɛ̌ swum shilè.»
Sɛ ci li kæ̀mmì lê, plè màzwùm kɛ̀nnɔ̀ꞌ ɓe kɛ ɗɛb.
Pìɛ̂r ɓe mwù yònnzea ɗin lɛ̀ swum sɛ ǹzæ̌ꞌ lɛꞌ màzwùm woli kim yɛ lisàꞌ. Kwan màzwùm nun, ɓe lɛ̀ ɓwum ɓye Kɔ̀rnê fyi cibbeâ ɗwon Sìmôn, lɛ̀ ɓɛ ɓɛnnâ ŋwum ɓònmbyi.
Ɓɛ ci akyìlàꞌ, ɓɛ cibbi lɛ: «Kɛ fɛ nɛ Sìmôn nyɛ̌ jin shon she fɔꞌ si lɛ Pìɛ̂r tǎ nòn?»
Ɓe lɛ̀ Pìɛ̂r kɛ fɔ̀kàꞌ kɛ swum sɛ nun yin nun, M̀pùn Nsanmi shɛ̀ lɛ̀ nun lɛ: «Cɛ fɛꞌ, ɓwum lê ndɔꞌ ɓi fɛ, ɓɛ ta wu kæbbi.
Kyìli ŋgyɔꞌ, wù kɛ̀n lɛ̀ ɓon, shìkì wù cinni m̀ɓàkàꞌ kɛ swum ɗin ndɔꞌ nun. Ntwiꞌ sɛ mùn nɛ fyi ɓon.»
Pìɛ̂r ni kyìlimɛ ŋgyɔꞌ ni, à shɛ̀ lɛ̀ ɓwum ton ɓi lɛ: «Mwum nɛ ɓyin ta kæb nɛ̂. Yǎ mwǔ lɛꞌ yɛ twɛli ɓyin?»
Ɓɛ fyonnzì lɛ̀ nun lɛ: «Kɔ̀rnê, ci-zwiꞌ mɛ̀ suzæ̀n nɛ fyi ɓwiꞌ. À ni mwum ndɔꞌ nɛ ǹlim lwɛn nɛ tǎ M̀vɛ̀nnswæ̀b ɗɔa. Nun nɛ mɛ̀ Yudà hwæn ta ŋ̀gwòn yili. Cikpuꞌ Mvɛ̀nnswæ̀b ndɔꞌ shǐ nun lɛ nyǐ ni fyi ɓwum, ɓɛ twɛlì wù ɗwon nyǐ, ɓǎ nyǐ ni ywɔꞌ swum sɛ wù yɛ̌ nun shɛ̌.»
Pìɛ̂r ɗunnzi ɓon næm, ɓɛ fɛ ɓon cǐ nòn. A kin ɓɛ̀n shikpon, ɓɛ waì kɛ̀n lɛ̀ ɓon. Ɓwum Yesù ɓye Jòpê ndɔꞌ kiìn ɓon lànnzi.
A kin ɓɛ̀n shikpon she fɔꞌ, ɓɛ ɓɛn kɛ Sèzàrê. Kɔ̀rnê ɓe ɓon ɓònŋgea mbyî. Ɓe lɛ̀ à swɔsâ ɓwum ɓyon hwæn lɛ̀ mɛ̀ ŋwě ŋkæ̀mŋkæm ɓyon ɓɛ nun loen.
Kwan sɛ ɓe lɛ̀ Pìɛ̂r yɛ̌ ɗun kɛ næm, Kɔ̀rnê kìn nun cinni, à pyì nun mɛ kwù, à wummɔ̂ꞌ mbyî kɛ swiꞌ Pìɛ̂r.
Ɓɛ ɗunmi kɛ̀n lɛ̀ ɓɛ ta lɛli ɓon lɛ̀ Kɔ̀rnê, ɓɛ kɛn ɗun kɛ næm cìcì sɛ ɓwum mèan ɓe nun swɔli.
Pìɛ̂r shɛ̀ lɛ̀ ɓon lɛ: «Ɓyin nɛꞌ, ɓyin limmi lwɛn lɛ mɛ̀ lwuà mɛ Yudǎ yili kan lɛ mwum nyan ton ŋwè lɛ̀ ŋ̀kyìn mwum, shìkì à ɗun nye nyon. Son, M̀vɛ̀nnswæ̀b lìseâ mùn lɛ ɓa mùn ni twɛꞌ mwum ndɔꞌ wɛ̌ gwùꞌ mwum.
Li nɛ ci kwan sɛ ɓyin loin mǔn, mùn waì kɛ̀n, shìkì mùn mànnzì mvu lɛꞌ. Mùn yili mùn ywɔꞌ lɛꞌ sɛ ɓyin loin mùn nun.»
Kɔ̀rnê wèlì ŋwum, à shɛ̀ lɛ: «A ti ɗyě ŋ̀gyìn lê, kɛ kwan fɔꞌ ton sɛ nun, mùn ɓe ŋ̀keli Mvɛ̀nnswæ̀b yɛ nywɔꞌ kwæbbi keli, mùn sɛm sɛmmi mwum ndɔꞌ ɓwùmnimɛ mùn swiꞌ, mɛ̀ plè ɓe nun ɗwùmnea nywi nùn.
À shɛ̀ lɛ̀ mùn lɛ: “Kɔ̀rnê, M̀vɛ̀nnswæ̀b ywɔâ ŋ̀keli ywû, lɛ̀ m̀kpaꞌ yɛ wù tǎ mɛ̀ ci-nzæmnzæm kpea. Ǹlim fye kan nun lɛ̀ wù.
Wù fyi ɓwum ndɔꞌ kɛ Jòpê, lɛ̀ ɓɛ twɛlî wù Sìmôn nyɛ̌ ɓɛ ta lon lɛ Pìɛ̂r. À tǎ tòn ɗwon Sìmôn ndɔꞌ nyɛ̌ ci-ncǐ kwæꞌ pèan. Nye nyon ni kɛ moan ɗuꞌ ndwun.”
Kɛ fyaꞌ zwɛm ǹnywɛ̀n, mùn fyiì ɓwum ɓǎ ɓɛ kiìn wù twɛli. Li, wù cìâ lwɛn lɛ̀ she wu kǐn. Jenɛ, ɓwiꞌ ɓi fɛ ɓwiꞌ hwæn kɛ swiꞌ Mvɛ̀nnswæ̀b ɓǎ ɓwiꞌ ywɔꞌ swum sɛ Nyɛli nyɛꞌ shǐ wù fyaꞌ.»
Ǹzæ̌ꞌ lɛꞌ yɛ Pìɛ̂r lɛle kɛ ɗwon Kɔ̀rnêKɔ̀rnê mlɔ̌ꞌ li, Pìɛ̂r wèlì kuꞌ làn nyon ŋwum, à ɗunmi lɛli lɛ: «Jenɛ lɛ̀ lɛŋkæ̌m, mùn ywɔtâ lɛ M̀vɛ̀nnswæ̌b cinni kan ŋ̀kyììli kɛ nyinnìm ɓwum.
Mwum hwæn nɛ tà nun yi, à cì ywum lwinnea, tà nun ǹlim lwukea, kwo yili à ɓɛ fɛꞌ yǎ ɓòn paꞌ mwum.
Ɓyin limmi lɛ M̀vɛ̀nnswæ̀b fyie lɛꞌ shon lɛ̀ ŋ̀kwìn ɓwum Izràɛ̂l. Ǹtwum Lwɛn yɛ kɛ ǹzæ̀ꞌ lɛꞌ màzwùm nun yi lɛ, ɓwiꞌ yɛ flɔa cinni kɛ nywi Yesù Kristò, nun nɛ Nyɛli ɓwum hwæn.
Ɓyin limmi swum twun sɛ lannzi kɛ ŋgyɔꞌ Jùdê nun hwæn, ǹɗunmi yi lɛ̀ Gàlìlê, kɛ nyě lɛꞌ njimnzi sɛ Jân ɓe shɛ̀.
Ɓyin limmi m̀bɔ̀kì nɛ M̀vɛ̀nnswæ̀b lwinnze Yesù, mwum nɛ wai Nàzàrɛ̂ꞌ, lɛ̀ ŋ̀kimmɔꞌ Mpùn Nsanmi. Ɓyin limmi tì kuꞌ lwɛn nɛ nun ɓe cì kwan sɛ nun ɓe kɛ̀nkɛ̀n kɛ ŋgyɔ̂ꞌ wan, lɛ̀ ŋ̀kimnzi yɛ nun ɓe ɓwum ɓye ɓe kɛ kwù Satæ̀n nji kimnzi. Li, ntwiꞌ M̀vɛ̀nnswæ̀b ɓe lɛ̀ nun.
Ɓwiꞌ ɓi yì shìtàkwù ywum yɛ nun ɓe cì kɛ ŋgyɔꞌ mɛ̀ Yudà nun, lɛ̀ kɛ nlim nsǒn Yèrusàlɛ̀m. Ɓɛ wuâ nun kɛ nywummɔꞌ yɛ ɓɛ ywummɔꞌ nun ŋgæꞌ mɛ̀ ɓɔtɔꞌ zwɛm.
Son, M̀vɛ̀nnswæ̀b yìmnzi nun ɓe kɛ ŋgyìn mɛ̀ nlè nun, à cì à ɓwùmnì kɛ swiꞌ shɛꞌ.
Ǎ ɓwùmne kǎn swiꞌ ɓwum hwæn. À sukuꞌ ɓwùmnì kɛ swiꞌ shɛꞌ, ɓwiꞌ ɓɛ M̀vɛ̀nnswæ̀b yæ̀nne lɛ̀ yì shìtàkwù yon. Kɛ nyè yɛ M̀vɛ̀nnswæ̀b yìmnzi nun kɛ ywi nun, ɓwiꞌ jie ji lɛ̀ nun, ɓwiꞌ konndì nwi lɛ̀ nun.
Li, nun Yesù shɛ̀e ɓwiꞌ lɛ ɓwiꞌ shɛ ǹzæ̌ꞌ lɛꞌ yon ɓe lɛ̀ ɓwum, ɓwiꞌ ci ɓon ǹlìmmì lɛ nun nɛ M̀vɛ̀nnswæ̀b kɛ̌ lɛ̀ ci-nlànnzì mɛ kæ̀ꞌ, lɛ̀ nun nɛ yɛ ɓwum ɓye kɛ lɛ̀ mɛꞌ mɛ̀ kæ̀ꞌ lànnzi, lɛ̀ ɓwum ɓye ywiâ nun.
Mɛ̀ ci-nlɛli kɛ ŋwum Mvɛ̀nnswæ̀b nun hwæn ɓe lɛli kɛ jin shon nun lɛ mwum hwæn nɛ yɛ̌ zwùm tɛ̀li lɛ̀ nyǐ, M̀vɛ̀nnswæ̀b yɛ̌ nun mɛ̀ ɓyɛbbi nyon zùsi kɛ ŋkimmɔꞌ nyǐ nun.»
Ŋ̀kyìli yɛ M̀pùn Nsanmi kyìle kɛ nywi mɛ̀ kyìn ɓwumPìɛ̂r ɓe lɛli li, ŋwum pyì kan ŋgyɔꞌ, M̀pùn Nsanmi kyìlì nywi ɓwum hwæn ɓye ɓe ǹzæ̌ꞌ lɛꞌ yon ywɔti.
Shìmmea ci mɛ̀ Yudà ɓye ɓe ɓwum Yesù ɓye kiên Pìɛ̂r lànnzi. Shìmmea ci ɓon li, ntwiꞌ sɛ M̀vɛ̀nnswæ̀b fɛâ M̀pùn Nsanmi lɛ̀ mɛ̀ kyìn ɓwum, à kyìlâ tì kuꞌ kɛ nywi yan.
Ɓɛ ɓe ɓon kònndi ywɔti kɛ mɛ ŋkyìn lɛꞌ mèan nun, lɛ̀ ɓɛ ta M̀vɛ̀nnswæ̀b twuli. Pìɛ̂r kà shɛ̌ lɛ̀ ɓon lɛ:
«Ɓwiꞌ woli ɓwiꞌ kænni ɓwum ton ɓɛ ǹjimnzi yɛ lɛ̀ mlǎꞌ, m̀bɔ̀kì nɛ ɓon cinnâ kuꞌ M̀pùn Nsanmi jenɛ wɛ̌ ɓwiꞌ?»
Pìɛ̂r cì ɓɛ jimnzi ɓon kɛ jin Yesù Kristò nun. Kɛ nyě màzwǔm, ɓɛ cibbi Pìɛ̂r lɛ ɓon ɓi lannzènì fɛꞌ ŋ̀gyìn ndɔꞌ kɛ cìcǐ fɔꞌ m̀ban.
Ǹsannzi yɛ Pìɛ̂r sannze swum sɛ ci à kɛ̀n kɛ cì mɛ kyìn ɓwumMɛ̀ ci-ntwum Yesù lɛ̀ ɓwum Yesù ndɔꞌ ɓye kɛ ŋgyɔꞌ Jùdê ywɔꞌ lɛ mɛ̀ kyìn ɓwum ɓi yilâ lɛꞌ Mvɛ̀nnswæ̀b.
Nywɔꞌ nɛ Pìɛ̂r kɛ̌n ɓɛ̀n ɓe Yèrusàlɛ̌m, mɛ̀ Yudà ndɔꞌ ɗunmi nun lɛsi.
Ɓɛ ɓe lɛꞌ lɛ: «Yɛn sɛ ci wù kɛ̀n ɗun nyinnìm mɛ kyìn ɓwum, wù ji tì ji lɛ̀ ɓon m̀ban?»
Pìɛ̂r ɗunmi ɓon ywum hwæn ye lannze sannzi. À shɛ̀ lɛ̀ ɓon lɛ:
«Mùn ɓe kɛ nlim nsǒn Jòpê, kwan sɛ mun ɓe M̀vɛ̀nnswæ̀b keli, mwù yɛ̂m kɛn kɛ mɛ mɓàkàꞌ nun, mùn yɛn swum ndɔꞌ. Swum màzwùm ɓe wɛ̌ plè ndwun ndɔꞌ nɛ mɛ̀ zwiꞌ nnyì hwæn ni m̀fyunndea, sɛ ta kyìlì ŋ̀waì yɛ kɛ ɗɛb, a kiìn ɓɛ̀n kɛ ke shɛ̂m.
M̀bɔ̀kì nɛ mun ɓe sunndi cɛ kɛ nlim, mùn yɛn mɛ̀ nyæ̀m ɓye myi lɛ̀ ɓye m̀bɔ̀ꞌ, ɓye ta wɔli lɛ̀ zwùm lɛ̀ mɛ̀ kyè ɓye kɛ zwô.
Mǔn kà ywɔꞌ ŋ̀kwu ndɔꞌ yɛ ta mun shɛ̌ lɛ: “Pìɛ̂r, waꞌ zwô, wù wu, wù ji”.
Kæ̀mmì mɛ mɓì sɛ mun ywɔꞌ ti, ŋ̀kwu ɓe waì ɗɛb lɛ̀ yɛ ta lɛꞌ lɛ: “Swum sɛ M̀vɛ̀nnswæ̀b fyɔ̀sâ sanmi, ɓa wù cɛ son wɛ̌ swum shilè.”
Lɛꞌ fɔꞌ màzwùm konndì li han kæ̀mmì lê. Ywum ton yi kɛnnɔ̀ꞌ ɓon ɓe ɗɛb.
Kɛ kwan fɔꞌ màzwùm nun, ɓwum lê ɓye wai Sèzàrê ɓɛn kɛ cì shɛ̂m, ɓɛ ɗyi ŋwum ɓònmbyi nye nɛ ɓɛ fɔe mǔn nlim.
M̀pùn Nsanmi kà shɛ̌ mun lɛ mun ni kɛn lɛ̀ ɓyi, shìkì mùn ni cinni m̀ɓàkàꞌ ɗin ndɔꞌ kɛ nlim. Ɓwum fyuru ɓye ɓyin yɛn ɓɛ, ɓɛ waꞌ, ɓɛ kɛn mùn lànnzi kɛ cɛ̌ mwum ni.
Mwum tòn ni ɗunmi ɓwiꞌ sùlea m̀bɔ̀kì nɛ nun ɓe ɗwon nyon, cikpuꞌ Mvɛ̀nnswæ̀b ndɔꞌ kwan nun swiꞌ, à shɛ̀ nun lɛ nyǐ ni fyi ɓwum kɛ Jòpê, ɓon ɓi twɛlì Sìmôn nyɛ̌ jin shon she fɔꞌ si lɛ Pìɛ̂r.
Nun nɛ yɛ nyǐ ywum yɛ nyǐ yɛ̌ cì nyǐ swæꞌ lɛ̀ ɗwòn nyǐ nun hwæn shɛ̌.
«Kwan sɛ mun ɓɛ̀n kwe, mùn ɗunmi lɛꞌ-Nswæ̀b shɛ̌, M̀pùn Nsanmi kyìlì ɓon nywi m̀bɔ̀kì nɛ nun kyìli ɓwiꞌ nywi kwan sɛ nun sɛte ɓɛ̀n.
Kɛ kwan si sɛ mùn ɓùen ǹzæ̌ꞌ lɛꞌ Nyɛli nyɛꞌ, yɛ nun lɛle lɛ: “Jân ɓe làn nyon ɓwum jimnzi lɛ̀ mlǎꞌ, ti lɛ̀ ɓyin, ɓɛ yɛ ɓyin jimnzi lɛ̀ M̀pùn Nsanmi.”
M̀vɛ̀nnswæ̀b fɛâ ɓon ŋ̀kimmɔꞌ ncǐ ywum fɔꞌ yɛ nun fɛe ɓwiꞌ kwan sɛ ɓwiꞌ ɗunme zwùm tɛ̀li lɛ̀ Nyɛli nyɛꞌ Yesù Kristò. Mǔn twɛlè mùn nɛꞌ yà paꞌ tòn nun, mǔn kà ɓyìnnɔꞌ paꞌ swum sɛ M̀vɛ̀nnswæ̀b yilâ?»
Kwan sɛ ɓwùlu ywɔꞌ li, ǹlim flɔꞌ ɓon zwum, ɓɛ ɗunmi M̀vɛ̀nnswæ̀b twuli lɛ̀ ɓɛ ta lɛꞌ lɛ: «Ɓɛ li, lɛ̀ lɛŋkæ̀m sɛ, M̀vɛ̀nnswæ̀b yilâ kuꞌ lɛ ɓwum ɓɛ ɓa mɛ̀ Yudà cinni kuꞌ ŋ̀kimmɔꞌ ŋkwɛbsi mbɔ̀kì tòn nyan ɓǎ ɓɛ cinni ǹzison ŋkæ̀mŋkæm.»
Ǹɗunmi ŋkwìn ɓwum Yesù kɛ Àntìyɔ̂shìKwan sɛ ɓwum Yesù Kristò nywæle ntwiꞌ nyɛnnzi vɛ̀nɛ̀ꞌ yɛ ɓɛ ɓe ɓon yɛnnzi kɛ nyě lɛꞌ Ètìɛ̂n nun, ɓyindɔꞌ kɛnne kɛ ŋgyɔꞌ Fɛ̀nìsî, ɓyindɔꞌ kɛn kɛ ŋgyɔꞌ Shîpɛ̀, ɓyindɔꞌ kɛn kuꞌ ɓɛ̀n kɛ nsòn yɛ ɓɛ ɓe lon lɛ Àntìyɔ̂shì. Kɛ kɛ̀n sɛ ɓon ɓe kɛ̀n nun, ɓɛ ɓe suꞌ lɛꞌ-Nswæ̀b shɛ̌ lɛ̀ mɛ̀ Yudà.
Son, ɓyindɔꞌ lɛ̀ ɓwum ɓye wai ŋgyɔꞌ Shîpɛ̀, lɛ̀ ŋgyɔꞌ Sìrɛ̂n, ɓɛ ɓɛn kɛ Àntìyɔ̂shì, ɓɛ ɗunmi Ǹtwum Lwɛn Yesù Kristò shɛ̌ lɛ̀ mɛ̀ kyìn ɓwum.
Ŋ̀kimmɔꞌ Mvɛ̀nnswæ̀b ɓe kɛ nzæ̌ꞌ lɛꞌ yan nun, ɓwum mèan yili, ɓɛ yonnzì ǹlim kɛ nywi Nyɛli nyɛꞌ Yesù.
Lɛꞌ màzwùm kiìn ɓwum Yesù ɓye Yèrusàlɛ̀m pyǐ mɛ ywiꞌ, ɓɛ fyi Bàrnàbâ kwe Àntìyɔ̂shì.
Bàrnàbâ kɛ̌n ɓɛ̀n kwe, à yɛn wɛ̌ tà shɛ M̀vɛ̀nnswæ̀b ŋgæ̀nnì ɓon kwe, à ɗunmi dàlì. À tɛ̀tì ɓon zwùm lɛ ɓyi ɓi ton lɛ̀ ǹlim fɔꞌ, ɓyi ɓi ɓæti lɛ̀ Nyɛli nyɛꞌ Yesù Kristò.
Bàrnàbâ ɓe mwum ndɔꞌ nɛ ɓe ǹlwinni lɛ̀ M̀pùn Nsanmi, à ɓe zwùm tɛ̀li lɛ̀ M̀vɛ̀nnswæ̀b ǹzwɔnzwɔ̀ꞌ. Ɓwum mèan ndɔꞌ konndì tì mwù kɛ̌ kɛ mbyi Nyɛli nyɛꞌ Yesù nun.
Kɛ nyě yi, Bàrnàbâ yè mbyi Târsɛ̀ ɓǎ nun twɛlì Sɔ̂l.
Kwan sɛ nun cinni nun, ɓɛ kiìn ɓe ɓon lɛ̀ nun kɛ Àntìyɔ̂shì. Ɓon ɓî hwæn, ɓɛ noen kwe nyinnǐm ŋkwìn ɓwum Yesù nun ɗwùm fɔꞌ. Ɓɛ lisàꞌ ɓwum mèan ywum. Kɛ nlim nsǒn Àntìyɔ̂shì yɛ ɓɛ ɗunmi ɓwum Yesù lon lɛ ɓwum Kristò.
Fɛ nɛ ŋ̀kwìn ɓwum Yesù ye Àntìyɔ̂shì fɛe lɛ̀ ye JùdêKɛ kwan màzwùm nun, mɛ̀ ci-nlɛli kɛ ŋwum Mvɛ̀nnswæ̀b nun ndɔꞌ waꞌ kɛ Yèrusàlɛ̀m, ɓɛ kɛnnɔ̀ꞌ kwe kɛ Àntìyɔ̂shì.
Ɓɛ ɓɛn kwe, ǹdɔꞌ nɛ jin shon ɓe lɛ Àgàbusì waꞌ zwô, à ɗunmi shɛ̀ kɛ ŋkimmɔꞌ Mpùn Nsanmi nun lɛ ǹjè ndwun ndɔꞌ ni yɛ̌ pyì kɛ ŋgyɔ̂ꞌ wan zwɛm hwæn. Li, ǹjè màzwùm kìên pyì kɛ kwan sɛ Klôdɛ̀ ɓe m̀vɛ̀n ndwun kɛ ŋgyɔꞌ zwɛm.
Ɓwum Yesù yɛn lɛ shi si lwɛn lɛ mwum nyan hwæn ni fɛ swum sɛ nyǐ cinni lɛ̀ ɓon kpeànì ɓwum Yesù ɓye kɛ ŋgyɔꞌ Jùdê nun.
Ɓɛ ci kuꞌ m̀banmbɔꞌ li. Ywum yɛ ɓɛ ɗwitaꞌ yi, ɓɛ fyi yon lɛ̀ ɓwumŋkæ̌m ŋkwìn ɓwum Yesù ye Jùdê. Mɛ̀ Bàrnàbâ ɓon lɛ̀ Sɔ̂l ɓɛ kɛnne lɛ̀ yon.
Ŋ̀kwannzi yɛ cikpuꞌ Mvɛ̀nnswæ̀b kwannze Pìɛ̂r kɛ nye njèKɛ kwan si nun, m̀vɛ̀n Èrôdɛ̀ ɗunmi ɓwum Yesù ndɔꞌ vɛ̀nɛ̀ꞌ yɛnnzi.
À cì ɓɛ kwî Jâꞌ ŋgyinni Jân lɛ̀ ǹjìm.
Kwan sɛ nun yɛn lɛ lɛꞌ màzwùm ta mɛ̀ Yudà ǹdàli fɛ, à cì ɓɛ konndì Pìɛ̂r ɓænni. Lɛꞌ màzwùm ɓe lànnzì kɛ ŋgyin nɛ ɓɛ ɓe <font color=blue>Ŋ̀gwìn-brɛ̂ꞌ-shìkì-m̀bùn</font> ji nun.
Kɛ nyě yɛ nun ɓæn Pìɛ̂r, à kɛ̀ nun nye njě, à kɛ̀ mɛ̀ ŋkwìn mɛ suzæ̀n nyî kɛ mɓǒn Pìɛ̂r nun. Ŋ̀kwìn mɛ suzæ̀n fɔꞌ cinni mɛ̀ suzæ̀n nyî. Èrôdɛ̀ shɛ̀ lɛ nun yɛ̌ Pìɛ̂r kwannzi kɛ swiꞌ ɓwum ɓǎ ɓɛ lannzì nun kyìtæ̀ꞌ kɛ nyě <font color=blue>Ŋ̀gwìn-ŋkwan-Èjîb</font> nun.
M̀bɔ̀kì nɛ Pìɛ̂r ɓe nye njè li, ŋ̀kwìn ɓwum Yesù ɓe kǎn mwù ɓwæti lɛ̀ ŋ̀keli Mvɛ̀nnswæ̀b kɛ jin shon nun.
Kpòn nɛ ɓe lɛ̀ shikpon yɛ wanni, ɓɛ kwannzi Pìɛ̂r kɛ swiꞌ ɓwum, Pìɛ̂r ɓe ɗye ɗye kɛ nyinnìm mɛ suzæ̀n ɓî, lɛ̀ à ni kɛ mɛ nɗuꞌ nun m̀kpimmea. Mɛ̀ suzæ̀n ndɔꞌ ɓe ŋwum nye njè ɓǒn.
Cikpuꞌ Mvɛ̀nnswæ̀b ndɔꞌ ɓwùmnì kwe nye nɛ Pìɛ̂r ɓe nlim. Ŋ̀wanni ɗunmi ɗwùm kwe. À yìnndì Pìɛ̂r kɛ pwu ɓǎ Pìɛ̂r yimnì. Pìɛ̂r yìmnì, à shɛ̀ lɛ̀ nun lɛ: «Waꞌ zwô m̀byìmmi». Lɛꞌ nɛ cikpuꞌ Mvɛ̀nnswæ̀b lɛꞌ li, mɛ̀ nɗuꞌ swonnaꞌ Pìɛ̂r mɛ fyàꞌ.
Pìɛ̂r ɗunmi nun ɗwon wan, ǎ ɓe kǎn kɛ̀ kɛ mwu nun lɛ swum sɛ cikpuꞌ Mvɛ̀nnswæ̀b tǎ cì si lɛŋkæ̀m. À ɓe fɔ̀kàꞌ lɛ nun ni tǎ shi yɛnni kɛ ndɛmndɛm nun.
Kwan sɛ ɓon lan mɛ̀ ci-mɓòn nye njè ɓye zwimbyiꞌ, ɓɛ lan tì ɓye mɛ mɓì, ɓɛ kɛn ɓɛ̀n kɛ ŋwum ɓònmbyi yɛ kɛnnɔꞌ làn nlim nsòn, yɛ welì kɛ swiꞌ shan lɛ̀ yon nɛꞌ. Ɓɛ kwan, ɓɛ ɗunmi mbyi ndɔꞌ yě. Cikpuꞌ Mvɛ̀nnswæ̌b mgbæ̀nni kan tî, à ɗonnzi nun.
Kwan sɛ mwǔ Pìɛ̂r fyonni ɓe zwɛm, à shɛ̀ lɛ: «Mùn lìmmâ jenɛ lɛ̀ lɛŋkæ̀m lɛ M̀vɛ̀nnswæ̀b fyiâ cikpuꞌ nyon, à nywæ̀sâ mùn kɛ fyaꞌ Èrôdɛ̀, lɛ̀ swum sɛ mɛ̀ Yudà hwæn ɓe ɓònŋgàꞌ kɛ nywi yɛ̂m.»
À ɓàkàꞌ li, à ɗunmi kɛ̀nnɔ̌ꞌ làn ɗwòn Màrî mon Jân, Jân nyɛ̌ ɓɛ ɓe tì kuꞌ lon lɛ Markù. Kɛ ɗwon nyon nɛ ɓwum ɓe swɔli lɛ̀ ɓɛ ta M̀vɛ̀nnswæ̀b keli.
Pìɛ̂r ɓɛ̀n kwe, à cì akyìlàꞌ kɛ ŋwum ŋkaꞌ, mwɛsɔ̀ꞌ m̀lib nyɛ̌ m̀ɓòn nye ndɔꞌ nɛ ɓɛ ɓe lon lɛ Rôdɛ̀ kìn fɔli.
À ɓæn ŋ̀kwu Pìɛ̂r, à ɗonnzi fɛꞌ ŋ̀wò ŋwum ŋkaꞌ, à yanni, à kɛ̀n ɓwùlu shɛ̌ lɛ̀ ǹlwukaꞌ nlim lɛ Pìɛ̂r ni nɛ ɓònmbyi.
Ɓwùlu cibbi lɛ̀ nun lɛ: «Wù ni ɗyimi?» Son, à ɗyi lɔꞌ lɛ Pìɛ̂r ni nɛ. Ɓɛ shɛ lɛ̀ nun lɛ cikpuꞌ Mvɛ̀nnswæ̀b nyɛ̌ tǎ Pìɛ̂r ɓǒn nɛ.
Son, lɛ̀ Pìɛ̂r tǎ lwìnnì lɛ̀ ǹcǐ akyìlàꞌ, ɓɛ wo ŋwum ŋkaꞌ ɗin, shìmmea ci ɓon lɛ̀ ǹyɛn yɛ ɓon yɛn Pìɛ̂r.
Pìɛ̂r mɔ̀ꞌ ɓon fyàꞌ lɛ ɓyi ɓi mɔki fɛꞌ. À ɗunmi ɓon shɛ̌ wɛ̌ m̀bɔ̀kì nɛ M̀vɛ̀nnswæ̀b kwannzi nun nye njè. À shɛ̀ ɓon lɛ ɓyi ɓi shɛ tì kuꞌ mɛ̀ Jâꞌ lɛꞌ màzwùm. À lɛꞌ li, à kwan nun wan, à kɛ̀nnɔ̀ꞌ kɛ cì ndɔꞌ.
Shikpon wanni, mwù gwan mɛ̀ suzæ̀n nlim, ɓɛ ta kæb lɛ̀ ɓon limmì cìcì sɛ Pìɛ̂r fyi nun.
Èrôdɛ̀ ci ɓɛ kɛn nun kæbbi. M̀bɔ̀kì nɛ ɓɛ cinne kǎn Pìɛ̂r, à ɗunmi mɛ̀ suzæ̀n tònnzea, à cì ɓɛ ɓæn ɓon, ɓɛ kɛn ɓon wu. Kɛ nyě yi, à waꞌ Jùdê, à kɛ̀n kɛ Sèzàrê ɓǎ nun lannzì ŋ̀gyìn ndɔꞌ kwe.
Mwǔ ywi Èrôdɛ̀Èrôdɛ̀ cinne lɛꞌ nyeni nlim ndɔꞌ ǹzwɔnzwɔ̀ꞌ lɛ̀ ɓwum Tîr, lɛ̀ tì ɓye Sìdôn. Son, ɓwum màzwùm kimnzi nlim, ɓɛ kiìn nun cinni ɓǎ ɓɛ flɔsì nun ǹlim. Ɓɛ ɓɛn kwe, ɓɛ sɛte Blàtûsì mbɛ̀ti, mwum ndwun nɛ ɓe konni lɛ̀ ɗwòn Èrôdɛ̀. Ɓon lɛ: ɓon yili lɛ lɛꞌ mlɔ̂ꞌ, ɓɛ ton ŋwum fɔꞌ ɓe. Nun ni yili. Li, ɓɛ yê mbyi, ɓɛ kɛn Èrôdɛ̀ cibbi lɛ ɓon yili ɓɛ ton ŋwum fɔꞌ ɓe, ntwiꞌ ǹsǒn nyǐ yi ta ɓon ji fɛ.
Ŋ̀gyìn nɛ ɓon wose kǐn wòlǐ, Èrôdɛ̀ swì mɛ̀ plě lwun ɓyon, à tòn kɛ gbaꞌ tòn shon nun, à ɗunmi lɛli lɛ̀ ŋ̀kwìn ɓwum.
Kwan sɛ nun ɓe ǹzæ̌ꞌ lɛꞌ pæ̀li, ŋ̀kwìn ɓwum kwusi lɛ: «Lɛꞌ sɛ ta kwan si, lɛꞌ mwum wan sɛ ɓa shi, ǹswæ̀b ndɔꞌ yɛ ta lɛli.»
Ŋwum pyì kan ŋgyɔꞌ, cikpuꞌ Mvɛ̀nnswæ̀b nyɛ̌ ɗɛb ndɔꞌ kɛ Èrôdɛ̀ ŋ̀gwɛ̀nŋgwɛ̀n ndɔꞌ nywi, ntwiꞌ sɛ nun ɓe kǎn ǹtwu màzwùm fɛ lɛ̀ M̀vɛ̀nnswæ̀b. Mɛ̀ kyi son nun nlim hwæn, à ywi.
Li, lɛꞌ Mvɛ̀nnswæ̀b ɓe kɛ̀n mbyimbyî lɛ̀ mwù, lɛ̀ ɓwum Yesù ta kònndi màn.
Kwan sɛ Bàrnàbâ ɓon lɛ̀ Sɔ̂l mlɔꞌ she shan kɛ Yèrusàlɛ̀m hwæn, ɓɛ waꞌ kwe, ɓɛ twɛlì Jân fyaꞌ, Jân nyɛ̌ ɓɛ ɓe tì kuꞌ lon lɛ Markù.
Ǹyæ̀n yɛ M̀vɛ̀nnswæ̀b yæ̀nne Bàrnàbâ ɓon lɛ̀ Sɔ̂l ɓǎ ɓyi ɓi kɛn m̀fyi yonKɛ nyinnǐm ŋkwìn ɓwum Yesù ye Àntìyɔ̂shì nun, mɛ̀ ci-nlɛli kɛ ŋwum Mvɛ̀nnswæ̀b nun ɓe kwe, lɛ̀ mɛ̀ ci-nlìsǎꞌ lɛꞌ-Nswæ̀b nun hwæn. Mɛ̀ myi nyan ɓe lɛ: Bàrnàbâ, Sìmèôn (nyɛ̌ ɓɛ ɓe lon lɛ mwum nlo), Lùsìyusì (mwum Sìrɛ̂n), Mànàɛ̂n (mwum nɛ wae mwɔ̂ꞌ shon m̀ban ɓon lɛ̀ Èrôdɛ̀ nyɛ̌ ɓe gwɛmnà), lɛ̀ Sɔ̂l.
A kin ɓɛ̀n nywɔꞌ m̀bɔꞌ ndɔꞌ nɛ ɓon ɓe M̀vɛ̀nnswæ̀b keli cìcì fɔꞌ lɛ̀ ɓɛ ta mlǎꞌ shǐ, M̀pùn Nsanmi shɛ̀ lɛ̀ ɓon lɛ: «Pæ̀lênì mùn Bàrnàbâ kyi ɓon lɛ̀ Sɔ̂l ɓǎ ɓɛ ci she sɛ mun lon ɓon lɛ ɓɛ ci mùn.»
Kwan sɛ ɓon mlɔꞌ ŋ̀keli Mvɛ̀nnswæ̀b lɛ̀ ǹshì mlaꞌ nun, ɓɛ sataꞌ ɓon mɛ̀ fyàꞌ nywi, ɓɛ ɗonnzi ɓon kɛ mfyi yɛ ɓɛ fyi ɓon nun.
Kwan sɛ Bàrnàbâ ɓɛ̀nne kɛ Shîpɛ̀ ɓon lɛ̀ Sɔ̂lM̀bɔ̀kì nɛ M̀pùn Nsanmi fyi mɛ̀ Bàrnàbâ ɓon lɛ̀ Sɔ̂l li, ɓɛ waꞌ, ɓɛ kɛn, ɓɛ ɓɛn kɛ Sèlùsî, kɛ kwe nɛ ɓon ɗun cìꞌ ndwun, ɓɛ ɗunmi kɛ̀n mlaꞌ mlaꞌ, ɓɛ kɛn ɓɛ̀n kɛ lìm ndɔꞌ kɛ nyinnìm ɗuꞌ, ɓɛ ɓe lǐm màzwùm lon lɛ Shîpɛ̀.
Ɓɛ kwan kɛ nsòn ndɔꞌ yɛ ɓɛ ɓe lon lɛ Sàlàminɛ̀, ɓɛ ɗunmi lɛꞌ-Nswæ̀b sannzi kɛ mɛ nyenswæ̀b mɛ Yudà nun. Kwan sɛ ɓon wae kɛ Àntìyɔ̂shì, ɓɛ kiên lɛ̀ Jân-Markù, ɓǎ nyǐ ni kpaꞌ ɓon.
Ɓɛ linndi lìm ɗuꞌ si, ɓɛ kɛn ɓɛ̀n kɛ Pàfɔsì. Kɛ nsǒn màzwùm yɛ ɓon cinne ci-mvili ndɔꞌ nɛ jin shon ɓe lɛ Bàr-Yesù. Mwum màzwùm ɓe mwum Yudà. À ɓe nun nɛꞌ twɛli lɛ̀ ci-nlɛli kɛ ŋwum Mvɛ̀nnswæ̀b nun.
À ɓe tòn lɛ̀ gwɛmnà nɛ cinne ŋ̀kimmɔꞌ kɛ lim ɗuꞌ màzwùm. Jin gwɛmnà màzwùm ɓe lɛ Sɛ̀rgûsì Pɔ̂lò, à ɓe mwum ndɔꞌ nɛ cinne kon. Gwɛmnà ni cì ɓɛ loìn Bàrnàbâ ɓon lɛ̀ Sɔ̂l. À shɛ̀ ɓon lɛ̀ nun yili nun ywɔꞌ lɛꞌ-Nswæ̀b.
Son, Èlìmâ, ci-mvili nɛ jin shon ɓe kɛ lɛꞌ grɛ̂ꞌ nun lɛ Bàr-Yesù ɓe kǎn lɛꞌ mɛ Bàrnàbâ yili. À ɓe kæb lɛ̀ nun ndwumnzì gwɛmnà ni mɛꞌ, nyǐ ni læ̀kì mwù kɛ̌ lɛ̀ ǹɗwon Yesù Kristò.
Sɔ̂l, nun nɛ ɓɛ ta tî kuꞌ lon lɛ Pɔ̂l, à ɓe ǹlwinni lɛ̀ M̀pùn Nsanmi, à sunndi ci-mvili ni cɛ, à shɛ̀ lɛ̀ nun lɛ:
«Wù nɛ mwum nɛ ǹlwinni lɛ̀ mɛ̀ kɔsaꞌ lɛ̀ mɛ̀ lɛꞌ mɓyibbɔa nun hwæn, wù nɛ mwɛn Satæ̀n. Kwo swum lwinni fɔꞌ, wǔ yili kan. Ǹyili ywû sukuꞌ lɛ wù gwannzì mɛ̀ mwù lɛꞌ nɛ M̀vɛ̀nnswæ̀b tǎ kɛ̀kàꞌ.
Ywɔꞌ fɛꞌ, M̀vɛ̀nnswæ̀b yɛ̌ wù vɛ̀nɛ̀ꞌ yɛnnzi, ɓwùbè ɓæn wù, wù ɓǎ ŋ̀wanŋwan yɛnni kɛ ŋgyin ndɔꞌ nun.» Ŋwum pyì kan ŋgyɔꞌ, njimmi pyì ci-mvili ni mɛꞌ, à ɗunmi mwum nyɛ̌ yɛ̌ nun tɛ̀ti kæbbi.
Gwɛmnà ni yɛn swum sɛ lannzi kɛ nlìsàꞌ yɛ ɓwum ton ɓi ta ywum lìsea kɛ nywi Yesù Kristò, shìmmea ci nun, à yili lɛ lɛꞌ màzwùm si lɛŋkæ̀m.
Kwan sɛ mɛ̀ Pɔ̂l waꞌ kɛ Pɛrgà, ɓɛ yê mbyi, ɓɛ kɛn ɓɛ̌n Àntìyɔ̂shì she kɛ ŋgyɔꞌ Pìsìdî nun. A kin ɓɛ̀n nywɔꞌ mɛ̀ yìnnì mɛ̀ Yudà ndɔꞌ, ɓɛ ɗun nyenswæ̀b, ɓɛ ton njiꞌ.
Ɓwum ɓye kwe nzanŋgaꞌ kɛ mɛ lwuǎ Mòîzɛ̀ nun, lɛ̀ kɛ yì ɗèwà mɛ ci-nlɛli kɛ ŋwum Mvɛ̀nnswæ̀b nun, ɓɛ mlɔꞌ hwæn, mɛ̀ ci-zwiꞌ nyenswæ̀b cibbɔ̂ꞌ lɛ̀ ɓon lɛ: «Mɛ̀ ŋgyinni ɓyɛꞌ, ɓɛshɛ ɓyin cinni ǹzæ̌ꞌ lɛꞌ ndɔꞌ ye yɛ ŋ̀kwìn ɓwum ŋ̀kimmɔꞌ fɛ, ɓyin lɛli.»
Pɔ̂l waꞌ zwô, à mɔ̀ꞌ ɓwum fyàꞌ, à shɛ̀ lɛ̀ ɓon lɛ: «Ɓwum Izràɛ̂l, lɛ̀ ɓyin ɓɛ mɛ̀ kyìn ɓye ta M̀vɛ̀nnswæ̀b yi hwæn, nònnzênì mɛ̀ ywiꞌ, ɓyin ywɔꞌ swum sɛ mùn yɛ̌ ɓyin shɛ̌.
M̀vɛ̀nnswæ̀b nɛ cinni ŋ̀kwìn ɓwum mɛ Ìzràɛ̂l ton yɛ yæ̀nne mɛ̀ mbibea ɓyɛꞌ, à mànnzì ŋ̀kwìn ɓwum ton yɛ kwan sɛ ɓon kɛnne nòn kɛ ŋgyɔꞌ Èjîb nun. À kònndì ɓon kwannzi kwe lɛ̀ fyǎꞌ kimmi yon.
À ɗìe ɓon kɛ nlim kyɔꞌ, à fyimni mɛ̀ lɛꞌ mɓyibbɔa nyan kɛ ɗwùm mwum nyî nun.
A kin ɓɛ̌n mmlɔ̀kǎꞌ, à wu mɛ̀ paꞌ ɓwum nshanmɓì kɛ ŋgyɔꞌ Kànân nun, à fɛ ɓwum ɓyon ŋgyɔꞌ màzwùm.
Ɓɛ ton kwe a kɛn wòlì ɗwǔm nɗuꞌ nnyì lɛ̀ mwùm shæ̂n. Kɛ nyě yi, à ɗunmi mɛ̀ mbibea ɓyɛꞌ mɛ̀ ci-nlin mɛ kæ̀ꞌ fɛ a kiìn ɓɛ̀n kɛ nywi Sàmwɛ̂l, ci-nlɛli kɛ ŋwum Mvɛ̀nnswæ̀b nun.
Ŋ̀kwìn ɓwum cibbi nun lɛ nyǐ ni fɛ ɓon m̀vɛ̀n. Li, M̀vɛ̀nnswæ̀b fɛ Sàwûl nɛ ɓe mwɛn Kyisì, à ɓe kɛ mvu ɓwum Bɛ̀njàmɛ̂n nun. À nòn kɛ gbaꞌ nun ɗwùm mwum nyî,
M̀vɛ̀nnswæ̌b kà pæ̌ꞌ nun. Kɛ nyě yi, à kɛ̀ Dàvîd ɓe gbaꞌ zwɛm. Dàvîd nɛ nun lɛle lɛꞌ lwɛn kɛ nywi yon, à lɛꞌ lɛ: “Dàvîd, mwɛn Jɛ̀sê, nɛ mwum nɛ ǹlim yɛ̂m yili. Nun nɛ nyɛ̌ yɛ̌ ywum yɛ mùn yili hwæn lwinnzi.”
«Ɓwiꞌ yɛn lɛ kɛ mvu ɓwum Dàvîd yɛ M̀vɛ̀nnswæ̀b kwannzi Ci-nswæti mɛ̀ Ìzràɛ̂l wɛ̌ tà shɛ nun cìe ɓon ŋ̀kàli. Ci-nswæti màzwùm ni Yesù.
Lɛ̀ Yesǔ kà lìsaꞌ nun nɛꞌ, ɓe lɛ̀ Jân sɛtâ lɛꞌ Mvɛ̀nnswæ̀b shɛ̌, lɛ̀ à tǎ lɛꞌ lɛ ɓwum Izràɛ̂l lɛ ɓyi ɓi kwɛbsi m̀bɔ̀kì tòn nyan, ɓyi ɓi ci ɓɛ jimnzi ɓyi.
Kwan sɛ ɓe lɛ̀ Jân nzwonmɛ kwæꞌ ɓǎ nun ɓɛn mwu she sɛ nun ɓe cǐ, à ɓe lɛꞌ lɛ: “Ɓyin ta lɛꞌ lɛ mùn ni wɛn? Mùn ɓǎ mwum nɛ ɓyin ta ɓònŋgàꞌ ni. Son, mwum màzwùm tǎ kìn ɓe nyè yɛ̂m. Mǔn wòli kan fɛꞌ kim mùn sù nun mɛ̀ dibaꞌ mɛ kwù.”
«Ɓyin mɛ̀ ŋgyinni ɓɛ mvu ɓwum Abràhæ̂m, lɛ̀ ɓyin ɓɛ ta M̀vɛ̀nnswæ̀b yi hwæn, ǹtwum nswæti yɛ ɓɛn yɛ, yɛ ɓɛn lɛ̀ ntwiꞌ yin.
Lan Yèrusàlɛ̀m lɛ̀ mɛ̀ ci-zwiꞌ ɓyan, ɓɛ lìmme kǎn lɛ Yesù ni Ci-nswæti, shìkì ɓɛ ywɔti kuꞌ ywum yɛ mɛ̀ ci-nlɛli kɛ ŋwum Mvɛ̀nnswæ̀b nun kɔe, ye ɓɛ ta nzanŋgaꞌ mɛ̀ nywɔꞌ mɛ yìnnì hwæn, son, ɓɛ lwinnze mɛ̀ ŋgɔꞌ yi kɛ nswìlì yɛ ɓɛ swile nun ywi.
Kwo fɛꞌ she ɓɛ cinne kàn nun lɛꞌ ndɔꞌ nywi she woli ɓɛ wu nun, ɓɛ cibbe Pìlatwù lɛ nyǐ ni ci ɓɛ wu nyǐ.
Kwan sɛ ɓɛ mlɔꞌ ǹlwinnzi mɛ mwù ywum nɛ ɓɛ kɔe nywi Yesù hwæn, ɓwum ɓyon kiìn nun kyìli ŋgyɔꞌ, ɓɛ kɛ nun mbyûꞌ nun.
Son, M̀vɛ̀nnswæ̀b yìmnzâ nun kɛ ywi nun.
À kwean kɛ swiꞌ ɓwum ɓyon ŋgyìn mèan, ɓye nun wae lɛ̀ ɓon kɛ Gàlìlê, à kìn lɛ̀ ɓon kɛ Yèrusàlɛ̀m. Ɓwum ɓɛ ton ɓi ti jenɛ yì shìtàkwù yon kɛ nyinnìm lan Ìzràɛ̂l.
«Ɓwiꞌ làn nyɛꞌ, ɓwiꞌ ta ɓyin Ǹtwum Lwɛn yɛ shɛ̌. Swum sɛ M̀vɛ̀nnswæ̀b cìe ŋ̀kàli lɛ̀ mɛ̀ mbibea ɓyɛꞌ,
à lwinnzâ son kɛ nywi yɛꞌ, ɓwiꞌ ɓɛ ɗyi mvu ɓwum yan. À lwinnzâ son kɛ nyìmnzì yɛ nun yìmnzi Yesù kɛ ywi nun wɛ̌ tà shɛ ɓɛ kɔꞌ kɛ nshib mɛ mɓǐ Dàvîd nun lɛ:“Wù ni mwɛn nyɛ̀m.Mǔn, mùn cìâ ǹlìmmì ɗyě kɛ ŋkwìn ɓwum nun lɛ mùn nɛ ye wù.”
M̀vɛ̀nnswæ̀b cìe ǹlìmmì lɛ nun ni yɛ̌ nyǐ yìmnzi kɛ ywi nun, ǹyìmnzì yɛ nyǐ ɓà tî ywi ɓe.À cìe ǹlìmmì yi kwan sɛ nun lɛꞌ lɛ:“Lɛ̀ lɛŋkæ̀m, mùn yɛ̌ ɓyin ŋgæ̀nni lɛ̀ ŋ̀ŋgæ̀nni ye sanmi, m̀banmbɔꞌ wɛ̌ tà shɛ mùn cìe ŋ̀kàli lɛ̀ Dàvîd.”
Li nɛ ɓɛ lɛle tì kɛ fyaꞌ ndɔꞌ nun lɛ:“Wù ɓà kuꞌ yili lɛ mwum nɛ ti ǹywù ɓwû kɛ ŋgyɔꞌ nji ɗin.”
Kwan sɛ Dàvîd ɓe ŋgyɔ̂ꞌ wan, à lwinnze mɛ̀ mbyi ɓye M̀vɛ̀nnswæ̀b yili, li à ywi, ɓɛ gwum nun kɛ moan mɛ mbibea ɓyon, à ɓwù.
Son, Yesù nɛ M̀vɛ̀nnswæ̀b yìmnze kɛ ywi nun ɓwùe kǎn.
Mɛ̀ ŋgyinni, mwum hwæn limmì lɛ̀ lɛŋkæ̀m lɛ kɛ nyě Yesù yɛ ɓwiꞌ ta ɓyin mbyi nzùsǐ ɓyɛbbi nyin lìsea.
Kɛ nyè yon tì kuꞌ, mwum nɛ tǎ zwùm tɛ̀li lɛ̀ nun hwæn, M̀vɛ̀nnswæ̀b yɛ̌ nun fyɔ̀si ǹsanmi, ǹsannzi ye mɛ̀ lwuǎ Mòîzɛ̀ wòle kǎn yɛ sannzi nun.
Cìênì lɛ kon, ywum yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle læ̀kì ɓyin ɓɛ̀nni nywi, ye ɓɛ lɛle lɛ:
“Cɛênì fɛꞌ, ɓyin mɛ̀ ci-ŋgɔlaꞌ,shìmmea ci ɓyin, lɛ̀ ɓyin kà ɓwu.Mùn yɛ̌ she ndɔꞌ cǐ kɛ kwan shin nun,she shɛ lɛ, ɓɛshɛ mwum ndɔꞌ nɛ kièn ɓyin shɛ̌,ɓyin ɓa yili lɛ lɛŋkæ̀m sɛ nun lɛꞌ.” »
Kwan sɛ mɛ̀ Pɔ̂l mlɔꞌ ǹlɛli hwæn, ɓɛ kwan nyenswæ̀b, ɓwum ɗunmi ɓon swulea lɛ ɓyi ɓi konndì kìn nywɔꞌ mɛ̀ yìnni nyɛ̌ ɓe, lɛ̀ ɓyi ɓi konndì ɓon mwǔ lɛꞌ fɔꞌ màzwùm sannzi.
Swum sɛ cie mɛ̀ Pɔ̂l ɓon lɛ̀ Bàrnàbâ kɛnne fyaꞌ mɛ kyìn ɓwumNywɔꞌ mɛ̀ yìnnì nyɛ̌ ɓe kǐn wòlǐ, màn ɓwum nyɛ̌ kɛ nsǒn màzwùm nun swɔli ɓǎ nun ywɔꞌ lɛꞌ-Nswæ̀b.
Kɛ nyɛn yɛ mɛ̀ Yudà yɛn ɓwum swɔli mèan li, ǹlim ɗunmi ɓon kpæ̀li zwum. Ɓɛ ɓe nun shɛ̀ɔꞌ ɓe mɛꞌ lɛ mɛ̀ mɓwɛ̀ꞌ ɓɛ nun tǎ lɛꞌ, lɛ̀ ɓɛ ta nun sìmmɔa.
Mɛ̀ Pɔ̂l yɛn li, ɓɛ fyonnzì lɛ̀ ɓon mwù zwô lɛ: «A ɓe ɓwiꞌ nywi dòlɛ̀ꞌ lɛ ɓwiꞌ sɛti ɓyin lɛꞌ-Nswæ̀b shɛ̌ fɛ. Son, m̀bɔ̀kì nɛ ɓyin ta son pæ̀li ɓe lɛ̀ fyǎꞌ mɛ̌ꞌ, a konndì tì kuꞌ ɓɛ ɓyin nɛꞌ ɓyin yili kan lɛ ɓyin cinni ǹzison ɗwùmɗwùm, ɓwiꞌ kɛnmɛ ɓwiꞌ kɛ fyaꞌ mɛ kyìn ɓwum.
Ntwiꞌ sɛ Nyɛli nyɛꞌ Yesù shɛ̀ ɓwiꞌ lɛ: “Mùn kɛ̀ wu lɛ̀ wù ɓɛ wɛ̌ ŋ̀wanŋwan kɛ nyinnìm mɛ kyìn ɓwum, ɓǎ wù kɛn kɛ mɛ nzwɔsi ŋgyɔ̂ꞌ wan hwæn, wù lìsàꞌ ɓon mbyi nɛ mùn yɛ̌ ɓon swæti nun.” »
Mɛ̀ kyìn ɓwum ɓye ɓe kwe ywɔꞌ li, ɓɛ ɗunmi dàlì, lɛ̀ ɓɛ ta ǹzæ̌ꞌ lɛꞌ Mvɛ̀nnswæ̀b twuli. Ɓwum ɓye fyǎꞌ Mvɛ̀nnswæ̀b ɓe kɛ nywi, lɛ̀ ɓyi ɓi cinni ǹzison ɗwùmɗwùm, ɓɛ kɛ mɛ̀ mwù nyan kɛ lɛꞌ sɛ mɛ̀ Pɔ̂l ɓe lɛli nun.
Li, lɛꞌ Mvɛ̀nnswæ̀b shê kpìnnzɔ̀ꞌ ŋgyɔꞌ màzwùm hwæn.
Son, mɛ̀ Yudà ndɔꞌ ɗunmi ɓwumŋkæ̀m nsòn ɗwumnzi kɛ nywi mɛ Pɔ̂l, ɓɛ ɗwumnzi tì kuꞌ mɛ̀ yib ŋkæ̀mŋkæm ɓye ɓe M̀vɛ̀nnswæ̀b yi. Ɓɛ ɗyi fi, ɓɛ pyisì mɛ̀ Pɔ̂l ɓyìnnzì ndɔꞌ nywi. Ɓɛ fyinni ɓon ŋgyɔꞌ nyan zwɛm.
Mɛ̀ Pɔ̂l waꞌ, ɓɛ sætì kwùb mɛ̀ dibaꞌ yan, ɓɛ yê mbyi Ìkɔ̂nɛ̀.
Son, ɓwum myi ɓye ɓe lɛ̀ ɓɛ yilâ ǹzæ̌ꞌ lɛꞌ mɛ Pɔ̂l ɓe lwinni lɛ̀ ǹdàli, ɓɛ ɓɛ tì lwinni lɛ̀ M̀pùn Nsanmi.
Swum sɛ lannze mɛ̀ Pɔ̂l nywi kɛ Ìkɔ̂nɛ̀Kwan sɛ mɛ̀ Pɔ̂l ɓɛn kɛ Ìkɔ̂nɛ̀, ɓe nywɔꞌ m̀bɔꞌ ndɔꞌ, ɓɛ waꞌ, ɓɛ kɛn nyenswæ̀b mɛ̀ Yudà. Ɓɛ lɛli paꞌ nlɛli ndɔꞌ kwe, han mɛ̀ Yudǎ mèan lɛ̀ mɛ̀ kyìn ɓwum nun kɛ mwù kɛ lɛꞌ Yesù nun.
Son, mɛ̀ Yudà ɓye yile kǎn ɓɛ kɛ mwù kɛ nlim, ɓɛ gwannzì mɛ̀ kyìn ɓwum ndɔꞌ mwù, ɓɛ ɗunmi ɓon ɗwumnzi nywi ɓwum Yesù.
Kwo fɛꞌ li, sɛ kænni kan mɛ̀ Pɔ̂l lɛ̀ ǹnòn yɛ kwe ŋ̀gyìn mèan. Ɓɛ ɓe lɛli mwù zwô, ɓɛ kyiblì ɓe lɛ̀ Nyɛli nyɛꞌ Yesù. Yesù ɓe ɓon ŋ̀kimmɔꞌ fɛ ɓǎ ɓɛ ci yì kìkeàn lɛ̀ ywum ŋgwulea, ɓǎ ɓwum hwæn limmì lɛ ǹzæ̌ꞌ lɛꞌ yɛ ɓon ɓe shɛ̌ kɛ nywi kwɛ̀nnzǐ nlim Mvɛ̀nnswæ̀b yi lɛŋkæ̀m.
Li, ǹsòn kyiilì mɛ̀ fyàꞌ ɓî, fyàꞌ ndɔꞌ ye mɛ Yudà, yindɔꞌ kuꞌ ye mɛ ci-ntwum Yesù.
Mɛ̀ Yudà sunndi ŋwum lɛ̀ mɛ̀ kyìn ɓwum, kònndì lɛ̀ mɛ̀ ci-zwiꞌ ɓyan nun hwæn, ɓɛ fɔseâ ɓon nɛꞌ lɛ̀ ɓɛ yɛnnzi mɛ̀ Pɔ̂l vɛ̀nɛ̀ꞌ, ɓon wu ɓyi lɛ̀ mɛ̀ ŋgwɔ̀ꞌ.
Mɛ̀ Pɔ̂l ywɔꞌ lɛꞌ màzwùm ɗin, ɓɛ yean ɓon kɛ ŋgyɔꞌ Lìkònî nun, kɛ fyàꞌ ye làn Lisitɛ̀ lɛ̀ Dɛ̂rbɛ̀. Ɓɛ ɓe tì kuꞌ kɛ̀nkɛ̀n kɛ mɛ nsòn nɛ mɛ mbɛti ŋgyɔꞌ màzwùm.
Kɛ mɛ nsòn màzwùm nun hwæn, ɓɛ ɓe Ǹtwum Lwɛn shɛ̀kea.
Swum sɛ lannze Pɔ̂l nywi kɛ Lisitɛ̀Kɛ Lisitɛ̀ ɓɛ cinne mwum ndɔꞌ ǹtǒn, ǎ ɓe kǎn kɛ̀n ntwiꞌ sɛ mɛ̀ kwù ɓyon ɓî hwæn ɓe ywikea ǹdìkǎꞌ nye yon.
À ɓe ǹzæ̌ꞌ lɛꞌ yɛ Pɔ̂l ɓe lɛꞌ fɔli. Pɔ̂l yɛn nun, à sunndi nun cɛ mɛꞌ. À yɛn lɛ mwum màzwǔm wòli kan à kwùm ŋgyi ɓɛshɛ nun yili ɓɛ kimnzi nun.
À shɛ̀ lɛ̀ mwum màzwùm lɛ̀ ŋ̀kwu kimmi lɛ: «Waꞌ zwô, wù ɗyi kɛ mɛ kwù ɓyû zwɛ̂m.» Mwum tòn ni ɗini zwô, à ɗunmi kɛ̀n.
Ŋ̀kwìn ɓwum yɛn she sɛ nun cì si, ɓɛ ɗunmi twùmnì, lɛ̀ ɓɛ ta lɛꞌ kɛ lɛꞌ shan nun lɛ: «Mɛ̀ swæ̀b yonnzâ ɓon nɛꞌ kɛ ɓwum nun, ɓɛ kiìn ɓwiꞌ cinni.»
Ɓɛ ɗunmi Bàrnàbâ lon lɛ̀ jin nswæ̀b yan ndɔꞌ yɛ ɓɛ ɓe lon lɛ Zûsɛ̀, ɓɛ lon kuꞌ Pɔ̂l lɛ̀ jin nswæ̀b yan ndɔꞌ yɛ ɓɛ ɓe lon lɛ Èmâ. Ɓɛ loen nun lɛ̀ jin màzwùm ntwiꞌ sɛ nun nɛ ɓe ǹzæ̌ꞌ lɛꞌ pæ̀li.
Nyenswæ̀b Zûsɛ̀ ɓe kɛ nɗunŋgeàꞌ nsòn. Ci-mfɛ sàtìkæ̀ꞌ nyenswæ̀b ni ɗunmi kìn lɛ̀ mɛ̀ ɗyim mɛ nje ɓye ɓe lɛ̀ fluwà lwukea ndɔꞌ nywi yìlea. Kwan sɛ nun ɓɛ̀n kɛ ŋwum nsǒn, kɛ nyili fɔꞌ yɛ ŋ̀kwìn ɓwum ɓe yili nun, à ɓe yili nun lin ɓyi sàtìkæ̀ꞌ lɛ̀ mɛ̀ nje ɓi.
Mɛ̀ ci-ntwum Yesù Kristò ɓi ywɔꞌ li, ɓɛ ɗunmi nyeni, ɓɛ yætàꞌ mɛ̀ plè nywi. Ɓɛ lwonnɔ̂ꞌ kɛ ŋkwìn ɓwum nun lɛ̀ ɓɛ ta lɛꞌ lɛ̀ ŋ̀kwu kimmi lɛ:
«Lan Lisitɛ̀, yǎ paꞌ kìkæ̀n sɛ she ɓyin ta cì si? Ɓwiꞌ hwæn, ɓwiꞌ ɓi kuꞌ paꞌ ɓwum fɔꞌ wɛ̌ ɓyin, ɓwiꞌ kin ɓyin Ǹtwum Lwɛn shɛ̌ ɓǎ ɓyin ɗonnzi mɛ̀ lɛꞌ mpwìnpwìn ni, ɓyin kɛ mɛꞌ lɛ̀ M̀vɛ̀nnswæ̀b nyɛ̌ ǹzison. Nun nɛ fɔ̌ꞌ ɗɛb lɛ̀ ŋgyɔꞌ, à fɔ̀ꞌ tì kuꞌ mlǎꞌ lɛ̀ ywum yɛ nlim hwæn.
Nun M̀vɛ̀nnswæ̀b ɗonnze mɛ̀ kyìn ɓwum ǹdìkàꞌ ŋwê lɛ̀ ɓyi ɓi ɗwonnzi mɛ̀ ɓɛ̀ꞌ ɓyi.
Kwo fɛꞌ she nun ɗonnze ɓon si, à ɓe ɓon lìsea lɛ nun ni kwe kwan hwæn kɛ lwɛn nɛ nun ɓe cì lɛ̀ ɓwum hwæn. À tà ɓyin mvu nwili, à sannzi ɓyin gwùm ŋgæꞌ yin kɛ kwan nun. À tà ɓyin ɓyimnzi, à lwinnzi mɛ̀ nlim nyin lɛ̀ ǹdàli.»
Kwo fɛꞌ she Pɔ̂l ɓe lɛli si, ɓɛ ɓe kǎn yili ɓɛ ywɔꞌ. Son, mɛ̀ Pɔ̂l ɓɔli li, han ɓɛ kɛn m̀fɛ sàtìkæ̀ꞌ ɗonnzɔꞌ tɛ̀ꞌ.
Kɛ nyě yi, mɛ̀ Yudà ndɔꞌ waì Àntìyɔ̂shì, ɓyindɔꞌ wai Ìkɔ̂nɛ̀, ɓɛ kin ɓwum mbɛ̀ti lɛ ɓyi ɓi ywummɔꞌ Pɔ̂l lɛ̀ mɛ̀ ŋgwɔ̀ꞌ. Kwan sɛ ɓɛ ywummɔꞌ Pɔ̂l, ɓɛ ɗunmi nun fyǔn, ɓɛ kɛn nun kɛ̌ nyě nshim. Ɓɛ suꞌ fɔ̀kàꞌ lɛ nyǐ ni ywiâ nùn.
Son, kwan sɛ ɓɛ ɗonnzi nun, ɓwum Yesù kiìn swɔli kɛ ke shon, à waꞌ zwô, à ɗuɔ̀n ɓe nlim nsòn. Shikpon wanni, ɓɛ yê mbyi Dɛ̂rbɛ̀ ɓon lɛ̀ Bàrnàbâ.
Cìcì sɛ ɓon ɓe ɓɛ̀n nun hwæn, ɓɛ ɓe ɓwum Yesù zwùm tɛ̀ti, ɓɛ shɛ ɓon lɛ ɓyi ɓi ɗyi kwan hwæn kimmi kɛ mbyi Yesù nun. Ǹzæ̌ꞌ lɛꞌ yɛ ɓɛ ɓe ɓon shɛ̌ ɓe lɛ: «Sɛ yili lɛ ɓwiꞌ hwæn, ɓwiꞌ lan kɛ mɛ vɛ̀nɛ̀ꞌ nun lɛ̀ ɓwiꞌ kà ɗun kɛ ywɔꞌ Mvɛ̀nnswæ̀b nun.»
Ɓɛ ɓe ɓɛ, ŋ̀kwìn ɓwum Yesù ye ɓon cinnimɛ hwæn, ɓɛ yæn ɓwumŋkæ̀m nyenswæ̀b kɛ nyinnìm shan nun. Kɛ nyě yi, ɓɛ keli M̀vɛ̀nnswæ̀b lɛ̀ mɛ̀ myi nyan, ɓɛ shi tì kuꞌ mlǎꞌ, ɓɛ kà ɗonnzi ɓon fyaꞌ Nyɛli Yesù nɛ ɓon yilâ lɛꞌ shon.
Ɓɛ waꞌ kwe, ɓɛ linndi nǒnnǒn Pìsìdî ŋgyɔꞌ, ɓɛ kɛn ɓɛ̌n Pæ̀mfìlî.
Kwan sɛ ɓon ɓɛn Pɛrgà, ɓɛ shɛ lɛꞌ-Nswæ̀b, ɓɛ kɛnnɔ̀ꞌ mbyî kɛ Àtàlî.
Kɛ kwe nɛ ɓon ɗun ciꞌ nun, ɓɛ ɗunmi kɛ̀n mlaꞌ mlaꞌ, ɓɛ ɓɛn ɓe Àntìyɔ̂shì. Ǹsǒn màzwùm yɛ ɓwum Yesù kele M̀vɛ̀nnswæ̀b kɛ nywi mɛ Pɔ̂l, ɓɛ kà ɗonnzi ɓon kɛ fyaꞌ Mvɛ̀nnswæ̀b lɛ̀ ɓon kɛn she sɛ ɓon lwinnzâ jenɛ si cǐ.
Kwan sɛ ɓon ɓɛn kwe, ɓɛ lon m̀ɓwɔki lɛ̀ ɓwum Yesù hwæn, ɓɛ ɗunmi ɓon shɛ̌ wɛ̌ m̀bɔ̀kì nɛ M̀vɛ̀nnswæ̀b lwinnzi she shon kɛ nyè yan, lɛ̀ m̀bɔ̀kì nɛ nun ɗonnzâ mbyi nlwon lɛ̀ mɛ̀ kyìn ɓwum lɛ ɓyi ɓi ɗwon Yesù.
Ɓɛ non kwe Àntìyɔ̂shì ŋ̀gyìn mèan ɓon lɛ̀ ɓwum Yesù.
Mwǔ mɓwɔki yɛ mɛ̀ Pɔ̂l kɛnne Yèrusàlɛ̀mKɛ ŋgyin màzwùm nun, ɓwum ndɔꞌ waì kɛ Jùdê, ɓɛ kiìn kɛ Àntìyɔ̂shì, ɓɛ ɗunmi ɓwum Yesù lìsea lɛ: «Ɓyin wòli kan ɓyin swæꞌ, shìkì ɓɛ ɗunnzi ɓyin ǹdùn wɛ̌ tà shɛ Mòîzɛ̀ shɛ̀e lɛ ɓɛ ci.»
Mɛ̀ Pɔ̂l ɓon lɛ̀ Bàrnàbâ yili kan lɛꞌ màzwùm. Li, lɛꞌ kimmi ndɔꞌ pyi kɛ nyinnìm shan nun lɛ̀ ntwiꞌ màzwùm. Ŋ̀kwìn ɓwum Mvɛ̀nnswæ̀b kɛn yɛn lɛ shi si lwɛn lɛ mɛ̀ Pɔ̂l kɛn kɛ Yèrusàlɛ̀m ɓon lɛ̀ ɓwum Àntìyɔ̂shì ndɔꞌ, ɓɛ sannzi lɛꞌ màzwùm lɛ̀ mɛ̀ ci-ntwum Yesù ɓon lɛ̀ ɓwumŋkæ̀m nyenswæ̀b, lɛ̀ ɓɛ pyi ŋwum fɔꞌ.
Ŋ̀kwìn ɓwum Yesù fyimɛ ɓon kɛ̀n si nun li, ɓɛ waꞌ kɛ̀n, ɓɛ linndɔ̂ꞌ ŋgyɔꞌ Fɛ̀nìsî lɛ̀ ŋgyɔꞌ Sàmàrî. Ɓɛ ɓe kɛ̀n lɛ̀ ɓɛ ta ɓwum Yesù sannzi wɛ̌ tà shɛ mɛ̀ kyìn ɓwum yonnzâ mɛ̀ nlim nyan, ɓɛ ti mbyi Yesù ɗwon. Ɓwum Yesù ywɔꞌ li, ɓɛ ɗunmi ǹdàli ywo.
Kwan sɛ ɓon ɓɛn kɛ Yèrusàlɛ̌m, ŋ̀kwìn ɓwum Yesù, mɛ̀ ci-ntwum Yesù, lɛ̀ tì ɓwumŋkæ̀m nyenswæ̀b ye ɓon lwɛn. Kɛ nyě yi, mɛ̀ Pɔ̂l ɗunmi ɓon sannzi wɛ̌ swum sɛ M̀vɛ̀nnswæ̀b cìâ kɛ nywi yan.
Mɛ̀ ci-nɗwon Yesù ndɔꞌ ɓe kwe ɓye kɛ ŋkwìn mɛ <font color=blue>Fàrìzìɛ̂n</font> nun, ɓɛ waꞌ zwô, ɓɛ ɗunmi lɛꞌ lɛ: «Sɛ yili lɛ mɛ̀ kyìn ɓwum ɓye yilâ mbyi Yesù, ɓɛ ɗunnzi ɓon ǹdùn, ɓɛ shɛ ɓon lɛ ɓɛ ɗwonnzi ywum yɛ Mòîzɛ̀ shɛ̀e lɛ ɓɛ ci.»
Mɛ̀ ci-ntwum Yesù ɓon lɛ̀ ɓwumŋkæ̀m nyenswæ̀b swɔli ɓǎ ɓɛ jiji lɛꞌ màzwùm.
Ɓɛ mgbænnì kɛ lɛꞌ màzwùm nun li, Pìɛ̂r waꞌ zwô, à shɛ̀ lɛ: «Mɛ̀ ŋgyinni ɓyɛ̂m, ɓyin limmi lwɛn lɛ M̀vɛ̀nnswæ̀b yæ̀nne mùn kɛ ŋkwìn yin nun, a ti ɗyě kwan læ̀bbi. À yæ̀nne mùn lɛ̀ mùn shɛ Ǹtwum Lwɛn lɛ̀ ɓwum ɓye ɓa mɛ̀ Yudà, ɓǎ kwan sɛ ɓon yɛ mùn ywɔti, ɓɛ yili ǹzæ̀ꞌ lɛꞌ màzwùm.
M̀vɛ̀nnswæ̀b nun nɛꞌ, nyɛ̌ lìmmi mɛ̀ mɓàkàꞌ nɛ mwum kɛ nlim nun hwæn, à lìsea lɛ nun yili ɓyi kɛ mfɛ Mpùn Nsanmi yɛ nun fɛe ɓon nun, wɛ̌ tà shɛ nun fɛe kuꞌ ɓwiꞌ.
Kɛ nyinnìm shan lɛ̀ ɓwiꞌ, ǎ kɛ̀ kan ŋ̀kyììli ndɔꞌ. M̀bɔ̀kì nɛ ɓon tɛle zwùm lɛ̀ Yesǔ, à sannzâ mɛ̀ nlim nyan.
Kɛ shi si lɛŋkæ̀m, yɛn sɛ ci ɓyin yili ɓyin ci dòlɛ̀ꞌ lɛ̀ ɓwum Yesù lɛ ɓɛ lwinnzi mɛ̀ lwuǎ Mòîzɛ̀ hwæn? Mɛ̀ lwuà ɓi ɓi ǹshe twun yɛ gelâ mɛ̀ mbibea ɓyɛꞌ, lɛ̀ ɓwiꞌ nɛꞌ nun. Ɓa ɓyin nyɛnnzi M̀vɛ̀nnswæ̀b ǹlim.
Swum sɛ ɓwiꞌ ta lìmmì, à si lɛ ɓwiꞌ yɛ swæꞌ kɛ nyě mkpaꞌ Nyɛli nyɛꞌ Yesù Kristò. M̀bɔ̀kì m̀bɔꞌ màzwùm nɛ mɛ̀ kyìn yɛ kuꞌ swæꞌ.»
Pìɛ̂r mlɔ̌ꞌ lɛꞌ hwæn, ɓwum hwæn mɔki ɓe kàkaꞌ, ɓɛ ta Pɔ̂l fɔli ɓon lɛ̀ Bàrnàbâ wɛ̌ tà shɛ ɓon ta yì kìkeàn lɛ̀ ywum ŋgwulea yɛ M̀vɛ̀nnswæ̀b fɛ ɓon fyaꞌ kɛ nyinnìm mɛ kyìn ɓwum shɛ̌.
Kwan sɛ ɓon mlɔꞌ ǹsùlǎꞌ màzwǔm, Jâꞌ wèlì ŋwum, à ɗunmi lɛli lɛ: «Mɛ̀ ŋgyinni, ywɔênì fɛꞌ.
Sìmôn Pìɛ̂r sannzâ ɓwiꞌ m̀bɔ̀kì ŋgiti nɛ M̀vɛ̀nnswæ̀b tǎ mɛ̀ kyìn ɓwum giti. Ǹdìkàꞌ kɛ nɗunmi, M̀vɛ̀nnswæ̀b yilâ lɛ nun yæn mɛ̀ kyìn ɓwum ndɔꞌ ɓye yɛ ɓɛ ɓyon.
A konndì ɓɛ, ǹzæ̌ꞌ lɛꞌ mɛ ci-nlɛli kɛ ŋwum Mvɛ̀nnswæ̀b nun woli lɛ̀ lɛꞌ màzwùm. Ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ:
“Kɛ nyě màzwǔm, mùn yɛ̌ kònndi fyònnì,li, nye Dàvîd nɛ pyìe, mùn yɛ̌ nun kònndi wasi,mùn fɔ̀sì ywum yɛ gwanŋgea, mùn ɗyili nun ɓe.
Mùn yɛ̌ cì li ɓǎ mɛ̀ kyìn ɓwum ɓye mùn loân hwæn lɛ ɓɛ ɓɛ ɓwum ɓyɛ̂m kiìn mbyi nyɛ̀m kæbbi.
Li nɛ M̀vɛ̀nnswæ̀b tǎ lɛli, nun nɛ cie ǹlìmmì ywum ton yi hwæn ǹdìkàꞌ waꞌ ŋwê.” »
Jâꞌ kònndì ɓon shɛ̌ lɛ: «Swum sɛ mun yɛn lɛ a si lwɛn kɛ cɛ̌, a si lɛ ɓa ɓwiꞌ mannzènì mɛ̀ lɛꞌ kɛ nywi mɛ kyìn ɓwum ɓye ta mɛꞌ yònnzi kɛ nywi Mvɛ̀nnswæ̀b.
Son, ɓwiꞌ yɛ ɓon ɗèwà kɔa, ɓwiꞌ shɛ lɛ ɓa ɓɛ ji mɛ̀ nwɔ̀ꞌ gwùꞌ gwùꞌ nɛ tǎ waì kɛ cìcǐ mfɛ sàtìkæ̀ꞌ mɛ swæ̀b. Ɓa ɓɛ ci tì kuꞌ ǹzæ̀mmì. Ɓa ɓɛ ji kuꞌ nyæ̀m nɛ ɓɛ fyonndi ŋgun ɗin, mvæb kwan kan, shìkì ɓɛ nwi tì kuꞌ mvæb.
Yon yi ɓa ɓon kyìbli mwu ǹzwɔnzwɔ̀ꞌ, ntwiꞌ sɛ ɓɛ limmi lɛ ɓwum ta yon shɛ̌ kɛ mɛ nsòn hwæn ǹdìkàꞌ waꞌ ŋwê kɛ mɛ lwuǎ Mòîzɛ̀ nun, kwan sɛ ɓɛ ta mɛ̀ lwuà ɓi nzanŋgea mɛ̀ nywɔꞌ mɛ yìnnì mɛ Yudà hwæn kɛ nyenswæ̀b.»
Ɗèwà sɛ ɓɛ kɔe lɛ̀ ɓwum Yesù ɓye kɛ Àntìyɔ̂shìMɛ̀ ci-ntwum Yesǔ, ɓwumŋkæ̀m nyenswæ̌b lɛ̀ ŋ̀kwìn ɓwum Mvɛ̀nnswæ̀b hwæn yɛn ɓe lɛ ǹdikàꞌ ɓɛ yæn ɓwum ɓye ɓɛ yɛ fyi kɛ Àntìyɔ̂shì, ɓye lannzi mɛ̀ Pɔ̂l ɓon lɛ̀ Bàrnàbâ. Ɓɛ yæn Judà nyɛ̌ ɓɛ ɓe lon Bàrsàbâ ɓon lɛ̀ Sìlasì. Ɓwum ɓi ɓe kyìbli kɛ mɛꞌ ɓwulu.
Ɓwiꞌ ywɔâ lɛ ɓyindɔꞌ lɛ̀ ɓwum waɔꞌ fɛ cì shɛꞌ, ɓye ɓwiꞌ fɛe kǎn ŋ̀kimmɔꞌ ndɔꞌ fyaꞌ. Ɓwiꞌ ywɔꞌ lɛ ɓɛ bɔsâ ɓyin lɛ̀ ǹzæ̌ꞌ lɛꞌ, ɓɛ ɓwuli mɛ̀ mɓàkàꞌ nyin.
Kwan sɛ ɓwiꞌ ywɔꞌ li, ɓwiꞌ swɔli m̀ban, ɓwiꞌ sunndi ŋwum lɛ ɓwiꞌ pæꞌ ɓwum ndɔꞌ, ɓwiꞌ fyî ɓyin ɓon ɓon lɛ̀ mɛ̀ ŋwè ɓyɛꞌ Bàrnàbâ ɓon lɛ̀ Pɔ̂l.
Mɛ̀ ŋgyinni ɓi ton ɓi kyiâ mwù yan kɛ she sɛ ɓɛ ta cǐ kɛ ntwiꞌ Nyɛli nyɛꞌ Yesù Kristò.
Ɓwum ɓɛ ɓwiꞌ yæn ɓi, à ɓi Judà ɓon lɛ̀ Sìlasì. Ɓon ɓi yɛ ɓyin ǹzæ̌ꞌ lɛꞌ fɔꞌ yɛ ɓwiꞌ kɔꞌ yɛ fɔ̀si sannzi lɛ̀ ŋwum.
Swum sɛ ɗyi lwɛn kɛ cì shɛꞌ, kònndì swum sɛ M̀pùn Nsanmi yili tì kuꞌ, a si lɛ ɓwiꞌ yili kan ɓwiꞌ kiìn ɓyin ǹshe ndɔꞌ kònndi kɛ ywum ŋkæ̀mŋkæm yɛ ɓwiꞌ yɛ ɓyin tannzi yɛ nun.
Ywum màzwùm yi lɛ: Ɓa ɓyin ji nwɔ̀ꞌ yɛ tǎ waì kɛ cìcì yi sàtìkæ̀ꞌ mɛ swæ̀b, ɓa ɓyin nwi mvæb, ɓa ɓyin ji nyæ̀m nɛ ɓɛ fyonndi ŋgun ɗin, mvæb kwan kan, shìkì ɓyin ci ǹzæ̀mmì. Ywum màzwùm hwæn li, a si lwɛn lɛ ɓyin konni lɛ̀ yon. Ɓwiꞌ hwæsai ɓyin lwɛn. Ɓwiꞌ lɛbmɛ tì ɓyin.»
Mɛ̀ ci-mfyi yê ɗèwà si, ɓɛ ɗonnzi ɓon, ɓɛ yê mbyi Àntìyɔ̂shì ɓon lɛ̀ mɛ̀ Pɔ̂l. Ɓɛ ɓɛn, ɓɛ fɛ ɗèwà si lɛ̀ ŋ̀kwìn ɓwum nyenswæ̀b.
Kɛ nyè yɛ ɓɛ nzanŋgaꞌ son hwæn, ɓɛ ɗunmi dàlì lɛ̀ ǹtwum ŋkimnzi nywi yɛ kwan kɛ nlim.
Judà ɓon lɛ̀ Sìlasì ɓe mɛ̀ ci-nlɛli kɛ ŋwum Mvɛ̀nnswæ̀b nun, ɓɛ konndì ǹzæ̌ꞌ lɛꞌ lɛli mèan yɛ yɛ ɓon zwùm tɛ̀ti, nywi kimmɔꞌ ɓon.
Ɓɛ non kwe li, ɓwum Yesù ɓye Àntìyɔ̂shì ɗonnzi ɓon kwan mfyònnì lɛ̀ flɔa Mvɛ̀nnswæ̀b. Ɓɛ fyon ɓe kɛ Yèrusàlɛ̀m cǐ ɓwum ɓɛ fyie ɓon. [
Son, Sìlasì ywum làn nyon mbæn lɛ nun yɛ̌ nun tòn kwe.]
Ti lɛ̀ mɛ̀ Pɔ̂l ɓon lɛ̀ Bàrnàbâ, ɓɛ ton ɓe kɛ Àntìyɔ̂shì, ɓɛ ta lɛꞌ-Nswæ̀b lìsea lɛ̀ ɓɛ ta Ǹtwum Lwɛn yɛ kɛ nywi Nyɛli nyɛꞌ shɛ̌ ɓon lɛ̀ ɓwùlu ndɔꞌ.
Swum sɛ cie Pɔ̂l kyììle ɓon lɛ̀ Bàrnàbâ, à twɛꞌ SìlasìŊ̀gyìn ndɔꞌ lan ɓe nyě yi, Pɔ̂l shɛ̀ lɛ̀ Bàrnàbâ lɛ: «Ɓwiꞌ kɛn tì mɛ nsòn nɛ ɓwiꞌ ɓe lɛꞌ Nyɛli nyɛꞌ shɛ̌, ɓǎ ɓwiꞌ ɓætì ɓwum Yesù ɓye kwe, ɓwiꞌ cɛ m̀bɔ̀kì tòn nyan.»
Bàrnàbâ yili lɛ̀ nun twɛꞌ tì Jân nyɛ̌ ɓɛ ɓe tì kuꞌ lon lɛ Markù.
Pɔ̂l kɛ̀n yɛn lɛ shi si ɓa lwɛn lɛ ɓon ɓi twɛꞌ mwum nɛ ɗwìe ɓon mbyî kɛ Pæ̀mfìlî, nyǐ ni kɛ̀n kan ɓon lànnzi kɛ she shan nun.
Lɛꞌ màzwùm twɛnndì kɛ nyinnìm shan nun han ɓɛ kyiilì. Bàrnàbâ twɛꞌ Markù, ɓɛ ɗun cìꞌ, ɓɛ ɗunmi kɛ̀n mlaꞌ mlaꞌ, ɓɛ kɛn ɓɛ̀n kɛ Shîpɛ̀.
Pɔ̂l yæ̀n kuꞌ Sìlasì. Kɛ nyě yi, ɓwum Yesù keli M̀vɛ̀nnswæ̀b kɛ mɛ myi nyan nun. Ɓɛ ɓe keli lɛ M̀vɛ̀nnswæ̀b ywo kwɛ̀nnzǐ nlim lɛ̀ ɓon, à kpaꞌ ɓon kɛ she sɛ ɓon yɛ cì nun. Kwan sɛ ɓɛ mlɔꞌ ŋ̀keli hwæn, mɛ̀ Pɔ̂l yê mɛ̀ mbyi.
Ɓɛ yon mɛ̀ ŋgyɔꞌ Sìrî hwæn, lɛ̀ ɓye Sìlìsî nun. Ɓɛ ɓe yòn li, lɛ̀ ɓɛ ta ɓwum Yesù zwùm tɛ̀ti.
Cìcì sɛ Tìmòtê ɓwùke kɛ mɛ Pɔ̂l zwɛmMɛ̀ Pɔ̂l kɛn ɓɛ̀n kɛ Dɛ̂rbɛ̀, ɓɛ waꞌ kwe, ɓɛ kɛn pyì kɛ Lisitɛ̀. Kɛ kwe nɛ mwum Yesù ndɔꞌ nɛ ɓɛ ɓe lon lɛ Tìmòtê ɓe tòn. Mon nyon ɓe m̀lib Yudà nɛ ɓe mbyi Yesù ɗwon, ce nyon ɓe kuꞌ ŋ̀kyìn mwum.
Ɓwum Yesù ɓye kɛ Lisitɛ̀ lɛ̀ ɓye kɛ Ìkɔ̂nɛ̀ ɓe nun ǹzæ̌ꞌ lɛꞌ lwukea shɛ̌ nywi.
Pɔ̂l yɛn lɛ shi si lwɛn lɛ nun twɛꞌ nyǐ. Kwan sɛ nun twɛꞌ nun, à cì ɓɛ ɗunnzi nun ǹdùn ntwiꞌ mɛ Yudà ɓye ɓe kɛ ŋgyɔꞌ màzwùm nun. À ɓe cì li ntwiꞌ sɛ mwum hwæn lìmme lɛ ce Tìmòtê ni ŋ̀kyìn mwum.
Kwan sɛ ɓon ɓe mɛ̀ nsòn lèan, ɓɛ ɓe ɓɛ, ǹsòn yɛ ɓɛ yɛ ɓɛ̀n kɛ nlim, ɓɛ shɛ mɛ̀ ci-nɗwon Yesù mɛ̀ lɛꞌ nɛ mɛ̀ ci-ntwum Yesù lɛ̀ ɓwumŋkæ̀m nyenswæ̀b fɔsaꞌ kɛ Yèrusàlɛ̀m. Ɓɛ shɛ ɓon lɛ ɓyi ɓi ɗwonnzi lɛꞌ màzwùm.
Li, mɛ̀ ŋkwìn ɓwum Yesù ɓe nywi kimnzi kɛ mbyi Yesù nun, lɛ̀ ɓɛ ta màn mɛ̀ nywɔꞌ mèan hwæn.
Ǹdɛ̀mndɛm nɛ Pɔ̂l lɛ̀mnze kɛ Tròâsɛ̀M̀bɔ̀kì nɛ ɓon yile lɛ ɓon kɛn lɛꞌ-Nswæ̀b shɛ̌ kɛ Àzî, M̀pùn Nsanmi kænni ɓon, ɓɛ linndi ŋgyɔꞌ Flìjî, lɛ̀ ŋgyɔꞌ Gàlàsî nun.
Kwan sɛ ɓon kwɛmmi lɛ̀ ŋgyɔꞌ Mìsî, lɛ̀ ɓɛ ti fɔ̀sàꞌ ɓon ɗun kɛ ŋgyɔꞌ Bìtìnî, M̀pùn Yesù ɓyìnnɔ̀ꞌ lɛ ɓa ɓyi ɓi ɗun kwe.
Li nɛ ɓon linndi ŋgyɔꞌ Mìsî, ɓɛ ɓɛn kɛ Tròâsɛ̀.
Kɛ kwe nɛ Pɔ̂l lɛ̀mnzi ǹdɛ̀mndɛm ndɔꞌ kpon nun. À yɛnne mwum Màsèdwân ndɔꞌ kɛ swiꞌ shon ǹɗyi, à tǎ Pɔ̂l swulea lɛ: «Shèêì zwû kɛ Màsèdwân, wù ɗwì ɓwiꞌ fyàꞌ kɛ nywi.»
Kɛ nyě ndɛ̀mndɛm màzwùm nɛ ɓwiꞌ ɗunmi mbyi ŋkɛ̌n Màsèdwân kæbbi, m̀ɓàkàꞌ yɛꞌ sue lɛ Nyɛli nyɛꞌ nɛ ɓe ɓwiꞌ lon lɛ ɓwiꞌ kɛn kwe lɛ̀ ɓwiꞌ shɛ ɓon Ǹtwum Lwɛn.
Ǹywɔꞌ yɛ Lìdià ywɔe Ǹtwum Lwɛn kɛ ŋwum Pɔ̂lƁwiꞌ waꞌ Tròâsɛ̀, ɓwiꞌ ɗun cìꞌ, ɓwiꞌ suꞌ nun mwù ɗyilɔꞌ làn ŋgyɔꞌ nɛ ɓɛ ɓe lon lɛ Sàmòtâsɛ̀. A kin ɓɛ̀n shikpon fɔꞌ, ɓwiꞌ kwan, ɓwiꞌ kɛn li, ɓwiꞌ kɛn ɓɛ̀n kɛ Nèàpòlîsɛ̀.
Nywɔꞌ mɛ̀ yìnnì mɛ̀ Yudà ndɔꞌ kǐn wòlǐ, ɓwiꞌ kwan mbɛti nsòn, ɓwiꞌ ɗunmi kɛ̀nnɔ̀ꞌ moan ɗuꞌ ndɔꞌ, kɛ cìcì sɛ ɓwiꞌ limmi lwɛn lɛ ɓɛ woli ɓɛ keli M̀vɛ̀nnswæ̀b kwe. Ɓwiꞌ ɓɛn kwe, ɓwiꞌ ton njiꞌ, ɓwiꞌ ɗunmi lɛli lɛ̀ mɛ̀ yib ndɔꞌ ɓye ɓe kwe kwinni.
Ǹdɔꞌ ɓe kwe nyinnìm shan, jin shon ɓe lɛ Lìdià, à ɓɛ ci-ncì sɛm. Sɛ̀m nyon ɓe ŋ̀kyì mɛ plě pànŋgea. À waì kɛ nsòn yɛ ɓɛ ta lon lɛ Tìàtîr. À ɓe m̀lib nɛ ɓe M̀vɛ̀nnswæ̀b yi, li, à ɓe ǹzæ̌ꞌ lɛꞌ yɛꞌ fɔli. Ɓe lɛ̀ M̀vɛ̀nnswæ̀b sannzâ nun mɛꞌ ɓǎ nun kɛ mwù kɛ ywum yɛ Pɔ̂l ɓe lɛli nun.
Kwan sɛ à yilâ lɛꞌ Yesù, ɓɛ jimnzi nun ǹdìkàꞌ lɛ̀ ɓwum ɓyon nun hwæn. Kɛ nyě yi, à ɗunmi ɓwiꞌ swulea, lɛ̀ à tǎ shɛ̀ lɛ: «Ɓɛshɛ ɓyin yɛn lɛ mùn tǎ M̀vɛ̀nnswæ̀b ɗwon lɛ̀ ǹlim fɔꞌ, ɗuênnì nye nyɛ̀m, ɓyin ton kwe.» À ŋæti ɓwiꞌ ǹzæ̌ꞌ lɛꞌ màzwùm kɛ mɛ ywiꞌ han, ɓwiꞌ ɗun lɔꞌ kɛ nye nyon ǹnywɛ̀n.
Swum sɛ cie mɛ̀ Pɔ̂l ɗun nye njè kɛ nlim nsǒn FìlîbSɛ kien ɓɛ̀n nywɔꞌ m̀bɔꞌ ndɔꞌ nɛ ɓwiꞌ kɛnne cǐ ŋkeli, mwɔ̂ꞌ m̀lib ndɔꞌ nɛ ɓe son kìn ɓwiꞌ cinni mbyi nun. Mwɔ̂ꞌ m̀lib màzwùm ɓe lɛ̀ m̀pùn mɓyɛbbi kɛ nywi. M̀pùn ni ɓe cǐ, à ɗunmi mɛ̀ lɛꞌ shɛ̀kea. Kwan sɛ nun ɓe shɛ̀kàꞌ li si, mɛ̀ nyɛli ɓyon ɓe lòn cinni kɛ nywi yon mèan.
Kwan sɛ m̀lib ni cinni ɓwiꞌ mbyi nun, à ɗunmi ɓwiꞌ ɗwon ɓwiꞌ lɛ̀ mɛ̀ Pɔ̂l, lɛ̀ à tǎ lɛꞌ lɛ: «Ɓwum ton ɓɛ ɓi mɛ̀ ci-she Mvɛ̀nnswæ̀b nyɛ̌ kɛ nlim ɗɛb. Ɓɛ ta ɓyin mbyi nɛ ɓyin yɛ fyi nun, M̀vɛ̀nnswæ̀b swæti ɓyin lìsea.»
À ŋæti kuꞌ lɛꞌ si li mɛ̀ ŋgyinŋgyin, han sɛ geli Pɔ̂l. Nywɔꞌ m̀bɔꞌ ndɔꞌ, à yònnì, à shɛ̀ lɛ̀ m̀pùn mɓyɛbbi lɛ: «Kɛ jin Yesù Kristò nun, mùn shɛ̀ wu lɛ: kwan mwɔ̂ꞌ m̀lib tòn ni nywi.» Kɛ fyaꞌ zwɛm ǹnywɛ̀n, m̀pùn mɓyɛbbi kwan.
Kwan sɛ mɛ̀ nyɛli mwɔ̂ꞌ m̀lib ni yɛn lɛ ɓɛ wòli kan tî ɓɛ ye mwɔ̂ꞌ m̀lib ni lòn ndɔꞌ mwu, ɓɛ ɓæn Pɔ̂l ɓon lɛ̀ Sìlasì, ɓɛ tɛlɔ̀ꞌ ɓon kɛ bàbà nun kɛ swiꞌ ɓwumŋkæ̌m nsòn.
Ɓɛ lisàꞌ ɓon cǐ mɛ ci-zwiꞌ ɓye kɛ ŋgyɔꞌ Rɔ̂m nun, lɛ̀ ɓɛ ta shɛ̀ lɛ: «Ɓwum ton ɓɛ ti ǹsòn yɛꞌ yɛ ndwùmnzi ǹzwɔnzwɔ̀ꞌ. À ɓi mɛ̀ Yudà,
ɓɛ ta yì ɓɛ̀ꞌ yɛ ɓwiꞌ wòli kan ɓwiꞌ yê shìkì ɓwiꞌ ɗwonnzi lìsea lɛ̀ ɓwiꞌ ɓɛ ɓwum Rɔ̂m.»
Ŋ̀kwìn ɓwum yɛ ɓe kwe ywɔꞌ li, yɛ ɗunmi ǹzwòn ywo lɛ̀ mɛ̀ Pɔ̂l. Mɛ̀ ci-zwiꞌ ci ɓɛ kpæꞌ mɛ̀ Pɔ̂l mɛ̀ plè nywi, ɓɛ shɛ lɛ ɓɛ ɓɔꞌ ɓyi lɛ̀ ŋ̀gwæ̀ꞌ.
Ɓɛ fɔsì ɓon ɓo lwɛn, ɓɛ shɛ ɓon, ɓɛ kɛn twɔ̀ꞌ nye njè. Ɓɛ shɛ lɛ̀ ci-mɓòn nyan lɛ nyǐ ni fɔsì ɓyi cɛ lwɛn.
Ci-mɓòn ywɔꞌ li, à shɛ ɓon, à kɛ̀n ɓon kɛ̌ kɛ nye njè nyɛ̌ kɛ nlim nlim, à kɛ̀ ɓon mɛ̀ kwù kɛ yi ɓɔ̀ꞌ ŋgæꞌ nun.
Ci-mɓòn nye njè yònnze ǹlim yon kɛ mbyi Yesù nunA kin ɓɛ̀n làn nyimblim, mɛ̀ Pɔ̂l ɓe M̀vɛ̀nnswæ̀b keli lɛ̀ ɓɛ ta nun twuli kɛ mɛ nshib nun. Ɓɛ ɓe nun twuli li, lɛ̀ ɓwùlu mɛ̀ ci-nye njè ta ywɔꞌ.
Ŋgyɔꞌ ɗunmi funnzi ɗin, mɛ̀ kwù nye njè fun, kɛ kwan màzwùm nun mɛ̀ ŋwum nye njè wèlèɔ̀ꞌ ǹnywɛ̀n. Mɛ̀ nɗuꞌ nɛ ɓe mɛ̀ ci-nye njè nywi swinndɔꞌ.
Ci-mɓòn ni yìmni, à yɛn mɛ̀ ŋwum nye njè ǹlwonlwon li, à zwɛ̀ꞌ ǹjìm nyon, à yili lɛ nun wu nun nɛꞌ, ntwiꞌ sɛ nun ɓe fɔ̀kàꞌ lɛ mɛ̀ ci-nye njè ɓi yeân.
Son, Pɔ̂l kun nun lɛ̀ ŋ̀kwu kimmi lɛ: «Ɓa wù cì wù nɛꞌ swum ndɔꞌ nywi, ɓwiꞌ ɓi fɛ ɓwiꞌ hwæn.»
Ci-mɓòn ni ci ɓɛ kiìn lɛ̀ kaki, à lwonnɔ̂ꞌ nye njè, à pyì mɛ̀ Pɔ̂l mɛ kwù, lɛ̀ à tǎ gwɛnnzi nywi.
À kwannzɔ̂ꞌ mɛ̀ Pɔ̂l wan, à cibbi lɛ̀ ɓon lɛ: «Ɓwumŋkæ̀m, mùn yɛ̌ cì lɛ mǔn kà swæꞌ?»
Mɛ̀ Pɔ̂l fyonnzì lɛ̀ nun lɛ: «Kɛ̌ ǹlim kɛ nywi Nyɛli nyɛꞌ Yesù. Li, wù yɛ̌ swæꞌ lɛ̀ ɓwum ɓyû nun hwæn.»
Ɓɛ shɛ ci-mɓòn ni ǹzæ̀ꞌ lɛꞌ Mvɛ̀nnswæ̀b ɓon lɛ̀ ɓwum ɓyon nun.
Kɛ kpòn m̀bɔꞌ màzwùm nun, à twɛꞌ ɓon, à pɔ̀sì ɓon mɛ̀ mbon. Kɛ fyaꞌ zwɛm ǹnywɛ̀n, à cì ɓɛ jimnzi nun ɓon lɛ̀ ɓwum ɓyon nun hwæn.
À kɛ̀nnɔ̀ꞌ lɛ̀ ɓon kɛ ɗwon nyon, à fɛ ɓon ji. Mwum tòn ni ɗunmi dàlì ɓe lɛ̀ ɓwum ɓyon ntwiꞌ sɛ ɓon kɛâ mwù lɛ̀ M̀vɛ̀nnswæ̀b.
Shikpon wanni, mɛ̀ ci-zwiꞌ fyiì mɛ̀ suzæ̀n lɛ: ɓyi ɓi shɛ ci-mɓòn nye njè lɛ nyǐ ni ɗonnzi ɓwum ton ɓi, ɓyi ɓi kwan.
Kwan sɛ ci-mɓòn nye njè ywɔꞌ li, à shɛ̀ lɛ̀ mɛ̀ Pɔ̂l lɛ: «Mɛ̀ ci-zwiꞌ fyiâ ǹtwum lɛ ɓɛ pæꞌ fyàꞌ lɛ̀ ɓyin. Jenɛ, kweànnì lɛ, ɓyin kɛn lwɛn.»
Son, Pɔ̂l fyònnzì lɛ̀ mɛ̀ suzæ̀n lɛ: «Ɓwiꞌ ɓɛ ɓwum Rɔ̂m, ɓɛ ɓoâ ɓwiꞌ kɛ bàbà nun lwɛn lɛ̀ ŋ̀gwæ̀ꞌ, shìkì ɓɛ lannzì ɓwiꞌ mɛ̀ kæ̀ꞌ, ɓɛ shɛ ɓwiꞌ, ɓɛ twɔꞌ nye njè, ɓɛ kà shɛ̌ jenɛ lɛ ɓwiꞌ kwan mɛ gwùmnàꞌ? Sɛ ɓa li. Ɓon nɛꞌ kiìn ɓwiꞌ kwannzi.»
Mɛ̀ suzæ̀n kɛn ǹzæ̌ꞌ lɛꞌ yi shɛ̌ lɛ̀ mɛ̀ ci-zwiꞌ. Kwan sɛ ɓɛ ywɔꞌ lɛ ɓwum Rɔ̂m ɓɛ, yi ɗun ɓon zwum.
Ɓɛ waì, ɓɛ kiìn mɛ̀ Pɔ̂l ǹlim flɔsi zwum, ɓɛ pæꞌ fyàꞌ lɛ̀ ɓon lɛ̀ ɓɛ ta ɓon swulea lɛ ɓyi ɓi kwan nsòn.
Ɓɛ kwan nye njè ɗin, ɓɛ kɛn ɗun nye Lìdià. Kwan sɛ ɓon yɛn ɓwum Yesù, ɓɛ shɛ ɓon ǹzæ̌ꞌ lɛꞌ ŋkimnzi nlim, ɓɛ waꞌ, ɓɛ kɛn ɓon.
She sɛ mɛ̀ Pɔ̂l cie kɛ Tɛ̀sàlònikàMɛ̀ Pɔ̂l fyiɔ̀ꞌ kɛ nsòn ndɔꞌ yɛ ɓɛ ɓe lon lɛ Àmfìpòlî, ɓɛ kɛn pyì ye fɔꞌ yɛ ɓɛ ɓe lon lɛ Àpòlònî, ɓɛ waꞌ kwe, ɓɛ kɛn ɓɛ̀n kɛ Tɛ̀sàlònikà cìcì sɛ nyenswæ̀b mɛ̀ Yudà ndɔꞌ ɓe kwe.
À ɓe ɓon mɛ̀ ŋgɔꞌ ɓi sannzi, à cì ɓon ǹlìmmì lɛ shi si yili lɛ <font color=blue>Kristò</font> yɛn vɛ̀nɛ̀ꞌ, nyǐ ni ywi, kɛ nyě ywi, nyǐ ni yìmnì ɓe. À ɓe ɓon shɛ̌ lɛ: «Yesù nɛ mun shɛ̀ ɓyin nɛ, nun nɛ <font color=blue>Kristò</font>, mwum nɛ M̀vɛ̀nnswæ̀b fyie ŋgyɔ̂ꞌ wan.»
Ɓyindɔꞌ lɛ̀ ɓwum ɓye ɓe kwe yɛn lɛ lɛŋkæ̀m sɛ, ɓɛ ɓwukì ɓon nɛꞌ kɛ mɛ Pɔ̂l zwɛm. Mɛ̀ kyìn ɓwum ndɔꞌ ɓye ɓe M̀vɛ̀nnswæ̀b ɗwon ɓe nlim mèan, kònndì lɛ̀ mɛ̀ yib ŋkæ̀mŋkæm ndɔꞌ.
Son, ǹdùꞌ mɛ Yudà ɗunmi kpæ̀ꞌ kɛ nlim nun ɗin, ɓɛ kɛn ɓwum ɓyibbɔa ndɔꞌ kæbbi kɛ nyinnìm yi yèà. Ɓɛ ɓwɔki kɛ mbyi nun, ɓɛ pyisì lɛꞌ kɛ nyinnǐm ŋkwìn ɓwum, m̀bæ̀tè shɛ nlim nsòn hwæn, ɓɛ kɛn ɓɛ̀n nye mwum nɛ ɓɛ ɓe lon lɛ Jasòn ɓǎ ɓɛ kwannzi mɛ̀ Pɔ̂l ɓon lɛ̀ Sìlasì kɛ swiꞌ ɓwum.
Kɛ ɓon kɛn ɓɛ̀n kwe, ɓɛ cinni kan ɓon, ɓɛ ɓæn ci-nye ɓon lɛ̀ ɓwum Yesù ndɔꞌ, ɓɛ kiìn lɛ̀ ɓon kɛ swiꞌ ɓwumŋkæ̌m nsòn. Ɓɛ ɗunmi kun lɛ: «Ɓwum ton ɓi gwannzâ ŋgyɔ̂ꞌ wan, à ɓi ɓɛnmɛ tì jenɛ fɛ ɓɛ.
Jasòn yèâ ɓon næm. Ɓwum ton ɓɛ ɓon hwæn, ɓɛ ta suꞌ mɛ̀ lɛꞌ nyan cǐ nyɛ̌ mɛ̀ lwuǎ mvɛ̀n ndwun yili kan. Ɓɛ ta shɛ̀ lɛ m̀vɛ̀n ndwun ndɔꞌ ni tì kwe, jin nyǐ si lɛ Yesù.»
Ǹzæ̌ꞌ lɛꞌ yɛ ɓon lɛꞌ li yi, yɛ wasi mɛ̀ ci-zwiꞌ lɛ̀ lan myi hwæn ǹlim zwum.
Li, ɓɛ ci mɛ̀ Jasòn dòlɛ̀ꞌ lɛ ɓyi ɓi ɗɛb ɓon lòn ndɔꞌ lɛ̀ ɓon kà pæ̌ꞌ fyàꞌ lɛ̀ ɓyi.
Lan BèrêKpòn kǐn pyì ɗin, ɓwum Yesù ɓye kɛ Tɛ̀sàlònikà ci mɛ̀ Pɔ̂l kɛn kɛ Bèrê. Kwan sɛ ɓɛ ɓɛn kwe, ɓɛ konndì kɛ̀n kɛ nyenswæ̀b mɛ̀ Yudà nyɛ̌ kwe.
Ɓon ɓi lɛ̀ ɓwum ɓe làn nyan ywɔli, ɓɛ lan ɓye Tɛ̀sàlònikà. Ɓɛ ye ǹzæ̌ꞌ lɛꞌ Mvɛ̀nnswæ̀b lɛ̀ ǹlim fɔꞌ. Mɛ̀ nywɔꞌ mèan hwæn, ɓɛ ɓe ywum ye kɛ ɗèwǎ Mvɛ̀nnswæ̀b nun nzanŋgea ɓǎ ɓon yɛn ɓɛshɛ lɛꞌ sɛ Pɔ̂l tǎ lɛꞌ si lɛŋkæ̀m.
Kɛ nyinnìm shan nun, ɓwum ɓɛ kɛe mwù lɛ̀ lɛꞌ Yesù ɓe mèan. Kɛ nyinnìm shan nun, ɓyindɔꞌ ɓe mɛ̀ Grɛ̂ꞌ, mɛ̀ yib ŋkæ̀mŋkæm kònndì lɛ̀ mɛ̀ ɗwɛb ndɔꞌ tì kuꞌ.
Son, kwan sɛ mɛ̀ Yudà ɓye Tɛ̀sàlònikà ywɔꞌ lɛ Pɔ̂l ti tì kuꞌ lɛꞌ-Nswæ̀b shɛ̌ kɛ Bèrê, ɓɛ kiìn tì kwe, ɓɛ ɗunmi ŋ̀kwìn ɓwum ɗwumnzi kɛ mpyìsì mɛ lɛꞌ nun.
Ɓwum Yesù yɛn li, kɛ fyaꞌ zwɛm ǹnywɛ̀n, ɓɛ ci Pɔ̂l kɛ̀n kɛ fyaꞌ ye lan ɗuꞌ ndwun. Sìlasì ɓon lɛ̀ Tìmòtê ɓɛ sukuꞌ lwæ̀b ɓe kɛ Bèrê.
Ɓwum ɓye ɓe Pɔ̂l mbyi tɛ̀li kɛn nun kɛ̌ kɛ Àtɛ̂nɛ̀. Ɓɛ lannzi nun kwe li, ɓɛ fyoìn ɓe kɛ Bèrê lɛ̀ mɛ̀ ntwum nyɛ̌ Pɔ̂l fyii Sìlasì ɓon lɛ̀ Tìmòtê fyaꞌ. Ǹtwum màzwùm ɓe lɛ ɓyi ɓi kiìn nun cinni m̀byìmmi.
Pɔ̂l tǎ lan Àtɛ̂nɛ̀ ywum lìsea kɛ nywi Mvɛ̀nnswæ̀b nyɛ̌ ŋ̀kæ̀mŋkæmKɛ ŋgyìn yɛ Pɔ̂l ɓe mɛ̀ Sìlasì ɓon lɛ̀ Tìmòtê ɓònŋgea kɛ Àtɛ̂nɛ̀, ǹlim ɓyitì nun zwum lɛ̀ ǹyɛn yɛ nun ɓe yɛn ǹsǒn màzwùm yi lwinni lɛ̀ mɛ̀ swæ̌b fɔ̀kea.
À ɓe ǹzæ̌ꞌ lɛꞌ kwɛbsea kɛ nyenswæ̀b ɓon lɛ̀ mɛ̀ Yudà, lɛ̀ mɛ̀ kyìn ɓwum ɓye ɓe M̀vɛ̀nnswæ̀b ɗwon. À ɓe tì kònndi lɛꞌ fɔꞌ màzwùm lɛli mɛ̀ nywɔꞌ mèan hwæn lɛ̀ ɓwum ɓye nun cinni kɛ bàbà nun.
Mɛ̀ nlìsàꞌ ndɔꞌ ɓye ɓɛ ɓe lon lɛ mɛ̀ Èpìkùrî lɛ̀ mɛ̀ Stòwîꞌ ndɔꞌ ɗunmi tì kuꞌ ǹzæ̌ꞌ lɛꞌ kwɛbsea lɛ̀ Pɔ̂l. Kɛ nyinnìm shan nun, ɓyindɔꞌ ɓe shɛ̀ lɛ: «Yɛn sɛ ŋgi-lean-ŋgun nɛ tǎ yili nun lɛli?» Ɓyindɔꞌ kuꞌ ɓon lɛ: «À tǎ mɛ̀ lɛꞌ mɛ̀ swæ̀b mɛ kyìn ɓwum shɛ̌.» Ɓɛ lɛle li ntwiꞌ sɛ Pɔ̂l ɓe ɓon lɛꞌ Yesù shɛ̌, à kònndì ɓon shɛ̌ wɛ̌ tà shɛ ɓwum yɛ ywi yìmni.
Ɓɛ twɛꞌ Pɔ̂l fi, ɓɛ kɛn lɛ̀ nun kɛ cǐ mɓwɔki mɛ ci-nlìmmì yan. Ɓɛ ɓe m̀ɓwɔki màzwùm cǐ kɛ mwu ŋgwùmŋgwùm sɛ ɓɛ ɓe lon lɛ Àròpâjɛ̀. Ɓɛ ɓɛn kwe, ɓɛ cibbi lɛ̀ nun lɛ: «Ɓwiꞌ yili ɓwiꞌ limmì mwù swum nywæb sɛ wù yili wù lisàꞌ ɓwiꞌ.
Ntwiꞌ sɛ ɓwiꞌ yɛnnâ lɛ wù ti ɓwiꞌ ŋ̀kyìn swum ndɔꞌ lìsea fɛ, li, ɓwiꞌ yili ɓwiꞌ limmì mwù swum màzwùm.»
Lan Àtɛ̂nɛ̀ lɛ̀ mɛ̀ kyìn ɓwum ɓye tǎ tòn kwe hwæn ta sukuꞌ tòn lɛ̀ ǹywɔꞌ ywum nywæb, sèàn ndɔꞌ ɓà tî mbyî, sukuꞌ kɛ nywi yi.
Pɔ̂l waꞌ zwô kɛ nyinnǐm ŋkwìn ɓwum ɓi nun, à ɗunmi lɛli lɛ: «Lan Àtɛ̂nɛ̀, mùn fɔ̀sâ yɛn lɛ mɛ̀ paꞌ mɛ̀ swæ̀b hwæn, ɓyin ta nun mwumnzi.
M̀bɔ̀kì nɛ mùn ɓi ǹsòn yin yǒn, mùn ɓi ywum fɔ̀kea yɛ ɓyin ta ɗɔa cice, mùn kɛ̀n mɛ̀ kwǐꞌ mfɛ sàtìkæ̀ꞌ ndɔꞌ yɛnni ɓye ɓyin kɔꞌ kwe lɛ: “Cìcì sɛ si she ǹswæ̀b ndɔꞌ yɛ ɓwiꞌ lìmmi kan”. Li nɛ mun kǐn ɓǎ mùn sannzi ɓyin swum sɛ ɓyin ta mwumnzi shìkì ɓyin limmì kuꞌ son.
M̀vɛ̀nnswæ̀b nɛ fɔ̀ꞌ ŋgyɔ̂ꞌ wan lɛ̀ ywum yɛ kɛ nlim hwæn, nun nɛ Nyɛli nɛ kɛ̌ ɗɛb lɛ̀ ŋgyɔꞌ; ǎ tà ka tòn kɛ mɛ nye ɓye ɓwum ɓɛ gwe nun.
Ɓwum ŋgyɔ̂ꞌ wan woli kan ɓɛ ci nun she ndɔꞌ sɛ yɛ nun kpea, kwo fɛꞌ yà swum. Ntwiꞌ sɛ nun nɛ ta ywum hwæn fɛ lɛ̀ ɓwum, ǹdìkàꞌ m̀pùn mɛ̀ yìnnì lɛ̀ ǹzison hwæn.
Kɛ nywi mwum m̀bɔꞌ nɛ nun fɔ̀e yɛ nun kwannzi mɛ̀ paꞌ ɓwum hwæn, à swì ɓon ŋgyɔ̂ꞌ wan. À kɛ̀ mɛ̀ ŋkwìn ɓwum màzwùm yì kwan yɛ ɓɛ yɛ nòn ŋgyɔ̂ꞌ wan nun, à lìsàꞌ kwo wɛn nɛ hwæn sɔ̀à ŋgyɔꞌ nyon.
Ywum ton yi hwæn, à cìe yon li, ɓǎ ɓwum kæb mbyi Mvɛ̀nnswæ̀b, ɓɛ ɓwubsàꞌ lɛ̀ shindɔꞌ ɓɛ cinni nun. Son, lɛ̀ lɛŋkæ̀m, M̀vɛ̀nnswæ̀b ɓǎ ǹlæ̀bbi lɛ̀ wɛn nɛ hwæn.
À si wɛ̌ tà shɛ ɓɛ kɔꞌ kɛ cìcì ndɔꞌ lɛ:“Shi ɓɛ lɛ̀ nun, mwum wòli kan à cinni ǹzison, shìkì à cì swum ndɔꞌ.Shi ɓɛ lɛ̀ nun, jin swum ndɔꞌ ɓê kǎn lɛ mwum.”Mɛ̀ ci-mɛ ŋgɔꞌ ɓyin ndɔꞌ yili ŋ̀gwòn kɛ lɛꞌ màzwùm nun, ɓɛ shɛ lɛ:“Ɓwiꞌ ɓi tì kuꞌ ɓwɛn Mvɛ̀nnswæ̀b.”
Ɓɛshɛ sɛ ti kɛ nlìmmì nun lwɛn lɛ ǹdùꞌ shɛꞌ twɔi ɓe nywi Mvɛ̀nnswæ̌b, ɓwiꞌ wòli kan tî ɓwiꞌ cinni m̀ɓàkàꞌ yɛ lɛ M̀vɛ̀nnswæ̀b ni m̀banmbɔꞌ wɛ̌ swum fɔ̀kì ndɔꞌ sɛ ɓɛ ɓwɛm lɛ̀ <font color=blue>gɔ̂l</font>, ɓɛ fɔꞌ lɛ̀ lǒn, shindɔꞌ ɓɛ paꞌ lɛ̀ ŋ̀gwɔ̀ꞌ kɛ nlìmmì yan nun wɛ̌ tà shɛ ɓɛ yili.
«Ywum yɛ ɓwum ɓe cì lɛ̀ ɓɛ kɛ kɛ njimmi nun hwæn, M̀vɛ̀nnswæ̌b ɓe kǎn mɛꞌ kɛ̌ lɛ̀ yon. Son, à shɛ̀ jenɛ lɛ̀ wɛn nɛ hwæn nɛ kɛ ŋgyɔ̂ꞌ wan nun lɛ nyǐ ni kwɛbsi paꞌ tǒn ɓyɛbbi sɛ nun ɓe nlim.
Ntwiꞌ sɛ à kɛ̀â ŋ̀gyìn nɛ nun yɛ̌ mwum hwæn mɛ̀ kæ̀ꞌ lànnzi. À yɛ̌ mɛ̀ kæ̀ꞌ yi linni kɛ mbyi nun. À yæ̀nnâ ci-nlànnzì mɛ kæ̀ꞌ nyon, nun nɛ nun lìseâ lɛ̀ ɓwum hwæn kɛ nyìmnzì yɛ nun yìmnzi nun kɛ ywi nun.»
Li, Pɔ̂l kɛsi nywi kɛ ŋkwìn yan nun.
Son, ɓyindɔꞌ lɛ̀ ɓwum ɓwukì lɛ̀ Pɔ̂l, ɓɛ yilâ lɛ lɛꞌ Yesù si lɛŋkæ̀m. Kɛ nyinnìm ɓwum ɓi ton ɓi, Dìnusì, mwumŋkæ̀m mɓwɔki Àròpâjɛ̀ ndɔꞌ ɓe kwe nlim, ɓon lɛ̀ m̀lib ndɔꞌ nɛ ɓɛ ɓe lon lɛ Dàmàrisì. Ɓon ɓɛ sue kǎn, ɓyindɔꞌ ɓe tì kwe.
Kɛ̀n sɛ Pɔ̂l kɛ̀nne kɛ Kòrɛ̂nKɛ ŋgyin màzwùm nun, Pɔ̂l waꞌ kwe Àtɛ̂nɛ̀, à kɛ̀n kɛ Kòrɛ̂n.
À ɓɛ̀n kwe, à cinni mwum Yudà ndɔꞌ nɛ jin shon ɓe lɛ Àkyìlâ, à ɓe mwum nɛ kɛ ŋgyɔꞌ Pôn nun. Ɓe lɛ̀ mwum màzwùm kɛ waì Ìtàlî nùn ɓon lɛ̀ m̀myon. Jin mmyon ɓe lɛ Prìsî. Ɓɛ wae Ìtàlî ntwiꞌ Klôdɛ̀, ci-mɛ ŋgyɔꞌ nɛ kɛ̌ mɛ̀ ŋgyɔꞌ hwæn, nɛ lɛle lɛ mɛ̀ Yudà hwæn kwan Rɔ̂m.
Pɔ̂l kɛ̀nmɛ ɓon cinni, à ɗunmi tòn lɛ̀ ɓon ntwiꞌ mwǔ she yan ɓe fɔꞌ. Ɓɛ ɓe yì kwæꞌ yɛ ɓɛ ɓe yì ɗwun gwe nun tæli m̀ban.
Mɛ̀ nywɔꞌ mɛ yìnnì mɛ Yudà hwæn, Pɔ̂l ɓe lɛli kɛ nyenswæ̀b, lɛ̀ à tǎ mɛ̀ Yudà ndɔꞌ lɛ̀ mɛ̀ kyìn ɓwum mbɛ̀ti ɓǎ ɓɛ yonnì kɛ mbyi Yesù nun.
Kɛ nyě yi, mɛ̀ Sìlasì ɓon lɛ̀ Tìmòtê waꞌ kɛ Màsèdwân, ɓɛ ɓɛn kɛ Àtɛ̂nɛ̀. Kwan sɛ ɓon ɓɛn kwe, Pɔ̂l pæ̀ꞌ fyàꞌ lɛ̀ ywum cǐ hwæn, à suꞌ tì mwù kɛ̌ lɛ̀ ǹzæ̌ꞌ lɛꞌ Mvɛ̀nnswæ̀b. À ɓe ǹlìmmì cǐ lɛ̀ mɛ̀ Yudà lɛ Yesù ni <font color=blue>Kristò</font>, mwum nɛ M̀vɛ̀nnswæ̀b fyie ŋgyɔ̂ꞌ wan.
Son, m̀bɔ̀kì nɛ mɛ̀ Yudǎ ɓe kǎn ǹzæ̀ꞌ lɛꞌ màzwùm yili, ɓɛ ɓe nun sɛ̀mmi. Pɔ̂l yɛn li, à ɗunmi kwùb mɛ̀ plè ɓyon sæ̀ti kɛ mɛꞌ ɓyan, à shɛ̀ lɛ: «Ɓɛshɛ ɓyin ɓwu, ɓyin nɛꞌ ɓɛ limmi ti, mùn kweân mùn shɛ̂m. Ǹdìkàꞌ ŋwaꞌ yɛ ɗyě, mùn kɛ̀nmɛ cǐ mɛ kyìn ɓwum.»
Pɔ̂l waꞌ kwe, à kɛ̀n ɗwon mwum ndɔꞌ nɛ ɓɛ ɓe lon lɛ Tìtû Jùsìtû. Mwum màzwùm ɓe M̀vɛ̀nnswæ̀b yi. Nye nyon ɓe kɛ moan nyenswæ̀b mɛ̀ Yudà ndɔꞌ.
Ci-zwiꞌ nyenswæ̀b ni, jin shon ɓe lɛ Klìsìpû. À yilâ lɛꞌ Nyɛli Yesù, lɛ̀ ɗwòn nyon nun hwæn. Ɓwum Kòrɛ̂n mèan ndɔꞌ ywɔe ǹzæ̌ꞌ lɛꞌ Pɔ̂l, ɓɛ yilâ lɛꞌ Yesù, ɓɛ ci ɓɛ jimnzi ɓon.
A kin ɓɛ̀n nywɔꞌ ndɔꞌ kpon nun, Nyɛli nyɛꞌ Yesù lɛli lɛ̀ Pɔ̂l kɛ ndɛmndɛm nun, à shɛ̀ lɛ̀ nun lɛ: «Ɓa yi kwɛn wù, lwùmni lɛ̀ ǹlɛli, ɓa wù mɔki,
ntwiꞌ sɛ mùn ni wǔ nyè. Mwum ndɔꞌ wòli kan à kɛ̀ wù fyàꞌ nywi ɓǎ nun ci wù ɓyɛbbi ndɔꞌ, ntwiꞌ ɓwum ɓyɛ̂m ɓi nsòn yɛ nun mèan.»
Pɔ̂l tòn kwe ɗwùm fɔꞌ lɛ̀ kìtɔ̀ꞌ, lɛ̀ à tǎ ɓwum Kòrɛ̂n lɛꞌ Mvɛ̀nnswæ̀b lìsea.
Kwan sɛ Gàlìôn kǐn gwɛmnà nǒn kɛ ŋgyɔꞌ Àkàyî nun, mɛ̀ Yudà wali lɛ̀ Pɔ̂l, ɓɛ kɛn lɛ̀ nun kɛ nye kyìtæ̀ꞌ.
Ɓɛ ɗunmi lɛꞌ kɛ nywi yon lɛ: «Nyɛ̌ lɛ̀ mwum tǎ ɓwum fyisi kɛ mbyi nɗwon Mvɛ̀nnswæ̀b ndɔꞌ nɛ lwuǎ tà ka yili nun.»
Pɔ̂l shɛ̀ nun kɛn ǹzæ̀ꞌ lɛꞌ pæ̀li, Gàlìôn ɗunmi lɛꞌ lɛ̀ mɛ̀ Yudà lɛ: «Ɓê wɛ̌ lɛꞌ ndɔꞌ sɛ kɛ mɛ lwuà nsòn nun, shindɔꞌ lɛꞌ ɓyɛbbi ndɔꞌ sɛ lannzi, ɓyin mɛ̀ Yudà, mǔn shɛè lɛ mùn yɛ̌ ɓyin fɔli.
Son, kɛ mwǔ lɛꞌ màzwùm yi kɛ nywi nzæ̌ꞌ lɛꞌ yin, lɛ̀ kɛ nywi mɛ̀ myin nɛ ɓyin ta kɛ̀kàꞌ, lɛ̀ tì kuꞌ kɛ nywi mɛ lwuà ɓyin, lɛꞌ shin sɛ shi. Mùn ɓǎ paꞌ kyìtæ̀ꞌ shi linni.»
À lɛꞌ ǹzæ̀ꞌ lɛꞌ ni, à kwannzi ɓon wan, ɓon hwæn.
Ɓɛ kwan wan hwæn, ɓɛ swi Sòsìtɛ̂n, ci-zwiꞌ nyenswæ̀b nywi, ɓɛ ɓɔꞌ nun kɛ swiꞌ nye kyìtæ̀ꞌ. Gàlìôn yɛn, kwo ǎ ɗwì kan zwiꞌ kwe.
M̀fyòn yɛ Pɔ̂l fyòen ɓe Àntìyɔ̂shìKɛ nyě lɛꞌ màzwǔm, Pɔ̂l lànnzì tì lɔꞌ ŋ̀gyǐn mèan ndɔꞌ ɓe kɛ Kòrɛ̂n, a woli nun, à lɛb ɓwum Yesù ɓye kwe. Ɓɛ yê mbyi Sìrî mlaꞌ mlaꞌ ɓon lɛ̀ mɛ̀ Prìsî lɛ̀ ywon Àkyìlâ. Lɛ̀ ɓɛ kà ɗun cìꞌ, ɓe lɛ̀ Pɔ̂l ŋwunndâ mwù kɛ nsòn yɛ ɓɛ ɓe lon lɛ Sànklê, ntwiꞌ sɛ nun cìe ŋ̀kàli ndɔꞌ lɛ̀ M̀vɛ̀nnswæ̀b.
Kwan sɛ ɓon kɛn ɓɛ̀n kɛ Èfɛ̂zɛ̀, Pɔ̂l ɗonnzi mɛ̀ ci-kɛ̀n ɓyon, à kɛ̀n nun nyenswæ̀b, ɓɛ ɗunmi lɛli kwe lɛ̀ mɛ̀ Yudà.
Ɓwùlu shɛ nun lɛ nyǐ ni lannzì ŋ̀gyìn ndɔꞌ kwe lɛ̀ ɓon, son, kon Pɔ̂l ɓæn kan kɛ lɛꞌ màzwùm nun.
À ɗonnzi ɓon lɛ̀ à tǎ lɛꞌ lɛ: «A Mvɛ̀nnswæ̀b yili, ɓwiꞌ yɛ tì yɛnni ɓe kwan ndɔꞌ.» Li, à waꞌ Èfɛ̂zɛ̀ kɛ ciꞌ nun,
à kɛ̀n kwan Sèzàrê, à yè mbyi Yèrusàlɛ̀m. À ɓɛ̀n kwe, à hwæsi ŋ̀kwìn ɓwum Yesù, ǎ kà fyii ɓe kɛ Àntìyɔ̂shì.
À lànnzì tì ŋ̀gyìn ndɔꞌ kwe Àntìyɔ̂shì, à ɗunmi tì mɛ̀ nsòn kwùbtea ɓe. À fyi ŋgyɔꞌ Gàlàsî lɛ̀ ŋgyɔꞌ Flìjî, lɛ̀ à tǎ ɓwum Yesù nywi kimnzi kɛ nzæ̌ꞌ lɛꞌ yon nun.
Kwan sɛ Àpòlô fɔ̀si lɛꞌ Mvɛ̀nnswæ̀b lìmmi kɛ fyaꞌ mɛ ÀkyìlâMwum Yudà ndɔꞌ ɓɛn kɛ Èfɛ̂zɛ̀, jin shon ɓe lɛ Àpòlô. Ɓɛ yee nun kɛ Àlèzànndî. À ɓe mwum ndɔꞌ nɛ lìmmi lɛꞌ, à kònndì ɓɛ ci-nlìmmì ywum yɛ ɓɛ kɔꞌ kɛ ɗèwǎ Mvɛ̀nnswæ̀b nun.
Ɓe lɛ̀ à yuseâ ywum yɛ kɛ mbyi Yesù nun, li, à ɓe ywum màzwùm lìsea lɛ̀ ŋ̀kimmɔꞌ nywi, à shɛ̀ ywum yɛ kɛ nywi Yesù, shìkì à lim kuꞌ shindɔꞌ. Ti lɛ̀ lɛꞌ njimnzi ɓwum, à sukuꞌ paꞌ njimnzi yɛ Jân Bàtisì ɓe ɓwum jimnzi lìmmi.
Mwum màzwùm ɗunmi lɛli kɛ nyenswæ̀b mɛ̀ Yudà mwù zwô. Kwan sɛ mɛ̀ Prìsî ɓon lɛ̀ ywon, Àkyìlâ, ywɔti lɛꞌ shon, ɓɛ twɛꞌ nun, ɓɛ fɔsì nun mbyi Mvɛ̀nnswæ̀b lìsea.
Kwan sɛ ɓon lisaꞌ nun ywum hwæn, Àpòlô shɛ̀ ɓon lɛ nun yili nun kɛn ɓɛ̌n Àkàyî. Ɓwum Yesù ɓye kwe ywɔꞌ lɛꞌ màzwǔm, ɓɛ yili ŋ̀gwòn. Ɓɛ kɔꞌ ɗèwà lɛ̀ ɓwum Yesù ɓye kwe Àkàyî ɓǎ ɓɛ yê nun lwɛn. À kɛ̌n ɓɛ̀n kwe, à fɛ m̀kpaꞌ ǹzwɔnzwɔ̀ꞌ lɛ̀ ɓwum ɓye M̀vɛ̀nnswæ̀b lìsea kwɛ̀nnzǐ nlim shon lɛ̀ ɓyi ɓi ɗwon mbyi Yesù.
Ǹɗunmi ŋkwìn ɓwum Yesù ye kɛ Èfɛ̂zɛ̀Kwan sɛ Àpòlô ɓe kɛ Kòrɛ̂n si, Pɔ̂l linndi kpìnnzɔ̀ꞌ ŋgyɔꞌ sɛ mɛ̀ kpaꞌ ɓe nlim, à kìn ɓɛ̀n kɛ Èfɛ̂zɛ̀. À ɓɛ̀nmɛ, à cinni ɓwum Yesù ndɔꞌ kwe,
à cibbi lɛ̀ ɓon lɛ: «Kwan sɛ ɓyin ɗunmi mbyi Yesù ɗwon, M̀pùn Nsanmi ɓɛ̀nne ɓyin nywi?» Ɓɛ kà fyònnzi lɛ̀ nun lɛ: «Kwo fɛꞌ ǹywɔꞌ, ɓwiꞌ ywɔꞌ kifɛꞌ ɓwiꞌ lɛ jin swum ndɔꞌ si kwe lɛ M̀pùn Nsanmi.»
À cibbi lɛ̀ ɓon lɛ: «Yǎ paꞌ njimnzi sɛ ɓɛ jimnze ɓyin?» Ɓɛ konndì nun fyònnzi lɛ: «Paꞌ njimnzi she Jân sɛ ɓɛ jimnzi ɓwiꞌ.»
Pɔ̂l ywɔꞌ li, à shɛ̀ lɛ̀ ɓon lɛ: «Jân ɓe ɓwum jimnzi ǹjimnzi yɛ lisaꞌ lɛ ɓɛ kwɛbsi m̀bɔ̀kì tòn nyan, lɛ̀ à tǎ ɓon shɛ̌ lɛ ɓyi ɓi kɛ mwù lɛ̀ mwum nɛ tǎ kìn ɓe nyè yon. Mwum nɛ nun ɓe lɛꞌ ni, à ni Yesù.»
Ŋ̀kwìn ɓwum yi ywɔꞌ li, wɛn nɛ hwæn cì ɓɛ jimnzi nun kɛ jin Nyɛli nyɛꞌ Yesù nun.
Pɔ̂l sataꞌ ɓon mɛ̀ fyàꞌ nywi, M̀pùn Nsanmi kyìlì ɓon nywi. Ɓɛ ɗunmi lɛli kɛ mɛ ŋkyìn lɛꞌ nun, lɛ̀ ɓɛ ta ǹzæ̌ꞌ lɛꞌ yɛ M̀vɛ̀nnswæ̀b yili shɛ̌.
Ɓe lɛ̀ ɓwum màzwùm ti kɛ̀nni ɓwum wûm ɓlàn ɓî.
Pɔ̂l nòn kwe mɛ̀ nywiꞌ lê, ǎ kwin kan kæ̀mmì nyenswæ̀b ndɔꞌ nywɔꞌ ndɔꞌ. À ɓe lɛli kwe mwù zwô kɛ nywi ywɔꞌ Mvɛ̀nnswæ̀b. À tǎ mɛ̀ mbyi kæbbi lɛ̀ nun ci ɓwum ɓye ta nun ywɔti kɛ mwù lɛ̀ ǹzæ̌ꞌ lɛꞌ màzwùm.
Son, ɓyindɔꞌ lɛ̀ ɓwum ɓe kǎn ŋ̀kɛ̀ mwu yili, ɓɛ ɓɛ mwù kimmi lɛ̀ ɓɛ ta mbyi Yesù njìli kɛ swiꞌ ŋkwìn ɓwum. Pɔ̂l yɛn li, à waꞌ nyenswæ̀b ni nun, à twɛꞌ ɓwum Yesù, à ɗunmi ɓon ywum lìsea mɛ̀ nywɔꞌ mèan hwæn kɛ nye swùkwulwù mwum ndɔꞌ nɛ ɓɛ ɓe lon lɛ Tìrànû.
À lìsaꞌ ɓon li, ɗwùm ɓî kɛn wòlǐ, màn ɓwum nɛ kɛ ŋgyɔꞌ Àzî nun, mɛ̀ Yudà lɛ̀ mɛ̀ kyìn ɓwum nun ywɔꞌ ǹzæ̌ꞌ lɛꞌ ye kɛ nywi Nyɛli nyɛꞌ Yesù.
Swum sɛ lannze ɓwɛn Sèvâ nywi kɛ ntwiꞌ jin YesùM̀vɛ̀nnswæ̀b ɓe Pɔ̂l ŋ̀kimmɔꞌ ncì yi hìlea klwɔkea fɛ,
han ɓwum ɓe ywum plê ye ɓɛ ɓe nun twuti lɛ̀ yon shɛ, lɛ̀ ɓɛ ta kɛ̀n ɓwum mɛ̀ ŋgwɛ̀nŋgwɛ̀n kimnzi nywi lɛ̀ yon. Mɛ̀ mpùn mɓyibbɔa hwæn ɓe kwan.
Mɛ̀ Yudà ndɔꞌ ɓe kwe, ɓɛ ɓe kɛ̀n yì cìcǐ yì cìcì, lɛ̀ ɓɛ ta mɛ̀ mpùn mɓyibbɔa fyinni kɛ nywi ɓwum. Ɓon kuꞌ, ɓɛ ɗunmi jin Yesù sean ɓǎ ɓon kimnzi m̀pùn mɓyɛbbi lɛ̀ son. Ɓɛ ɓe shɛ̀ lɛ: «Kɛ jin Yesù nyɛ̌ Pɔ̂l tǎ lɛꞌ shon shɛ̌, mùn shɛ̀ wu lɛ, kwan mwum tòn ni nywi.»
Ɓwum ɓye ɓe paꞌ she màzwùm cǐ ɓe ɓwɛn shanmɓì, ɓye Sèvâ ci-mfɛ sàtìkæ̀ꞌ ndwun ndɔꞌ yee.
Kɛ nzæ̌ꞌ lɛꞌ màzwùm nun, m̀pùn mɓyɛbbi fyònnzì lɛ̀ ɓon lɛ: «Mùn lìmmi Yesù nɛ ɓyin lɛꞌ ni. Pɔ̂l hwæn, mùn lìmmi nun. Ti kuꞌ ɓyin, mɛ̀ wɛn ɓɛ ɓyin?»
Mwum ci-mpùn mɓyɛbbi ni pyì ɓon nywi lɛ̀ twǔꞌ, à ɓe ŋ̀kimmi, à làn ɓon, han ɓɛ nywæli nun fyaꞌ, ɓɛ kwan nun næm lɛ̀ mɛ̀li, mɛ̀ nywi mpwìnpwìn, nywi yan hwæn ɓe mɛ̀ mbon seansean.
Lan Èfɛ̂zɛ̀ hwæn, mɛ̀ Yudà lɛ̀ mɛ̀ kyìn ɓwum ywɔꞌ lɛꞌ màzwùm, yi ɗun ɓon zwum. Mwum hwæn ɗunmi jin Yesù Kristò mwumnzi, à kyìbsì son.
Ɓwum mèan ɓɛ ɓe lɛ̀ ɓɛ kɛâ mwù kɛ mbyi Yesù nun, ɓɛ kiìn ywum yɛ ɓon ciâ kwàsi pisean kɛ ŋkwìn ɓwum nun.
Ɓwum mèan ɓɛ ɓe majì cǐ konndì tì kìn lɛ̀ yì ɗèwà yan, ɓɛ twɛn yon kɛ swiꞌ ɓwum hwæn. Ɓɛ tannzi lòn yɛ ɓon hwinne yì ɗèwǎ màzwùm nun hwæn, yɛ kɛn kwan lǒn mèan ǹzwɔnzwɔ̀ꞌ.
Li nɛ ǹzæ̌ꞌ lɛꞌ Nyɛli nyɛꞌ Yesù ɓe læ̀m lɛ̀ ŋ̀kimmɔꞌ, lɛ̀ yɛ ta kim shon lìsea mbyî.
Kwan sɛ m̀bæ̀tè shɛe ǹlim nsòn Èfɛ̂zɛ̀Kɛ nyě mɛ lɛꞌ màzwǔm, Pɔ̂l, nun lɛ: nun yɛ̌ Màsèdwân linndɔꞌ ŋgyɔꞌ lɛ̀ Àkàyî nun, nun kɛ̀n ɓɛ̀n kɛ Yèrusàlɛ̀m. Kwan sɛ nun ni ywìmɛ ɓɛ̌n kwe Yèrusàlɛ̀m, shi si yili lɛ nun ni kɛnnɔ̀ꞌ tì ɓɛ̀n mbyî kɛ Rɔ̂m.
À sɛti ɓwɛsɔꞌ she ɓyon ɓî fyi mbyî kɛ Màsèdwân. Ɓwɛsɔꞌ she màzwùm ɓe Tìmòtê ɓon lɛ̀ Èlàsità. Son, nun nɛꞌ lànnzì tì fɛꞌ ŋ̀gyìn ndɔꞌ ɓe kɛ kpìnnzɔ̀ꞌ ŋgyɔꞌ Àzî si nun.
Kɛ kwan màzwùm sɛ mɛ̀ lɛꞌ ŋkimmɔa cìe ɓe kɛ ntwiꞌ ǹlìsàꞌ ywum yɛ ɓɛ ɓe lìsàꞌ kɛ mbyi Nyɛli nyɛꞌ Yesù nun.
Kyìlea ndɔꞌ ɓe kwe, jin shon ɓe lɛ Dèmètìrû, à ɓe ɓwɛn mɛ nye ndɔꞌ sakea. Ɓwɛn mɛ nye ɓi gwili nye Àrtèmî, ǹswæ̀b yan ndɔꞌ, Li, ɓɛ ɓe lòn cinni kɛ she màzwùm nun mèan, ɓon lɛ̀ mɛ̀ ci-she ɓyon.
Sɛ kin ɓɛ̀n nywɔꞌ m̀bɔꞌ ndɔꞌ, à swɔsi mɛ̀ ci-she ɓyon hwæn, lɛ̀ ɓye ɓe tì kuꞌ paꞌ she màzwùm cǐ mbyî, à shɛ̀ lɛ̀ ɓon lɛ: «Mɛ̀ ŋgyinni, ɓyin limmi lɛ lwɛn nɛ ɓwiꞌ cinni nɛ, kwɛ̀m ni she ton sɛ.
Son, ɓyin yɛnnâ, ɓyin konndì tì kuꞌ ywɔꞌ swum sɛ mwum nɛ ɓɛ ta lon lɛ Pɔ̂l ni tǎ cì. À tǎ shɛ̀ lɛ mɛ̀ swæ̀b ɓye ɓwiꞌ ta cì, ɓyi ɓi ɓa mɛ̀ swæ̌b ŋkæ̀mŋkæm. À mbɛ̀tâ ɓwum mèan, ɓɛ yili. Ǎ suꞌ kan mbɛ̀tì kɛ Èfɛ̂zɛ̀, à mbɛ̀tâ kpìnnzɔ̀ꞌ ŋgyɔꞌ Àzî sɛ hwæn.
Lɛꞌ màzwǔm suꞌ kan lɛ sɛ yɛ ɓwiꞌ she gwànnzi, son sɛ yɛ tì kuꞌ kònndi ǹtwu nyenswæ̀b Àrtèmî ɓwuli, à fyòn swum ɗin. Kànmbɛꞌ, Àrtèmî nɛ kpìnnzɔ̀ꞌ ŋgyɔꞌ Àzî hwæn ta ɗwon, kwo fɛꞌ ŋgyɔ̂ꞌ wan hwæn.»
Ɓwum ɓye ɓe kwe swɔli ywɔꞌ lɛꞌ màzwǔm, ǹlim nyeni ɓon zwum, ɓɛ ɗunmi kun lɛ: «Àrtèmî nyɛ̌ lan Èfɛ̂zɛ̀ yɛ̌ læm wɛ̌ kpaꞌ.»
M̀bæ̀tè shɛ ǹlim nsòn hwæn. Mɛ̀ ci-mpyìsǐ lɛꞌ ci mwum hwæn ɓɔtiì kɛ cìcì sɛ ɓɛ ta mɛ̀ yàn cɛ nun. Ɓɛ ɓænnɔ̀ꞌ Gàyusì fyaꞌ ɓon lɛ̀ Àrìsìtakù. Ɓwum ɓî ɓi ɓe ɓwum Màsèdwân ɓye ɓe yòn ɓon lɛ̀ mɛ̀ Pɔ̂l.
han mɛ̀ ci-zwiꞌ kpìnnzɔ̀ꞌ ŋgyɔꞌ Àzî ɓye ɓe mɛ̀ ŋwè Pɔ̂l fyî nun ǹtwum lɛ ɓa nyǐ ni kɛ̀n zwû kɛ lwùmmɔ̀ꞌ sɛ ɓɛ ta m̀ɓwɔki cǐ kwe.
Kɛ kwe lwùmmɔ̌ꞌ màzwǔm, cìcǐ ŋkɛ̀ mɛ ywiꞌ ɓe kǎn tî, ɓɛ ɓe ǹzæ̌ꞌ lɛꞌ kun kyikyi. A konndì ɓɛ, màn ɓwum nɛ ɓe kwe lìmme kǎn mwù swum sɛ swɔsi ɓon.
Ɓwum ndɔꞌ ɓɛ limme lɛꞌ màzwùm seansean sannzi Àlèzândrɛ̀ son. Nun nɛ mɛ̀ Yudà ɗunmi twɔtɔ̂ꞌ mbyî swiswiꞌ ɓwum. Àlɛ̀zândrɛ̀ ɗunmi ɓwum fyàꞌ mɔ̀a lɛ ɓyi ɓi mɔki ɓǎ nun shɛ ɓyi lɛꞌ ndɔꞌ.
Son, kwan sɛ ɓon kin sɛm lɛ mwum Yudà nɛ, ɓɛ ɗunmi kun lɛ: «Àrtèmî nyɛ̌ lan Èfɛ̂zɛ̀ yɛ̌ læm wɛ̌ kpaꞌ.» Ɓɛ suꞌ kun ŋ̀kwu fɔꞌ ɓon hwæn li, kwan læb shìkì ɓɛ mɔki.
A kin ɓɛ̌n mmlɔ̀kǎꞌ, mwum nɛ tǎ mɛ̀ lɛꞌ nsòn kɔa hwæn cì ɓwum mɔki. À ɗunmi lɛli lɛ̀ ɓon lɛ: «Lan Èfɛ̂zɛ̀, wɛn nɛ ton fɛ ŋgyɔ̂ꞌ wan, à shì lìmmi lɛ ǹsòn ton yɛ, yon yɛ m̀ɓòn nyenswæ̀b Àrtèmî ndwun nɛ fɔ̀kì shon pyiê kɛ ɗɛb?
M̀bɔ̀kì nɛ mwum hwæn lìmmi li, tòênnì lɛ kàkaꞌ. Ɓa ɓyin ci lɛꞌ sɛ woli sɛ kwan ɓyɛbbi.
Ɓyin kiân jenɛ fɛ lɛ̀ ɓwum ton ɓɛ, ɓɛ gwànnzi kan nyenswæ̀b, shìkì ɓɛ lɛꞌ kuꞌ lɛꞌ ɓyɛbbi ndɔꞌ kɛ nywi nswæ̀b yɛꞌ.
Ɓɛshɛ mɛ̀ Dèmètìrû yili ɓon swɛmmaꞌ mwum ndɔꞌ, mɛ̀ ŋgyǐn nlin kyìtæ̀ꞌ ɓi kwe, mɛ̀ ci-myi ton ɓɛ konndì ɓɛ kwe. Cìcì sɛ ɓɛ yɛ ɓon swɛmmea à si.
Ɓɛshɛ ɓyin cinni swum lɛli ndɔꞌ sɛ ɓyin yɛ lɛli, ɓyin yɛ son lɛli kɛ mɓwɔki yɛ mɛ̀ ci-myi ta ɓwɔki nun.
Ǹswɔli yɛ ɓwiꞌ swɔli ɗye fɛ yɛ, ɓɛ wolâ ɓɛ ci ɓwiꞌ lɛꞌ. Ɓɛ yɛ fɔ̀kàꞌ lɛ ɓwiꞌ yilâ ɓwiꞌ ci lɛꞌ ɓyɛbbi ndɔꞌ. Ɓɛ lɛꞌ li, ɓwiꞌ wòli kan ɓwiꞌ cinni ǹzæ̀ꞌ lɛꞌ mpæ̀li ndɔꞌ nɛ yɛ̌ ɓwiꞌ kwannzi kɛ lɛꞌ màzwùm nun.»
À lɛli hwæn, à shɛ̀ ɓon lɛ ɓyi ɓi nywælaꞌ.
Kɛ̀n sɛ Pɔ̂l kɛ̀nne kɛ Màsèdwân lɛ̀ she nun kɛ̀nne tì kuꞌ kɛ Grɛ̂ꞌKwan sɛ mɛ̀ lɛꞌ ŋkimmɔa màzwùm lǎn hwæn, Pɔ̂l swɔsi ɓwum Yesù Kristò, à shɛ̀ ɓon ǹzæ̌ꞌ lɛꞌ ŋkimmɔꞌ nywi, à lɛb ɓon, à yè mbyi Màsèdwân.
À linndi nǒnnǒn màzwùm, lɛ̀ à tǎ ɓwum Yesù Kristò nywi kimnzi kɛ nshɛ̌ lɛꞌ Mvɛ̀nnswæ̀b yɛ nun ɓe shɛ̀ nun. À waꞌ kwe, à kɛ̀n nòn kɛ ŋgyɔꞌ Grɛ̂ꞌ nun mɛ̀ nywiꞌ lê.
Ɓe lɛ̀ à ti yili nun ye mbyi Sìrî kɛ ciꞌ nun, à ywɔꞌ lɛ mɛ̀ Yudà ta lɛꞌ ɓyɛbbi ndɔꞌ sunndi lɛ̀ jin shon, à ɓyìtì mwù ɓe ɓwæ̀b nun, à kɛ̀n kwan ɓe Màsèdwân.
Ɓwum ɓye nun ɓe kɛ̀n lɛ̀ ɓon mbyi nun ɓe lɛ: Sòpàtɛ̂r mwum Bèrê nɛ ɓe mwɛn Pìrûs, Àrìsìtakù lɛ̀ Sèkòndû ɓye ɓwum Tɛ̀sàlònikà, Gàyusì mwum Dɛ̂rbɛ̀, Tìmòtê, lɛ̀ Tìshîꞌ ɓon lɛ̀ Tròfîm ɓye ɓwum ŋgyɔꞌ Àzî.
Ɓon ɓɛ sɛte kɛ̀n mbyî, ɓɛ kɛn ɓwiꞌ ɓònŋgea kɛ Tròâsɛ̀.
Ɓwiꞌ nɛꞌ kɛ ɓe, ɓwiꞌ ɗun cìꞌ kɛ Fìlîb, ɓwiꞌ ye mbyi nyɛ̌ mlaꞌ mlaꞌ kɛ nyě <font color=blue>Ŋ̀gwìn-brɛ̂ꞌ-shìkì-m̀bùn</font>. Ɓwiꞌ non mlaꞌ nun ŋ̀gyìn shæ̂n, ɓwiꞌ kɛn ɓon cinni kɛ Tròâsɛ̀, ɓwiꞌ non kwe sonndè m̀bɔꞌ.
Pɔ̂l yìmnze m̀bìpàn mwum ywi nun kɛ Tròâsɛ̀Nywɔꞌ sæsìdê kwæ̀bbi nɛ ɓe lɛ̀ ɓwiꞌ yɛ kɛ̀n wɛ̌ shim li, ɓwiꞌ ɓwɔki ɓǎ ɓwiꞌ ji ji m̀ban. Li, Pɔ̂l ɓe lɛli lɛ̀ ŋ̀kwìn ɓwum. À lɛli li, nyimblim kɛn wòlì.
Kɛ næmmbyìꞌ nyɛ̌ zwô nɛ ɓwiꞌ ɓe kɛ nlim swɔli, mɛ̀ læ̂m ɓe kwe mèan.
M̀bìpàn mwum ndɔꞌ nɛ ɓɛ ɓe lon lɛ Yùtîꞌ kɛ̀nne tòn kɛ ŋwum fɛ̀nɛtɛ̀. M̀bɔ̀kì nɛ Pɔ̂l shɛ̀e lɛꞌ-Nswæ̀b kwan læ̀bbi, ɗye shɛ Yùtîꞌ fyæꞌ. À ɗye han ǹlim fye nun, à pyì ŋ̀waì yɛ zwô mɛ̀ nlè nye nun. Ɓɛ kɛn nun wasi lɛ̀ à ywiâ nùn.
Pɔ̂l kyìlì ŋgyɔꞌ, à fanni, à lwɔꞌ nun fyaꞌ, à shɛ̀ lɛ: «Ɓa yi kwɛn ɓyin, à ni lɛ̀ mɛꞌ.»
À lɛꞌ li, à nèɔ̀n nun ɓe zwô, à kɛti brɛ̂ꞌ, à ɗunmi ji. À kònndi lɛli ɓe li a kin ɓɛ̀n shikpon, à waꞌ nun kɛ̀n.
Ti lɛ̀ m̀bìpàn mwum nyɛ̌ pyǐ ni, ɓɛ kɛn nun lànnzi ɓe ɗwon nyon wɛ̌ tà shɛ nun kǐn. Lɛꞌ màzwùm fɛ ɓon ŋ̀kimmɔꞌ nywi ɓe ǹzwɔnzwɔ̀ꞌ.
Kpìnnzɔ̀ꞌ kɛ̀n she ɓɛ waꞌ kɛ Tròâsɛ̀ ŋkɛ̌n ɓɛ̌n MìlêƁwiꞌ ɗun cìꞌ ndwun, ɓwiꞌ waꞌ kwe mlaꞌ mlaꞌ, ɓwiꞌ kɛnnɔ̀ꞌ ɓwiꞌ kɛ Àsɔ̂sɛ̀, ntwiꞌ sɛ Pɔ̂l shɛ̀e lɛ nun yɛ̌ nun mbyi nyɛ̌ lɛ̀ mɛ̀ kwù fyi, ɓǎ ɓwiꞌ twɛlɔ̀ꞌ nun kɛ Àsɔ̂sɛ̀. Ɓwiꞌ ɓɛn kwe, ɓwiꞌ twɛꞌ Pɔ̂l kɛ cìꞌ nɛ ɓwiꞌ ɓe kɛ̌n nlim mlaꞌ mlaꞌ.
Ɓwiꞌ waꞌ kɛ̀n lɛ̀ ɓon kɛ Mìtìlɛ̂n. A kɛn ɓɛ̀n shikpon fɔꞌ, ɓwiꞌ ɓɛn Shìô.
A kin ɓɛ̀n ŋ̀gyìn mɛ̀ mɓǐ, ɓwiꞌ ɓɛn kɛ Sàmɔ̂sɛ̀. Kɛ ŋgyìn mɛ̀ nlè nɛ ɓwiꞌ ɗuen kɛ Mìlê.
Pɔ̂l lɛle lɛ kwan sɛ nun yɛ̌ ɓɛ̀n kɛ Èfɛ̂zɛ̀, nun ɓǎ ɗyi, nun læ̀kì kwan lànnzi kɛ ŋgyɔꞌ Àzî. À ɓe kimnzi ɓǎ ɓɛshɛ kwan ɓɛ kwe, lɛ̀ nun ɓɛn kɛ Yèrusàlɛ̀m ɓǎ nun ji <font color=blue>Pàntɛ̀kɔ̂ꞌ</font> kwe.
Ǹzæ̌ꞌ lɛꞌ yɛ Pɔ̂l lɛle lɛ̀ ɓwumŋkæ̀m nyenswæ̀b ɓye kɛ Èfɛ̂zɛ̀Pɔ̂l ɗyiɔ̀ꞌ kɛ Mìlê, à fyiɔ̀ꞌ ǹtwum lɛ̀ ɓwumŋkæ̀m nyenswæ̀b ɓye kɛ Èfɛ̂zɛ̀ lɛ ɓyi ɓi kiìn.
Kwan sɛ ɓwumŋkæ̀m nyenswæ̌b màzwùm ɓɛn, Pɔ̂l ɗunmi lɛꞌ lɛ̀ ɓon lɛ: «Ɓyin limmi m̀bɔ̀kì tòn nyɛ̀m nɛ mun ɓe tòn kɛ kwan sɛ mun lànnzi fɛ lɛ̀ ɓyin m̀ban, ǹɗunmi ǹdìkàꞌ nywɔꞌ nɛ mun sæ̀mme kwù fɛ kɛ ŋgyɔꞌ Àzî nun.
Mɛ̀ lɛꞌ nɛ wòli à kpaꞌ ɓyin, ɓyin limmi lɛ mùn shɛ̀e ɓyin nun lɛ̀ nye zwùm nyɛ̀m nun hwæn. Yi ɓe kǎn mùn kwɛ̀nni lɛ̀ ǹshɛ̀ mɛ lɛꞌ ni. Mùn ɓe ɓyin ywum Mvɛ̀nnswæ̀b lìsea kɛ ŋkwìn ɓwum nun. Mùn ɓe tì kònndi lìsàꞌ mɛ nye.
Kɛ nlìsǎꞌ màzwùm nun, mùn ɓe mɛ̀ Yudà lɛ̀ mɛ̀ kyìn ɓwum hwæn shɛ̌ lɛ ɓɛ kwɛbsi m̀bɔ̀kì tòn nyan kɛ swiꞌ Mvɛ̀nnswæ̀b, ɓɛ ɗunmi zwùm tɛ̀li lɛ̀ Nyɛli nyɛꞌ Yesù Kristò.
Mùn yili mùn shɛ ɓyin lɛ mùn kɛ̀nmɛ Yèrusàlɛ̀m ntwiꞌ sɛ M̀pùn Nsanmi tà mun dòlɛ̀ꞌ cǐ, shìkì mùn lìmmì kuꞌ swum sɛ yɛ mùn cì kwe.
Swum sɛ mùn lìmmi seansean, à si lɛ mɛ̀ nsòn nɛ mùn tǎ kɛ̀n kwe hwæn, M̀pùn Nsanmi tà mun suꞌ shɛ̌ lɛ nye njè lɛ̀ vɛ̀nɛ̀ꞌ ta mun ɓònŋgea mbyî.
Son, mùn lìmmi kɛ nlim yɛ̂m nun lɛ ǹzison shɛ̂m shɛ fɛ cinni kan m̀kpaꞌ kɛ nywi yɛ̂m. Swum sɛ mùn yili fɔꞌ, à si lɛ mùn kɛn ɓɛ̀n kɛ mwu kɛ̀n sɛ mun tǎ kɛ̌n, lɛ̀ mùn kpeli she sɛ Nyɛli nyɛꞌ Yesù fɛ mun fyaꞌ. She màzwùm si ǹshɛ̌ Ntwum Lwɛn yɛ kɛ nywi kwɛ̀nnzǐ nlim sɛ Mvɛ̀nnswæ̀b tǎ ywo lɛ̀ ɓwiꞌ.
«Ɓyin ɓye mùn ɓe kɛ̀nkɛ̀n fɛ nyinnìm shin nun lɛ̀ mùn tǎ ǹzæ̌ꞌ lɛꞌ ywɔꞌ Mvɛ̀nnswæ̀b shɛ̌, ǹyɛn yɛ ɓyin yɛn mun ɗyě fɛ yɛ, mùn lìmmi lɛ m̀mlɔ̀kàꞌ nyɛn fli mɛꞌ shɛ̂m nɛ nyɛ̌ ɓyin yɛn ɗye nɛ.
Li nɛ mùn tà ɓyin sannzi ɗye lɛ, mwù mwum nyin ndɔꞌ ɓwu tǐ, mùn kweân shɛ̂m.
Ntwiꞌ mǔn ɗonnze kǎn ǹzæ̀ꞌ ndɛb Mvɛ̀nnswæ̀b ndɔꞌ nye zwùm nun, mùn shì ɓyin nun shɛ̌.
Cìênì lɛ kon lɛ̀ ɓyin nɛꞌ, ɓyin ci tì kuꞌ lɛ̀ ŋ̀kwìn ɓwum yɛ M̀pùn Nsanmi kɛ̀ ɓyin mwu yan lɛ̀ mɛ̀ ci-zwiꞌ. Ɓyin yɛ konni lɛ̀ yon li, ɓǎ ɓyin kɛnnzì ŋ̀kwìn ɓwum Mvɛ̀nnswæ̀b yɛ nun nɛꞌ libbeâ lɛ̀ mvæb Mwɛn nyon Yesù Kristò.
She mun tǎ lɛꞌ sɛ, mùn lìmmâ lwɛn lɛ kɛ nyè yɛ̂m, ɓyindɔꞌ lɛ̀ ɓwum yɛ ɓɛ̀n ɓe wɛ̌ mɛ̀ ŋwɛꞌ ɓɛ wòli kan ɓɛ ɗonnzi ŋ̀kwìn mɛ nyæ̀m lɛ̀ flɔa.
Mùn kònndì lìmmì lɛ kɛ ŋkwìn yin nun, ɓyindɔꞌ yɛ kwan, ɓɛ ɗunmi mɛ̀ lɛꞌ mɛ̀ mɓwɛ̀ꞌ lìsea ɓǎ ɓɛ ci ɓwum Yesù ɗwon ɓon nyè.
Cìênì lɛ kon. Ɓyin yɛ tòn, ɓyin ɓun ɗwùm lê yɛ mùn lànnzi fɛ hwæn. Kpòn lɛ̀ nywɔꞌ, mǔn ɓe kǎn hwum lɛ̀ ǹlɛb ndɛb kɛ cǐ wɛn nɛ hwæn. Mùn ɓe lɛb li lɛ̀ mɛ̀ ɗuꞌ kɛ mɛꞌ.
«Jenɛ, mùn ɗonnzâ ɓyin kɛ fyaꞌ Mvɛ̀nnswæ̀b, ɓyin ton ɓe lɛ̀ ǹzæ̌ꞌ lɛꞌ ye kɛ nywi kwɛ̀nnzǐ nlim shon, nun nɛ wòli à ɗyili ɓyin, à fɛ ɓyin ywum ŋkàli yɛ nun cìe ɓyin ɓon lɛ̀ ɓwùlu ɓye ɓwum ɓyon.
Kɛ tòn shɛ̂m nun, mǔn tæmme kǎn lòn, shìkì mùn tæm kuꞌ mɛ̀ plè mwum ndɔꞌ.
Ɓyin nɛꞌ, ɓyin limmi lɛ mùn ɓe ɗwì lɛ̀ ŋ̀kèà yɛ̂m lɛ̀ mǔn kà cinni ywum yɛ yɛ mùn kpea, kònndì lɛ̀ ɓwum ɓyɛ̂m ɓye ɓwiꞌ ta kɛ̀n lɛ̀ ɓon.
Kwo yǎ paꞌ ton sɛ mùn ɓe tòn nun, mùn lìsea ɓyin lɛ sɛ yili lɛ ɓyin kpaꞌ mɛ̀ ci-swub kɛ ncǐ she nun wɛ̌ tà she mùn ɓe cì. Ɓa ǹlim fye ɓyin lɛ̀ ǹzæ̀ꞌ lɛꞌ Nyɛli nyɛꞌ Yesù Kristò, nyɛ̌ nun lɛle lɛ: “Ǹdàli yɛ wù tǎ ywɔꞌ kwan sɛ wù tǎ mwum swum fɛ, a lan ye wù tǎ ywɔꞌ kwan sɛ mwum tǎ wû swum fɛ.” »
Pɔ̂l lɛli ǹzæ̌ꞌ lɛꞌ yi hwæn, ɓɛ swummi lɛ̀ mɛ̀ ɗwi ɓon hwæn, à keli M̀vɛ̀nnswæ̀b.
Mwum hwæn nɛ ɓe kwe ɗunmi kwe, lɛ̀ ɓɛ ta kǐn Pɔ̂l kwɔtea, ɓɛ kà lɛb nun.
Swum sɛ ɓe ɓon yæki ǹlim kimmi ɓe ntwiꞌ Pɔ̂l lɛle lɛ ɓyi ɓi ɓa tî fli mɛꞌ shon yɛnni ɓe. Ɓon hwæn, ɓɛ waꞌ, ɓɛ kɛn nun lànnzi moan cìꞌ ndwun.
M̀fyòn yɛ Pɔ̂l fyòen ɓe Yèrusàlɛ̀mƁwiꞌ kyiili kuꞌ lɛ̀ ɓon ɗin, ɓwiꞌ kɛn cìꞌ ndwun ɗun, ɓwiꞌ lwum zuꞌ, ɓwiꞌ kɛn ɓɛ̀n Kɔ̂sɛ̀. A kin ɓɛ̀n shikpon fɔꞌ, ɓwiꞌ ɓɛn kɛ Ròdɛsì. Kɛ kwe nɛ ɓwiꞌ waꞌ, ɓwiꞌ kɛn ɓɛ̌n Pàtàrâ.
M̀bɔ̀kì nɛ ɓwiꞌ yɛnne cìꞌ ndwun nyɛ̌ ɗin ndɔꞌ ɓe làn, à kɛ̀nmɛ Fɛ̀nìsî, ɓwiꞌ nan nun ni, ɓwiꞌ ye mbyi.
Kwan sɛ ɓwiꞌ kɛn wòlì lɛ̀ Shîpɛ̀, ɓwiꞌ pæꞌ nun lɛ̀ fyǎꞌ mɛ̀ꞌ. Ɓwiꞌ suꞌ mbyi yě fyaꞌ yɛ làn Sìrî, ɓwiꞌ kà kɛ̌n ɓɛ̀n Tîr kɛ cìcì sɛ ɓe lɛ̀ cìꞌ ndwun màzwùm yɛ̌ ǹshe yon kwannzi kwe.
Ɓwiꞌ cinni ɓwum Yesù ndɔꞌ kwe, ɓwiꞌ non lɛ̀ ɓon sonndè m̀bɔꞌ. Ɓwum Yesǔ màzwùm ɓɛ M̀pùn Nsanmi cìe ɓɛ shɛ lɛ̀ Pɔ̂l lɛ ɓa nyǐ ni kɛ̀n mbyî kɛ Yèrusàlɛ̀m.
Nywɔꞌ nɛ ŋ̀gyìn shanmɓì sonndè kin wòlǐ, ɓwiꞌ ye mbyi. Ɓon hwæn, mɛ̀ yib lɛ̀ ɓwɛn ɓyan nun hwæn, ɓɛ kɛn ɓwiꞌ lànnzi kɛ nyě nsòn. Ɓwiꞌ hwæn, ɓwiꞌ swummi lɛ̀ mɛ̀ ɗwi, ɓwiꞌ keli M̀vɛ̀nnswæ̀b.
Kwan sɛ ɓwiꞌ lɛb ɓwùlu hwæn, ɓwiꞌ nan cìꞌ, ɓɛ fyôn kuꞌ ɓon ɓe.
Ɓwiꞌ kɛnne mlɔ̀ꞌ lɛ̀ kɛ̀n mlaꞌ mlaꞌ shɛꞌ kɛ ŋwaꞌ yɛ ɓwiꞌ wae kɛ Tîr, ɓwiꞌ kɛn ɓɛ̀n kɛ Pàtɔ̀lɔ̀masì. Ɓwiꞌ ɓɛn kwe, ɓwiꞌ hwæsi mɛ̀ ŋgyinni ɓye kwe, ɓwiꞌ non lɛ̀ ɓon ŋ̀gyìn m̀bɔꞌ.
A kin ɓɛ̀n shikpon fɔꞌ, ɓwiꞌ waꞌ, ɓwiꞌ kɛn ɗun Sèzàrê. Ɓwiꞌ kɛn nòn kɛ nye ci-nsannzi lɛꞌ Mvɛ̀nnswæ̀b ndɔꞌ nɛ ɓɛ ɓe lon lɛ Fìlipò. Mwum màzwùm ɓe kɛ kì-shanmɓì ɓwum sɛ ɓɛ yænne kɛ Yèrusàlɛ̀m lɛ̀ ɓɛ ci she kɛ nyinnìm ɓwum Yesù.
Mwum màzwùm cinne ɓwɛn mɛ̀ yib nyî ɓɛ ɓe lɛ̀ ɓɛ lìmmi kifɛꞌ mɛ̀ ɗwɛb. Ɓɛ ɓe lɛli kɛ ŋwum Mvɛ̀nnswæ̀b nun.
M̀bɔ̀kì nɛ ɓwiꞌ noen kwe ŋ̀gyìn mèan, ci-nlɛli kɛ ŋwum Mvɛ̀nnswæ̀b nun ndɔꞌ waì kɛ Jùdê, à kìn ɓwiꞌ cinni. Jin shon ɓe lɛ Àgàbusì.
Ɓwiꞌ ywɔꞌ paꞌ nzæ̌ꞌ lɛꞌ ton yi, ɓwiꞌ lɛ̀ lan Sèzàrê nun hwæn, ɓwiꞌ ɗunmi Pɔ̂l swulea lɛ ɓa à kɛ̀n kɛ Yèrusàlɛ̀m.
Son, Pɔ̂l kà fyònnzi lɛ: «Ɓyin ta yili ɓyin kwɛnnzì mùn ɓwæꞌ lɛ̀ ŋ̀kwe yin ntwiꞌ yɛn? Ti lɛ̀ mǔn, mùn ni kɛ mɓònŋgàꞌ nun, ɓa fɛꞌ lɛ̀ ntwiꞌ kpæm kpæmmi, kwo fɛꞌ lɛ̀ ywi nɛ mun yɛ̌ ywi kwe Yèrusàlɛ̀m kɛ ntwiꞌ Nyɛli nyɛꞌ Yesù nun, mùn yili.»
M̀bɔ̀kì nɛ nun ɓe ɗyi kimmi li, ɓwiꞌ mɔki ɓwiꞌ, ɓwiꞌ shɛ lɛ Nyɛli nun nɛꞌ Yesù ci wɛ̌ swum sɛ nun yili.
Kɛ nyè ŋgyin màzwǔm, ɓwiꞌ fɔsàꞌ ywum yɛꞌ, ɓwiꞌ kɛnnɔ̀ꞌ mbyî kɛ Yèrusàlɛ̀m.
Ɓwɛsɔꞌ Yesù ɓye Sèzàrê ndɔꞌ kɛn kuꞌ ɓwiꞌ lànnzi; ɓɛ ɓɛn, ɓɛ kɛn ɓwiꞌ kɛ̌ kɛ nye mwum Shîpɛ̀ ndɔꞌ nɛ ɓɛ ɓe lon lɛ Mɛ̀nɛ̀sôn. À ɓe ntan mɛ pwìn ɓwum ɓye sɛte mwù kɛ̌ kɛ mbyi Yesù kɛ nsǒn màzwùm nun. Kɛ ɗwon nyon nɛ ɓɛ fɔe ɓwiꞌ cǐ nòn.
Kɛ̀n sɛ Pɔ̂l kɛ̀nne Jâꞌ yɛnni kɛ ɗwon nyonKɛ mɓɛ̀n yɛ ɓwiꞌ ɓɛn Yèrusàlɛ̀m li, ɓwum Yesù ɓye kwe ye ɓwiꞌ lɛ̀ ǹdàli.
A kin ɓɛ̀n shikpon fɔꞌ, ɓwiꞌ kɛn ɓwiꞌ lɛ̀ mɛ̀ Pɔ̂l kɛ ɗwon Jâꞌ. Ɓwumŋkæ̀m nyenswæ̀b swɔli kwe.
Pɔ̂l hwæsi ɓon ɓon hwæn, à ɗunmi ɓon sùlea wɛ̌ swum sɛ M̀vɛ̀nnswæ̀b cìâ kɛ nyinnìm mɛ kyìn ɓwum kɛ nyě she sɛ nun ɓi cì.
Kwan sɛ ɓɛ ywɔꞌ ǹzæ̌ꞌ lɛꞌ yi hwæn, ɓɛ ɗunmi M̀vɛ̀nnswæ̀b twuli. Ɓɛ kà shɛ̌ lɛ̀ Pɔ̂l lɛ: «Ŋgyinni nyɛꞌ, wù yɛnnâ she màn mɛ̀ Yudà kɛ̀â mwù ɓe lɛ̀ Yesù. Ɓon hwæn, ɓɛ tà ka kyììli lɛ̀ mɛ̀ lwuǎ Mòîzɛ̀, ɓɛ ta ɗwon shìkì ɓɛ ɗonnzi ǹdɔꞌ.
Ɓɛ ywɔkea lɛ wù tǎ mɛ̀ Yudà ɓye wan lìsea lɛ ɓɛ yonnzì ǹyè lɛ̀ mɛ̀ lwuǎ Mòîzɛ̀. Wù ni tà ɓyi shɛ̌ lɛ ɓa ɓyi ɗunnzi ɓwɛn ɓyi ǹdùn, shìkì ɓyi ɗwon kuꞌ yì ɓɛ̀ꞌ mɛ Yudà.
À si seansean lɛ ɓɛ yɛ lìmmì lɛ wù ɓɛ̀nnâ. Ɓwiꞌ yɛ cì jenɛ lɛ?
Swum sɛ ɓwiꞌ yɛ wù shɛ̌ sɛ, son sɛ yɛ ɓɛ mbyi nlwɛn. Ɓwum nyî ndɔꞌ ɓi fɛ nyinnìm shɛꞌ nun, ɓɛ ciâ ŋ̀kàli ndɔꞌ lɛ̀ M̀vɛ̀nnswæ̀b.
Wù yɛ̌ kɛ̀n lɛ̀ ɓon, ɓɛ yɛ ɓyin sannzi ɓyin lɛ̀ ɓon m̀ban. Wù ɗɛ̀b ɓǎ ɓɛ winndi ɓon mɛ̀ mwù. Li, mwum hwæn yɛ̌ lìmmì lɛ lɛꞌ sɛ ɓɛ shɛkaꞌ ɓon kɛ nywi ywû si, lɛŋkæ̀m sɛ ɓan. Sɛ yɛ ɓon lìsea lɛ wù hwæn, wù ni kuꞌ kɛ mɛ lwuǎ Mòîzɛ̀ nun.
Ti lɛ̀ mɛ̀ kyìn ɓwum ɓɛ ti mbyi Yesù nun, ɓwiꞌ kɔa ɓon ɗèwà, ɓwiꞌ shɛ ɓon lɛꞌ sɛ ɓwiꞌ sunndi. Ɓwiꞌ shɛ ɓon lɛ ɓa ɓɛ ji mɛ̀ nwɔ̀ꞌ nɛ tǎ wakaì cìcǐ mfɛ sàtìkæ̀ꞌ mɛ swæ̀b. Ɓa ɓɛ nwi mvæb, shìkì ɓɛ ji kuꞌ nwɔ̌ꞌ nyæ̀m nɛ ɓɛ lin kan ɓɛ kwannzi mvæb, ɓa ɓɛ ci tì kuꞌ ǹzæ̀mmì.»
Pɔ̂l ywɔꞌ lɛꞌ shan. A kin ɓɛ̀n shikpon fɔꞌ, à sannzi nun nɛꞌ, à kɛ̀n lɛ̀ ɓwum nyî ton ɓi kɛ nyenswæ̀b ndwun, ɓǎ nun shɛ ŋ̀gyìn nɛ ǹsannzi yan yɛ mlɔ̀ꞌ; sɛ lisaꞌ lɛ nywɔꞌ nɛ ɓɛ yɛ yì sàtìkæ̀ꞌ fɛ mɛ mwù nyan ɓon hwæn.
M̀ɓæn yɛ ɓɛ ɓænne Pɔ̂l kɛ nyenswæ̀b ndwunKwan sɛ ɓe lɛ̀ ŋ̀gyìn shanmɓì yi ti kwɛmmi lɛ̀ m̀mlɔ̀kǎꞌ, mɛ̀ Yudà ɓye waì kɛ ŋgyɔꞌ Àzî nun, ɓɛ yɛn Pɔ̂l kɛ nyenswæ̀b ndwun. Ɓɛ ɗwumnzi ŋ̀kwìn ɓwum hwæn, ɓɛ ɓæn nun, ɓɛ ɗunmi kun lɛ:
«Mɛ̀ ŋgyinni ɓwum Izràɛ̂l, kpeànì ɓwiꞌ. Mwum nɛ tǎ lɛli cìcì hwæn, lɛ̀ mwum hwæn ywɔꞌ ɓyɛbbi kɛ nywi ɓwɛn Izràɛ̂l, mwum màzwùm nɛ nyɛ̌. À tǎ mɛ̀ lwuǎ Mòîzɛ̀ ɓyɛbsi lɛ̀ nyenswæ̀b ndwun nun hwæn. A konndì tì ma ɓɛ, à ɗunnzâ mɛ̀ kyìn ɓwum kɛ nyenswæ̀b ndwun, li, à ŋgasâ cìcǐ sanmi ton sɛ.»
Ɓɛ lɛle li ntwiꞌ sɛ ɓon yɛnne Tròfîm mwum nɛ waꞌ Èfɛ̂zɛ̀ kɛ nlim nsòn ɓon lɛ̀ Pɔ̂l. Li nɛ ɓɛ ɓe fɔ̀kàꞌ lɛ ŋ̀kyìn mwum ni ni ɗuân nyenswæ̀b ɓyi lɛ̀ nyǐ.
M̀bæ̀tè shɛ ǹlim nsòn, ɓwum ɗunmi kwan mɛ̀ fyǎꞌ nsòn hwæn, ɓɛ ɓæn Pɔ̂l, ɓɛ kwannzi nun wan, ɓɛ ɗwɔꞌ mɛ̀ ŋwum ŋkaꞌ nyenswæ̀b ɓe.
Kwan sɛ ɓon ɓe yili lɛ̀ ɓon wu Pɔ̂l, lɛ̀ ǹtwum kɛnnâ ɓɛ̀n kɛ cǐ mwumŋkæ̀m mɛ̀ suzæ̀n ɓye Rɔ̂m lɛ Yèrusàlɛ̀m ni ti ŋ̀gwèan.
Kɛ fyaꞌ zwɛm ǹnywɛ̀n, mwumŋkæ̀m mɛ̀ suzæ̀n ni twɛlì mɛ̀ ci-zwiꞌ mɛ suzæ̀n ndɔꞌ lɛ̀ mɛ̀ suzæ̀n nun, à yèì mbyi lɛ̀ mɛ̀li. Ɓwum nsòn ɗwi zɛꞌ, ɓɛ yɛn mwumŋkæ̀m mɛ̀ suzæ̀n lɛ̀ mɛ̀ suzæ̀n nun, ɓɛ ɗonnzi m̀ɓɔꞌ Pɔ̂l.
Mwumŋkæ̀m mɛ̀ suzæ̀n ɓɛ̀n kwe, à sɛnndɔ̂ꞌ kwe ke shan, à cì ɓɛ ɓæn Pɔ̂l, ɓɛ kpæm nun lɛ̀ mɛ̀ nɗuꞌ mɓì. Ǎ kà cibbi ɓe lɛ̀ Pɔ̂l lɛ wɛn ni nɛ nyǐ? Yɛn sɛ nyǐ cǐ ɓɛ ɓæn nyǐ?
Son, mɛ̀ ŋkwu nɛ ɓe kwaìn ŋkwìn ɓwum nun ɓe ǹzæ̌ꞌ lɛꞌ lɛli kyikyi. M̀bɔ̀kì nɛ mwumŋkæ̀m mɛ̀ suzæ̀n sunnde kǎn ǹzæ̀ꞌ lɛꞌ ŋkæ̀mŋkæm ywo kɛ ntwùmnì yɛ ɓon ɓe twùmnì nun, à shɛ̀ lɛ ɓɛ kɛn lɛ̀ Pɔ̂l kɛ nye mɛ̀ suzæ̀n.
Kwan sɛ ɓon kɛn ɓɛ̀n kɛ ŋwum ɓònmbyi ɓon lɛ̀ mɛ̀ Pɔ̂l, ɓe lɛ̀ ɓwum ti wali lɛ̀ Pɔ̂l ǹzwɔꞌ, mɛ̀ suzæ̀n sheli Pɔ̂l kɛ ŋgun.
Ntwiꞌ sɛ ɓwum ɓe nun ɗwon lɛ̀ ɓɛ ta kun lɛ: «Ɓɛ wu nun, ɓɛ wu nun.»
Pɔ̂l tǎ mwù yon lùsiA kɛn ɓɛ̀n kwan nɗunnzi sɛ ɓe lɛ̀ ɓɛ yɛ Pɔ̂l ɗunnzi nye mɛ̀ suzæ̌n, ǎ kà shɛ̌ lɛ̀ mwumŋkæ̀m mɛ̀ suzæ̀n lɛ: «Mùn wòli mùn shɛ̀ wù ǹzæ̀ꞌ lɛꞌ ndɔꞌ?» Mwumŋkæ̀m mɛ̀ suzæ̀n fyònnzì lɛ̀ nun lɛ: «Wù lìmmi lɛꞌ grɛ̂ꞌ lwɛn?
Mùn ɓi fɔ̀kàꞌ lɛ wù ni mwum Èjîb nɛ wase mɛ̀ lɛꞌ mɓyibbɔa ŋ̀gyìn ndɔꞌ fɛ, à twɛꞌ mɛ̀ ci-ncǐ ɓyɛbbi ŋkæm nnyì, à kɛ̌n nlim kyɔꞌ lɛ̀ ɓon, kànmbɛꞌ, wù nɛ ɓan.»
Pɔ̂l shɛ̀ ɓe lɛ̀ nun lɛ: «Mùn ni mwum Yudà, ɓɛ ye mun kɛ Târsɛ̀ kɛ ŋgyɔꞌ Sìlìsî nun. Ǹsǒn màzwùm yi tì kuꞌ ǹsǒn ŋkæ̀mŋkæm. Mùn swulaꞌ wû, ɗonnzi zwû mùn lɛ̀ mùn lɛli lɛ̀ ŋ̀kwìn ɓwum.»
Mwumŋkæ̀m mɛ̀ suzæ̀n yili. Pɔ̂l ɗyi kɛ kɛ̀-kwù, à mɔ̀ꞌ ɓwum fyàꞌ. Ɓwum mɔki pon pon pon. À ɗunmi lɛli kɛ lɛꞌ Èbrû nun.
Ywɔꞌ nɛ ɓon ywɔꞌ à tǎ lɛli lɛ̀ ɓon kɛ lɛꞌ Èbrû nun, ɓɛ fɔsì mɔkɔ̂ꞌ mbyî. Pɔ̂l kònndì lɛꞌ lɛ:
«Mùn ni mwum Yudà nɛ ɓɛ ye kɛ Târsɛ̀ kɛ ŋgyɔꞌ Sìlìsî nun. Son, mùn twu fɛ nsòn yɛ ton yɛ nun, mùn yusaꞌ ywum kɛ mɛ kwǔ Gàmàlìɛ̂l nɛ ǹlìsàꞌ nyɛ̀m. À lìseâ mùn wɛ̌ tà shɛ ɓɛ ta fɔ̀si mɛ̀ lwuà mɛ ce ɓyɛꞌ ɗwonnzi. Mùn ɓe she Mvɛ̀nnswæ̀b nun ŋ̀kimmi ǹzwɔnzwɔ̀ꞌ wɛ̌ tà shɛ ɓyin ɓi kuꞌ ɗyě m̀banmbɔꞌ sɛ.
Ɓwum ɓɛ ɓe mbyi Yesù ɗwon hwæn, mùn ɓe ɓon vɛ̀nɛ̀ꞌ yɛnnzi, mùn wu tì ɓon. Mɛ̀ ɗwɛb lɛ̀ mɛ̀ yib, mùn ɓe ɓon ɓænni lɛ̀ mǔn ɗwì nye njè.
Mwumŋkæ̀m mɛ̀ ci-mfɛ sàtìkæ̀ꞌ lɛ̀ ŋ̀kwìn ɓwumŋkæ̀m hwæn woli ɓɛ ɗyi shìtàkwù shɛ̂m. Ɓon ɓɛ mun yě ɗèwà sɛ mun kɛ̀nne cìcǐ mɛ ŋgyinni ɓye Dàmasì fyaꞌ, ɓǎ mùn ɓænnì ɓwum ɓɛ ta mbyi Yesù Kristò ɗwon kwe, lɛ ɓɛ kiìn ɓɛ̀n fɛ Yèrusàlɛ̀m mɛ nɗuꞌ nun ɓǎ ɓɛ yɛnnzi ɓon vɛ̀nɛ̀ꞌ.»
Kwan sɛ Pɔ̂l yònnze ǹlim yon kɛ mbyi Yesù nun<TS3>(<a href="tw://bible.*?44.9.1-19">Mɛ̀ she 9.1-19</a>; <a href="tw://bible.*?44.26.12-18">26.12-18</a>)«M̀bɔ̀kì nɛ ɓe lɛ̀ mùn yèâ mbyi Dàmasì, ɓe lɛ̀ mùn ti kwɛmmi lɛ̀ ǹsǒn màzwùm, a kiìn ɓɛ̀n nywɔꞌ nlwinni, ŋ̀wanŋwan twun ndɔꞌ sukuꞌ waì zwô kæ̀mmì fɔꞌ, sɛ kanndi mùn.
Mùn pyì ŋgyɔꞌ, mùn ywɔꞌ ŋ̀kwu ndɔꞌ ta mun lon lɛ: “Sɔ̂l, Sɔ̂l, wù tà mun vɛ̀nɛ̀ꞌ yɛnnzi ntwiꞌ yɛn?”
Mǔn kà cibbi ɓe lɛ: “Wɛn nɛ wù, Nyɛli nyɛ̀m?” Ŋ̀kwu màzwùm fyonnzì mùn lɛ: “Mùn ni Yesù mwum Nàzàrɛ̂ꞌ nɛ wù tǎ vɛ̀nɛ̀ꞌ yɛnnzi.”
Ɓwum ɓɛ ɓe mùn ɓe nyè hwæn yɛn ŋ̀wanŋwan, son, ɓɛ ywɔꞌ kan ŋ̀kwu mwum nɛ ta lɛli. Mùn ywɔꞌ li, mùn cibbi tì ɓe lɛ: “Mùn yɛ̌ cì lɛ, Nyɛli nyɛ̀m?”
Nyɛli nyɛꞌ Yesù fyònnzì lɛ̀ mùn lɛ: “Waꞌ zwô, wù kɛ̀n kɛ Dàmasì. Kɛ kwe, ɓɛ yɛ wù shɛ̌ wɛ̌ swum sɛ M̀vɛ̀nnswæ̀b kɛ̀â lɛ wù yɛ̌ cì.”
M̀bɔ̀kì nɛ mǔn ɓe kàn tî yɛnni kɛ ntwiꞌ ŋwanŋwan kimmi si, ɓwum ɓye ɓwiꞌ ɓe kɛ̀n lɛ̀ ɓon ɓæn mùn fyaꞌ lɛ̀ ɓwiꞌ kà kɛ̌n ɓɛ̀n kɛ Dàmasì.
Mwum ndɔꞌ ɓe kwe nsǒn màzwùm nun, jin shon ɓe lɛ Ànànià. Mwum màzwùm ɓe mɛ̀ lwuà ɗwonnzi ǹzwɔnzwɔ̀ꞌ kɛ nɗɔa yɛ nun ɓe M̀vɛ̀nnswæ̀b ɗɔa lɛ̀ ǹlim fɔꞌ. Mɛ̀ Yudà ɓye Dàmasì hwæn ɓe nun ŋ̀gwòn yili.
À waì ɗwon nyon, à kǐn ɓɛ̌n, à ɗyi swiꞌ shɛ̂m, à shɛ̀ lɛ: “Ŋgyinni nyɛ̀m Pɔ̂l, mɛꞌ sanmi wù mwu, wù ɗunmi yɛnni.” Kɛ fyaꞌ zwɛm ǹnywɛ̀n, mɛꞌ sanmi mùn, mùn yɛn nun.
À shɛ̀ lɛ̀ mùn lɛ: “M̀vɛ̀nnswæ̀b nyɛ̌ mɛ̀ mbibea ɓyɛꞌ ɓe ɗwon kɛ̀â wù lɛ wù limmì swum sɛ nun yili, wù yɛn mwum nsanmi nyon, wù ywɔꞌ swum sɛ nun yɛ̌ wù shɛ̌ lɛ̀ ŋwum yon.
Kɛ ntwiꞌ cǐ mwum hwæn, wù yɛ̌ shìtàkwù shon ɗyi kɛ nywi ywum yɛ wù yɛnnâ nun, lɛ̀ ywum yɛ wù ywɔâ.
Jenɛ, swum sɛ wu wòli wù ɓònŋgàꞌ sɛ ɓa tî, waꞌ zwô, wù cì ɓɛ jimnzi wù ɓǎ mɛ̀ ɓyɛbbi nywù mlɔꞌ kɛ nɗɔa yɛ wù yɛ̌ Nyɛli nyɛꞌ ɗɔa nun.” »
M̀fyi yɛ Yesù fyie Pɔ̂l kɛ fyaꞌ ɓwum ɓye ɓa mɛ̀ Yudà«Mùn waꞌ kwe Dàmasì, mùn fyòn ɓe Yèrusàlɛ̀m. A kin ɓɛ̀n nywɔꞌ ndɔꞌ nɛ mun ɓe M̀vɛ̀nnswæ̀b keli kɛ nyenswæ̀b ndwun, mùn yɛn swum ndɔꞌ kɛ ndɛmndɛm nun.
Mùn yɛn Nyɛli nyɛꞌ Yesù Kristò lɛ̀ à tà mun shɛ̌ lɛ: “Kimnzi mɛ̀ kwù, wù kwan Yèrusàlɛ̀m, ntwiꞌ sɛ lan Yèrusàlɛ̀m ɓa swum sɛ wu yɛ̌ lɛli kɛ nywi yɛ̂m nun yili.”
Mùn fyònnzì lɛ̀ nun lɛ: “Nyɛli nyɛ̀m, ɓɛ limmi lwɛn lɛ mùn ɓe kɛ̀n mɛ nyenswæ̀b, ɓwum ɓye ɓe mbyi nywù ɗwon hwæn, mùn ɓe ɓon ɓo, lɛ̀ mùn tà ɓon ɗwǐ mɛ nye njè.
Kwo fɛꞌ kwan sɛ ɓɛ wue Ètìɛ̂n, ci-nɗyi shìtàkwù swû, mùn hwæn, mùn ɓe nlim. Ɓwum ɓye wue nun, mùn shɛ̀e lɛ̀ ɓon lɛ ɓɛ ciâ lwɛn, mùn nɛ ɓe mɛ̀ plè ɓyan ɓænni.”
Nyɛli nyɛꞌ kà fyònnzi lɛ̀ mun lɛ: “Kɛ̀nne, ntwiꞌ mùn yɛ̌ wù fyi læ̀bbi kɛ fyaꞌ ɓwum ɓye ɓa mɛ̀ Yudà.” »
Pɔ̂l ɓon lɛ̀ mwumŋkæ̀m mɛ̀ suzæ̀n ndɔꞌƁwum ɓe ǹzæ̌ꞌ lɛꞌ Pɔ̂l fɔli lwɛn, son, a kin ɓɛ̀n kɛ nzæ̀ꞌ lɛꞌ tòn ni nun, ɓɛ ɗunmi nun kwusi mwu lɛ: «Ɓɛ ɓwulɔ̂ꞌ nun kɛꞌ, ɓwiꞌ wòli kan ɓwiꞌ ɗonnzi paꞌ mwum ton si lɛ̀ mɛꞌ.»
Ɓɛ ɓe kwusi lɛ̀ ɓɛ ta mɛ̀ plè ɓyan fyunnzi zwô, kwùb hwæn, ɓɛ ta læb lɛ̀ ɓɛ ta jesi zwô.
Mwumŋkæ̀m mɛ̀ suzæ̀n shɛ̀ lɛ ɓɛ ɗunnzi Pɔ̂l kɛ nye mɛ̀ suzæ̀n, ɓɛ ywæꞌ nyǐ lɛ̀ mɛ̀ mɔ̀ꞌ ndɔꞌ ɓǎ nyǐ ni shɛ lɛŋkæ̀m. Li, nyǐ ni yɛ̌ swum sɛ ɓɛ ta nyǐ kwusi mwu ǹzwɔnzwɔ̀ꞌ si shɛ̌.
Kwan sɛ ɓɛ ɗunmi nun kpæmmi ɓǎ ɓɛ ɓɔꞌ nun si, Pɔ̂l cibbi lɛ̀ ci-zwiꞌ mɛ̀ suzæ̀n nɛ ɓe kwe lɛ: «Ɓyin cinni mbyi mɓɔꞌ mwum Rɔ̂m lɛ̀ ɓyin lànnzi kifɛꞌ nun mɛ̀ kæ̌ꞌ?»
Ci-zwiꞌ ni ywɔꞌ ǹzæ̀ꞌ lɛꞌ ni, à kɛ̀n mwumŋkæ̀m mɛ̀ suzæ̀n ni shǐ, à cibbi lɛ̀ nun lɛ: «Yɛn sɛ wu yɛ̌ cì jenɛ? Mwum tòn ni ni mwum Rɔ̂m.»
Mwumŋkæ̀m mɛ̀ suzæ̀n ni waì, à kǐn cǐ Pɔ̂l, à ɓɛ̌n, à cibbi lɛ̀ nun lɛ: «Shɛ̀ mûn, lɛŋkæ̀m sɛ lɛ wù ni mwum Rɔ̂m?» Pɔ̂l yili.
Mwumŋkæ̀m mɛ̀ suzæ̀n kà shɛ̌ ɓe lɛ: «Lɛ̀ mǔn kà ɓɛ mwum Rɔ̂m, mùn ɗɛ̀bbe jin màzwùm lǒn mèan ǹzwɔnzwɔ̀ꞌ.» Pɔ̂l fyònnzɔ̀ꞌ nun ɓe lɛ: «Ti lɛ̀ mǔn, mùn ni mwum Rɔ̂m ǹdìkàꞌ kɛ ye.»
Ɓwum ɓɛ ɓe lɛ̀ ɓɛ yɛ Pɔ̂l ɓo ywɔꞌ li, ɓɛ kɛsi nywi lɛ̀ nun. Nun nɛꞌ mwumŋkæ̀m mɛ̀ suzæ̀n, yi ɗun nun zwum kɛ nlìmmì yɛ nun kǐn lìmmì ɓe lɛ Pɔ̂l ni mwum Rɔ̂m lɛ̀ à cìâ ɓɛ kpimmaꞌ nun lɛ̀ mɛ̀ nɗuꞌ.
Pɔ̂l kɛ swiꞌ mɓwɔki twun mɛ YudàMwumŋkæ̀m mɛ̀ suzæ̀n ɓe yili nun fɔsì mwǔ lɛꞌ yɛ mɛ̀ Yudà ɓe Pɔ̂l ɗwonnzi nun ywo lwɛn. Li nɛ cie, kwan sɛ shikpon fɔꞌ kin wanni, à cì ɓɛ sulàꞌ Pɔ̂l kɛ mɛ nɗuꞌ nun, à shɛ̀ lɛ̀ mɛ̀ ci-zwiꞌ mɛ ci-mfɛ sàtìkæ̀ꞌ lɛ ɓyi ɓi swɔli ɓyi lɛ̀ mɛ̀ ci-mfɔ̀sàꞌ mɛ lɛꞌ nyenswæ̀b nun ɓyi hwæn. Kwan sɛ ɓon swɔli, à twɛꞌ Pɔ̂l, à kɛ̀n nun ɗyili swiꞌ shan.
Ànànià, mwumŋkæ̀m mɛ̀ ci-mfɛ sàtìkæ̀ꞌ shɛ̀ lɛ̀ ɓwum ɓye ɓe moan Pɔ̂l lɛ ɓyi ɓi ywæꞌ Pɔ̂l ɓɛn ŋwum.
Pɔ̂l kà shɛ̌ ɓe lɛ̀ mwumŋkæ̀m mɛ̀ ci-mfɛ sàtìkæ̀ꞌ lɛ: «M̀vɛ̀nnswæ̀b nɛ yɛ wù ywæli, wù ci-gwùꞌ ŋwum. Cǐ tòn sɛ wu tòn si, wù tòn son ɓǎ wù lannzì ɓwum mɛ̀ kæ̀ꞌ wɛ̌ tà shɛ lwuà yili, son, wù ɗonnzâ lwuà jenɛ lɛ̀ fyàꞌ fɔꞌ, wù shɛ̀ jenɛ lɛ ɓɛ ywæꞌ mùn.»
Ɓwum ɓye ɓe moan Pɔ̂l ɗunmi lɛꞌ lɛ̀ Pɔ̂l lɛ: «Wù nɛ ta mwumŋkæ̀m mɛ̀ ci-mfɛ sàtìkæ̀ꞌ sɛ̀mmi?»
Pɔ̂l fyònnzì lɛ̀ ɓon lɛ: «Mɛ̀ ŋgyinni, mǔn lìmmi kan lɛ mwumŋkæ̀m mɛ̀ ci-mfɛ sàtìkæ̀ꞌ nɛ nyɛ̌. Ntwiꞌ ɓɛ lɛꞌ kɛ ɗèwǎ Mvɛ̀nnswæ̀b nun kɛ nywi màzwùm lɛ: “Wù ɓǎ ǹzæ̀ꞌ lɛꞌ mɓyɛbbi ndɔꞌ lɛli kɛ nywi ci-zwiꞌ nywù.” »
Pɔ̂l lìmmi lɛ kɛ mɓwɔki twun màzwùm nun, ɓwum ɓe kyììli cìcì ɓî. Fyǎꞌ fɔꞌ ɓe mɛ̀ <font color=blue>Fàrìzìɛ̂n</font>, fyǎꞌ fɔꞌ kuꞌ mɛ̀ <font color=blue>Sàdùsìɛ̂n</font>. Li nɛ cie à kun lɛ̀ ŋ̀kwu kimmi lɛ: «Mɛ̀ ŋgyinni, mùn ni mwum <font color=blue>Fàrìzìɛ̂n</font>, mɛ̀ mbibea ɓyɛ̂m hwæn ɓe mɛ̀ <font color=blue>Fàrìzìɛ̂n</font>. Lɛꞌ nlànnzì mɛ kæ̀ꞌ shɛ̂m ndɔꞌ ɓa mbyî, mwǔ nlànnzì mɛ kæ̀ꞌ yɛ̂m yi lɛ ntwiꞌ mùn tǎ fɔ̀kàꞌ seansean lɛ ɓwum ywi yɛ ywi yìmni.»
À lɛꞌ kuꞌ ǹzæ̌ꞌ lɛꞌ yi ɗin, lɛꞌ pyi nyinnìm mɛ <font color=blue>Fàrìzìɛ̂n</font> ɓon lɛ̀ mɛ̀ <font color=blue>Sàdùsìɛ̂n</font>. Ŋ̀kwìn ɓwum yɛ ɓe kwe hwæn kyiilì cìcì ɓî.
Ntwiꞌ mɛ̀ <font color=blue>Sàdùsìɛ̂n</font> ɓi ɓwum ndɔꞌ ɓye ta shɛ̀ lɛ mwum tǎ ywi lɛ̀ à ywiâ, à ɓà tî yìmnì ɓe. A konndì ɓɛ lɛ mɛ̀ cikpuꞌ Mvɛ̀nnswæ̀b ɓye ɗɛb, ɓyi ɓi ɓan, shìkì m̀pùn ndɔꞌ ni ɓɛ. Ti lɛ̀ mɛ̀ <font color=blue>Fàrìzìɛ̂n</font>, kɛ fyaꞌ yan nun, ywum ɓî yɛ mɛ̀ <font color=blue>Sàdùsìɛ̂n</font> ɓyinnɔꞌ yi, ɓɛ ta shɛ̀ lɛ ywum màzwùm yi kwe.
Lɛꞌ màzwùm ɗunmi twɛ̀nndì ǹzwɔnzwɔ̀ꞌ. Mɛ̀ ci-nlìmmì mɛ lwuà ndɔꞌ ɓye fyaꞌ mɛ <font color=blue>Fàrìzìɛ̂n</font> waꞌ zwô, kɛ mɓɔli yɛ ɓon ɓe ɓɔli mwu Pɔ̂l, ɓɛ shɛ lɛ: «Ɓwiꞌ yɛn ki ɓwiꞌ ɓyɛbbi ndɔꞌ nywi mwum tòn ni, m̀pùn ndɔꞌ nɛ shî nun shɛ̌, shindɔꞌ cikpuꞌ Mvɛ̀nnswæ̀b ndɔꞌ lɛlâ lɛ̀ nun.»
M̀bɔ̀kì nɛ lɛꞌ ɓe yæki kim mbyimbyî, mwumŋkæ̀m mɛ̀ suzæ̀n yili kan lɛ ɓɛ yætàꞌ Pɔ̂l, à cì mɛ̀ suzæ̀n kyilì, ɓɛ zwɛꞌ Pɔ̂l kɛ nyinnìm shan nun, ɓɛ kɛn lɛ̀ nun kɛ nye nyan.
A kin ɓɛ̀n kpon nun, Nyɛli nyɛꞌ kìn Pɔ̂l shɛ̌ kɛ ndɛmndɛm nun lɛ: «Kpæm mɛꞌ. M̀bɔ̀kì nɛ wu ɗyiâ shìtàkwù shɛ̂m fɛ Yèrusàlɛ̌m, sɛ yili ti kuꞌ lɛ wù kɛn tì kuꞌ son ɗyi kɛ Rɔ̂m m̀banmbɔꞌ li.»
Ǹsunndi ŋwum yɛ mɛ̀ Yudà ndɔꞌ sunnde kɛ nywi Pɔ̂lShikpon wanni ɗin, mɛ̀ Yudà ndɔꞌ sunndi ŋwum, ɓɛ ɗunmi ɓon nɛꞌ ywɛ̀mmi, ɓɛ lɔꞌ ǹdɔ̀ꞌ, ɓɛ shɛ lɛ ɓon ɓa ji ji shìkì ɓon nwi mlǎꞌ han a kɛn ɓɛ̀n kwan sɛ ɓon yɛ Pɔ̂l wu.
Ɓwum ɓɛ sunnde ŋwum li ɓi lean ɓwum mwùm nyî.
Kwan sɛ ɓon mlɔꞌ hwæn, ɓɛ kɛn mɛ̀ ci-zwiꞌ mɛ ci-mfɛ sàtìkæ̀ꞌ cinni ɓon lɛ̀ ɓwumŋkæ̀m mɛ Yudà, ɓɛ shɛ lɛ̀ ɓon lɛ: «Ɓwiꞌ ywɛmmâ ɓwiꞌ nɛꞌ, ɓwiꞌ lɔꞌ ǹdɔ̀ꞌ lɛ ɓwiꞌ ɓa swum ndɔꞌ ɓwɛbbi ŋwum, han a kɛn ɓɛ̀n kwan sɛ ɓwiꞌ yɛ Pɔ̂l wu.
Sɛ ti ɓyin jenɛ fyaꞌ, ɓyin lɛ̀ ɓwùlu mɛ̀ ci-mɓwɔki twun. Ɓyin ɓɛ yɛ kɛ̌n mwumŋkæ̀m mɛ̀ suzæ̀n cibbi lɛ à kiìn ɓyin lɛ̀ Pɔ̂l. Ɓyin sukuꞌ nun shɛ̀ ɗin lɛ ɓyin yili ɓyin fɔsì ǹdǔꞌ lɛꞌ shon tæ̀li lwɛn. Ti lɛ̀ ɓwiꞌ, ǹɗyi yɛ ɓwiꞌ ɗyi yɛ, lɛ̀ ǎ kà ɓɛ̌n kɛ swiꞌ mɓwɔki twun, lɛ̀ ɓwiꞌ wuâ nun mbyi nun.»
Mwɛn ŋgyinni Pɔ̂l ndɔꞌ ɓe kwe, m̀pùn lɛꞌ màzwùm làn nun mɛ ywiꞌ, à kɛ̀n nye mɛ̀ suzæ̀n, à shɛ̀ Pɔ̂l.
Pɔ̂l ywɔꞌ kuꞌ li, à lon ci-zwiꞌ mɛ̀ suzæ̀n nɛ ɓe kwe mɓòn, à shɛ̀ lɛ̀ nun lɛ: «Tɛ̀ꞌ mwɔ̂ꞌ nɛ, wù kɛ̀n lɛ̀ nun kɛ cǐ mwumŋkæ̀m nyin, ntwiꞌ nun cinni lɛꞌ ndɔꞌ she nun yɛ̌ nun shɛ̌.»
Ci-zwiꞌ ni tɛ̀ꞌ mwɔ̂ꞌ ni, ɓɛ kɛn ɓɛ̀n kwe cɛ̌ mwumŋkæ̀m nyan, à shɛ̀ lɛ̀ nun lɛ: «Pɔ̂l nyɛ̌ ci-nye njè shǐ mùn lɛ mùn ni kiìn fɛ lɛ̀ mwɔ̂ꞌ nɛ, nyǐ ni cinni swum ndɔꞌ she nyǐ ni yɛ̌ wù shɛ̌.»
Ci-zwiꞌ mɛ̀ suzæ̀n ni ɓæn mwɔ̂ꞌ ni fyaꞌ, à tɛ̀tɔ̀ꞌ nun mɛ̀ tòntòn. À cibbi lɛ̀ nun lɛ: «Yɛn sɛ wu yili wù shɛ mùn?»
Mwɔ̂ꞌ ni ɗunmi nun shɛ̌ lɛ: «Mɛ̀ Yudà sunndâ ŋwum lɛ ɓon yɛ wù kǐn cibbi lɛ wù ni kiìn shim lɛ̀ Pɔ̂l kɛ mɓwɔki twun nun. Lɛ ɓon yɛ wù shɛ̌ lɛ ɓon ɓi yili lɛ̀ ɓon tæꞌ ǹdǔꞌ lɛꞌ Pɔ̂l seansean.
Ɓa wù lwùm yili, ntwiꞌ ɓɛ leân ɓwum mwùm nyî kɛ nyinnìm shan nun ɓye yɛ gwùmnì kɛ mbyi nun, ɓǎ ɓɛ ɓæn Pɔ̂l. Ɓɛ ywɛmmâ ɓon nɛꞌ lɛ ɓon ɓa swum ji shìkì ɓon nwi, han a kɛn ɓɛ̀n kwan sɛ ɓon yɛ Pɔ̂l wu. Ɓɛ fɔseâ ɓon nɛꞌ lwɛn, fyònnzì nywù nɛ ɓon ti suꞌ ɓòn.»
Mwumŋkæ̀m mɛ̀ suzæ̀n ywɔꞌ ǹzæ̌ꞌ lɛꞌ yi, à fyɔ̀sì mwɔ̂ꞌ ɓe, lɛ̀ à tà nun shɛ̌ lɛ ɓa nyǐ ni lwùm mwum ndɔꞌ lɛꞌ màzwùm shɛ̌.
M̀fyi yɛ ɓɛ fyie Pɔ̂l kɛ ke Fèlîsì, ci-ŋgyɔꞌKɛ nyě yi, mwumŋkæ̀m mɛ̀ suzæ̀n lon mɛ̀ ci-zwiꞌ mɛ suzæ̀n ɓî ɓyon ndɔꞌ, à shɛ̀ lɛ̀ ɓon lɛ: «Tannzênì mɛ̀ suzæ̌n nɗuꞌ mɓì, ɓyin swɔsi ɓon. Ɓyin twɛꞌ tì mɛ̀ ci-nyæmɓàlì mwùm shanmɓì, lɛ̀ mɛ̀ ci-yi kwòn nɗuꞌ mɓì. Ɓyin ɓonŋgàꞌ kwan sɛ ɓwum nonŋgea njiꞌ hwæn, ɓyin yɛ kɛ̌n Sèzàrê.
Ɓyin fɔsì tì kuꞌ nyæ̌mɓàlì nyɛ̌ Pɔ̂l yɛ̌ nàn ɓǎ ɓyin kɛn lɛ̀ nun kɛ ke Fèlîsì, ci-ŋgyɔꞌ, shìkì mwù ɓwum nun.»
À kɔꞌ ɗèwà ndɔꞌ, ǹzæ̌ꞌ ɗèwǎ màzwùm ɓe lɛ:
«Mùn Klôdɛ̀ Lìsìâ nɛ kɔi ɗèwà ton sɛ lɛ̀ Fèlîsì, ci-ŋgyɔꞌ, mùn hwæsi wù.
Mwum nɛ wù yɛn nɛ, mɛ̀ Yudà ɓæn nun, ɓe lɛ̀ ɓɛ yɛ nun wu, mǔn kà ɓɛ̌n lɛ̀ mɛ̀ suzæ̀n ɓyɛ̂m, mùn kpæ̀lì nun kɛ nyinnìm shan nun, ntwiꞌ ɓe lɛ̀ mùn ywɔâ lɛ mwum Rɔ̂m nɛ.
M̀bɔ̀kì nɛ mun yile mùn ywɔꞌ mwù swum sɛ ɓɛ ta nun ɗwonnzi nun, mùn kɛ̀nne lɛ̀ nun kɛ swiꞌ kyìtæ̀ꞌ twun yan.
Mùn kɛ̀n yɛn lɛ ɓɛ ɓe nun ɗwonnzi kɛ nywi mɛ lwuà nɗwon Mvɛ̀nnswæ̀b nyan. Kɛ mɛ lɛꞌ màzwùm nun hwæn, sɛ ɓe kǎn lɛꞌ sɛ ɓɛ wu nun, shìkì a ɓe kuꞌ she mwum wòli à ɗun nye njè nun, ntwiꞌ sɛ nun cì kan lɛꞌ kimmi ndɔꞌ.
Kɛ nyě yi, mùn kìn tì ywɔꞌ lɛ mɛ̀ Yudà sunnde ŋwum lɛ̀ ɓɛ ɓwuli mwù yon, mǔn, ǹdikàꞌ à kǐn cì swû m̀byìmmi. Mùn cì kuꞌ ǹlìmmì lɛ̀ ɓwum ɓye swɛmmea nun lɛ ɓon nɛꞌ kiìn lɛli lɛ̀ wù. Mùn lɛbmɛ wù.»
A kin ɓɛ̀n shikpon, mɛ̀ suzæ̀n ɓye ɓe kɛ̀n lɛ̀ mɛ̀ kwù fyôn ɓon ɓe kɛ cǐ tòn shan kɛ Yèrusàlɛ̀m, ɓɛ ɗonnzi mɛ̀ ci-nyæmɓàlì kɛn mbyî lɛ̀ Pɔ̂l.
Mɛ̀ ci-nyæmɓàlì ɓi ɓɛn kɛ Sèzàrê ɗin, ɓɛ fɛ ɗèwà lɛ̀ ci-ŋgyɔꞌ, ɓɛ kyilì nun Pɔ̂l fyaꞌ.
Ci-ŋgyɔꞌ nzanŋgaꞌ ɗèwà hwæn, à cibbi lɛ̀ Pɔ̂l lɛ nyǐ ni mwum nɛ yǎ ŋgyɔꞌ nun? Kwan sɛ nun ywɔꞌ lɛ à ni mwum nɛ kɛ Sìlìsî,
à shɛ̀ lɛ̀ nun lɛ: «Mùn yɛ̌ wù ǹzæ̌ꞌ lɛꞌ cibbea kwan sɛ ɓwum ɓye swɛmmea wu ti tǒn.» À shɛ̀ lɛ̀ ɓwum lɛ ɓyi ɓi kɛn Pɔ̂l kɛ̌ kɛ mvù sɛ Èrôdɛ̀ gwe.
Mɛ̀ Yudà kin Pɔ̂l swɛmmea kɛ swiꞌ ci-ŋgyɔꞌKɛ nyè yɛ ɓɛ kɛnne Pɔ̂l lànnzi, a lan ɓe ŋ̀gyìn shæ̂n, Ànànià mwumŋkæ̀m mɛ̀ ci-mfɛ sàtìkæ̀ꞌ ɓɛ̌n Sèzàrê lɛ̀ ɓwumŋkæ̀m mɛ Yudà ndɔꞌ. À twɛlì tì kuꞌ Tɛ̀rtìlû mwum nɛ ɓe ci-myimnzi lɛꞌ. Ɓɛ kɛn ɓɛ̀n swiꞌ Fèlîsì ci-ŋgyɔꞌ ɓǎ ɓɛ shɛ nun swum sɛ cǐ ɓɛ swɛmmea Pɔ̂l.
Ɓɛ fyi ɓwum, ɓɛ kɛn Pɔ̂l twɛli, à ɓɛ̌n, Tɛ̀rtìlû ɗunmi nun ǹzæ̌ꞌ lɛꞌ shɛ̌ nywi kɛ swiꞌ ci-ŋgyɔꞌ lɛ: «Nyɛli nyɛ̌ kɛ̀ ɓwiꞌ ɓwiꞌ hwæn, tǒn flɔa yɛ ɓwiꞌ ton fɛ yɛ, wù nɛ mwù. Ywum yɛ ta kɛ̀nnì ŋgyɔꞌ zwɛm lwɛn, ɓwiꞌ ɓyi wù. Ywum lwukea yɛ ɓwiꞌ fɔseâ kɛ jin nsòn nun yɛ, wù nɛ zwiꞌ.
Ɓwiꞌ wòli kan ɓwiꞌ fyeli ǹlim lɛ̀ wù lɛ̀ ywum yɛ ɓwiꞌ ta cinni kwan hwæn yɛ tǎ waì mɛ̀ fyàꞌ hwæn.
Mùn ɓà wu kwan lànnzi ǹzwɔnzwɔ̀ꞌ, son sɛ mùn yili mùn swulaꞌ wù lɛ ywɔꞌ zwû kwæꞌ lɛꞌ nɛ ɓwiꞌ yɛ wù sùlea nɛ.
Kɛ nyɛn yɛ ɓwiꞌ yɛn nun, mwum tòn nɛ ni ci-gwànnzì kɛ nsòn yɛ nun. À tǎ mɛ̀ lɛꞌ pyìsea kɛ nyinnìm mɛ Yudà ɓye ŋgyɔ̂ꞌ wan hwæn. Nun nɛ ci-zwiꞌ nɛ kɛ fyàꞌ ɓwum Yesù mwum Nàzàrɛ̂ꞌ nun.
Ɓe lɛ̀ à ti tì ma yili lɛ̀ nun gwannzì tì jin nyenswæ̀b ndwun nyɛꞌ, ɓwiꞌ cɛ li, ɓwiꞌ ɓæn nun. [Ɓwiꞌ ɓe yili ɓwiꞌ lannzì nun mɛ̀ kæ̀ꞌ wɛ̌ tà shɛ lwuà nyɛꞌ tǎ yili.
Son, Lìsìâ, mwumŋkæ̀m mɛ̀ suzæ̀n nɛ ɓɛnne, à zwɛ̀ꞌ ɓwiꞌ nun fyaꞌ lɛ̀ kim.
À fyòn nun li, ǎ kà shɛ̌ lɛ ɓwum ɓɛ swɛmmea nun, lɛ ɓyi ɓi kiìn kɛ cì swû.] Wu cibbaꞌ mwum tòn ni lwɛn, wǔ nɛꞌ, wù yɛ̌ yɛn lɛ lɛꞌ sɛ ɓwiꞌ swɛmmaꞌ nun lɛ̀ son sɛ, lɛŋkæ̀m sɛ.»
Mɛ̀ Yudà hwæn ɗyi kɛ ŋwum lɛꞌ màzwùm nun ɓon hwæn lɛ lɛŋkæ̀m sɛ.
Pɔ̂l tǎ mwù yon lùsi kɛ swiꞌ Fèlîsì ci-ŋgyɔꞌCi-ŋgyɔꞌ cì fyàꞌ, à lànnzì Pɔ̂l lɛꞌ. Pɔ̂l ɗunmi lɛꞌ lɛ: «Mùn lìmmi lɛ ɗwùm yi ɗyě mèan, wù nɛ ci-nlin mɛ kæ̀ꞌ kɛ ŋgyɔꞌ tòn nɛ nun. Li, ǹlim yi mùn zwum pyǐ kɛ nlùsì mwu yɛ mùn kǐn mwù yɛ̂m lùsi ɗyě kɛ swiꞌ swû.
Mwumŋkæ̀m wòli à cibbaꞌ, ɓɛ yɛ nun shɛ̌ lɛ ŋ̀gyìn yɛ mun ɓɛ̀nne kɛ Yèrusàlɛ̀m lɛ̀ mùn ɗɔa M̀vɛ̀nnswæ̀b, yɛ làn kifɛꞌ ŋ̀gyǐn wûm ɓlàn ɓî.
Mwum ndɔꞌ cinni kan mun kɛ nyenswæ̀b ndwun lɛ̀ mùn tǎ lɛꞌ pyìsi, shindɔꞌ lɛ mùn tǎ ɓwum ǹcǐ ɓyɛbbi ɗwumnzi mɛ nyenswæ̀b ndɔꞌ, kwo fɛꞌ kɛ nlim nsòn pɛɗin.
She ɓon ton sɛ, wu cibbi ɓon mwù swum sɛ ɓon swɛmmea mûn nun, shìtàkwǔ wòle kan kim sɛ kwan.
Swum sɛ mun lìmmì lɛ mùn cǐ, son sɛ she mùn yɛ̌ wù shɛ̌ swiꞌ sɛ. Mùn tǎ M̀vɛ̀nnswæ̀b nyɛ̌ mɛ̀ mbibea ɓyɛꞌ ɓe mwumnzi ɗwon kɛ mbyi nywæb nɛ kwan nun, mbyi nɛ ɓon ta lon lɛ mbyi mɛ̀ mɓwɛ̀ꞌ, son, mǔn ɗonnzi kan ywum yɛ ɓɛ kɔꞌ kɛ ɗèwà mɛ lwuà nun, lɛ̀ ye ɓɛ kɔꞌ kɛ ɗèwǎ sɛ mɛ̀ ci-nlɛli kɛ ŋwum Mvɛ̀nnswæ̀b nun kɔe nun.
Swum sɛ mùn yɛ̌ shɛ̀ sɛ, mùn cinni ǹtɛ̀ꞌ zwum lɛ̀ son kɛ nywi Mvɛ̀nnswæ̀b, ɓon nɛꞌ hwæn, ɓɛ cinni tì kuꞌ ǹtɛ̀ꞌ zwum kɛ nywi swum màzwùm. Swum màzwùm si lɛ: ɓwum hwæn, ǹdìkàꞌ mɛ̀ ci-ncǐ lwɛn lɛ̀ mɛ̀ ci-ncǐ ɓyɛbbi nun hwæn, ɓɛ kà yìmnàkàꞌ ywi.
Li nɛ ta cì, mùn tǎ nywi kimnzi lɛ̀ mɛ̀ mfɔ̀kàꞌ nyɛ̀m ɓɛ ǹlwinni kɛ swiꞌ Mvɛ̀nnswæ̀b, lɛ̀ kɛ swiꞌ ɓwum.
«Ǹdìkàꞌ nɛ mun kɛ̀nne ɗwùm ti ɗyě mèan, m̀ɓɛ̀n yɛ ye mun ɓɛ̀n kuꞌ yɛ ɓǎ mùn kpaꞌ ɓwum ɓyɛ̂m lɛ̀ lǒn, lɛ̀ mùn fɛ tì kuꞌ sàtìkæ̀ꞌ lɛ̀ M̀vɛ̀nnswæ̀b.
Swum sɛ ɓon ɓɛnne, ɓɛ cinni mùn lɛ̀ mùn tǎ cì kɛ nyenswæ̀b, son sɛ she mun yɛ̌ wù shɛ̌ sɛ. Mùn ɓe nyenswæ̀b ndwun kɛ ncì yi ɓɛ̌ꞌ nsannzi ɓwum. Mɛ̀ ŋkwìn ɓwum ndɔꞌ ɓe kǎn mun nyè, shìkì mɛ̀ lɛꞌ ndɔꞌ ɓɛ kuꞌ kwe.
Ɓwum ɓɛ ɓe kwe ɓe mɛ̀ Yudà ɓye wai kɛ ŋgyɔꞌ Àzî. Ɓon ɓɛ ɓê ɓwum ɓɛ kièn mùn swɛmmea cì swû, ɓɛshɛ ɓon cinni swum ndɔꞌ lɛ̀ mùn.
Shi ɓɛ li, ɓye kwinni fɛ, ɓɛ shɛ lɛꞌ ɓyɛbbi sɛ ɓon limmi lɛ mùn cìe kwan sɛ mùn ɓe swiꞌ mɓwɔki twun,
shi ɓɛ ǹzæ̀ꞌ lɛꞌ nɛ mùn lɛle lɛ̀ ŋ̀kwu kimmi kɛ swiꞌ shan ǹɗyi. Mùn lɛle lɛ: “Lɛꞌ nlànnzì mɛ kæ̀ꞌ shɛ̂m ndɔꞌ ɓa mbyî, à si ntwiꞌ mùn tǎ fɔ̀kàꞌ seansean lɛ ɓwum ywi yɛ ywi yìmni.” »
Fèlîsì nɛ ɓe lɛ̀ à lìmmâ mɛ̀ lɛꞌ mèan kɛ mbyi Yesù nun, fyɔ̀sì mɛ̀ kæ̀ꞌ ɓe lɛ̀ ǹyè, à shɛ̀ lɛ̀ ɓon lɛ: «Kwan sɛ Lìsìâ, mwumŋkæ̀m mɛ̀ suzæ̀n yɛ̌ ɓɛ̌n, lɛ̀ mǔn kà lin lɛꞌ shin.»
À shɛ̀ lɛ̀ ci-zwiꞌ mɛ̀ suzæ̀n nɛ ɓe Pɔ̂l ɓǒn lɛ nyǐ ni kɛn Pɔ̂l kɛ̀ ɓe næm, son, ɓa nyǐ ni giti nyǐ ǹzwɔꞌ, shìkì nyǐ ni kænni mɛ̀ ŋwě nyǐ ɓɛ tǎ nyǐ kǐn m̀kpaꞌ fɛ.
Swum sɛ Pɔ̂l lɛle kɛ Sèzàrê kɛ mɛ mɓì mɛ̀ kæ̀ꞌ nyon nunKɛ nyě ŋgyin màzwǔm, Fèlîsì kònndì ɓɛ̀n kɛ nye mɛ̀ kæ̀ꞌ ɓon lɛ̀ m̀myon Drùsî nɛ ɓe m̀lib Yudà. À fyi ɓwum, ɓɛ kɛn Pɔ̂l loin. Pɔ̂l ɓɛ̌n, Fèlîsì ɗunmi nun fɔli wɛ̌ tà shɛ nun tǎ lɛli kɛ nywi nɗwon mbyi Yesù Kristò nun.
M̀bɔ̀kì nɛ Pɔ̂l ɗunmi lɛli kɛ nywi tǒn she lwinni nun, kɛ nywi mɓæn nlim yɛ mwum wòli à ɓæn nun nɛꞌ, lɛ̀ kɛ nywi kyìtæ̀ꞌ sɛ ta kìn, yi ɗun Fèlîsì zwum, à shɛ̀ lɛ̀ Pɔ̂l lɛ: «She ɗyě wolâ fɛꞌ li, nywɔꞌ nɛ mùn yɛ̌ tì kwan cinni, mǔn kà lon ti wù.»
Li, ɗwùm ɓî kɛn làn, ɓɛ kwɛbsi Fèlîsì ci-ŋgyɔꞌ kwe, ɓɛ kɛ Pɔ̀rsìyû Fɛ̀sìtû ɓe. M̀bɔ̀kì nɛ Fèlîsì yile lɛ nun lwuli mɛ̀ Yudà nlim, à ɗonnzɔ̂ꞌ Pɔ̂l kwe nye njè.
Mɛ̀ kæ̀ꞌ Pɔ̂l kɛ swiꞌ Fɛ̀sìtûM̀ɓɛ̀n yɛ Fɛ̀sìtû ɓɛ̌n kɛ cì she shon kɛ Sèzàrê, à suꞌ nòn ŋ̀gyìn lê, à làn kɛ Yèrusàlɛ̀m.
À ɓɛ̀n kwe, mɛ̀ ci-zwiꞌ mɛ ci-mfɛ sàtìkæ̀ꞌ ɓon lɛ̀ mɛ̀ Yudǎ ŋkæ̀mŋkæm ndɔꞌ kiìn nun lɛꞌ sɛ ɓon swɛmmea Pɔ̂l ɓùnnzi. Ɓɛ cibbi lɛ̀ nun lɛ,
nyǐ ni yili zwû lɛ Pɔ̂l ni kiìn kɛ Yèrusàlɛ̀m. Ɓɛ ɓe lɛꞌ li ntwiꞌ sɛ ɓe lɛ̀ ɓɛ sunndâ ŋwum lɛ ɓon yɛ Pɔ̂l swǒn kɛ mbyi nun lɛ̀ ɓɛ wu nun.
Son, Fɛ̀sìtû fyònnzì lɛ̀ ɓon lɛ Pɔ̂l ni ni nye njè kɛ Sèzàrê, nun kuꞌ, nun fyònnimɛ ɓe kwe ŋ̀gyìɛn.
Ǎ kà kònndi ɓon shɛ̌ lɛ: «Ɓwiꞌ yɛ kɛ̀n lɛ̀ mɛ̀ ci-zwiꞌ ɓyin ndɔꞌ kɛ Sèzàrê, li, ɓɛ yɛ nun lɛꞌ ɓyɛbbi sɛ nun cǐ shɛ̌ kwe.»
Fɛ̀sìtû suꞌ nòn kwe Yèrusàlɛ̀m sonndè m̀bɔꞌ lɛ̀ ŋ̀gyìn ɓî ndɔꞌ, à fyòn nun ɓe Sèzàrê. A kin ɓɛ̀n shikpon fɔꞌ, à kɛ̌n cǐ tǒn nlin kyìtæ̀ꞌ shon. À fyi ɓwum lɛ ɓyi ɓi twɛlì Pɔ̂l.
Pɔ̂l ɓɛ̌n, mɛ̀ Yudà ɓye wai Yèrusàlɛ̀m kanndi nun, ɓɛ ɗunmi nun mɛ̀ lɛꞌ mɓyibbɔa shɛ̌ nywi han a lan mwù. Mɛ̀ lɛꞌ nɛ ɓon ɓe shɛ̀ ni, ɓɛ wòle kǎn ɓɛ lisàꞌ seansean lɛ lɛŋkæ̀m sɛ ɓon lɛꞌ.
Kɛ nlùsì mwu yon nun, Pɔ̂l ɗunmi lɛꞌ lɛ: «Mǔn làn kan lwuà mɛ̀ Yudà ndɔꞌ, shìkì mùn cì kuꞌ swum ndɔꞌ she nyenswæ̀b ndwun tǎ ɓyìnnɔ̀ꞌ, kwo fɛꞌ Sèzâr nɛ ci-mɛ ŋgyɔꞌ nɛ kɛ̌ mɛ̀ ŋgyɔꞌ hwæn, mǔn làn kan mun lwuà nyon.»
M̀bɔ̀kì nɛ Fɛ̀sìtû yile lɛ nun lwuli mɛ̀ Yudà ǹlim, à cibbi lɛ̀ Pɔ̂l lɛ: «Ti wù Pɔ̂l, wù yili ɓwiꞌ kɛn Yèrusàlɛ̀m lɛ̀ wù ɓǎ ɓɛ lannzì wù mɛ̀ kæ̀ꞌ kwe swiꞌ shɛ̂m kɛ nywi lɛꞌ ton sɛ?»
Pɔ̂l fyònnzì lɛ̀ nun lɛ: «Mùn yili mùn ɗyi swiꞌ ci-mɛ ŋgyɔꞌ nɛ kɛ̌ mɛ̀ ŋgyɔꞌ hwæn, nun nɛ yɛ mɛ̀ kæ̀ꞌ ɓyɛ̂m linni. Ntwiꞌ mǔn cì kan lɛꞌ ndɔꞌ she ɓyɛbbi lɛ̀ mɛ̀ Yudà. Wù nɛꞌ wù lìmmi seansean li.
Ɓɛshɛ mun lìmmi lɛ mùn cǐ lɛꞌ ɓyɛbbi ndɔꞌ sɛ yili lɛ ɓɛ wu mǔn, mǔn wòli kan mùn ɓyìnnɔ̀ꞌ ywi. Son, ɓɛshɛ lɛŋkæ̀m ndɔꞌ ɓan kɛ mɛ lɛꞌ nɛ ɓon ta mun shɛ̌ nywi nun, mwum ndɔꞌ wòli kan à kyìli mùn fyaꞌ yan. Mùn yilâ lɛ Sèzâr lin mɛ̀ kæ̀ꞌ ɓyɛ̂m.»
Kwan sɛ Fɛ̀sìtû sunndaꞌ ɓon lɛ̀ mɛ̀ ci-nlɛb ndɛb ɓyon, à fyònnzì lɛ̀ Pɔ̂l lɛ: «M̀bɔ̀kì nɛ wu cibbâ lɛ ci-mɛ ŋgyɔꞌ nɛ kɛ̌ mɛ̀ ŋgyɔꞌ hwæn lin kyìtæ̀ꞌ swû, wù yɛ̌ kɛ̀n kwe swiꞌ shon.»
Pɔ̂l kɛ swiꞌ mvɛ̀n ÀgripàA kin ɓɛ̀n nywɔꞌ ndɔꞌ, Àgripà nɛ ɓe m̀vɛ̀n ndɔꞌ kìn ɓɛ̀n kɛ Sèzàrê ɓon lɛ̀ m̀myon Bɛ̀rènî. Ɓɛ kien kɛ̌n ŋhwæsi Fɛ̀sìtû ci-ŋgyɔꞌ.
M̀bɔ̀kì nɛ ɓon noen kwe ŋ̀gyìn mèan, Fɛ̀sìtû sannzi m̀vɛ̀n ni lɛꞌ Pɔ̂l, à shɛ̀ lɛ̀ nun lɛ: «Mwum ndɔꞌ ni fɛ nye njè, Fèlîsì waꞌ kɛ̀n, à ɗonnzi nun kwe.
Ŋ̀gyìn yɛ mun kɛ̀nni ɓɛ̀n kɛ Yèrusàlɛ̀m, mɛ̀ ci-zwiꞌ mɛ ci-mfɛ sàtìkæ̀ꞌ ɓon lɛ̀ ɓwumŋkæ̀m mɛ Yudà swɛmmaꞌ nun cì shɛ̂m, ɓɛ cibbi lɛ mùn ni swilì ɓon nyǐ ywi.
Li, mùn fyònnzì lɛ̀ ɓon lɛ ɓɛ̀ꞌ ɓwum Rɔ̂m yili kan lɛ ɓyin ɓæn fyàꞌ mwum ndɔꞌ, ɓyin fɛɔ̀ꞌ yon wan lɛ̀ ɓwum ɓye swɛmmaꞌ nun, shìkì ɓɛ ɗyi lɛ̀ ɓon kɛ cǐ nlànnzǐ kyìtæ̀ꞌ ɓǎ nun lusì kuꞌ mwù yon.
Kwan sɛ mun shɛ̀mɛ ɓon li, ɓwiꞌ waì kwe lɛ̀ ɓon, ɓwiꞌ kiìn ɓe cɛ̌. A kin ɓɛ̀n shikpon fɔꞌ, shǐ mgbæ̀nnǐ, mùn kɛ̀n tǒn cǐ tǒn nlànnzǐ mɛ kæ̀ꞌ, mùn fyi ɓwum, ɓɛ kɛn mwum tòn ni twɛli.
Ɓwum ɓɛ swɛmmaꞌ nun ɓɛ kwan, son, mɛ̀ lɛꞌ nɛ ɓon ɓe lɛꞌ nywi yon, ǎ ɓe kǎn mɛ̀ lɛꞌ mɓyibbɔa nɛ mun ɓe fɔ̀kàꞌ lɛ mwum màzwùm cìâ.
Mɛ̀ lɛꞌ nɛ ɓon cinne lɛ̀ ɓon suꞌ kɛ nywi mɛ mbyi nɗwon Mvɛ̀nnswæ̀b nyan, lɛ̀ nywi mwum ndɔꞌ nɛ ɓon ta lon lɛ Yesù. Yesù ni ɓe lɛ̀ à ywiâ nùn, son, Pɔ̂l ni tǎ ɗyi lɛ nyǐ ni ti ɓe lɛ̀ mɛꞌ.
Mǔn lìmmi kan mbyi nɛ mùn yɛ̌ fyi nlim lɛ̀ mùn fɔsì ǹdǔꞌ lɛꞌ màzwùm tæ̀li. Li nɛ cie, mùn cibbi Pɔ̂l ɓɛshɛ nun yili lɛ̀ ɓwiꞌ kɛn Yèrusàlɛ̀m lɛ̀ nun, lɛ̀ mùn lannzì nun mɛ̀ kæ̀ꞌ kɛ nywi lɛꞌ màzwùm.
Son, Pɔ̂l yæ̀nnâ cìcì sɛ ɓɛ yɛ nun mɛ̀ kæ̀ꞌ ɓyon linni nun. À cibbi lɛ nun yɛ̌ tòn ci-nye njè han a kɛn ɓɛ̀n kwan sɛ ci-mɛ ŋgyɔꞌ nɛ kɛ̌ mɛ̀ ŋgyɔꞌ hwæn ni yɛ̌ lɛꞌ shon linni. Li nɛ ci mùn cì ɓɛ ɗonnzi nun kwe nye njè a kɛn wòlì kwan sɛ mùn yɛ̌ cì à kɛ̀n kɛ swiꞌ ci-mɛ ŋgyɔꞌ ni.»
Àgripà shɛ̀ lɛ̀ Fɛ̀sìtû lɛ nun yili nun nɛꞌ ni ywɔti ŋ̀kwu mwum màzwùm. Fɛ̀sìtû fyònnzì lɛ̀ nun lɛ nyǐ ni yɛ̌ ŋ̀kwu nyǐ ywo shim.
A kin ɓɛ̀n shikpon fɔꞌ, Àgripà ɓɛ̀n ɓon lɛ̀ Bɛ̀rènî kɛ ŋ̀kwìn ɓwumŋkæ̀m nun. Ɓɛ ɗun næm lɛ̀ ɓwum ta ɓon mɛ̀ kpaꞌ nànnzea. Ɓwumŋkæ̀m ɓye ɓe kwe ɓe mɛ̀ ci-zwiꞌ mɛ suzæ̀n, lɛ̀ ɓwum klwɔkea ɓye nlim nsòn hwæn.
Fɛ̀sìtû cì ɓɛ kiìn lɛ̀ Pɔ̂l, à shɛ̀ lɛ: «M̀vɛ̀n Àgripà lɛ̀ ɓyin ɓɛ kwinni fɛ lɛ̀ ɓwiꞌ, mwum nɛ ɓyin yɛn nɛ, nun nɛ swum sɛ cǐ mɛ̀ ŋkwìn mɛ̀ Yudà tǎ swɔli kɛ ke shɛ̂m lɛ̀ ǹswɛmmaꞌ yon. Ǹdìkàꞌ ŋwaì yɛ Yèrusàlɛ̀m, a kiìn ɓɛ̀n lɛ̀ cɛ̌ nun, ɓɛ ta suꞌ kun lɛ ɓɛ ɓwuli nyǐ ywònkyì.
Ti lɛ̀ mǔn, mǔn yɛn kan swum sɛ nun cǐ sɛ woli ɓɛ wu nun lɛ̀ ntwiꞌ màzwùm. Jenɛ, m̀bɔ̀kì nɛ nun shɛ̀â lɛ nun kɛ̀nmɛ swiꞌ ci-mɛ ŋgyɔꞌ nɛ kɛ̌ mɛ̀ ŋgyɔꞌ hwæn, mùn yilâ kuꞌ lɛ mùn yɛ̌ nun fyi.
Son, swum ndɔꞌ si kwe, mǔn lìmmi kan swum sɛ mùn yɛ̌ kɔɔ̀ꞌ lɛ̀ ci-mɛ ŋgyɔꞌ kɛ nywi lɛꞌ màzwùm. Li nɛ ci mùn kwannzi nun fɛ swiꞌ shin, a lan lɔꞌ ɗyě kɛ swiꞌ swû, wù m̀vɛ̀n Àgripà, ɓǎ kwan sɛ ɓwiꞌ yɛ lɛꞌ shon tæ̀li lwɛn, mùn cinni swum sɛ mùn yɛ̌ kɔɔ̀ꞌ.
Ntwiꞌ à si lɛꞌ ndwùmnzi kɛ mfyi ci-nye njè kɛ swiꞌ mwum ndɔꞌ shìkì wù sannzi kuꞌ mwù swum sɛ ci ɓɛ swɛmmaꞌ nun.»
Pɔ̂l tǎ nun nɛꞌ lwinni kɛ swiꞌ ÀgripàÀgripà ɗunmi lɛli lɛ̀ Pɔ̂l, à shɛ̀ lɛ̀ nun lɛ: «Wù wòli wù lwin mwù ywû jenɛ.» Pɔ̂l ywɔꞌ li, à wasi fyàꞌ zwô, à ɗunmi nun nɛꞌ lwinni, à shɛ̀ lɛ:
Mǔn lɛꞌ kan li ɗin, mùn lɛꞌ li ntwiꞌ sɛ wù lìmmi yì ɓɛ̀ꞌ mɛ Yudà seansean, lɛ̀ ywum yɛ ta ɓon ŋ̀kyììli kɛ̌ kɛ nyinnìm shan nun. Li nɛ mùn swulaꞌ wû lɛ wù kɛ ǹlim ŋgyɔꞌ, wù fɔli swum sɛ mùn yɛ̌ wù sùlea.
«Mɛ̀ Yudà hwæn limmi m̀bɔ̀kì tòn nyɛ̀m kɛ kwan m̀bìpàn shɛ̂m nun. Ɓɛ ɓwuli kan swum sɛ mùn ɓe cì kɛ nɗunmi kɛ nyinnǐm ŋkwìn ɓwum ɓyɛ̂m, lɛ̀ kɛ Yèrusàlɛ̀m.
Ɗyě nɛ ɓɛ lìmmi kan mun. Ɓɛshɛ ɓon yili, ɓɛ woli ɓɛ yili lɛ lɛŋkæ̀m sɛ lɛ mùn ɓe mɛ̀ lwuà ɗwonnzi ǹzwɔnzwɔ̀ꞌ kɛ mbyi nɗwon Mvɛ̀nnswæ̀b nyɛꞌ nun. Mùn ni kɛ ŋkwìn mɛ <font color=blue>Fàrìzìɛ̂n</font> nun.
A kin ɓɛ̀n ɗyě, mùn ni kɛ swiꞌ kyìtæ̀ꞌ ntwiꞌ sɛ mùn tǎ mwù kɛ̌ lɛ̀ lɛꞌ ŋkàli yɛ M̀vɛ̀nnswæ̀b cìe lɛ̀ mɛ̀ mbibea ɓyɛꞌ.
Mɛ̀ ɗwon wûm ɓlàn ɓî ɓyɛꞌ ta mwù kɛ̌ lɛ̀ ɓon yɛn ǹlwinnzi ŋkàli màzwùm kɛ nɗɔa Mvɛ̀nnswæ̀b yɛ ɓon ta nun ɗɔa kpòn lɛ̀ nywɔꞌ. Swum sɛ mɛ̀ Yudà ta mun mɛ̀ lɛꞌ shɛ̌ nywi nun, à si, m̀vɛ̀n nyɛ̀m.
Ti lɛ̀ ɓyin mɛ̀ Yudà, yɛn sɛ ɓyin ta fɔ̀kàꞌ lɛ à si swum twun kɛ cǐ Mvɛ̀nnswæ̀b lɛ̀ ǹyìmnzì mwum kɛ ywi nun?
À si lɛŋkæ̀m lɛ mǔn nɛꞌ hwæn, mùn sɛte fɔ̀kàꞌ lɛ sɛ yili lɛ mùn ɓɔli, ɓɛ læ̀kì jin Yesù læ̀mnzi.
Mùn fɔ̀kae li, mùn ɗyi, mùn ɗunmi kuꞌ cǐ Yèrusàlɛ̀m m̀banmbɔꞌ li. Mɛ̀ ci-zwiꞌ mɛ ci-mfɛ sàtìkæ̀ꞌ ɓe mǔn nyè. Lɛ̀ ŋ̀kimmɔꞌ màzwǔm, mùn ɓe ɓwum Yesù ɓænni mèan lɛ̀ mùn tǎ ɗwì nye njè. Kwan sɛ kwan ŋwu ɓyindɔꞌ ɓe wòlǐ, mǔn ɓe kǎn shi kɛ læm mɛ ci-nyili ŋwu yan nun.
Kɛ yi kwan ndɔꞌ nun, mùn ɓe ɓon vɛ̀nɛ̀ꞌ yɛnnzi kɛ mɛ nyenswæ̀b, mùn ɓe ma yili lɛ̀ ɓɛ yonnzì ǹyè lɛ̀ mbyi Yesù. Ǹlim ɓe mùn wea lɛ̀ ɓon, mùn ɗunmi ɓon ɗwonnzi han mùn kɛ̀n ɓɛ̀n kɛ mɛ ŋkyìn nsòn.»
Kwan sɛ Pɔ̂l yònnze ǹlim yon kɛ mbyi Yesù nun<TS3>(<a href="tw://bible.*?44.9.1-19">Mɛ̀ she 9.1-19</a>; <a href="tw://bible.*?44.22.6-16">22.6-16</a>)«Li nɛ ɓe nywɔꞌ ndɔꞌ lɛ̀ mùn kɛ̀nmɛ Dàmasì lɛ̀ ŋ̀kimmɔꞌ mfyi yɛ mɛ̀ ci-zwiꞌ mɛ ci-mfɛ sàtìkæ̀ꞌ fyie mùn fyaꞌ.
Mùn shɛ̀ wù, m̀vɛ̀n nyɛ̀m, a kin ɓɛ̀n nywɔꞌ nlwinni, mùn yɛn ŋ̀wanni ndɔꞌ ŋ̀waì kɛ ɗɛb, ŋ̀wanni màzwùm ɓe pwɛbbi ǹzwɔnzwɔ̀ꞌ sɛ lan she nywɔꞌ. Sɛ kanndi mùn ŋgyɔꞌ ɓwiꞌ lɛ̀ ɓwum ɓɛ ɓwiꞌ ɓe kɛ̀n lɛ̀ ɓon.
Ɓwiꞌ hwæn, ɓwiꞌ swinì ŋgyɔꞌ, mùn ywɔꞌ ŋ̀kwu ndɔꞌ ta lɛli lɛ̀ mùn kɛ lɛꞌ mɛ Èbrû nun lɛ: “Sɔ̂l, Sɔ̂l wù tà mun vɛ̀nɛ̀ꞌ yɛnnzi ntwiꞌ yɛn? Kɛ tæ̀nnì nɛ wu tǎ tæ̀nnì nun, wù tǎ wù nɛꞌ kwɛ̀nnì nywi fɛ wɛ̌ nàꞌ nɛ tǎ zwiꞌ mɔ̀ꞌ sɛ nyɛli nyon tà nun ywæli nun læli.”
Mùn cibbi ɓe lɛ: “Wɛn nɛ wù Nyɛli?” À fyònnzì mùn ɓe lɛ: “Yesù nɛ wù tǎ vɛ̀nɛ̀ꞌ yɛnnzi nun nɛ.
Mùn shɛ̀ wû lɛ, waꞌ zwô, wù ɗyi nùn. Ntwiꞌ sɛ ŋ̀kwan yɛ mun kwan wû kɛ swiꞌ yɛ, mùn kwan ɓǎ mùn kɛ wù lɛ̀ ci-she nyɛ̀m. Wù yɛ̌ shìtàkwù shɛ̂m ɗyi kɛ nywi ywum yɛ wù yɛnnâ ɗyě lɛ̀ kɛ nywi ywum yɛ mùn yɛ̌ tì wù kònndi lìsea.
Mùn yɛ̌ mwù ywû ɓǒn kɛ nyinnìm mɛ Yudà lɛ̀ kɛ nyinnìm mɛ kyìn ɓwum ɓye mun yɛ̌ wù fyi kwe.
M̀fyi yɛ mun tà wu fyi yɛ, à yi ɓǎ wù welì ɓon mɛꞌ, wù cì ɓɛ kwan kɛ njimmi nɛ ɓon ɓi kɛ nlim, ɓɛ kiìn kɛ ŋwanŋwan nun. À si tì kuꞌ lɛ̀ wù ci ɓɛ kwan ŋ̀kimmɔꞌ Satæ̀n nun, ɓɛ kiìn mɛ kwǔ Mvɛ̀nnswæ̀b. Li, kɛ ŋkɛ̀ yɛ ɓɛ yɛ mwù kɛ̌ lɛ̀ mǔn, M̀vɛ̀nnswæ̀b yɛ̌ ɓon mɛ̀ ɓyɛbbi nyan zùsi, à fɔ̀sì ɓon cǐ tòn kɛ nyinnìm ɓwum ɓye ti ɓyon.”
«Wù m̀vɛ̀n Àgripà, li nɛ cie mǔn ɓyìnnɔꞌ kan swum sɛ wae ǹdìkǎꞌ nlim ɗɛb.
Mùn ɗyie, mùn ɗunmi lɛꞌ-Nswæ̀b shɛ̌ lɛ̀ ɓwum ɓye Dàmasì, ɓye Yèrusàlɛ̌m, lɛ̀ ɓye nǒnnǒn Jùdê nun hwæn, han a kɛn ɓɛ̀n mɛ nsòn mɛ̀ kyìn ɓwum. Mùn ɓe ɓon shɛ̌ lɛ ɓɛ kwɛbsi m̀bɔ̀kì tòn nyan, ɓɛ cɛ mɛꞌ lɛ̀ M̀vɛ̀nnswæ̀b, ɓɛ ci mɛ̀ lɛꞌ nlwukea nɛ yɛ̌ lìsàꞌ lɛ ɓɛ kwɛbsâ m̀bɔ̀kì tòn nyan lɛŋkæ̀m.
Lɛꞌ màzwùm sɛ cie mɛ̀ Yudà ɓæn mùn kwan sɛ mùn ɓe nyenswæ̀b ndwun, ɓɛ yili lɛ̀ ɓɛ wu mùn.
Son, M̀vɛ̀nnswæ̀b kɛ̀â mùn fyàꞌ yon nywi han a kiìn ɓɛ̀n ɗyě mǔn kɛ kwe, ɓǎ mun ɗyi shìtàkwù shon lɛ̀ mwum hwæn, mwɔ̂ꞌ lɛ̀ mwumŋkæ̀m. Mǔn kònndi kan swum ndɔꞌ kɛ nywi swum sɛ mɛ̀ ci-nlɛli kɛ ŋwum Mvɛ̀nnswæ̀b nun lɛle ɓon lɛ̀ mɛ̀ Mòîzɛ̀ lɛ yɛ yɛ ɓɛ̀n.
Ɓɛ lɛle lɛ mwum nɛ M̀vɛ̀nnswæ̀b yɛ̌ fyiì yɛ̌ vɛ̀nɛ̀ꞌ yɛnni. Nun nɛ yɛ tì kuꞌ sɛti ɓɛ mwum zwimbyiꞌ nɛ yɛ̌ yìmni kɛ ywi nun. Kɛ nyìmnǐ ywi yon nun, à yɛ̌ cì mɛꞌ sanmi ɓwum lɛ̀ ǹshɛ̀ yɛ nun yɛ̌ mbyi nswæti shɛ̌ lɛ̀ ŋ̀kwìn ɓwum mɛ Yudà, lɛ̀ tì kuꞌ lɛ̀ mɛ̀ kyìn ɓwum nun.»
Ǹyili yɛ Pɔ̂l yile lɛ Àgripà kɛ mwù kɛ mbyi Yesù nunM̀bɔ̀kì nɛ Pɔ̂l ɓe nun nɛꞌ lwinni li, Fɛ̀sìtû kun lɛ̀ nun lɛ: «Pɔ̂l, tìꞌ sɛ pyisi wu? Mùn fɔ̀kaꞌ lɛ ǹyusaꞌ ywum mèan pyisâ wù tìꞌ.»
Pɔ̂l fyònnzì lɛ̀ nun lɛ: «Nyɛli nyɛ̀m Fɛ̀sìtû, mùn ɓǎ titìꞌ. Ǹzæ̌ꞌ lɛꞌ yɛ mun tǎ lɛꞌ yɛ yi lɛŋkæ̀m, à yi kɛ mbyi nun.
M̀vɛ̀n Àgripà lìmmi ywum yɛ mùn tǎ lɛꞌ yɛ hwæn, mùn wòli mùn shɛ̀ yon mwù zwô kɛ swiꞌ shon. Mùn lìmmi lɛ she nun ɓwuli kwo fɔꞌ sɛ ɓan. Ntwiꞌ ywum yɛ mun tǎ lɛꞌ yi hwæn, yɛ ɓe kǎn lànnzì kɛ kwiꞌ nun.
M̀vɛ̀n Àgripà, wù tǎ mwù kɛ̌ kɛ nywi nzæ̌ꞌ lɛꞌ yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle? Mùn lìmmi lɛ ǹlim ywû yi nlim.»
Àgripǎ kǎ shɛ̌ lɛ̀ Pɔ̂l lɛ: «A lwæbmɛ kwæꞌ, wù yɛ̌ cì mùn fyònnì mwum Yesù.»
Pɔ̂l fyònnzɔ̀ꞌ lɛ̀ nun ɓe lɛ: «Kwo fɛꞌ yǎ kwan, mùn tǎ M̀vɛ̀nnswæ̀b keli lɛ wù nɛ ɓa suꞌ, son, ɓyin hwæn ɓɛ tà mun ywɔti ɗye fɛ, ɓyin fyonnì kuꞌ wɛ̌ mùn, sàn sukuꞌ mɛ̀ nɗuꞌ nɛ mùn nywi nɛ.»
Fɛ̀sìtû ci-ŋgyɔꞌ, m̀vɛ̀n Àgripà, lɛ̀ m̀myon Bɛ̀rènî, kònndì lɛ̀ ɓwum ɓɛ ɓon ɓe lɛ̀ ɓon hwæn waꞌ zwô.
Kwan sɛ ɓon kɛsi nywi, ɓɛ ɗunmi lɛli lɛ̀ ɓwùlu lɛ: «Ɓwiꞌ yɛn kan ɓyɛbbi nɛ mwum tòn nɛ cǐ nɛ ɓɛ woli ɓɛ wu nun, shindɔꞌ ɓɛ kɛ nun nye njè.»
Kɛ̀n sɛ ɓon kɛnne lɛ̀ Pɔ̂l kɛ Rɔ̂mƁwiꞌ non kwe li, a kɛn ɓɛ̀n kwan sɛ ɓon shɛ lɛ ɓwiꞌ yɛ kɛ̀n kɛ Ìtàlî kɛ cìꞌ ndwun nun. Ɓɛ pæꞌ Pɔ̂l lɛ̀ ɓwùlu mɛ̀ ci-nye njè ndɔꞌ, ɓɛ fɛ ɓon fyaꞌ Jùlùsî ci-zwiꞌ mɛ suzæ̀n ndɔꞌ. À ɓe ci-zwiꞌ ŋkwìn mɛ̀ suzæ̀n ye Rɔ̂m ye ɓɛ ɓe lon lɛ ŋ̀kwìn Ògusìtà ci-mɛ ŋgyɔꞌ.
Cìꞌ ndwun nɛ ɓwiꞌ nean nlim ɓe cìꞌ nɛ wai Àdràmîtɛ̀ nɛ ɓe lɛ̀ à kɛ̀nmɛ mɛ̀ mbɛti ŋgyɔꞌ Àzî wonwon. Ɓwiꞌ kɛnne ɓwiꞌ lɛ̀ mɛ̀ Àrìsìtakù, mwum Màsèdwân nɛ ɓe tòn kɛ Tɛ̀sàlònikà.
Shikpon kin wanni, ɓwiꞌ ɓɛn Sìdôn. Jùlùsî ci-zwiꞌ mɛ̀ suzæ̀n ɓe Pɔ̂l ɓænni lwɛn, à ɗonnzi Pɔ̂l lɛ nyǐ ni kɛn mɛ̀ ŋwè nyǐ ɓæ̀ti, shindɔꞌ ɓɛ læ̀kì nyǐ swum ndɔꞌ sɛ yɛ nun kpea fɛ.
Kɛ ŋwaꞌ yɛ ɓwiꞌ waꞌ kwe, ɓwiꞌ suꞌ fyi kɛ mɛ mbɛti ŋgyɔꞌ nɛ moan Shîpɛ̀ ntwiꞌ sɛ m̀pùn ɓe ɓwiꞌ suꞌ kǐn ɓe kìmmàꞌ.
Kwan sɛ ɓwiꞌ lan kpìnnzɔ̀ꞌ ɗuꞌ ndwun nɛ tǎ fyi kɛ moan Sìlìsî lɛ̀ Pæ̀mfìlî, ɓwiꞌ kɛn ɓɛ̀n kɛ nsòn ndɔꞌ yɛ ɓɛ ta lon lɛ Mirà kɛ ŋgyɔꞌ Lìsî nun.
Ɓwiꞌ ɓɛn kwe, ci-zwiꞌ mɛ̀ suzæ̀n yɛn cìꞌ ndwun ndɔꞌ nɛ wai Àlèzànndî. Ɓe lɛ̀ cìꞌ màzwùm yɛ̌ fyi kɛ Ìtàlî. À nànnzì ɓwiꞌ fi kɛ cìꞌ ndwun màzwùm nun.
Ŋ̀waꞌ yɛ ɓwiꞌ waꞌ kwe, ɓwiꞌ non mbyi nun ŋ̀gyìn mèan, ɓwiꞌ suꞌ kɛ̀n sèbì sèbì han ɓwiꞌ kɛn ɓɛ̀n kɛ Sìnìdɛ̂ tɛ̀ꞌ. M̀bɔ̀kì nɛ m̀pùn kænni ɓwiꞌ kɛ̌n læ̀bbi kɛ fyaꞌ màzwùm nun, ɓwiꞌ kɛn fyi kɛ twòn ŋgyɔꞌ Sàlmònê sɛ waꞌ kɛ Krɛ̂ꞌ, m̀pǔn læ̀kì ɓwiꞌ hwumnzi.
Ɓwiꞌ ɓe tì lɔꞌ lwǔm won kwe tɛ̀ꞌ, ɓwiꞌ kɛn ɓɛ̀n kɛ cìcì sɛ ɓɛ ta lon lɛ Ŋwum-nshè-lwɛn. Cìcǐ màzwùm ɓe mbɛti nsòn ndɔꞌ yɛ ɓɛ ɓe lon lɛ Làsê.
Ɓe lɛ̀ ɓwiꞌ lannzâ kwan kwe ǹzwɔnzwɔ̀ꞌ. Li, lɛ̀ kɛ̀n sɛ ciꞌ nun ti sæ̀ꞌ seansean, ntwiꞌ sɛ ɓe lɛ̀ m̀ɓɔꞌ pyiâ, lɛ̀ Ŋ̀gwìn-nshì-mlaꞌ mɛ̀ Yudà leân nùn. Li nɛ cie Pɔ̂l shɛ̀ lɛ̀ ɓwùlu lɛ:
«Mɛ̀ ŋgyinni, mùn yɛn lɛ kɛ̀n sɛ ɓa mlɔ̌ꞌ ɗin ɓwiꞌ shi swum ndɔꞌ ɓwuli, shìkì ɓwiꞌ shi yindɔꞌ gwànnzi. A suꞌ kan fɛꞌ lɛ ywum yɛ kɛ ciꞌ nun, lɛ̀ cìꞌ nun nɛꞌ, son, lɛ̀ ɓwum ɓyɛꞌ ndɔꞌ nun.»
Ci-zwiꞌ mɛ̀ suzæ̀n ni ɗonnzi ǹzæ̌ꞌ lɛꞌ Pɔ̂l ywo, à suꞌ nun ci-ntwɛn fɔli ɓon lɛ̀ ci-cìꞌ.
Ŋwum nshě màzwǔm ɓe kǎn lwɛn lɛ̀ ǹlànnzǐ kwan mbɛb màzwùm kwe hwæn. Li nɛ cie, màn ɓwum nɛ ɓe kwe hwæn ɓe shɛ̀ lɛ ǹdikàꞌ ŋ̀waꞌ yɛ kwe. Ɓɛ ɓe yili shindɔꞌ ɓɛ læ̀kì fɛꞌ kɛ̌n ɓɛ̌n kɛ Fɛ̀nìsî, ɓon lannzì kwan mbɛb. Fɛ̀nìsî ɓe ŋwum nshè kɛ Krɛ̂ꞌ nun, yɛ ɓe cɛɔ̀ꞌ kɛ pyì-nywɔꞌ.
Kwan sɛ m̀pǔn twun cinne cìꞌ mɛ̀ Pɔ̂l kɛ mlaꞌ nunA kin ɓɛ̀n nywɔꞌ m̀bɔꞌ ndɔꞌ, m̀pǔn wǒn ndɔꞌ ɗunmi fyi, ɓɛ ɗunmi fɔ̀kàꞌ lɛ ɓɛshɛ ɓon waꞌ lɛ̀ ɓon ɓi yɛ ɓɛ̀n lwɛn wɛ̌ tà shɛ ɓon yili. Ɓɛ sulì cìꞌ, ɓɛ suꞌ won kwukwæꞌ lɛ̀ ŋgyɔꞌ Krɛ̂ꞌ.
Son, ɓɛ mgbæ̀nni kan, m̀pǔn twun ndɔꞌ yɛ ɓɛ ta lon lɛ Èràkyìlôn sænni ŋ̀waꞌ yɛ kpo ŋgyɔꞌ nun.
M̀bɔ̀kì nɛ m̀pǔn màzwùm ɓe ɗwì kimmi, mlǎꞌ shɛ cìꞌ. Cìcǐ mɓæn ciꞌ ɓe kàn tî, ɓwiꞌ suꞌ tì nywi ɗyili ɗin lɛ̀ cǐꞌ kɛ̀n lɛ̀ ɓwiꞌ.
À kɛ̀n fyi lɛ̀ ɓwiꞌ kɛ fyaꞌ leànnji lìm ɗuꞌ ndɔꞌ sɛ ɓɛ ɓe lon lɛ Kodà, sɛ ghɔe ɓwiꞌ m̀pùn kwæꞌ. Cìꞌ sɔ̀ɗin nɛ ɓwiꞌ ɓe kɛ̀n lɛ̀ nun nyè, ɓwiꞌ kɛn nun sheli tɛ̀ꞌ,
ɓwiꞌ kà yìli nun cǐ tòn shon nun. Ɓɛ ghimmàꞌ cìꞌ ndwun lɛ̀ mɛ̀ nɗuꞌ, ǎ læ̀kì sænndi. M̀bɔ̀kì nɛ ɓon ɓe yi lɛ ɓon læ̀kì lwonni kɛ mɛ gbæm kyi ɓye moan Lìbî nun, ɓɛ kyilì plè nɛ ɓe cìꞌ kɛ̀nnzi kɛ ŋgyɔꞌ. Ɓwiꞌ ɗyilì nywi, mlǎꞌ ɗunmi ɓwiꞌ twɔti ciꞌ nun lɛ̀ yɛ ta kɛ̀n lɛ̀ ɓwiꞌ.
M̀pùn ɓe yæki ɗyě mbyî nùn, han a kiìn ɓɛ̀n shikpon she fɔꞌ. Ɓɛ ɗunmi mɛ̀ nshe pæ̀li lɛ̀ ɓɛ ɗwì ɗuꞌ.
Shikpon fɔꞌ kin tì wanni, ywum yɛ ɓe kpaꞌ ciꞌ nun hwæn, ɓɛ ɗunmi yon swǐ mlaꞌ nun.
Ŋ̀gyìn leân mèan shìkì ɓwiꞌ yɛn zæꞌ nywɔꞌ lɛ̀ mɛ̀ nywæꞌ lɛ̀ ntwiꞌ mɓyɛb zwɛ̀m. M̀pǔn ɓe kǎn lwǔm wòn kwæꞌ lɛ, li, ɓwiꞌ ɓe kǎn fɔ̀kàꞌ lɛ ɓwiꞌ yɛ nywæ̀lì.
Ɓwum ɓye ɓe kwe ciꞌ nun ɓe kàn tî swum ndɔꞌ ji ŋgyin mèan nun. Pɔ̂l ni wamɛ zwô kɛ swiꞌ ɓwum ni, à shɛ̀ lɛ̀ ɓon lɛ: «Mɛ̀ ŋgyinni ɓyɛ̂m, ɓyin ywɔè lɛꞌ sɛ mun shɛ̀e ɓyin, ɓyin ton kɛ Krɛ̂ꞌ kɛ cìcǐ fɔꞌ, ɓwiꞌ ɓwulê kǎn ywum ndɔꞌ, ɓwiꞌ gwannzì yindɔꞌ wɛ̌ tà shɛ ɓwiꞌ ciâ sɛ.
Son jenɛ, mùn shɛ̀ ɓyin lɛ kimnzênì ǹlim, ntwiꞌ mwum m̀bɔꞌ ɓǎ ǹzison shon ɓwuli, cìꞌ nun kyishon nɛ yɛ gwàn.
Kɛ kpòn nyɛ̌ làn ɗye nun, M̀vɛ̀nnswæ̀b nɛ cinni mûn, nyɛ̌ mùn tǎ ɗwon, à fyii cikpuꞌ nyon kɛ ke shɛ̂m,
à shɛ̀ lɛ̀ mùn lɛ: “Pɔ̂l, ɓa yi kwɛn wù. Sɛ yili lɛ wù ɓɛn swiꞌ ci-mɛ ŋgyɔꞌ nɛ kɛ̌ mɛ̀ ŋgyɔꞌ hwæn. M̀vɛ̀nnswæ̀b yilâ lɛ ɓwum ɓɛ ta kɛ̀n lɛ̀ wù kɛ ciꞌ nun hwæn swæꞌ kɛ ntwiꞌ kwɛ̀nnzǐ nlim shon kɛ nywi ywû.”
Mɛ̀ ŋgyinni ɓyɛ̂m, li nɛ ci mùn shɛ̀ ɓyin lɛ kimnzênì ǹlim. Ntwiꞌ sɛ mùn tǎ zwùm tɛ̀li lɛ̀ M̀vɛ̀nnswæ̀b lɛ swum sɛ nun lɛꞌ si, sɛ ɓa pyì ŋgyɔꞌ ɗin. Sɛ yɛ kuꞌ cì m̀banmban wɛ̌ swum sɛ nun lɛꞌ.
Son, cìꞌ yɛ̌ ɓwiꞌ kɛ̌n ɗwǐ mbɛti lìm ɗuꞌ ndɔꞌ.»
Nywɔꞌ nɛ mɛ̀ sonndè ɓî woli, a kin ɓɛ̀n kpon nun, m̀pùn kònndì ɓwiꞌ twɔti kɛ nlim ɗuꞌ nɛ ɓɛ ta lon lɛ Mèditèrànê. A kin ɓɛ̀n làn mɛ nyimblim, mɛ̀ ci-she kɛ cìꞌ ndwun màzwùm kɛn yɛn lɛ ɓwiꞌ ta kwɛmmi lɛ̀ ŋgyɔꞌ ndɔꞌ.
Ɓɛ ɗwi m̀bɔ̀kì kɛ mlaꞌ nun ɓǎ ɓɛ limmì ǹjim ɗuꞌ. Ɓɛ yɛn lɛ yɛ kwan mɛ̀ mɛtà mwum nlê ɓlàn shanmɓì. Ɓɛ sɛnndɔꞌ mbyî kwæꞌ, ɓɛ ɗwi tì, yɛ kwan mɛ̀ mɛtà mwum ɓî ɓlàn nìni.
Ɓɛ ɓe yi lɛ cìꞌ nyɛꞌ læ̀kì zwæ̀btì lɛ̀ mɛ̀ ŋgwɔ̀ꞌ. Li nɛ cie ɓɛ ɗwi ywum kyìblea yɛ ta cìꞌ ɗyili ɓe nyè nyî, ɓɛ suꞌ tì kuꞌ shikpon cɛ.
Pɔ̂l yɛn li, à shɛ̀ lɛ̀ mwumŋkæ̀m mɛ̀ suzæ̀n ɓon lɛ̀ mɛ̀ suzæ̀n ɓyon lɛ: «Ɓye lɛ̀ ɓwum shi tòn fɛ cìꞌ ndwun nun lɛ̀ ɓwiꞌ, ɓwiꞌ ɓa nywæ̀li.»
Mɛ̀ suzæ̀n ywɔꞌ tî kuꞌ làn nyan li, ɓɛ lin ǹɗuꞌ mwɛn cìꞌ, ɓɛ ɗonnzi nun à kɛ̀n.
A kin ɓɛ̀n moan shikpon, Pɔ̂l shɛ̀ lɛ̀ mwum hwæn lɛ nyǐ ni ji ji. À ɓe lɛꞌ lɛ: «A ti ɗyě ŋ̀gyǐn wûm ɓlàn nyî, ɓyin ta tòn, ɓyin ji kan swum ndɔꞌ.
Li nɛ mun lɛꞌ lɛ jiênì ji, ɓyin læ̀kì ǹjè ywi. Ntwiꞌ fɛ mlaꞌ nun, swum ndɔꞌ ɓa mwum ndɔꞌ cǐ.»
Pɔ̂l lɛꞌ ǹzæ̌ꞌ lɛꞌ yi hwæn, à sheli brɛ̂ꞌ, à yili M̀vɛ̀nnswæ̀b osɔ̀kɔ̀ꞌ kɛ swiꞌ ɓwum hwæn, à ɓɔti son, à ɗunmi ji.
Ɓwum hwæn kà kpæm ǹlim, ɓɛ ɗunmi kuꞌ ji.
Ɓwiꞌ ɓe ciꞌ nun hwæn ɓwum nɗuꞌ mɓì lɛ̀ mwùm nshanmɓì ɓlàn fyuru.
Kwan sɛ ɓɛ ji ji, ɓɛ ɓyim, ɓɛ ɗunmi yì ɓæm mvon swì kɛ ɗuꞌ ɓǎ cìꞌ ɗonmi ɓe.
Shikpon wanni, mɛ̀ ci-she sɛm ŋgyɔꞌ, ɓɛ lìmmi kan cìcǐ màzwùm. Ɓɛ ɗwi zɛꞌ, ɓɛ yɛn twòn ɗuꞌ ndɔꞌ lɛ̀ gbæm kyi nun, ɓɛ yili lɛ̀ ɓɛ kɛn cìꞌ twɔ̂ꞌ kwe ɓɛshɛ ɓon ɓɛn.
Ɓɛ sulàꞌ ywum kyìblea yɛ ta cìꞌ ɗyili nlim ɗuꞌ, ɓɛ swi yon, ɓɛ konndì tì mɛ̀ nɗuꞌ yì ɓlon klwɔkea yɛ ɓe nyè ciꞌ sùlea, ɓɛ ndætì plè nyɛ̌ mwu ciꞌ ɓǎ m̀pùn twɔtɔ̀ꞌ ɓon cìꞌ kɛ moan kyɔꞌ. Ɓɛ ɗunmi kɛ̀nnɔ̀ꞌ kɛ fyaꞌ mɛ gbæm kyi.
Ɓɛ kɛn ɓɛ̀n kɛ cì ndɔꞌ, cìꞌ ɓɛ̀lì kɛ kyi nun nlim mlaꞌ kɛ mbyìbì mlǎꞌ kimmi nun. Mwù ciꞌ hwæn ɓe lɛ̀ yɛ ɗun kɛ kyi nun, cǐ funnzi ɓe kǎn tî. Ɓe lɛ̀ mɛ̀ kpaꞌ mlaꞌ ti làn nyè ɓlǒ lɛ̀ kim.
Mɛ̀ suzæ̀n ɓɛ ɓe mɛ̀ ci-nye njè ɓǒn ɓe yili ɓon wu ɓyi, ǹdɔꞌ ni læ̀kì nywæ̀lì lɛ̀ ŋgwɔꞌ.
Son, ci-zwiꞌ nyan kænni ɓon lɛꞌ màzwùm, ntwiꞌ sɛ nun ɓe kǎn yili lɛ swum ndɔꞌ ci Pɔ̂l. À shɛ̀ lɛ̀ mwum hwæn lɛ nyɛ̌ lìmmi ŋgwɔꞌ, nyǐ ni pyi ɗuꞌ, nyǐ ni wɔꞌ, nyǐ ni kwan kyɔꞌ.
Ɓye lìmmi kan kuꞌ, ɓyi nan kɛ yi plân zwɛm, shindɔꞌ yi kìtɔ̀ꞌ ciꞌ zwɛm. Ɓɛ ci li, mwum hwæn kwan kyɔꞌ shìkì swum ndɔꞌ yinndì nun.
Ŋ̀gyìn yɛ mɛ̀ Pɔ̂l lannze kɛ MàlìtâKɛ nyè yɛ ɓwiꞌ nywæli ywi, ɓwiꞌ kwan kyɔꞌ, ɓɛ shɛ ɓwiꞌ lɛ jin lìm ɗuꞌ màzwùm si lɛ Màlìtâ.
Ɓwum ɓye ɓe kwe ɓæn ɓwiꞌ lwɛn ǹzwɔnzwɔ̀ꞌ. M̀bɔ̀kì nɛ mvu ɓe nwi, mbɛb ɓe kwɛ̀n, ɓɛ ɓanni win twun ndɔꞌ kwe, ɓɛ ye ɓwiꞌ kwe ɓwiꞌ hwæn.
Mɛ̀ ŋwæm ŋgæꞌ ndɔꞌ nɛ ɓe kwe ŋ̀kwinni, Pɔ̂l kɛ̀n nun hwɛnni ɓǎ nun swi nun kɛ win nun, nywun kwaìn nlim lɛ̀ twɛ̀nndǐ win, à swɛb nun, à ghæti nun fyaꞌ.
Lan Màlìtâ yɛn Pɔ̂l nywun fyaꞌ ǹyìli, ɓɛ ɗunmi lɛli lɛ̀ ɓwùlu lɛ: «Ŋgyi ɓan, mwum tòn nɛ ni ci-ŋwu ɓwum. À ni kɛ mlǎꞌ nywæ̀li nɛ, nywun kìân tì nun swɛbbi fɛ kyɔꞌ. Son sɛ lisaꞌ lɛ ǹswæ̀b yɛ ta ǹjì wìnni lɛ̀ mɛ̀ ci-ncǐ ɓyɛbbi yili kan lɛ à ton lɛ̀ mɛꞌ.»
Pɔ̂l suꞌ nywun cɛ ɗin, à sæ̀tɔ̀ꞌ nun win nun, nywi kwɛ̀nni kan nun ɓe.
Ɓwùlu ɓe suꞌ ɓòn lɛ nyǐ ni yɛ̌ ɗunmi nyèkàꞌ, shindɔꞌ nyǐ ni yɛ̌ pyì ŋgyɔꞌ ɗin, nyǐ ni ywi. Ɓɛ ɓon shě, mɛꞌ mgbɔki ɓon, ɓɛ yɛn lɛ swum ndɔꞌ cì kan nun, ɓɛ kwɛbsi ŋwum, ɓɛ ɗunmi lɛꞌ lɛ m̀vɛ̀nnswæ̀b ndɔꞌ ni nɛ.
Kɛ cìcì sɛ ɓon ɓe win wo nun, kpìnnzɔ̀ꞌ mɛ ŋgyɔꞌ mwumŋkæ̀m nɛ cinni lìm màzwùm ɓe mbɛti. Jin mwum màzwùm ɓe lɛ Pùblìyû. À yèe ɓwiꞌ lwɛn ǹzwɔnzwɔ̀ꞌ, ɓwiꞌ non ɗwon nyon ŋ̀gyǐn lwukea lwɛn lê.
Ɓe lɛ̀ ce mwum màzwùm ni ŋ̀gwɛ̀nŋgwɛ̀n. À ɓe lɛ̀ mbɛb, à kònndì kyi mbàn cinni. Pɔ̂l kɛ̀n nun yɛnni. À ɓɛ̀n kwe, à keli M̀vɛ̀nnswæ̀b, à sati nun mɛ̀ fyàꞌ nywi, à kimnzi nun.
Kɛ nyě yi, mɛ̀ ŋgwɛ̀nŋgwɛ̀n mèan nɛ ɓe kwe lìm ɗuꞌ màzwùm nun kǐn cǐ Pɔ̂l, à kimnzi ɓon.
Yǎ paꞌ mmwumnzi yɛ toen ɗin ɓɛ mwumnzi kan ɓwiꞌ yon? Kwan sɛ ɓwiꞌ ywi cìꞌ ɗun, ɓɛ fɛ ɓwiꞌ ywum yɛ wole yɛ kpaꞌ ɓwiꞌ kɛ kɛ̀n shɛꞌ nun.
Ŋ̀waꞌ yɛ Pɔ̂l wae kɛ Màlìtâ, à kɛ̀n ɓɛ̀n kɛ Rɔ̂mKɛ nyě mɛ nywiꞌ lê yɛ ɓwiꞌ noen kwe, ɓwiꞌ ywi kɛ̀n wea, ɓwiꞌ nan cìꞌ ndwun nyɛ̌ wai Àlèzànndî. Ɓɛ ɓe cìꞌ ni lon lɛ Mɛ̀-fæb-mɛ-swæ̀b. Cìꞌ màzwùm lànnze kwan mbɛb kɛ lìm ɗuꞌ fɔꞌ màzwùm nun.
Ɓwiꞌ kɛn li, ɓwiꞌ kɛn ɓɛ̀n kɛ nsòn yɛ ɓɛ ɓe lon lɛ Sìràkûzɛ̀, ɓwiꞌ non kwe ŋ̀gyìn lê.
Ɓwiꞌ waꞌ kwe, ɓwiꞌ suꞌ won lɛ̀ moan kyɔꞌ ɓǎ ɓwiꞌ kɛn ɓɛ̀n kɛ Rèjìô. A kin ɓɛ̀n shikpon fɔꞌ, m̀pùn yɛ tǎ waì kɛ mbênji ɗunmi fyi, ɓwiꞌ suꞌ kɛ̀n ŋ̀gyìn ɓî, ɓwiꞌ kɛn ɓɛ̀n kɛ nsòn yɛ ɓɛ ta lon lɛ Pùzòlê.
Kɛ kwe nɛ ɓwiꞌ cinne mɛ̀ ŋgyinni ndɔꞌ, ɓon lɛ: ɓwiꞌ non kwe lɛ̀ ɓon sonndè m̀bɔꞌ. Kɛ nyě yi, ɓwiꞌ kà waꞌ kɛ̀n she Rɔ̂m.
Ɓwum Yesù ndɔꞌ ɓye kwe ɓe lɛ̀ ɓɛ ywɔâ ǹtwum mɓɛ̀n yɛꞌ mbyî, ɓɛ kiìn ɓwiꞌ ɓònŋgea mbyi nun. Ɓye ɓwiꞌ cinne kɛ sɛm Àpûs ɓe kwe, lɛ̀ ɓye kɛ lwùmmɔ̀ꞌ mɛ nye mɛ kyìn lê ɓe tì kwe. Pɔ̂l yɛn ɓon ɗin, à yili M̀vɛ̀nnswæ̀b osɔ̀kɔ̀ꞌ, à kimnzi ǹlim ɓe.
Ǹsannzi yɛ Pɔ̂l ɓe ywum yɛ kɛ nywi Yesù Kristò sannzi kɛ Rɔ̂mPɔ̂l nòn kwe ŋ̀gyìn lê, à lon mɛ̀ ci-zwiꞌ mɛ Yudà ɓye kwe Rɔ̂m kɛ cìcì sɛ nun tǎ tòn nun. Ɓɛ swɔli hwæn, à shɛ̀ lɛ̀ ɓon lɛ: «Mɛ̀ ŋgyinni ɓyɛ̂m mɛ̀ Yudà, kwo fɛꞌ she mǔn cì kan swum ndɔꞌ lɛ̀ ŋ̀kwìn ɓwum ɓyɛ̂m, shìkì mùn cì kuꞌ swum ndɔꞌ sɛ yì ɓɛ̀ꞌ mɛ mbibea ɓyɛꞌ tà ka yili, ɓɛ ɓænni mùn kɛ Yèrusàlɛ̀m, ɓɛ kyilì mùn kɛ fyaꞌ mɛ̀ ci-zwiꞌ ɓwum Rɔ̂m.
Ɓon kuꞌ, ɓɛ yoân m̀bɔ̀kì nɛ ɓon cinne kǎn lɛꞌ ɓyɛbbi ndɔꞌ nywi yɛ̂m she ɓɛ woli ɓɛ wu mùn nun, ɓɛ yile ɓǎ ɓɛ pæꞌ fyàꞌ lɛ̀ mùn.
Son, mɛ̀ Yudǎ yili kan li. Mùn yili lɛ ci-mɛ ŋgyɔꞌ nɛ kɛ̌ mɛ̀ ŋgyɔꞌ hwæn yɛn lɛꞌ màzwùm. Son sɛ cie mùn kǐn fɛ, kwo fɛ she mǔn cinni kan lɛꞌ nswɛmmaꞌ ndɔꞌ sɛ mun yɛ̌ ŋ̀kwìn ɓwum ɓyɛ̂m mɛ̀ Yudà swɛmmea nun.
Li nɛ mùn cibbi lɛ mùn yili mùn yɛn ɓyin lɛ̀ mùn lɛli lɛ̀ ɓyin. Ntwiꞌ mɛ̀ nɗuꞌ nɛ mùn nywi nɛ, kwɛ̀m ndɔꞌ ɓà mbyî, kwɛ̀m ni kɛ nywi mwum nɛ ŋ̀kwìn ɓwum Izràɛ̂l ta zwùm tɛ̀li lɛ̀ nun lɛ à yɛ̌ ɓɛ̀n.»
Mɛ̀ ci-zwiꞌ mɛ Yudà fyonnzì lɛ̀ nun lɛ: «Ɗèwà ndɔꞌ wai kifɛꞌ kɛ Jùdê sɛ pyi ɓwiꞌ fyaꞌ lɛ̀ jin swû. Kwo fɛꞌ mwum nyɛꞌ ndɔꞌ wai kifɛꞌ nun kwe ɓǎ nun shɛ ɓwiꞌ ywum yɛ ta lànnzì, shindɔꞌ à shɛ̀ ɓwiꞌ lɛꞌ ɓyɛbbi ndɔꞌ lɛ̀ jin swû.
Son, ɓwiꞌ yili ɓwiꞌ fɔsì wù swum sɛ wù tǎ fɔ̀kàꞌ ywo ŋwum, ntwiꞌ ɓwiꞌ limmi lɛ fyàꞌ yɛ wù ni kɛ nlim yi, ɓɛ ta yon ɓyìnnzi cìcì hwæn.»
Ɓɛ sunndaꞌ ywum hwæn kwe, ɓɛ kɛ ŋ̀gyìn nɛ ɓon yɛ Pɔ̂l kǐn fɔli. Ŋ̀gyìn màzwùm wòli, ɓɛ ɓɛn mèan ǹzwɔnzwɔ̀ꞌ kɛ nye nɛ Pɔ̂l ɓe tòn nun. Ɓɛ ton kwe ǹdìkàꞌ ŋwaꞌ yɛ shikpon a kɛn ɓɛ̀n kwæ̀bbi, lɛ̀ Pɔ̂l tà ɓon mɛ̀ lɛꞌ shɛ̌. À ɓe ɓon lɛꞌ she kɛ nywi ywɔꞌ Mvɛ̀nnswæ̀b shɛ̌. À ɓe kæb lɛ̀ ɓɛ yili ywum yɛ nun ɓe ɓon shɛ̌ kɛ nywi Yesù. À ɓe ɓon lìsea kɛ mɛ lwuǎ Mòîzɛ̀ nun, lɛ̀ kɛ yi ɗèwà ye mɛ̀ ci-nlɛli kɛ ŋwum Mvɛ̀nnswæ̀b nun kɔe nun.
Ɓyindɔꞌ yili ywum yɛ nun ɓe ɓon shɛ̌, fyàꞌ ndɔꞌ ɓyinnɔ̀ꞌ kuꞌ ŋ̀kɛ̀ mwu.
Kwan sɛ ɓon ywi waꞌ, mɛ̀ ŋwum ɓe ɓon kyikyi, Pɔ̂l kà shɛ̌ lɛ̀ ɓon lɛ: «M̀pùn Nsanmi ɓwɛ̀le kǎn kwan sɛ nun lɛle lɛ̀ mɛ̀ mbibea ɓyin kɛ ŋwum Èzaì ci-nlɛli kɛ ŋwum yon nun.
À lɛle lɛ:“Kɛ̌n cǐ ŋkwìn ɓwum ton ɓɛ, wù shɛ̀ ɓon lɛ:Ɓyin kà ywɔkàꞌ, son, ɓyin ɓa mwù lìmmi.Ɓyin kà cɛkàꞌ, son, ɓyin ɓa yɛnni.
Ntwiꞌ mɛ̀ nlim ŋkwìn ɓwum ton yɛ ti ǹshìmndea lɛ̀ lɛŋkæ̀m, ɓon læ̀kì mwù lìmmi.Ɓɛ ɗwɔki mɛꞌ, mɛꞌ ɓyan læ̀kì yɛn.Ɓɛ shimmaꞌ mɛ̀ ywiꞌ lɛ̀ ɓɛ læ̀kì ywɔꞌ,lɛ̀ ɓon yonni fyaꞌ yɛ̂m nun ɓǎ mùn kimnzi ɓon.” »
Pɔ̂l kà lɛꞌ tî ɓe lɛ: «Lìmmênì lwɛn lɛ ǹtwum nswæti yɛ M̀vɛ̀nnswæ̀b fyii yɛ ti jenɛ ye ɓwum ɓye ɓa mɛ̀ Yudà. Ɓɛ yɛ ɓon yon ywo.» [
À lɛꞌ ǹzæ̌ꞌ lɛꞌ yi ɗin, mɛ̀ Yudà waꞌ kɛ̀n lɛ̀ ɓɛ ta lɛꞌ kunkun kɛ nyinnìm shan nun.]
Pɔ̂l nòn kwe ɗwùm ɓî, à ɗɛ̀b nye nɛ nun ɓe tòn nlim. Ɓwum ɓye ɓe nun kǐn yɛnni hwæn, à ɓe ɓon yě.
À ɓe lɛli kɛ nywi ywɔꞌ Mvɛ̀nnswæ̀b, à lìsàꞌ tì kuꞌ ywum yɛ kɛ nywi Nyɛli nyɛꞌ Yesù Kristò. À ɓe lìsàꞌ li mwù zwô, shìkì ɓɛ kænni nun.
<font color=teal>Ɗèwà Sɛ Pɔ̂l Kɔe Lɛ̀ Ɓwum Yesù Kristò Ɓye Rɔ̂m</font>Mɛ̀ hwæsiMùn Pɔ̂l nɛ ta ɗèwà ton sɛ kɔi. Mùn nɛ cikpuꞌ fyaꞌ Yesù Kristò. M̀vɛ̀nnswæ̀b ɓæn mùn lɛ̀ mùn ɓɛ ci-ntwum nyon. À pæ̀ꞌ mun nyinnìm ɓwùlu, ɓǎ mùn sannzi ɓwum Ǹtwum Lwɛn yon.
Ɗyě nɛ Ǹtwum Lwɛn màzwǔm kwan kan. M̀vɛ̀nnswæ̀b cìe ŋ̀kàli yon ǹdìkàꞌ ŋwê. À cìe mɛ̀ ci-nlɛli kɛ ŋwum yon nun kɔꞌ yon kɛ ɗèwà shon nun kwan ti læ̀bbi.
Ǹtwum Lwɛn màzwùm yi kɛ nywi Mwɛn nyon Yesù Kristò nɛ ɗyi Nyɛli nyɛꞌ. Kɛ mfyòn yɛ nun fyònne mwum ŋgyɔ̂ꞌ wan, à ɓe kɛ mvu ɓwum mvɛ̀n Dàvîd nun,
son, kɛ paꞌ tòn she nun ɓe tòn mbyî cɛ̌ Mvɛ̀nnswæ̀b, à ɓe mwɛn nsanmi nyon. Sɛ fɔsi kwan seansean lɛ à ni Mwɛn Mvɛ̀nnswæ̀b, kwan sɛ M̀vɛ̀nnswæ̀b yìmnze nun kɛ ywi nun.
Yesù Kristò nɛ mwǔ swum sɛ cìe M̀vɛ̀nnswæ̀b ŋgæ̀nni mùn kɛ nyæ̀n yɛ nun yæ̀nne mùn lɛ̀ ci-ntwum nyon. À cǐ li, ɓǎ ɓwum ɓye ɓa mɛ̀ Yudà tɛꞌ kuꞌ zwùm lɛ̀ nun, ɓɛ mwumnzi nun. Li nɛ ɓɛ yɛ jin Yesù Kristò twuli.
Ɓyin ɓɛ Rɔ̂m ɓi, ɓyin ɓi tì kuꞌ kɛ læm ɓwum màzwùm nun. Ɓyin ɓɛ M̀vɛ̀nnswæ̀b loân lɛ ɓyin ɓɛ ɓwum Yesù Kristò.
Mùn kɔi ɗèwà sɛ lɛ̀ ɓyin hwæn ɓɛ M̀vɛ̀nnswæ̀b yili, ɓɛ nun loân lɛ ɓyin ɓɛ ɓwum ɓyon. Ce nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì ɓyin, ɓɛ fɛ ɓyin flɔa.
Ǹyili yɛ Pɔ̂l ɓe yili nun kɛn ɓwum Yesù ɓye Rɔ̂m ɓæ̀tiSwum zwimbyiꞌ sɛ mùn yili lɛ mùn shɛ ɓyin, à si lɛ mùn tǎ M̀vɛ̀nnswæ̀b osɔ̀kɔ̀ꞌ yili fyaꞌ Yesù Kristò kɛ ntwiꞌ yin, ɓyin hwæn, kɛ nywi ntɛ̀ꞌ zwum yɛ ɓyin ta tɛ̀ꞌ lɛ̀ nun. Ǹtɛ̀ꞌ zwum yin ta ywùm yi cìcì hwæn.
Ɓɛshɛ mun pɔkaꞌ ɗin, M̀vɛ̀nnswæ̀b ni shìtàkwù shɛ̂m, nun nɛ mùn tǎ she shon cǐ lɛ̀ ǹlim fɔꞌ, kɛ nshɛ̌ Ntwum Lwɛn yɛ mùn tǎ shɛ kɛ nywi mwɛn nyon nun. À lìmmi lɛ mǔn tà ka ɓyin limnzi.
Kwan mèan hwæn yɛ mùn tà nun keli, mùn tà nun cibbi lɛ ɓɛshɛ nun yɛn lɛ à si lwɛn, à ci lɛ mùn kiìn ɓyin ɓæ̀ti ɗye kæ̀mmì shɛ nun.
Ntwiꞌ ǹlim yɛ̂m ta suꞌ ɗyi lɛ mùn kiìn ɓyin yɛnni, ɓǎ mun ɓɛn ɓyin lɛ̀ ŋ̀kimmɔꞌ ndɔꞌ yɛ wai fyaꞌ Mpùn Nsanmi, ŋ̀kimmɔꞌ ndɔꞌ yɛ woli yɛ kimnzi ɓyin kɛ tòn shin nun.
Sɛ lan li, mùn yili ti kuꞌ lɛ mùn ɓɛn nyinnìm shin nun lɛ̀ ɓwiꞌ tɛtènì ɓwùlu zwùm, ɓwiꞌ hwæn. Mùn yɛ̌ ǹtɛ̀tì zwum cinni kwan sɛ mùn yɛ̌ ɓɛ lɛ̀ mùn yɛnnâ m̀bɔ̀kì nɛ ɓyin ta zwùm tɛ̀li lɛ̀ M̀vɛ̀nnswæ̀b, ɓyin cinni tì kuꞌ ǹtɛti zwum, kwan sɛ a yɛ ɓɛ lɛ̀ ɓyin ta kuꞌ m̀bɔ̀kì ntɛ̀ꞌ zwum yɛ̂m yɛnni.
Mɛ̀ ŋgyinni ɓyɛ̂m, mùn yili lɛ ɓyin limmì lɛ mùn sùkeâ ŋkǐn mɓæ̀tì yin kæ̀mmì mèan han, wɛ̌ tà shɛ a kinmɛ̀ ɓɛ̀n ɗyě kɛ kæ̀mmì shɛ nun sɛ. Mùn yili lwɛn lɛ she shɛ̂m kwannzi mwù kɛ cì shin, m̀bɔ̀kì nɛ sɛ kwannzâ mwǔ kɛ cìcì mɛ kyìn ɓwum ndɔꞌ nyɛ̌ mbyî.
Ntwiꞌ sɛ à si mùn nywi dòlɛ̀ꞌ lɛ mùn kɛn kɛ cìcì yi paꞌ ɓwum hwæn, ɓye mɛꞌ sanmâ, ɓon lɛ̀ ɓye kɛ njimmi nun, mùn kònndì kɛ̌n cɛ̌ ɓye limmi ɗèwà lɛ̀ ɓye cǐ kifɛꞌ swùkwulwù.
Ŋ̀kimmɔꞌ yɛ Ǹtwum Lwɛn cinniMwǔ tà ka mun tuntun nlim lɛ̀ ǹshɛ̌ Ntwum Lwɛn. Ŋ̀kimmɔꞌ Mvɛ̀nnswæ̀b yi kɛ Ntwum Lwɛn yɛ mùn tǎ shɛ̀ yɛ nun. Ntwiꞌ sɛ yon yɛ mbyi nɛ nun tǎ fyi lɛ̀ nun swæti ɓwum ɓye ta ǹlim ɗyili nywi yon hwæn, ǹɗunmi yi kɛ nywi mɛ Yudà, a kɛn ɓɛ̀n kɛ ɓye ɓa mɛ̀ Yudà nun hwæn.
Ntwiꞌ sɛ kɛ nywi Ntwum Lwɛn màzwùm yɛ, ɓwiꞌ ta ywɔti m̀bɔ̀kì nɛ M̀vɛ̀nnswæ̀b tà ɓwum fyɔ̀si sanmi kɛ swiꞌ shon. Kɛ mfyɔ̀sì sanmi màzwùm nun, shi ɓɛ ǹtɛ̀ꞌ yɛ ɓɛ ta zwùm tɛ̀li lɛ̀ nun M̀vɛ̀nnswæ̀b, mbyi ndɔꞌ ɓǎ mbyî. A si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «Mwum nɛ M̀vɛ̀nnswæ̀b fyɔ̀sâ sanmi kɛ swiꞌ shon kɛ nyě ntɛ̀ꞌ zwum yɛ nun tɛ̀ꞌ lɛ̀ nun, nun nɛ cinni ǹzison ɗwùmɗwùm.»
Wɛn nɛ hwæn ni ci-ncǐ ɓyɛbbi?Ti lɛ̀ ɓwum ɓye ta mɛ̀ lɛꞌ mɓyibbɔa cìkea, ǹlim ta M̀vɛ̀nnswæ̀b nyeni lɛ̀ ɓon, ǹdìkàꞌ kɛ ɗɛb kɛ cǐ tòn shon, kɛ ntwiꞌ ncìkàꞌ mɛ lɛꞌ màzwùm, à tà tî kònndì nyeni lɛ̀ she ɓɛ tà ka nun mwumnzi nun. À yɛ̌ ɓon vɛ̀nɛ̀ꞌ yɛnnzi ntwiꞌ ɓyɛbbi nɛ ɓon ta cì ni, ɓyɛbbi màzwùm tǎ ɓwùlu mbyi ɗwɔa, mbyi nyɛ̌ ɓɛ woli ɓɛ limmì lɛŋkæ̀m nywi Mvɛ̀nnswæ̀b nlim.
M̀vɛ̀nnswæ̌b tà ka nyeni lɛ̀ ɓon ɗin, à si ntwiꞌ ɓɛ ɓwuli kan mwum nɛ ɓɛ lon lɛ M̀vɛ̀nnswæ̀b. M̀vɛ̀nnswæ̀b nun nɛꞌ lìseâ ɓon ywum yɛ ɗyi nywi yon nɛꞌ, son, ɓɛ yili kan ɓɛ ywɔꞌ.
Ǹdìkàꞌ nɛ M̀vɛ̀nnswæ̀b fɔ̀e ŋgyɔ̂ꞌ wan, kwo fɛꞌ she ɓwum wòli kan ɓɛ yɛn nun lɛ̀ zɛꞌ si, ɓɛ woli ɓɛ limmì paꞌ tòn shon kɛ mɛ she nɛ nun cìi nun. Ɓɛ woli ɓɛ limmì lɛ ŋ̀kimmɔꞌ yon tà ka mlɔ̀ꞌ, ɓɛ konndì tì kuꞌ lìmmi lɛ nun nɛ M̀vɛ̀nnswæ̀b, nun kyishon. Li, ɓwum wòli kan ɓɛ shɛ lɛ ɓon ɓi njimmi nun.
Kwo fɛꞌ she ɓɛ limmi lɛ mwum ndɔꞌ ni kwe nyɛ̌ ɗyi M̀vɛ̀nnswæ̀b, ɓɛ tà ka nun twuli, shìkì ɓɛ yili kuꞌ nun osɔ̀kɔ̀ꞌ, wɛ̌ tà shɛ sɛ yili lɛ ɓɛ ci lɛ̀ nun. Mɛ̀ mɓàkàꞌ nyan tǎ fyǒn kɛ̀n kɛ mɛ lɛꞌ mpwìnpwìn nun, mɛ̀ mwù ŋgwànŋgea nyan ti ǹlwinnɔa lɛ̀ mɛ̀ lɛꞌ nyènye, ɓɛ lìmmi kan tì swum she ɗyi swum lwɛn.
Ɓɛ ta shɛ̀ lɛ̀ mɛ̀ ŋwum nyan lɛ ɓon ɓi cinni mɛ̀ mwù, son, ɓɛ ti yì ɗyimi.
Ɓɛ ɗonnzâ ǹtwu Mvɛ̀nnswæ̀b nɛ ɗwùmɗwùm, ɓɛ ɗunmi ywum fɔ̀kea twuli. Ywum fɔ̀kea màzwùm ta ɓwum ŋgyɔ̂ꞌ wan gwili, ɓwum ɓɛ yɛ ywi nywɔꞌ ndɔꞌ, yɛ gwili tì kuꞌ mɛ̀ nyì, mɛ̀ nyæ̀m, lɛ̀ ywum yɛ ta wɔli ŋgyɔꞌ hwæn.
Son sɛ ci kuꞌ, M̀vɛ̀nnswæ̀b myìꞌ ɓon fyàꞌ lɛ̀ mɛ̀ lɛꞌ mɓyibbɔa nɛ mɛ̀ nlim nyan tǎ yili, li, ɓɛ suꞌ mɛ̀ lɛꞌ nyan nyɛ̌ kwɛ̀nnjin seansean cǐ lɛ̀ ɓwùlu.
Ɓɛ yonnzâ lɛŋkæ̀m sɛ nywi Mvɛ̀nnswæ̀b lɛ̀ mɛ̀ mɓwɛ̀ꞌ. Ywum yɛ M̀vɛ̀nnswæ̀b fɔ̌ꞌ, yon yɛ ɓon ta twuli, ɓɛ mwumnzi yon, ɓɛ ɗonnzi kuꞌ nun nɛꞌ M̀vɛ̀nnswæ̀b nɛ fɔ̀e kuꞌ ywum màzwùm, nun nɛ sɛ cibbi lɛ ɓwum twuli nun kwan mèan hwæn. <font color=blue>Àmɛ̀n</font>.
Son sɛ ci, M̀vɛ̀nnswæ̀b myìꞌ ɓon fyàꞌ lɛ̀ ywum kwɛ̀nnjin ye mɛ̀ nlim nyan tǎ suꞌ ɗyi lɛ ɓɛ ci. Mɛ̀ yib ɓyan ɗonnzâ wɛ̌ tà shɛ M̀vɛ̀nnswæ̀b fɔ̀e, ɓɛ ti hwæ̌n tǒn ɓe lɛ̀ ɓwùlu mɛ̀ yib.
M̀banmbɔꞌ màzwǔm, mɛ̀ ɗwɛb ɗonnzâ ǹlon mɛ yib, ǹlim ti ɓon suꞌ ɗyi ɓe lɛ̀ ɓwùlu mɛ̀ ɗwɛb. She mɛ̀ ɗwɛb ta ywum kwɛ̀nnjin cǐ lɛ̀ ɓwùlu mɛ̀ ɗwɛb li, vɛ̀nɛ̀ꞌ shan she sɛ yili lɛ ɓon yɛn, son sɛ she ɓon ti yɛn si.
M̀bɔ̀kì nɛ ɓon yile kǎn ɓon twɛꞌ M̀vɛ̀nnswæ̀b lɛ̀ swum ŋkæ̀mŋkæm, son sɛ ci M̀vɛ̀nnswæ̀b myìꞌ ɓon fyàꞌ lɛ mɛ̀ lɛꞌ mɓyibbɔa nɛ mɛ̀ mɓàkàꞌ nyan ta ɗyi nlim, ɓǎ ɓon ci swum sɛ ɓɛ ciè kǎn.
Mɛ̀ lɛꞌ mɓyibbɔa hwæn pyìâ ɓon ŋ̀kaꞌ nywi. Swùnnì si shan, lɛ̀ ǹlim ŋæ̀li nun, ɓɛ ti ŋ̀gæ̀nndì seansean, ɓɛ ta ɓwum wukea, ɓɛ klwikàꞌ mɛ̀ lɛꞌ, ɓɛ cinni yì bɛ̌b ɓyibbɔa, ɓɛ konndì ɓɛɔ̂ꞌ zwɛm mɛ̀ ci-ŋgɛꞌ. Ɓɛ ta yì ɓòɓo kɛ̀nnzi,
lɛ̀ ɓɛ ta ɓwùlu mɛ̀ lɛꞌ mɓyibbɔa shɛ̀kea kɛ nywi cǐ ɓye fɔꞌ ndɔꞌ. À ɓi mɛ̀ ci-ɓyìnnzǐ Mvɛ̀nnswæ̀b, ɓɛ ta ɓwùlu mbyulea, ɓɛ shelaꞌ tì nywi, ɓɛ ta mɛ̀ mbyi ncǐ ɓyɛbbi ɓye nywæb kwannzi, ɓɛ ŋgaꞌ mɛ̀ ŋwum ɓwum ɓye ye ɓon.
Mɛ̀ mwù nyan ti ŋ̀gwànŋgea, ɓɛ tà ka lɛꞌ she ɓon ta kwannzi ŋwum lwinnzi, mɛ̀ nlim nyan ni ǹtwɛ̀nndea lɛ̀ ɓwùlu, ɓɛ cinni kan tî kwɛ̀nnzǐ nlim she ɓɛ lwuni ɓon lɛ̀ lwikwæ̌n.
Ɓɛ ɓwuli kan kuꞌ lɛ ywum màzwùm yi ywum yɛ lwuà Mvɛ̀nnswæ̌b tà ka yili. Ɓwum ɓɛ ta paꞌ mɛ lɛꞌ màzwùm cìkea, ɓɛ toân ŋ̀gwòn lɛ̀ ywi. Lɛ̀ ǹlìmmǐ màzwùm nun hwæn, ɓɛ ta kɛ̀n mbyî lɛ̀ ǹcìkǎꞌ paꞌ ywum ɓyibbɔa ton yi. À làn ma li, ntwiꞌ sɛ ɓɛ konndɔꞌ tì ŋ̀gwòn yili lɛ̀ ɓwùlu ɓye ta kuꞌ cì wɛ̌ ɓon.
Mɛ̀ ci-ncǐ ɓyɛbbi ɓa M̀vɛ̀nnswæ̀b kwean fyaꞌYili wù ɓɛ fɛꞌ wɛn, wù nɛ tǎ suꞌ ɓwùlu wɛ̀si, wǔ cinni kan kwɛ̀m nɛ yɛ̌ wù kwannzi lɛꞌ nun kɛ swiꞌ Mvɛ̀nnswæ̀b. Ntwiꞌ kwan sɛ wu tǎ suꞌ ɓwùlu cɛ lɛ̀ mɛ̀ ci-ncǐ ɓyɛbbi, lɛ̀ wù nɛꞌ hwæn, wù ni kɛ nlim, wǔ nɛꞌ nɛ wù tǎ ǹdwɛ̀n swǐ nywi.
Ɓwiꞌ hwæn, ɓwiꞌ limmi lwɛn lɛ ɓwum ɓɛ ta paꞌ mɛ lɛꞌ màzwùm cǐ, M̀vɛ̀nnswæ̀b tà ɓon vɛ̀nɛ̀ꞌ yɛnnzi wɛ̌ tà shɛ sɛ yili lɛ ɓɛ yɛn.
Ti wù nɛꞌ nɛ tǎ ɓwùlu wɛ̀si ni, wù ɓàkaꞌ lɛ wù yɛ̌ M̀vɛ̀nnswæ̀b kwean fyaꞌ? Lɛ̀ wù ni kuꞌ nɗuꞌ fɔꞌ nun lɛ̀ ɓon?
Kɛ̀ shindɔꞌ, wù tǎ M̀vɛ̀nnswæ̀b njìli ntwiꞌ sɛ à ni ci-kwɛ̀nnzǐ nlim, à ɓɛ tì ci-mɓæn nlim, à fyimnzi tì mɛ̀ lɛꞌ? Wù yɛn kan lɛ M̀vɛ̀nnswæ̀b tà wu lwɛn cǐ kɛ ŋwò yɛ nun tà wu mbyi wǒ, lɛ̀ wù nɛ kwɛbsi m̀bɔ̀kì tòn nywù?
Son, wù ni làn nywù mwù kimmi, wǔ yili kan wù kwɛbsi m̀bɔ̀kì tòn nywù. Son sɛ ci, wù swǐ wù nɛꞌ ǹdwɛ̀n nywi. Kyìtæ̌ꞌ Mvɛ̀nnswæ̀b yɛ wù pyǐ nywi, nywɔꞌ nɛ sean yɛ̌ nun ɗwǐ zwum. Nywɔꞌ màzwùm nɛ nun yɛ̌ ŋgyɔ̂ꞌ wan lànnzi kɛ kyìtæ̀ꞌ sɛ nun tǎ lànnzì kɛ mbyi nun.
Nywɔꞌ màzwùm nɛ nun yɛ̌ mwum hwæn ɗɛ̀bbi she nyon nɛ nun cìe fɛ.
Ɓwum ɓye ta ǹtwu kæbbi kɛ ŋkɛ̀ mwu yɛ ɓon ta kɛ̀ kɛ ncǐ lwɛn nun, ɓɛ ta kæb lɛ̀ M̀vɛ̀nnswæ̀b yili ɓon ŋ̀gwòn, lɛ̀ ɓon cinni tì kuꞌ ǹzison she ɗwùmɗwùm, ɓon ɓɛ M̀vɛ̀nnswæ̀b yɛ̌ ǹzison ɗwùmɗwùm fɛ.
Son, ti lɛ̀ ɓwum ɓye ta ŋwum Mvɛ̀nnswæ̀b fyinnzi, ɓɛ twub ǹzæ̌ꞌ lɛꞌ yon lɛ̀ mɛ̀ kwǔ, ɓɛ yê kuꞌ mɛ̀ lɛꞌ mɛ̀ mɓwɛ̌ꞌ, ɓon màzwùm ɓɛ M̀vɛ̀nnswæ̀b yɛ̌ vɛ̀nɛ̀ꞌ yɛnnzi.
Ɓwum ɓye ta ɓyɛbbi cǐ hwæn, vɛ̀nɛ̀ꞌ yɛ ɓon yɛnni, ǹlim ɓyitì ɓon zwum, ǹɗunmi yi kɛ nywi mɛ Yudà zwɛ̂m, a kɛn ɓɛ̀n nywi ɓwum ɓye ɓa mɛ̀ Yudà.
Son, ti lɛ̀ ɓwum ɓye ta lwɛn cǐ, M̀vɛ̀nnswæ̀b yɛ̌ ɓon ǹtwu fɛ, lɛ̀ flɔa nyon nun, ǎ kà yilɔꞌ tì ɓon ŋ̀gwòn zwɛ̂m. M̀banmbɔꞌ kuꞌ, sɛ yɛ ɗunmi kɛ nywi mɛ Yudà zwɛ̂m, sɛ kà kɛ̌n ɓɛ̀n nywi ɓwum ɓye ɓa mɛ̀ Yudà.
Ntwiꞌ sɛ M̀vɛ̀nnswæ̌b tà ka ŋ̀kyììli kɛ̌ kɛ nyinnìm ɓwum nun.
Ɓwum ɓye ɓa mɛ̀ Yudà lìmmi kan mɛ̀ lwuà ɓye Mòîzɛ̀ kɔe, ɓɛ ta ɓyɛbbi cìɔꞌ njimmi nun. Li, ɓɛ yɛ kɛ̌n mlɔ̀ꞌ ɗin, shìkì mɛ̀ lwuà kyiblì ɓon kɛ mwu. Ti lɛ̀ mɛ̀ Yudǎ, lwuà Mòîzɛ̀ ni ɓon nlim nun. Kwan sɛ ɓon, ɓɛ ta ɓyɛbbi cǐ, M̀vɛ̀nnswæ̀b yɛ̌ ɓon mɛ̀ kæ̀ꞌ lànnzi kɛ nywi lwuà màzwùm.
Ɓwum ɓye ɓa mɛ̀ Yudǎ, ɓɛ lìmmi kan mɛ̀ lwuà mɛ Yudà. Kwan sɛ ɓon ta cǐ m̀bɔ̀kì nɛ mɛ̀ lwuà yili, mɛ̀ mwù nyan nɛꞌ nɛ ta ɓon mbyi nlwɛn lìsea.
M̀bɔ̀kì màzwùm lìsàꞌ lɛ mɛ̀ lwuà ɓi ɓon mɛ zwùm nun. Ɓɛ ta kuꞌ cì li lɛ̀ mɛ̀ mwù nyan. Mɛ̀ mɓàkàꞌ nɛ tà ti ɓon ɓɛ̀nni mwu, kwan ndɔꞌ à tà ɓon lìsea lɛ à ɓi pyǐ, à kònndi tì ɓon lìsea kwan ndɔꞌ lɛ lwɛn nɛ ɓon ta cì.
Ywum yɛ mùn shɛ̀ ɓyin hwæn yi, li nɛ yɛ ɓɛ nywɔꞌ nɛ M̀vɛ̀nnswæ̀b yɛ̌ ɓwum mɛ̀ kæ̀ꞌ lànnzi kɛ fyaꞌ Yesù Kristò. À yɛ̌ ywum yɛ ɗyi gwùmnea kɛ mɛ zwum ɓwum kwannzi pisean. Li nɛ Ǹtwum Lwɛn yɛ mùn tǎ shɛ̀ ta lɛꞌ.
Ŋ̀kyìblì yɛ mɛ̀ Yudà ta kyìblì kɛ mɛ lwuà nunWù nɛ mwum Yudǎ, wù tǎ kyìblì kɛ mɛ lwuǎ Mòîzɛ̀ nun, wù tǎ nywi shelea lɛ wù lìmmì M̀vɛ̀nnswæ̀b,
wù lìmmì tî swum sɛ M̀vɛ̀nnswæ̀b yili lɛ wù ci. Lwuà nɛ fɛ wu mbyi ŋkɛ̌ ŋkyììlaꞌ kɛ nyinnìm swum lwɛn lɛ̀ swum ɓyɛbbi.
Wù tì kuꞌ, wù tǎ wù nɛꞌ twɛli wɛ̌ mwum nɛ cinni mɛꞌ, nyɛ̌ wòli à kɛ̀nnzì mɛ̀ ci-ɓwubè, wù ɓɛ tì kuꞌ wɛ̌ ŋ̀wanni kɛ nyinnìm ɓwum ɓɛ kɛ njimmi nun.
Wù tǎ tì wù nɛꞌ twɛli wɛ̌ ci-nsannzi ɓwum mɛꞌ, wù ni wɛ̌ ǹlìsàꞌ ɓwum ɓye kwǔm yiꞌ kifɛꞌ zwum kɛ mbyi Mvɛ̀nnswæ̀b nun. Kɛ wù tǎ wù nɛꞌ twɛli lɛ̀ popò ci-nlìmmì mɛ lwuà, wù tǎ ɓàkàꞌ lɛ wù lìmmi ywum hwæn, wù lìmmi tì kuꞌ swum sɛ ɗyi lɛŋkæ̀m.
Kɛ à si li, wù nɛ tǎ ɓwum ywum lìsea, yɛn sɛ ci, wǔ tà ka wù nɛꞌ yon lìsea tî kuꞌ? Wù nɛ tǎ lɛꞌ lɛ̀ lwikwæ̌n lɛ: «Ɓa wù yib nywiꞌ», yɛn sɛ ci lɛ wù tǎ làn nywù nywiꞌ yibbi nun?
Wù nɛ tǎ lɛꞌ lɛ̀ lwikwæ̌n lɛ: «Ɓa wù ywi ǹlàꞌ», yɛn sɛ wu tǎ làn nywù ǹlàꞌ ywi nun? Wù nɛ tǎ mɛ̀ swæ̌b fɔ̀kea ɓyìnnɔa, yɛn sɛ wù tà tî kɛ̌n kæb kɛ mɛ nye màzwùm nun?
Wù tǎ mwù twuli lɛ wù lìmmì mɛ̀ lwuà, kǎ lo wù tà nun gwànnzi nun, li wù tà jin M̀vɛ̀nnswæ̀b gwànnzi.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «Ɓwùlu ɓwum ndɔꞌ ta jin M̀vɛ̀nnswæ̀b gwànnzi ntwiꞌ yin, mɛ̀ Yudà.»
Ɓyin, mɛ̀ Yudà, ɓyin ta ǹdùn ɗun. A wu ɗwonnzi mɛ̀ lwuǎ Mòîzɛ̀, ǹɗun ndùn màzwùm yi swum lwɛn. Son, kwo fɛꞌ she ɓɛ ɗunnzâ wù ǹdùn si, wu shì mɛ̀ lwuà ɗwonnzi lɛ̀ wù ni m̀banmbɔꞌ wɛ̌ mwum nɛ ɓɛ ɗunnzi kifɛꞌ ǹdùn.
Ɓɛshɛ mwum nyɛ̌ ɓɛ ɗunnzi kifɛꞌ ǹdùn tǎ mɛ̀ lwuà ɗwonnzi zuꞌ, kɛ swiꞌ Mvɛ̀nnswæ̀b, à ɓǎ wɛ̌ ɓɛ ɗunnzâ nun ǹdùn?
Wù, mwum Yudà, lwuà ni wu nlim nun, ɓɛ ɗunnzâ tì ma wù ǹdùn, son, wù gwànnzâ lwuà ni ɓe. Li, lìmmi lwɛn lɛ ɓwum ɓye ɓɛ ɗunnzi kifɛꞌ ǹdùn, son, ɓɛ ta lwuà ɗwonnzi, ɓwum màzwùm, ɓɛ yɛ ɓyin kwɛ̀nnjin kɛ̌ mwu kɛ swiꞌ Mvɛ̀nnswæ̀b.
Mwum Yudà nyɛ̌ ŋ̀kæ̀mŋkæm ni yà nun? À ɓǎ nyɛ̌ ta jin si swǐ nywi wɛ̌ plè. M̀banmbɔꞌ kuꞌ, ǹɗunnzi ndùn ye ŋ̀kæ̀mŋkæm ɓa ye ɓɛ ta yɛn lɛ̀ zɛꞌ.
Sɛ fyon ɓɛ lɛ mwum Yudà nyɛ̌ ŋ̀kæ̀mŋkæm ni nyɛ̌ M̀vɛ̀nnswæ̀b kwɛbsâ ǹlim. M̀banmbɔꞌ kuꞌ, ǹɗunnzi ndùn ye ŋ̀kæ̀mŋkæm yi ye M̀pùn Mvɛ̀nnswæ̀b tǎ cì kɛ nlim mwum nun, yɛ ɓa swum sɛ kwain lwuà nɛ ɓɛ fɛ ɓon fyaꞌ nun. Mwum Yudà ŋkæ̀mŋkæm màzwǔm, M̀vɛ̀nnswæ̀b nɛ ta nun ŋ̀gwòn yili, ɓa kì ɓwum ŋgyɔ̂ꞌ wan.
Kɛ à si li, se ndɔꞌ ni kwe kwan sɛ mwum ni mwum Yudà? Ǹɗunnzi ndùn ta kpaꞌ lɛ̀ swum ndɔꞌ?
Se ni ma ǹdwun mɛ̀ fyàꞌ hwæn. Lɛ̀ ntwiꞌ yɛn? Swum zwimbyiꞌ si lɛ mɛ̀ Yudà ɓɛ M̀vɛ̀nnswæ̀b sɛte ǹzæ̌ꞌ lɛꞌ yon fɛ fyaꞌ.
A ɓwiꞌ ɗyi, ɓwiꞌ shɛ lɛ ɓyindɔꞌ ɓi kɛ nyinnìm shan nun, ɓɛ ɗwonnzi kan ǹzæ̌ꞌ lɛꞌ màzwùm, ɓyin ɓakaꞌ lɛ kɛ ntwiꞌ màzwùm, M̀vɛ̀nnswæ̀b yɛ̌ tì kuꞌ ɗyi, shìkì à lwinnzi ǹzæ̌ꞌ lɛꞌ yon?
Ɓan, sɛ ɓa li. Kwo fɛꞌ she mwum ŋgyɔ̂ꞌ wan ni ci-mɛ mɓwɛ̀ꞌ, M̀vɛ̀nnswæ̀b ni ci-lɛŋkæ̀m. À si wɛ̌ tà shɛ ɓɛ kɔꞌ kɛ ɗèwǎ M̀vɛ̀nnswæ̀b nun, she ɓɛ lɛꞌ kɛ nywi yon nun lɛ: «Wù, M̀vɛ̀nnswæ̀b, sɛ cibbi lɛ wɛn nɛ hwæn lìmmì lɛ wù ni ǹlwinni kɛ nzæ̌ꞌ lɛꞌ ywû nun. A ɓɛ wilaꞌ fɛꞌ wù, wù yɛ̌ kwan fyàꞌ ɓlɔtɔꞌ.»
Shindɔꞌ ɓyindɔꞌ yɛ ɗyi, ɓɛ shɛ lɛ ɓyɛbbi nɛ ɓwiꞌ ta cì tǎ lìsàꞌ lɛ M̀vɛ̀nnswæ̀b ni ǹsanmi. Ɓwiꞌ yɛ yili fyònnzi lɛ yɛn? Ɓwiꞌ yɛ shɛ̀ lɛ, kɛ̀ a si li, Mvɛ̀nnswæ̀b ɓǎ ci-lɛŋkæ̀m, ntwiꞌ sɛ à tà ɓwiꞌ vɛ̀nɛ̀ꞌ yɛnnzi? Lɛꞌ sɛ mùn lɛꞌ sɛ, mùn tà son lɛli wɛ̌ tà shɛ ɓwum ta lɛli gbaꞌ.
Sɛ ɓa lɔꞌ li. Ntwiꞌ sɛ M̀vɛ̀nnswæ̀b ni ci-lɛŋkæ̀m. Ǎ shiè ɓɛ li, ǎ ɗunmè lɛ, à lannzì lan ŋgyɔ̂ꞌ wan mɛ̀ kæ̀ꞌ?
Kɛ̀ shindɔꞌ, ɓyindɔꞌ yɛ ɗyi, ɓɛ shɛ lɛ: «She ɓwiꞌ ɓi mɛ̀ ci-mɛ mɓwɛ̀ꞌ sɛ, a ta ɓwùlu kpea lɛ̀ ɓɛ limmì lɛ M̀vɛ̀nnswæ̀b ni làn nyon ci-lɛŋkæ̀m. Son sɛ ɓɛ yɛ nun twuli nun. Kɛ à si li, yɛn sɛ yɛ cì mɛ̀ kæ̀ꞌ ɓæn tì ɓwiꞌ lɛ ɓwiꞌ ɓi mɛ̀ ci-ncǐ ɓyɛbbi?»
Ɓyindɔꞌ ta shɛ̀ lɛ: «Ɓwiꞌ ta shi ɓyɛbbi cǐ, ɓǎ lwɛn kwan kɛ nlim lɛ̀ ntwiꞌ yɛn?» Ɓyindɔꞌ ta ɓɛ, ɓǎ ɓɛ gwannzì jin shɛ̂m, ɓɛ shɛ lɛ mùn tà kuꞌ paꞌ lɛꞌ màzwùm lɛli lɛ̀ mùn nɛꞌ. À si lwɛn she M̀vɛ̀nnswæ̀b yɛ̌ ɓwum màzwùm vɛ̀nɛ̀ꞌ yɛnnzi.
Mwum ndɔꞌ ɓǎ ǹsanmi kɛ swiꞌ Mvɛ̀nnswæ̀bSon, ɓwiꞌ mɛ̀ Yudà, ɓwiꞌ lan ɓwùlukwæ̌n ɓwum kɛ swiꞌ Mvɛ̀nnswæ̀b? Ayi kuꞌ. Mùn sannzâ ɓyin mbyî lɛ mɛ̀ Yudà lɛ̀ ɓwùlu ɓwum hwæn pæꞌ, ɓyɛbbi nɛ ta ɓon twɔti mbyî.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Mwum nyɛ̌ ǹsanmi kɛ swiꞌ Mvɛ̀nnswæ̀b, kwo m̀bɔꞌ ti kuꞌ mbɔꞌ, ǎ ɓan.
Kwo mwum m̀bɔꞌ ndɔꞌ tà ka swum sɛ ɗyi lɛŋkæ̀m ywo,nyɛ̌ tǎ mbyi Mvɛ̀nnswæ̀b kæbbi, kwo m̀bɔꞌ, à ɓǎn.
Ɓwum hwæn pæꞌ yonnzâ M̀vɛ̀nnswæ̌b nyè, ɓɛ ɓwuâ ɓon hwæn pæꞌ.Kwo mwum ndɔꞌ tà ka swum sɛ ɗyi lwɛn cǐ.
Mɛ̀ ŋwum nyan ni wɛ̌ mɛ̀ mbyùꞌ ɓye lwon.She ɗimɔꞌ shan sukuꞌ she mpɔkaꞌ ɓwum.Ǹzæ̌ꞌ lɛꞌ yɛ ta ɓon kwean kɛ ŋwum yi wɛ̌ ǹzwònnzì nywun.
Ɓɛ ta ŋ̀wu ɓwum zwùnni nun.
Cìcì hwæn pæꞌ sɛ ɓɛ ta làn, ɓɛ ta ywum gwànnzi, ɓɛ yɛnnzi tì ɓwum vɛ̀nɛ̀ꞌ.
Mbyi nyɛ̌ ɓon ton fɛ lɛ̀ ɓwùlu mɛ̀ ywiꞌ ɗɔ̀ꞌ, ɓɛ lìmmi kan ɓon nun.
Ɓɛ ta ywum màzwùm cǐ li, shìkì ɓɛ yi M̀vɛ̀nnswæ̀b.»
Ɓwiꞌ limmi lɛ ywum hwæn pæꞌ yɛ lwuà tǎ lɛꞌ yi, à tà yon shɛ̌ lɛ̀ ɓwum ɓye M̀vɛ̀nnswæ̀b fɛe lwuà màzwùm fyaꞌ. Li nɛ ci, mwum cinni kan tî ŋwum nlɛli. Mɛ̀ kæ̌ꞌ Mvɛ̀nnswæ̀b yɛ wɛn nɛ hwæn ɓænni.
À si li ntwiꞌ sɛ mwum m̀bɔꞌ ndɔꞌ ɓa ɓɛ ǹsanmi kɛ swiꞌ Mvɛ̀nnswæ̀b kɛ nɗwonnzi yɛ nun ɗwonnzi lwuà. Lwuà tǎ sukuꞌ mwum lìsea lɛ à cìâ ɓyɛbbi.
M̀fyɔ̀sì yɛ M̀vɛ̀nnswæ̀b tǎ ɓwum fyɔ̀si sanmi kɛ swiꞌ shonSon jenɛ, M̀vɛ̀nnswæ̀b lìseâ ɓwum mbyi nyɛ̌ ɓɛ woli ɓɛ fyi lɛ̀ ɓɛ ɓɛ sanmi kɛ swiꞌ shon. Mbyi màzwǔm kwan kan kɛ lwuà nun. Ɓe lɛ̀ ɓɛ lɛlâ son mbyî kɛ ɗèwà mɛ lwuà nun, mɛ̀ ci-nlɛli kɛ ŋwum Mvɛ̀nnswæ̀b nun konndì tì son lɛli.
Mbyi màzwùm ni lɛ M̀vɛ̀nnswæ̀b tǎ ɓwum fyɔ̀si sanmi kɛ swiꞌ shon lɛ̀ ǹtɛ̀ꞌ zwum yɛ ɓɛ ta tɛ̀ꞌ lɛ̀ Yesù Kristò. Ǎ tà ka ŋ̀kyììli kɛ̌ kɛ nyinnìm ɓwum nun, à tà son cǐ li kɛ nywi wɛn nɛ hwæn nɛ tǎ zwùm tɛ̀li lɛ̀ Yesù Kristò.
Ntwiꞌ sɛ ɓwum hwæn pæꞌ ɓi mɛ̀ ci-ncǐ ɓyɛbbi. M̀vɛ̀nnswæ̀b lɛ̀ ǹtwu yon nun hwæn kɛsâ nywi lɛ̀ ɓon.
Son, M̀vɛ̀nnswæ̀b kwɛ̀nnzâ ǹlim lɛ̀ ɓon, à fyɔ̀sâ ɓon sanmi kɛ swiꞌ shon nun ɗinɗin, kɛ mfyiì yɛ nun fyi Yesù Kristò, lɛ̀ nyǐ ni kiìn ɓwum kwannzi kɛ ɓyɛbbi nyan nun.
<sup>(25-26)</sup> M̀vɛ̀nnswæ̀b cì ɓɛ wu Yesù lɛ̀ nyǐ ni ywi ntwiꞌ ɓwum, lɛ̀ mvæb yon yɛ yɛ swì yi, yɛ zusì ɓon ɓyɛbbi nyan. M̀vɛ̀nnswæ̀b fɔ̀e mbyi màzwùm li lɛ̀ ɓwum ɓye ta zwùm tɛ̀li lɛ̀ Yesù Kristò. Kwan sɛ ɓɛkàꞌ mbyî, ɓyɛbbi nɛ ɓwum ɓe cìkì, M̀vɛ̀nnswæ̀b ɓe ǹlim ɓænni, ǎ twɔ̀si kan nun. Son, ti kwan sɛ ti jenɛ sɛ nun, à tǎ ɓwum lìsea m̀bɔ̀kì nɛ nun tà ɓon fyɔ̀si sanmi kɛ swiꞌ shon. Nun, à yili ɓǎ nun ci ywum ye sanmi, à yili ti kuꞌ ɓǎ nun fyɔsì ɓwum ɓye ta zwùm tɛ̀li lɛ̀ Yesù Kristò sanmi kɛ swiꞌ shon.
(-)
Kɛ à si li, ɓwiꞌ cinni ti mbyi nɛ ɓwiꞌ yɛ mwù twuli nun? Kwo m̀bɔꞌ ɓà tî. Lɛ̀ ntwiꞌ yɛn? Lɛ̀ ntwiꞌ sɛ M̀vɛ̀nnswæ̀b fyɔ̀sâ ɓwiꞌ sanmi kɛ swiꞌ shon kɛ ntɛ̀ꞌ zwum yɛ ɓwiꞌ tɛꞌ lɛ̀ Yesù Kristò. A ɓa lɛ̀ ntwiꞌ swum lwɛn ndɔꞌ sɛ ɓwiꞌ ta cì kɛ nɗwonnzi yɛ ɓwiꞌ ta mɛ̀ lwuǎ Mòîzɛ̀ ɗwonnzi.
Ɓwiꞌ limmi lɛ M̀vɛ̀nnswæ̀b fyɔ̀si ɓwum sanmi kɛ swiꞌ shon lɛ̀ ntwiꞌ ɓɛ ta zwùm tɛ̀li lɛ̀ Yesù. A ɓa ntwiꞌ ɓɛ ta mɛ̀ lwuǎ Mòîzɛ̀ ɗwonnzi.
Kɛ̀ ɓyin ta ɓàkàꞌ lɛ M̀vɛ̀nnswæ̀b sukuꞌ M̀vɛ̀nnswæ̀b mɛ̀ Yudà, à ɓa tì kuꞌ nyɛ̌ ɓwum ɓyindɔꞌ mbyî? Ayi, à ni tì kuꞌ M̀vɛ̀nnswæ̀b nyan.
Ntwiꞌ sɛ M̀vɛ̀nnswæ̀b ni sukuꞌ m̀bɔꞌ, ǹdɔꞌ ɓǎ mbyî. A mwum Yudà nɛ tɛ̀ꞌ zwùm lɛ̀ Yesù Kristò, M̀vɛ̀nnswæ̀b yɛ̌ nun fyɔ̀si sanmi kɛ swiꞌ shon. Kwo ma mwum nɛ ɓǎ mɛ̀ Yudà, a nun tɛ̀ꞌ zwùm lɛ̀ Yesù Kristò, M̀vɛ̀nnswæ̀b yɛ̌ tì kuꞌ nun fyɔ̀si sanmi kɛ swiꞌ shon.
Kɛ nshɛ̀ yɛ ɓwiꞌ ta shɛ̀ lɛ M̀vɛ̀nnswæ̀b tǎ ɓwum fyɔ̀si sanmi kɛ swiꞌ shon kɛ ntɛ̀ꞌ zwum yɛ ɓɛ ta tɛ̀ꞌ lɛ̀ Yesù Kristò, sɛ lisaꞌ lɛ ɓwiꞌ ta lwuà twɛli lɛ̀ swum ɗinɗin? Ayi, sɛ ɓa li. Ɓwiꞌ ta fyǒn mwǔ lwuà kwannzi.
M̀bɔ̀kì nɛ kɛ nywi Abràhæ̂mƁwiꞌ cɛènì fɛꞌ mbibea nyɛꞌ Abràhæ̂m. Yɛn sɛ ɓwiꞌ woli ɓwiꞌ lɛli nywi yon? Yɛn sɛ nun cinne fyaꞌ Mvɛ̀nnswæ̀b?
A ɓê lɛ M̀vɛ̀nnswæ̀b fyɔ̀si nun ǹsanmi kɛ swiꞌ shon ntwiꞌ sɛ à ɓe ywum lwukea cǐ, ǎ wolè à twuli mwù. Son, ǎ cinni kan swum ntwuli mwu kɛ swiꞌ Mvɛ̀nnswæ̀b.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «Abràhæ̂m tɛ̀le zwùm lɛ̀ M̀vɛ̀nnswæ̀b, li nɛ ci, M̀vɛ̀nnswæ̀b fyɔ̀se nun ǹsanmi kɛ swiꞌ shon.»
Ɓwiꞌ limmi lɛ mwum nɛ tǎ she cǐ, ɓɛ ta nun she shon ɗɛ̀bbi. Swum sɛ ɓɛ ta nun ɗɛ̀bbi, ɓɛ ɗɛ̀b kan nun son ɗin, shon sɛ ɓi kuꞌ.
Son, ɓɛshɛ mwum ndɔꞌ tǎ zwùm tɛ̀li lɛ̀ M̀vɛ̀nnswæ̀b, shìkì à kyìbli kɛ mɛ she nɛ nun tǎ cì nun, M̀vɛ̀nnswæ̀b yɛ̌ nun fyɔ̀si ǹsanmi kɛ swiꞌ shon. M̀vɛ̀nnswæ̀b cinni ŋ̀kimmɔꞌ mfyɔ̀si mɛ ci-ncǐ ɓyɛbbi sanmi kɛ swiꞌ shon.
M̀vɛ̀n Dàvîd shɛ̀kàꞌ kuꞌ swum fɔꞌ mbyî. À lɛle kɛ nywi ɓwum ɓɛ M̀vɛ̀nnswæ̀b fyɔ̀si sanmi kɛ swiꞌ shon, shìkì à twɔ̀ꞌ kwù kɛ mɛ she nyan nun. Tǒn lwɛn si lɛ̀ ɓwum màzwùm.
Dàvîd lɛꞌ lɛ:«Tǒn lwɛn si lɛ̀ ɓwum ɓye M̀vɛ̀nnswæ̀b swìâ ɓon mvub nywi,à zùsi ɓon ɓyɛbbi nyan.
Tǒn lwɛn si lɛ̀ ɓwum màzwùm ɓɛ M̀vɛ̀nnswæ̌b tà ka ɓyɛbbi nyan ɗwonnzi.»
Tǒn lwɛn màzwùm sukuꞌ lɛ̀ ɓwum ɓye ɓɛ ɗunnzâ ǹdùn? Sɛ ɓa kuꞌ ɓon lɛ̀ ɓwum ɓye ɓɛ ɗunnzi kifɛꞌ ǹdùn? Ɓwiꞌ ta lilɔ̀ꞌ lɛ M̀vɛ̀nnswæ̀b fyɔ̀se Abràhæ̂m ǹsanmi kɛ swiꞌ shon, ntwiꞌ sɛ ɓe lɛ̀ Abràhæ̂m tɛ̀lâ zwùm lɛ̀ nun.
Lɛꞌ màzwùm lannze yǎ kwan? Kwan sɛ ɓe lɛ̀ ɓɛ ɗunnzâ Abràhæ̂m ǹdùn nùn? Kɛ̀ kwan sɛ ɓe lɛ̀ ɓɛ ɗunnzi kifɛꞌ nun? A sɛti kan ɓɛ mbyî? Ɛ̀n, sɛ sɛti ɓɛ zwimbyiꞌ.
Kwan lan ɓe, ɓɛ kà ɗunnzi Abràhæ̂m ǹdùn. Ǹɗunnzi ndǔn màzwùm lisae lɛ M̀vɛ̀nnswæ̀b fyɔ̀sâ nun ǹsanmi kɛ swiꞌ shon, ntwiꞌ ǹtɛ̀ꞌ zwum yɛ nun tɛ̀le lɛ̀ nun lɛ̀ ɓɛ ɗunnzi kifɛꞌ nun ǹdùn. Swum màzwùm sɛ ci Abràhæ̂m nɛ ɗyi jenɛ wɛ̌ bùba nyɛ̌ ɓwum ɓye tɛꞌ zwùm lɛ̀ M̀vɛ̀nnswæ̀b, shìkì ɓɛ ɗunnzi ɓon ǹdùn. Swum màzwùm sɛ ci tì kuꞌ M̀vɛ̀nnswæ̀b tà ɓon fyɔ̀si sanmi kɛ swiꞌ shon, wɛ̌ tà shɛ nun fyɔ̀se tì kuꞌ Abràhæ̂m.
Abràhæ̂m ni tì kuꞌ bùba ɓwum ɓye ɓɛ ɗunnzâ ǹdùn, son, sɛ suꞌ kan yili lɛ ɓwum màzwùm nywælâ kɛ nɗunnzi ndùn yɛ ɓɛ ɗunnzi ɓon, sɛ yili lɛ ɓɛ ɗwon tì kuꞌ mɛ̀ kwù Abràhæ̂m kɛ ntɛ̀ꞌ zwum yɛ nun tɛ̀le lɛ̀ M̀vɛ̀nnswæ̀b lɛ̀ ɓɛ ɗunnzi kifɛꞌ nun ǹdùn.
A suè lɛ ɓwum ɓye ta mɛ̀ lwuà yi, ɓon ɓɛ yɛ swum sɛ M̀vɛ̀nnswæ̀b li lɛ à yɛ̌ ɓon fɛ cinni, kwan màzwǔm, ǹtɛ̀ꞌ zwum lɛ̀ M̀vɛ̀nnswæ̀b ɓê swum ɗin. Lɛꞌ fɔꞌ kuꞌ lɛ̀ swum sɛ M̀vɛ̀nnswæ̀b li lɛ nun yɛ̌ ɓwum fɛ, sɛ ɓê wɛ̌ swum ɗin.
À si li ntwiꞌ sɛ ǹlim Mvɛ̀nnswæ̀b ta nyeni lɛ̀ ɓwum ɓye nun fɛ ɓon lwuà fyaꞌ, ntwiꞌ sɛ ɓɛ ta nun pyǐ. Son, mwum pwɛti kan à pyì lwuà kɛ cɛ̌ lwuà ɓǎn.
Swum sɛ M̀vɛ̀nnswæ̀b li lɛ nun ywìmɛ fɛ, à li son li lɛ̀ ɓwum ɓye tɛꞌ zwùm lɛ̀ nun. À cì son li lɛ̀ nun fɛ ɓyi swum màzwùm ɗinɗin. À yili nun fɛ son lɛ̀ mvu ɓwum Abràhæ̂m ɓon hwæn pæꞌ. Ǎ suꞌ kan son fɛ lɛ̀ ɓwum ɓye ta zwùm tɛ̀li lɛ̀ nun, ɓɛ konndì mɛ̀ lwuà yi, son, à fɛ tì kuꞌ lɛ̀ ɓye ta zwùm tɛ̀li lɛ̀ nun, wɛ̌ tà shɛ Abràhæ̂m tɛ̀le, ntwiꞌ sɛ nun nɛ ɗyi bùba nyɛꞌ, ɓwiꞌ hwæn pæꞌ.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ M̀vɛ̀nnswæ̀b shɛ̀ lɛ̀ Abràhæ̂m lɛ: «Mùn kɛ̀â wù wɛ̌ ce ŋkwìn ɓwum mèan.» Son sɛ ci Abràhæ̂m ni ce nyɛꞌ kɛ swiꞌ Mvɛ̀nnswæ̀b, ntwiꞌ sɛ à tɛ̀le zwùm lɛ̀ nun. Nun màzwùm nɛ ta ɓwum ywi yìmnzi, à sue lɛꞌ ɗin, ywum yɛ ɓe kǎn kwan kuꞌ.
Son sɛ ci Abràhæ̂m ɓe kɛ̀n mbyî lɛ̀ ǹtɛ̀ꞌ zwum yon. Kwo fɛꞌ she ɓwùlu ɓe kǎn fɛꞌ zwùm tɛ̀li lɛ̀ M̀vɛ̀nnswæ̀b lɛ à yɛ̌ swum sɛ nun li cǐ, Abràhæ̂m tɛ̀le zwùm lɛ̀ nun. Li, M̀vɛ̀nnswæ̀b lwinnzi ǹzæ̌ꞌ lɛꞌ yon. Abràhæ̂m fyòn «ce ŋkwìn ɓwum mèan» wɛ̌ tà shɛ M̀vɛ̀nnswæ̀b shɛ̀kàꞌ nun lɛ: «Mvu ɓwum ɓyû yɛ ɓɛ mèan.»
A ɓe kwan si lɛ̀ Abràhæ̂m ti kɛ̀nni ɗwǔm nɗuꞌ. À lìmmâ tì kuꞌ lɛ nun ni wòli kan tî kim nun ni ye ɓwɛn. À kònndì tì kuꞌ lìmmì lɛ m̀myon Sarà ni kìm. Kwo fɛꞌ li, Abràhæ̂m kònnde tì zwùm tɛ̀li lɛ̀ M̀vɛ̀nnswæ̀b, ǎ cinni kan nywu mɛꞌ.
À lìmmi lwɛn lɛ à yɛ̌ swum sɛ M̀vɛ̀nnswæ̀b shɛ̀e nun yɛnni, ǎ ɓe kǎn M̀vɛ̀nnswæ̀b twɛli lɛ ci-mɛ mɓwɛ̀ꞌ. Son, ǹtɛ̀ꞌ zwum ye nun tɛ̀le lɛ̀ M̀vɛ̀nnswæ̀b fyôn nun ǹlim kimnzi kɛ mbyi Mvɛ̀nnswæ̀b nun, à twuli M̀vɛ̀nnswæ̀b mbyî.
À lìmmi seansean lɛ M̀vɛ̀nnswæ̀b cinni ŋ̀kimmɔꞌ ncǐ swum sɛ nun shǐ lɛ nun yɛ̌ cì.
Swum sɛ ci M̀vɛ̀nnswæ̀b fyɔ̀se Abràhæ̂m sanmi kɛ swiꞌ shon si ǹtɛ̀ꞌ zwum yɛ nun tɛ̀le lɛ̀ nun.
Ŋ̀kɔꞌ yɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ M̀vɛ̀nnswæ̀b fyɔ̀si nun ǹsanmi kɛ swiꞌ shon yi, yɛ suꞌ kan nywi yon.
Ɓɛ kɔꞌ tì kuꞌ yon lɛ̀ ntwiꞌ yɛꞌ. Ɓwiꞌ ɓɛ ta zwùm tɛ̀li lɛ̀ Mvɛ̀nnswæ̀b nɛ yìmnze Nyɛli nyɛꞌ Yesù Kristò kɛ ywi nun, à yɛ̌ tì kuꞌ ɓwiꞌ fyɔ̀si sanmi kɛ swiꞌ shon.
Yesù Kristò ni, nun nɛ M̀vɛ̀nnswæ̀b ɗonnze à ywi kɛ ntwiꞌ ɓyɛbbi nyɛꞌ. Ɓe nyě yi, à yìmnzi nun ɓe kɛ ywi nun, ɓǎ nun cinni mbyi nyɛ̌ nun yɛ̌ ɓwiꞌ fyɔ̀si sanmi kɛ swiꞌ shon.
Ǹdàli yɛ ɓwiꞌ ta dàlì ntwiꞌ Mvɛ̀nnswæ̀bLi, M̀vɛ̀nnswæ̀b fyɔ̀si ɓwiꞌ sanmi kɛ swiꞌ shon ntwiꞌ ntɛ̀ꞌ zwum yɛ ɓwiꞌ tɛꞌ lɛ̀ nun. Son sɛ ci, ɓwiꞌ ti jenɛ ŋwum fɔꞌ lɛ̀ nun kɛ nyě Nyɛli nyɛꞌ Yesù Kristò.
Nun nɛ woâ ɓwiꞌ mbyi nɛ cǐ M̀vɛ̀nnswæ̀b fɛ ɓwiꞌ swum lwɛn ɗinɗin kɛ ntwiꞌ ɓwiꞌ ta zwùm tɛ̀li lɛ̀ nun. Swum lwɛn she nun fɛ ɓwiꞌ ɗinɗin sɛ ɓwiꞌ ta yè, son sɛ ta ɓwiꞌ ǹdàli fɛ, ntwiꞌ sɛ ɓwiꞌ ta zwùm tɛ̀li lɛ ɓwiꞌ yɛ ǹtwu Mvɛ̀nnswæ̀b sànndea lɛ̀ nun.
Ǹdàli yɛꞌ suꞌ kan kwe. A konndì tì ɓɛ nyě màzwùm, kɛ mɛ vɛ̀nɛ̀ꞌ nyɛꞌ nun, ɓwiꞌ ta ti kuꞌ dàlì, ntwiꞌ sɛ ɓwiꞌ limmi lɛ vɛ̀nɛ̀ꞌ ta cì ɓwiꞌ ɓɛ mɛ̀ ci-mɓæn nlim.
Kwan sɛ ɓwiꞌ yɛ ǹlim ɓænni li, kwùm yɛ ɓwiꞌ yìli zwum. Kwùm yimɛ ɓwiꞌ zwum li, ɓwiꞌ yɛ zwùm tɛ̀li lɛ M̀vɛ̀nnswæ̀b yɛ̌ lɛꞌ shon lwinnzi.
Ǹtɛ̀ꞌ zwum màzwùm ɓa ɓɛ ŋgyɔꞌ ɗin, ntwiꞌ sɛ M̀vɛ̀nnswæ̀b lìsea ɓwiꞌ m̀bɔ̀kì nɛ nun yili ɓwiꞌ. Ǹlìsǎꞌ màzwùm, à tà ɓwiꞌ yon lìsea lɛ̀ M̀pùn Nsanmi nyɛ̌ nun fyiì ɓwiꞌ.
Swum sɛ mùn lɛꞌ si, à si lɛ: Kwan sɛ ɓe mbyî, ɓwiꞌ cinne kǎn mbyi nɛ ɓwiꞌ yɛ ɓwiꞌ nɛꞌ swæti. Son, kɛ nyě kwan sɛ M̀vɛ̀nnswæ̀b fɔ̀sae nun, Yesù Kristò kìen ywi ntwiꞌ mɛ̀ ci-ncǐ ɓyɛbbi.
A si kyìbli cɛ̌ mwum ndɔꞌ lɛ nun yili ywi kɛ ɓàn lwikwæ̌n ndɔꞌ nun, kwo fɛꞌ she nun tǎ kɛ̀n kɛ mbyi lwuà nun. A ɓɛ fɛꞌ kyìbli, mwum ndɔꞌ wòli à yili ywi kɛ ɓàn lwikwæ̌n ndɔꞌ nun, nyɛ̌ ci-kwɛ̀nnzǐ nlim.
Son, ti lɛ̀ Yesù Kristǒ, à ywie kɛ ɓàn shɛꞌ nun, lɛ̀ ɓwiꞌ kɛ mɛ̀ ci-ncǐ ɓyɛbbi. Li nɛ M̀vɛ̀nnswæ̀b tà ɓwiꞌ lìsea m̀bɔ̀kì nyili yɛ nun yili ɓwiꞌ.
Kɛ ywi nɛ Yesù ywi ntwiꞌ yɛꞌ, M̀vɛ̀nnswæ̀b fyɔ̀sâ ɓwiꞌ sanmi kɛ swiꞌ shon kɛ nyè mvæb yɛ Yesù swǐ li. Kɛ à si li, yì kpɛ̀m nyi yɛ Yesù yɛ̌ shǐ ŋ̀gìm yɛꞌ ɗyi, lɛ̀ kyìtæ̌ꞌ Mvɛ̀nnswæ̀b læ̀kì ɓwiꞌ ɓænni?
Kɛ nɗwumni yɛ ɓwiꞌ ɓe ɗwumni lɛ̀ M̀vɛ̀nnswæ̀b, à cìâ ɓwiꞌ ti ɓe ŋwum fɔꞌ lɛ̀ nun kɛ ywi nɛ mwɛn nyon ywi kɛ ɓàn shɛꞌ nun. Kɛ ɓwiꞌ ti ŋwum fɔꞌ li, yì kpɛ̀m nyi yɛ ɓwiꞌ yɛ shǐ swæꞌ kɛ nyè nyìmnǐ ywi mwɛn nyon nun?
Son sɛ suꞌ kan kuꞌ. Ǹlim ta ɓwiꞌ lwukea lɛ̀ M̀vɛ̀nnswæ̀b kɛ mɓwùkì yɛ Yesù Kristò ɓwùki ɓwiꞌ ŋwum fɔꞌ lɛ̀ nun.
Lɛꞌ she kɛ nywi Yesù ɓon lɛ̀ Adæ̀mMwǔ swum sɛ ci ɓyɛbbi ɗun ŋgyɔ̂ꞌ wan, à si kɛ ntwiꞌ ɓyɛbbi nɛ mwum m̀bɔꞌ ndɔꞌ cìe. Jin mwum m̀bɔꞌ màzwùm ɓe lɛ Adæ̀m. Ɓyɛbbi nɛ ci ywi ɓɛ̀n ŋgyɔ̂ꞌ wan. Li, ywi tǎ ɓwum hwæn pæꞌ ɓænni, ntwiꞌ sɛ wɛn nɛ hwæn cìâ ɓyɛbbi.
Lɛ̀ M̀vɛ̀nnswæ̌b kà fi mɛ̀ lwuà kɛ fyaꞌ Mòîzɛ̀, ɓe lɛ̀ ɓyɛbbi ti kɛ ŋgyɔ̂ꞌ wan. Son, à si lɛŋkæ̀m lɛ kwan sɛ ɓe lɛ̀ lwuǎ ɓɛ̀n kifɛꞌ, M̀vɛ̀nnswæ̌b ɓe kǎn ɓyɛbbi ɓwum twɔ̀si.
Son, kwo fɛꞌ li, ǹdìkàꞌ ŋwai kwan Adæ̀m, sɛ kɛn ɓɛ̀n kwan Mòîzɛ̀, ywi ɓe ɓwum hwæn pæꞌ ɓænni. Kwo fɛꞌ she ɓyɛbbi nyan ɓe kǎn wɛ̌ nyɛ̌ Adæ̀m nɛ fyinnze ŋwum Mvɛ̀nnswæ̀b, ɓɛ ɓe kuꞌ ywi nun.Adæ̀m ɓe fyìnfyinnì mwum m̀bɔꞌ ndɔꞌ nɛ ɓe lɛ̀ à ywìmɛ kuꞌ ɓɛ̀n.
Son, ŋ̀kyììli yi kɛ nyinnìm shan nun. Ɓyɛbbi nɛ Adæ̀m cìe kwɛmmi kan, kwo kwæꞌ lɛ, lɛ̀ swum lwɛn sɛ M̀vɛ̀nnswæ̀b tǎ ɓwum fɛ ɗinɗin. À si lɛŋkæ̀m lɛ ɓwum mèan ywiâ lɛ̀ ntwiꞌ ɓyɛbbi nɛ mwum m̀bɔꞌ ni cìe. Son, swum lwɛn sɛ M̀vɛ̀nnswæ̀b tǎ fɛ ɗinɗin si twun, sɛ lan ywum hwæn pæꞌ. À lìsea tì ɓwum mèan ǹcǐ lwɛn yon ɗinɗin kɛ nyě mwum m̀bɔꞌ, Yesù Kristò.
Swum lwɛn sɛ M̀vɛ̀nnswæ̀b tǎ fɛ ɗinɗin si cinni se, à làn ɓyɛbbi nɛ mwum m̀bɔꞌ ni cìe. Ɓyɛbbi màzwùm cìe lɛ mɛ̀ kæ̌ꞌ Mvɛ̀nnswæ̀b ɓænnâ ɓwum. Son, kɛ mfɛ swum lwɛn sɛ M̀vɛ̀nnswæ̀b tǎ ɓwum fɛ ɗinɗin, kwo fɛꞌ she ɓon ciâ ɓyɛbbi ǹzwɔnzwɔ̀ꞌ si, à tà ɓon fyɔ̀si sanmi kɛ swiꞌ shon, mɛ̀ kæ̀ꞌ ɓyon ɓæn kan tî ɓon.
À si lɛŋkæ̀m lɛ mwum m̀bɔꞌ cìe ɓyɛbbi, li, ywi ɓæn ɓwum hwæn pæꞌ nyè yon. Son, mwum nyɛ̌ m̀bɔꞌ Yesù Kristò, nun, à cìe she she fɔꞌ. Lɛ̀ ntwiꞌ yon, M̀vɛ̀nnswæ̀b læ̀mnzi ǹcǐ lwɛn yon, à tǎ ɓwum fyɔ̀si sanmi kɛ swiꞌ shon. Li, ɓon ɓɛ yɛ ǹzison ɗwùmɗwùm cinni, ɓɛ ɓɛ wɛ̌ mɛ̀ mvɛ̀n.
A konndì ɓɛ lɛ ɓwum hwæn pæꞌ ti mɛ̀ ci-ncǐ ɓyɛbbi kɛ nyě mwum m̀bɔꞌ nɛ fyinnze ŋwum Mvɛ̀nnswæ̀b. M̀banmbɔꞌ kuꞌ lɛ̀ mwum nyɛ̌ m̀bɔꞌ, Yesù Kristò. Ntwiꞌ à ywɔe ŋwum Mvɛ̀nnswæ̀b, M̀vɛ̀nnswæ̀b yɛ̌ ɓwum mèan fyɔ̀si sanmi kɛ swiꞌ shon kɛ nyè yon.
Ti lɛ̀ lwuà Mòîzɛ̀, M̀vɛ̀nnswæ̀b swonnze nun kɛ nyinnìm ɓwum, ɓǎ ɓyɛbbi ɓwum yækì màn. Son, kɛ cɛ̌ ɓyɛbbi tǎ màn nun, kwɛ̀nnzǐ nlim Mvɛ̀nnswæ̀b ta yæ̀kì màn mbyî nùn.
M̀banmban nɛ ɓyɛbbi ɓe ɓwum kɛ̀nnzi mbyî kɛ mbyi ywi nun, m̀banmbɔꞌ kuꞌ kwɛ̀nnzǐ nlim Mvɛ̀nnswæ̀b cinnâ làn nyon ŋ̀kimmɔꞌ mfyɔ̀si yɛꞌ sanmi kɛ swiꞌ shon, a kɛnnzì tì ɓwiꞌ kɛ mbyi nzison ɗwùmɗwùm nun, kɛ nyě Nyɛli nyɛꞌ Yesù Kristò.
Li, ɓwiꞌ yɛ cìênì lɛ? Ɓwiꞌ yɛ suꞌ kɛ̀n mbyî lɛ̀ ǹcǐ ɓyɛbbi ɓǎ kwɛ̀nnzǐ nlim Mvɛ̀nnswæ̀b yækì màn nun?
Ayi, sɛ ɓa lɔꞌ li. Kɛ swiꞌ ɓyɛbbi, ɓwiꞌ ti wɛ̌ ɓwiꞌ ywiâ nùn, ɓyɛbbi cinni kan tì ŋ̀kimmɔꞌ nywi yɛꞌ. Kɛ à si li, ɓwiꞌ yɛ cì lɛ ɓwiꞌ kà ɗuɔ̀n tì ɓe ǹlim?
Ɓyin limmi lwɛn lɛ kɛ njimnzi yɛ ɓɛ jimnze ɓwiꞌ, ɓwiꞌ ti ɓæti lɛ̀ Yesù Kristò, ɓwiꞌ hwæn pæꞌ. Ɓyin limmi tì lɛ kɛ njimnzi màzwùm, ɓwiꞌ ti tì kuꞌ ɓæti lɛ̀ nun kɛ ywi nyon nun.
Kɛ kwan si nun, ɓe lɛ̀ ɓwiꞌ ywiâ wɛ̌ Yesù, ɓɛ gwum tì kuꞌ ɓwiꞌ wɛ̌ nun, ɓǎ Ce nyɛꞌ M̀vɛ̀nnswæ̀b yimnzì tì kuꞌ ɓwiꞌ ywi nun wɛ̌ tà shɛ nun yìmnze Yesù Kristò lɛ̀ ŋ̀kimmɔꞌ yon yɛ lan ywum hwæn. Kɛ nyìmnzì yɛ nun yìmnzi ɓwiꞌ li, à yili lɛ ɓwiꞌ cinni paꞌ tòn she nywæb.
Li, kɛ ɓwiꞌ ɓi ɓæti lɛ̀ Yesù Kristò kɛ ywi nɛ ɓwiꞌ ywiâ wɛ̌ nun, ɓwiꞌ yɛ tì kuꞌ ɓɛ ɓæti lɛ̀ nun kɛ nyìmnzǐ ywi yɛ M̀vɛ̀nnswæ̀b yɛ̌ ɓwiꞌ yìmnzi wɛ̌ nun.
Ɓwiꞌ limmènì seansean lɛ kwan sɛ Yesù ywie kɛ ŋgæꞌ mɛ̀ ɓɔtɔꞌ nun, paꞌ tòn shɛꞌ sɛ ɓwiꞌ ɓe tòn mbyî, M̀vɛ̀nnswæ̀b ywummɔe kuꞌ son lɛ̀ nun m̀ban. À cìe li lɛ̀ nun kwɛbsi paꞌ tòn shɛꞌ màzwùm ŋ̀gyìnmbɔꞌ, ɓwiꞌ læ̀kì tì ɓɛ kɛ kwǔ ɓyɛbbi nji.
Ntwiꞌ sɛ mwum nɛ ywiâ nywæ̀lâ ɓyɛbbi.
Kɛ ɓwiꞌ ywiâ lɛ̀ Yesù Kristò m̀ban, ɓwiꞌ limmènì lɛ ɓwiꞌ yɛ tòènnì ǹzison lɛ̀ nun m̀ban.
Ɓwiꞌ limmi ti kuꞌ lɛ kɛ nyìmnì yɛ Yesù Kristò yìmne ywi, à lèân ywi, ywi wòli kan tì kim à ɓæn nun.
Kɛ ywi nɛ nun ywie nun, à kyììlâ lɛ̀ ɓyɛbbi ŋ̀gyìnmbɔꞌ. Jenɛ, kɛ nzison shon nun, tǒn Mvɛ̀nnswæ̀b sɛ nun tǎ tòn.
Swum fɔꞌ sɛ lɛ̀ ɓyin kuꞌ. Cɛênì ɓyin nɛꞌ lɛ ɓwum ɓɛ ti yì ɗwon kɛ swiꞌ ɓyɛbbi, ntwiꞌ sɛ ɓyɛbbi cinni kan tì ŋ̀kimmɔꞌ nywi yin. Ɓyin limmì tì kuꞌ lɛ tǒn Mvɛ̀nnswæ̀b sɛ ɓyin ta tòn jenɛ, ntwiꞌ sɛ ɓyin ti ɓæti lɛ̀ Yesù Kristò.
Kɛ à si li, ɓa ɓyin yili tì lɛ ɓyɛbbi cinni ŋ̀kimmɔꞌ nywi yin, à cì lɛ ɓyin ɗwon mɛ̀ lɛꞌ mɓyibbɔa nyɛ̌ ǹlim nyin ta ɗyi nlim.
Ɓa ɓyin yili tì lɛ ɓyɛbbi cinni mbyi kɛ mɛ nlim nyin nun, lɛ̀ nun kɛnnzì ɓyin kɛ mbyi ncǐ ɓyɛbbi nun. Fyòênnì ɓyin nɛꞌ fɛ lɛ̀ M̀vɛ̀nnswæ̀b wɛ̌ ɓwum ɓye ywiâ, ɓɛ yimnì tì ywi. Ɓyin fɛ ɓyin nɛꞌ gwùm lɛ̀ nun, ɓǎ nun kɛnnzì ɓyin kɛ mbyi ncǐ lwɛn nun.
Ɓyin ɓa tî kɛ kwǔ lwuà nji. Kwɛ̀nnzǐ nlim Mvɛ̀nnswæ̀b sɛ ta ɓyin kɛ̀nnzi jenɛ. Kɛ à si li, ɓa ɓyɛbbi nɛ ɗwon ɓyin mbyi.
Ɓwiꞌ ti jenɛ mɛ̀ son Mvɛ̀nnswæ̀bShindɔꞌ mwum ndɔꞌ wòli à lɛꞌ lɛ: «She ɓwiꞌ ɓa tî kɛ kwǔ lwuà nji, son, ɓwiꞌ ti kwǔ kwɛ̀nnzǐ nlim Mvɛ̀nnswæ̀b nji si, ɓwiꞌ woli ɓwiꞌ kɛn mbyî lɛ̀ ǹcǐ ɓyɛbbi?» Ayi, ɓwiꞌ wòli kan ɓwiꞌ ci li.
Ɓɛ tà ka lɛꞌ lɛ wu ɓɛ ɗuꞌ nun, lɛ̀ wù ni son ŋgèà? Ɓɛshɛ ɓyɛbbi nɛ ɗyi wɛ̌ nyɛli nywù, wù ni kuꞌ son nyon, wù tòân ŋ̀gwòn lɛ̀ ywi. Son, ɓɛshɛ M̀vɛ̀nnswæ̀b nɛ ɗyi nyɛli nywù, wù ni kuꞌ son nyon, à yɛ̌ wù fyɔ̀si ǹsanmi kɛ swiꞌ shon.
Ɓyin ɓe kǎn mbyî mɛ̀ son ɓyɛbbi? Son jenɛ, ɓyin yilâ lɛ̀ ǹlim fɔꞌ ywum yɛ ɓɛ lisae ɓyin. Li, ɓwiꞌ yilènì M̀vɛ̀nnswæ̀b osɔ̀kɔ̀ꞌ.
Ɓyin ɓa tî mɛ̀ son ɓyɛbbi, M̀vɛ̀nnswæ̀b nywæ̀sâ ɓyin. Ɓyin ti jenɛ mɛ̀ son ɓyon, lɛ̀ ɓyin ci swum sɛ ɗyi lwɛn kɛ mɛꞌ yon.
Mùn tà ɓyin ywum màzwùm lìsea kɛ ywum ɓwæ̀lea nun, lɛ̀ ɓyin pwætì ywɔꞌ, ntwiꞌ sɛ mɛ̀ mwù nyin wò kifɛꞌ lwɛn. Kwan sɛ ɓe mbyî, ɓyin ɓe ɓyin nɛꞌ fɛ hwæn, mɛ̀ kwù lɛ̀ mwù nun wɛ̌ mɛ̀ son kɛ ncǐ ɓyɛbbi nun, ɓyin ɓe fɔ̀si ɓyɛbbi cǐ lwɛn. Li, m̀banmbɔꞌ kuꞌ, jenɛ fɛênì ɓyin nɛꞌ hwæn, mɛ̀ kwù lɛ̀ mwù nun wɛ̌ mɛ̀ son Mvɛ̀nnswæ̀b, ɓǎ ɓyin ci swum sɛ ɗyi lwɛn kɛ mɛꞌ yon, paꞌ tòn shin ɓɛ tì kuꞌ sanmi.
Kwan sɛ ɓe lɛ̀ ɓyin kɛ mɛ̀ son ɓyɛbbi, ywum ye ɗyi sanmea kɛ swiꞌ Mvɛ̀nnswæ̀b ɓe kǎn ɓyin ǹlim lwukea.
Yǎ se nɛ ɓyin cinnâ kɛ ywum ɓyibbɔa yɛ ɓyin ɓe cì mbyî nun, ye kwɛ̀nnjin ta ɓyin ɓænni lɛ̀ yon jenɛ? Ywum màzwùm ta sukuꞌ ɓwum ywi tɛ̀li nywi.
Son jenɛ, M̀vɛ̀nnswæ̀b nywæ̀sâ ɓyin, ɓyin ɓa tî mɛ̀ son ɓyɛbbi, ɓyin fyoân ɓɛ mɛ̀ son Mvɛ̀nnswæ̀b. Se nɛ ɓyin kwannzâ kɛ nlim, à ni lɛ ɓyin ti kɛ paꞌ tòn she sanmi nun kɛ swiꞌ Mvɛ̀nnswæ̀b. Kɛ nyè nɛ yi, ɓyin cinnâ tì ǹzison ɗwùmɗwùm.
A mwum ndɔꞌ cì ɓyɛbbi, à yɛ̌ ywi. Ywi ni wɛ̌ ɗɛ̀bbi nyon. Son, swum lwɛn sɛ M̀vɛ̀nnswæ̀b fɛ ɓwum ɗinɗin, à si ǹzison ɗwùmɗwùm. À tà ɓwiꞌ son fɛ ntwiꞌ ɓwiꞌ ɓi ɓæti lɛ̀ Nyɛli nyɛꞌ Yesù Kristò.
M̀bɔ̀kì nyɛ̌ kɛ nywi ɗæmMɛ̀ ŋgyinni ɓyɛ̂m, mùn tǎ lɛli lɛ̀ ɓyin ɓɛ limmi mɛ̀ lwuà. Ɓyin ɓwuli lɛ mɛ̀ lwuà sukuꞌ ŋ̀kimmɔꞌ cinni nywi mwum kwan sɛ nun kɛ lɛ̀ mɛꞌ?
Mùn yɛ̌ m̀bɔ̀kì twɛli kɛ nywi mlib nyɛ̌ kɛ ɗæm nun. Kwan sɛ ywon tǎ ɓɛ, lɛ̀ ǎ kɛ lɛ̀ mɛꞌ, kɛ swiꞌ lwuà, m̀lib cinni kan mbyi nyɛ̌ nun yɛ̌ nun kwean ɓǎ nun shɛ tì ǹdɔꞌ mbyî. Son, ɓɛshɛ ywon ywiâ, shìlè ɓa tî lɛ ɓa nun ni shɛ tì ǹɗwɛb nyɛ̌ ɗin ndɔꞌ.
A nun fyònnì myǐ nɗwɛb ndɔꞌ mbyî lɛ̀ ywon kɛ lɛ̀ mɛꞌ, kɛ swiꞌ lwuà, à ywiâ ǹlàꞌ. Son, a ywon ywi, à pwɛti à shɛ ǹɗwɛb ndɔꞌ ɓe mwu zwô, ɓɛ ɓa nun lon lɛ ci-nywi nlàꞌ.
Kwan sɛ ɓe mbyî, ɓwiꞌ ɓe ywum yɛ mɛ̀ nlim nyɛꞌ yili cìkea. Kwo fɛꞌ she lwuà tǎ shɛ̀ lɛ: «Ɓa wù cì shi», son sɛ ǹlim yɛꞌ fyôn ɗyi lɛ̀ ǹcǐ màzwùm. Mɛ̀ lɛꞌ mɓyibbɔa màzwùm ɓe ɓwiꞌ mbyi ɗwon, à kɛ̀nnzɔ̀ꞌ tì kuꞌ ɓwiꞌ kɛ mbyi ywi nun.
Kwan sɛ ɓe mbyî, ɓwiꞌ ɓe wɛ̌ mɛ̀ son lwuà, jenɛ ɓwiꞌ ti wɛ̌ yì ɗwon kɛ swiꞌ shon, ǎ cinni kan tì ŋ̀kimmɔꞌ nywi yɛꞌ. Ɓwiꞌ ti she Mvɛ̀nnswæ̀b cǐ jenɛ kɛ mbyi nywæb nyɛ̌ M̀pùn Nsanmi tà ɓwiꞌ lìsea nun, ɓa kì tì kɛ pwìn mbyi nyɛ̌ ɓɛ kɔkàꞌ kɛ lwuà nun.
Lwuà nɛ kwannzi ɓyɛbbi piseanShindɔꞌ mwum ndɔꞌ wòli à cibbi lɛ: Lwuà ni swum ɓyɛbbi? Ayi, sɛ ɓa li. Shiè ɓɛ lɛ̀ lwuà, mǔn limmè kan swum sɛ ɓɛ ta lon lɛ ǹcǐ ɓyɛbbi. Ɓɛ shiè kɔꞌ kɛ lwuà nun lɛ ɓa wù tæm ywum ɓwulu, mǔn limmè lɛ swum ɓyɛbbi sɛ?
Son, she mun lìmmâ lwuà màzwùm si, ɓyɛbbi cinni mbyi nywi yɛ̂m nun, mùn ɗunmi ywum ɓwulu timmea. Lwuà màzwǔm shiè ɓɛ, lɛ̀ ɓyɛbbi kyiblè kan mwum mwu.
Kwan sɛ ɓe mbyî, lɛ̀ mǔn lìmmi kifɛꞌ lwuà, ǹlim ɓe mùn ŋgyɔꞌ. Son, kɛ nlìmmì yɛ mùn lìmmâ swum sɛ M̀vɛ̀nnswæ̀b yili lɛ ɓwiꞌ ci, ǹjè ncǐ ɓyɛbbi ti mùn kwɛ̀nni nun,
li, mùn ɓwùâ. Lwuà nɛ M̀vɛ̀nnswæ̀b fɛ lɛ̀ à tònnzi ɓwum lwɛn, nun nɛ mùn fyǒn yɛn lɛ à tà mùn ywi tɛ̀li kɛ nywi.
Kɛ nlìmmì yɛ mùn lìmmâ lwuà màzwùm, ɓyɛbbi cinni mbyi kɛ nywi yɛ̂m, ǹlim yɛ̂m pɔkaꞌ mùn, li, mùn pyǐ ɓyɛbbi nun. Li, ɓyɛbbi fyi ɓe nyè lwuà màzwùm ɓǎ nun wu mùn.
Li, ɓwiꞌ yɛn lɛ lwuà ɓa swum ɓyɛbbi. À wai fyaꞌ Mvɛ̀nnswæ̀b, ǹzæ̌ꞌ lɛꞌ yɛ kɛ nlim hwæn yi lwinnea, lɛꞌ ɓyɛbbi ndɔꞌ ɓa nlim.
Kɛ à si li, swum lwɛn màzwùm woli kim sɛ ɓɛ tì swum she yɛ mùn wu nun? Ayi, sɛ ɓa li. Ɓyɛbbi nɛ yæ̀ki mun wu, nun nɛ fyǒn ɓɛ mwǔ lɛꞌ. À fyi ɓe nyě lwuà lɛ̀ nun wu mùn. Li, ɓɛ limmì lɛ ɓyɛbbi sukuꞌ ɗin lɛ ɓyɛbbi. Li nɛ ci, kɛ nyě lwuà, ɓyɛbbi yæ̀kì nùn.
Ɓyɛbbi tǎ mwum ywo kɛ tòn mwum wan shon nunŊgyi ɓan, ɓwiꞌ limmi lɛ lwuà wai fyaꞌ Mvɛ̀nnswæ̀b. Ti lɛ̀ mǔn, mùn ni mwum ɗinɗin, mùn ti wɛ̌ son nɛ ɓyɛbbi hwìnnâ nun.
Mǔn tà ka swum sɛ mùn tǎ cì ywo. Mǔn tà ka swum sɛ mùn yili mùn ci cǐ, swum sɛ mùn tǎ ɓyìnnɔ̀ꞌ lɛ mùn ɓà son cǐ, son sɛ mùn tǎ fyòn cǐ.
A mun cì swum sɛ mǔn yili kan mùn ci, sɛ lisaꞌ lɛ mùn yilâ lɛ lwuà ni swum lwɛn.
Kwan sɛ mùn tǎ ɓyɛbbi cǐ li, mǔn nɛꞌ nɛ tà ka son yili. Ɓyɛbbi nɛ mùn kɛ nywi, nun nɛ ta mun twɔti lɛ mùn ci son.
Ntwiꞌ sɛ mùn lìmmi lɛ swum lwɛn sɛ mùn nywi, kwo fɛꞌ fɔꞌ sɛ ɓan. Mùn lɛꞌ li kɛ tǒn mwum wan shɛ̂m nun. Li, kwo fɛꞌ she ǹlim yɛ̂m ta ɗyi lɛ̀ ǹcǐ lwɛn si, ŋ̀kimmɔꞌ ncǐ yi yɛ shi mun.
Mǔn tà ka ywum lwukea yɛ mùn yili mùn ci cǐ. Ywum ɓyibbɔa yɛ mùn ɓyìnnɔ̀ꞌ lɛ mùn ɓa cǐ, yon yɛ mùn tǎ fyǒn cì.
A mun cì swum sɛ mùn ɓyìnnɔ̀ꞌ lɛ mùn ɓa cì, sɛ lisaꞌ lɛ mùn nɛꞌ nɛ tà ka son cǐ, ɓyɛbbi nɛ mùn kɛ nywi, nun nɛ ta mun twɔti lɛ mùn ci son.
Mùn kwèâ lɛ kwan sɛ mùn yili mùn ci lwɛn, ǹjè ncǐ ɓyɛbbi nɛ ta mun kwɛ̀nni.
Ǹlim ta mùn lwukea ǹzwɔnzwɔ̀ꞌ lɛ̀ lwuà nyɛ̌ M̀vɛ̀nnswæ̀b fɛ,
son, mùn yɛn lɛ lwuà nyɛ̌ ɗin ndɔꞌ nɛ mùn nywi, nyɛ̌ tǎ wì ɗwǐ lɛ̀ nyɛ̌ ǹlim yɛ̂m yili ni. Lwuà nyɛ̌ ɗin màzwùm tà mun fyɔ̀si lɛ̀ son ɓyɛbbi nɛ mùn ni kɛ nlim nun.
O, mùn sukuꞌ ɗin lɛ ci-vɛ̀nɛ̀ꞌ. Tòn mwum wan shɛ̂m ta mùn kɛ̀nnzi kɛ mbyi ywi nun. Wɛn nɛ yɛ mùn swæti kɛ nlim?
M̀vɛ̀nnswæ̀b nɛ yɛ mùn swæti kɛ nyě Nyɛli nyɛꞌ Yesù Kristò. Ǹtwu ɓɛ lɛ̀ nun.Li nɛ mùn tǒn, ǹlim yɛ̂m ta ɗyi lɛ̀ ǹɗwon lwuà Mvɛ̀nnswæ̀b, son, kɛ tòn mwum shɛ̂m nun, ǹjè ncǐ ɓyɛbbi nɛ ta mun suꞌ kwɛ̀nni.
Li jenɛ, ɓwum ɓye ti ɓæti lɛ̀ Yesù Kristò, mɛ̀ kæ̀ꞌ ɓa tî ɓon ɓænni ndwiꞌ.
Ntwiꞌ sɛ ŋ̀kimmɔꞌ Mpùn Nsanmi yɛ ta ɓwiꞌ ǹzison ŋkæ̀mŋkæm fɛ kɛ mɓæti yɛ ɓwiꞌ ɓi ɓæti lɛ̀ Yesù Kristò. Yon yɛ nywæsâ mùn, mùn ɓà tî kɛ ŋkimmɔꞌ ɓyɛbbi nji, lɛ̀ ye ywi nun hwæn.
Lwuà Mòîzɛ̀ wòle kǎn kim, à fɛ ɓwum ǹzison ntwiꞌ sɛ mwum, kɛ tòn mwum shon nun, à ni ŋ̀wǒn kɛ nɗwonnzi mɛ̀ lwuà nun. Son, swum sɛ lwuǎ wòle kan kim à cǐ, M̀vɛ̀nnswæ̀b cìâ son. À yìli son cǐ lɛ? À fyiì mwɛn nyon ŋgyɔ̂ꞌ wan nun lɛ̀ nyǐ ni fyonnì mwum wɛ̌ ɓwiꞌ, à gwili kuꞌ mɛ̀ ci-ncǐ ɓyɛbbi. À fyiì nun lɛ nyǐ ni ywi, li, à zusì ɓwiꞌ ɓyɛbbi nyɛꞌ. Li, M̀vɛ̀nnswæ̀b lìsàꞌ lɛ à tǎ ɓyɛbbi nɛ ɓwum ta cì ɓyìnnzi.
À cìe li, ɓǎ ɓwiꞌ cinni mbyi nyɛ̌ ɓwiꞌ yɛ lwuà lwinnzi lɛ̀ ǹdùꞌ nun, ɓwiꞌ ɓɛ tà ka tî tòn jenɛ kɛ mbyi mɛ̀ mɓàkàꞌ mɛ̀ nlim nyɛꞌ nun, son, kɛ mbyi nyɛ̌ M̀pùn Nsanmi tà ɓwiꞌ lìsea.
Ntwiꞌ sɛ ɓwum ɓye ta mbyi mɛ mɓàkàꞌ mɛ nlim nyan ɗwon, mɛ̀ nlim nyan tà kuꞌ suꞌ ɗyi kwe. Ti lɛ̀ ɓye ta mbyi nyɛ̌ M̀pùn Nsanmi tà ɓon lìsea ɗwon, mɛ̀ nlim nyan tà suꞌ ɗyi kɛ mbyi Mpùn Nsanmi nun.
A mwum kɛ̀ mwù kɛ nywi ywum yɛ ǹlim yon ta suꞌ yili, à yɛ̌ nun nɛꞌ ywi tɛ̀li nywi. Son, a nun kɛ̀ mwù kɛ nywi ywum yɛ M̀pùn Nsanmi yili, à yɛ̌ ǹzison ŋkæ̀mŋkæm cinni, lɛ̀ flɔa Mvɛ̀nnswæ̀b nun.
Mwum nyɛ̌ tǎ sukuꞌ mwù kɛ̌ kɛ ywum yɛ ta nun nɛꞌ ǹlim lwukea, à ni ci-ɓyìnnzì Mvɛ̀nnswæ̀b. Ǎ tà ka lwuà Mvɛ̀nnswæ̀b ɗwonnzi, shìkì à cinni ŋ̀kimmɔꞌ mmwumnzi lwuà màzwùm.
Mwum nyɛ̌ tǎ sukuꞌ ywum yɛ ǹlim nyon yili cǐ, mbyi nyɛ̌ nun yɛ̌ M̀vɛ̀nnswæ̀b ǹlim lwusi nun ɓǎn.
A Yesù Kristò ɓɛ ɓyin kɛ mɛ nlim nyin nun, M̀pùn nyon tà ɓyin ǹzison ŋkæ̀mŋkæm fɛ, kɛ mfyɔ̀sì yɛ M̀vɛ̀nnswæ̀b fyɔ̀sâ ɓyin sanmi kɛ swiꞌ shon. À si li, kwo fɛꞌ she ɓyin ywimɛ ywi ntwiꞌ sɛ ɓyin ciâ ɓyɛbbi si.
Ɓɛshɛ M̀pùn Mvɛ̀nnswæ̀b nɛ yìmnze Yesù Kristò kɛ ywi nun ni ɓyin kɛ mɛ nlim nun, lìmmênì lɛ M̀vɛ̀nnswæ̀b m̀bɔꞌ màzwùm, nun nɛ yɛ tì kuꞌ ɓyin ǹzison fɛ, kwo fɛꞌ she ɓyin yɛ ywi nywɔꞌ ndɔꞌ si. À yɛ̌ cì li lɛ̀ ŋ̀kimmɔꞌ Mpùn nyon nyɛ̌ ɓyin kɛ mɛ nlim nun.
Kɛ à si li, mɛ̀ ŋgyinni ɓyɛ̂m, a si ɓwiꞌ nywi dòlɛ̀ꞌ lɛ ɓwiꞌ toènnì kɛ ŋgyɔ̂ꞌ wan wɛ̌ tà shɛ M̀pùn Nsanmi yili, ɓa kì tì wɛ̌ tà shɛ mɛ̀ nlim nyɛꞌ yili.
À si li ntwiꞌ sɛ a ɓyin sukuꞌ tòn ŋgyɔ̂ꞌ wan wɛ̌ tà shɛ mɛ̀ nlim nyin yili, ɓyin sukuꞌ ɗin lɛ ɓwum ywi. Son, a ɓyin fɛ mbyi lɛ̀ M̀pùn Nsanmi lɛ à kpaꞌ ɓyin lɛ ɓyin kɛsi nywi lɛ̀ mɛ̀ lɛꞌ mɓyibbɔa màzwùm ŋ̀gyìnmbɔꞌ, kwan màzwùm ɓyin yɛ ǹzison she ŋ̀kæ̀mŋkæm cinni.
Ntwiꞌ sɛ ɓwum hwæn pæꞌ ɓye M̀pùn Mvɛ̀nnswæ̀b tǎ ɗyili mbyi nun li, ɓɛ ti ɓwɛn Mvɛ̀nnswæ̀b.
M̀pùn màzwùm nɛ M̀vɛ̀nnswæ̀b fɛ ɓyin ni, ǎ tà ka ɓyin fyɔ̀si lɛ̀ mɛ̀ son, shìkì à ɗunnzi tì ɓyin yi ɓe kɛ̀ kɛ zwum, à tǎ fyǒn cǐ ɓyin ɓɛ ɓwɛn Mvɛ̀nnswæ̀b. À tà ɓwiꞌ mbyi wǒ nyɛ̌ ɓwiꞌ pwɛti ɓwiꞌ lon M̀vɛ̀nnswæ̀b lɛ Bùba! Ce nyɛꞌ!
M̀pùn Mvɛ̀nnswæ̀b màzwùm tà ɓwiꞌ lìsea nywi lɛ ɓwiꞌ ɓi ɓwɛn Mvɛ̀nnswæ̀b, lɛŋkæ̀m.
Kɛ ɓwiꞌ ɓi ɓwɛn ɓyon li, ɓwiꞌ yɛ kuꞌ ywum lwukea yɛ nun kɛ̌ ɓwiꞌ kɛ ɗɛb yě. Ɓwiꞌ yɛ ywum màzwùm cinni kuꞌ, ɓwiꞌ lɛ̀ mɛ̀ Yesù m̀ban, ntwiꞌ sɛ kɛ ɓwiꞌ ta vɛ̀nɛ̀ꞌ yɛnni wɛ̌ tà shɛ nun yɛnne, ɓwiꞌ yɛ kuꞌ ǹtwu Mvɛ̀nnswæ̀b yě, ɓwiꞌ lɛ̀ ɓon m̀ban, fyaꞌ Mvɛ̀nnswæ̀b.
Lɛꞌ she kɛ nywi ntwu yɛ ɓwiꞌ yɛ yě fyaꞌ Mvɛ̀nnswæ̀bMùn lìmmi lwɛn lɛ vɛ̀nɛ̀ꞌ she ɓwiꞌ ta yɛn jenɛ, à si wɛ̌ swum ɗinɗin. Sɛ kwɛmmi kan ndwiꞌ lɛ̀ ǹtwu yɛ M̀vɛ̀nnswæ̀b yɛ̌ ɓwiꞌ fɛ.
Ywum yɛ M̀vɛ̀nnswæ̀b fɔ̀ꞌ hwæn, ǹlim yan ta ɗyi lɛ ɓɛ yɛ nywɔꞌ yɛnni, nyɛ̌ M̀vɛ̀nnswæ̀b yɛ̌ ɓwɛn ɓyon kwannzi pisean, lɛ̀ wɛn nɛ hwæn yɛn ǹtwu yɛ nun fɛâ ɓon.
Ywum yɛ M̀vɛ̀nnswæ̀b fɔ̀ꞌ ti jenɛ wɛ̌ ywum ɗinɗin. A ɓa lɛ̀ ntwiꞌ sɛ yon nɛꞌ ywum màzwùm yɛ yili lɛ yɛ ɓɛ ywum ɗinɗin. À si lɛ̀ ntwiꞌ sɛ M̀vɛ̀nnswæ̀b nɛ pæꞌ fyàꞌ lɛ̀ yon. Kwo fɛꞌ li, yɛ ta zwùm tɛ̀li lɛ̀ swum ndɔꞌ.
Swum màzwùm si lɛ nywɔꞌ ndɔꞌ kà ɓɛ̀nkǎꞌ lɛ M̀vɛ̀nnswæ̀b yɛ̌ ywum yɛ nun fɔ̀e hwæn libbea. Yɛ ɓa tî ɓɛ kɛ son nun, yɛ ɓa tî ɓwu. Yɛ ywimɛ ɓɛ mgbonmgbon wɛ̌ ɓwɛn Mvɛ̀nnswæ̀b, paꞌ mgbonmgbon she lan ywum hwæn lɛ̀ ǹtwu.
Ɓwiꞌ limmi seansean lɛ a kiìn ɓɛ̀n ɗyě, ywum yɛ M̀vɛ̀nnswæ̀b fɔ̌ꞌ hwæn, nywi ta yon yu, wɛ̌ m̀lib nyɛ̌ ye tǎ kwɛ̀n.
Ǹyu nywi màzwǔm suꞌ kan kuꞌ lɛ̀ ywum ye ɗin, a yɛn tî kuꞌ ɓwiꞌ ɓɛ M̀vɛ̀nnswæ̀b sɛtâ fɛꞌ ɗunmi M̀pùn nyon fɛ. Kwo fɛꞌ she nywi ta ɓwiꞌ yu, ɓwiꞌ ta zwùm tɛ̀li lɛ nywɔꞌ ndɔꞌ kà ɓɛ̀nkàꞌ lɛ M̀vɛ̀nnswæ̀b yɛ̌ ɓwiꞌ kɛ̌ kɛ ntan ɓwɛn ɓyon nun, à kiìn ɓwiꞌ libbea kɛ nyinnǐm vɛ̀nɛ̀ꞌ shɛꞌ nun.
M̀vɛ̀nnswæ̀b swætâ ɓwiꞌ, son, ɓwiꞌ yɛn kifɛꞌ ywum hwæn pæꞌ, ɓwiꞌ ta zwùm tɛ̀li fyaꞌ lɛ ɓwiꞌ kà yɛnkàꞌ yon. Kwan sɛ ɓwiꞌ ti ywum yɛ ɓwiꞌ ɓi zwùm tɛ̀li lɛ̀ yon yɛnni lɛ̀ zɛꞌ, ɓwiꞌ tà ka tî tòn lɛ̀ ǹtɛ̀ꞌ zwum, ntwiꞌ sɛ yɛ ti ɓwiꞌ kɛ fyaꞌ. Mwum ndɔꞌ tà tî swum sɛ nun fyaꞌ timmea nun?
Son, kwan sɛ ɓwiꞌ ta zwùm tɛ̀li lɛ̀ swum sɛ ɓwiꞌ yɛn kifɛꞌ, ɓwiꞌ ta fyim lɛ̀ m̀ɓònŋgàꞌ yi.
M̀pùn Nsanmi kìn tì kuꞌ ɓwiꞌ kpea, ɓwiꞌ ɓye wǒn kɛ mbyi Mvɛ̀nnswæ̀b nun. Ɓwiꞌ lìmmi kan ma ŋ̀keli Mvɛ̀nnswæ̀b wɛ̌ tà shɛ sɛ yili, son, M̀pùn Nsanmi nun nɛꞌ tǎ ŋwum lɛꞌ yɛꞌ sannzi kɛ swiꞌ Mvɛ̀nnswæ̀b, lɛ̀ à tǎ M̀vɛ̀nnswæ̀b swulea. Ǹswulaꞌ yɛ nun tà nun swulea li, a lan ma wɛ̌ tà shɛ ɓwiꞌ pwɛti ɓwiꞌ shɛ.
M̀vɛ̀nnswæ̀b lìmmi mɛ̀ mɓàkàꞌ ɓwum kɛ zwum shan nun. Li, à lìmmì tì kuꞌ swum sɛ M̀pùn Nsanmi tǎ ɓàkàꞌ, ntwiꞌ sɛ M̀pùn Nsanmi tǎ ŋwum lɛꞌ ɓwum ɓyon sannzi kɛ swiꞌ shon wɛ̌ tà shɛ M̀vɛ̀nnswæ̀b nun nɛꞌ yili.
Ɓwum ɓye ta M̀vɛ̀nnswæ̀b yili, ɓye nun lon lɛ ɓɛ ci swum sɛ nun yili, ɓwiꞌ limmi lwɛn lɛ ywum hwæn pæꞌ yɛ ta ɓon cinni, M̀vɛ̀nnswæ̀b tà yon yònnzi lɛ̀ lwɛn.
Ntwiꞌ sɛ ɓwum ɓye M̀vɛ̀nnswæ̀b sɛte yæ̀n ǹdìkàꞌ ŋwê, à yilâ tì kuꞌ lɛ ɓyi ɓi m̀banmbɔꞌ wɛ̌ mwɛn nyon, ɓǎ Yesù cinni mɛ̀ ŋgyinni ɓye nun tɛ̌ꞌ ɓe mèan.
Kwan sɛ M̀vɛ̀nnswæ̀b kɛ̀ ɓon kyi, à lon tì kuꞌ ɓon ɓǎ ɓɛ ɓɛ ɓwum ɓyon, ǎ suꞌ kan ɓon lon ɗinɗin, à yili ɓǎ nun fyɔsì ɓon sanmi kɛ swiꞌ shon. Ɓa sukuꞌ lɛ̀ ntwiꞌ yi, à fɛ tî kuꞌ ɓon ǹtwu.
M̀bɔ̀kì nɛ M̀vɛ̀nnswæ̀b yili ɓwiꞌKɛ à si li, yɛn sɛ ɓwiꞌ yɛ tì lɛꞌ? She M̀vɛ̀nnswæ̌b ni fyaꞌ yɛꞌ si, mwum ndɔꞌ wòli à ɓɛ tì ci-ɓyìnnzì nyɛꞌ? Kwo mwum m̀bɔꞌ à ɓǎn.
M̀vɛ̀nnswæ̀b tòen kǎn lɛ̀ mwɛn nyon ke, son, à fyiì nun lɛ nyǐ ni kiìn ywi lɛ̀ ntwiꞌ yɛꞌ, ɓwiꞌ hwæn. Kɛ à si li, ɓyin ta ɓàkàꞌ lɛ à ɓà kuꞌ ɓwiꞌ ywum ndɔꞌ ye mbyî fɛ hwæn kɛ nyě Yesù?
Yà mwum nɛ yɛ ɓwum ɓye M̀vɛ̀nnswæ̀b yæ̀nnâ swɛmmea? Mwum m̀bɔꞌ ɓǎn, ntwiꞌ sɛ M̀vɛ̀nnswæ̀b nun nɛꞌ nɛ lɛꞌ lɛ ɓɛ ɓɛ mɛ̀ fyàꞌ ɓlɔtɔꞌ.
Mwum ndɔꞌ wòli à pyìsì ɓon lɛꞌ? Kwo mwum m̀bɔꞌ ɓǎn. Ntwiꞌ sɛ Yesù Kristò nun nɛꞌ ywie ntwiꞌ yɛꞌ, a konndì ɓɛ lɛ à yìmnâ ywi, à ni jenɛ ǹtǒn kɛ fyaꞌ ji Mvɛ̀nnswæ̀b. Nun nɛ ta ɓwiꞌ ŋ̀gìm ɗyi kɛ swiꞌ Mvɛ̀nnswæ̀b.
Yà swum sɛ pwɛti sɛ kɛ ŋ̀kyììlàꞌ kɛ nyinnìm shɛꞌ lɛ̀ ǹyili yɛ Yesù tà ɓwiꞌ yili nun? Vɛ̀nɛ̀ꞌ sɛ woli? Kɛ̀ mɛ̀ lɛꞌ nɛ lan ɓwiꞌ? Kɛ̀ shindɔꞌ, ǹzæbsi yɛ ɓɛ ta ɓwiꞌ zæbsi kɛ mbyi Mvɛ̀nnswæ̀b nun? Ɓɛ ǹjè, lɛ̀ nzæmnzæm, yɛ pwɛti? A sæ̀ꞌ ɓɛ̀n ɓwiꞌ nywi, kɛ̀ ywi nɛ ɓæn ɓwiꞌ, yɛ pwɛti yɛ kɛ ŋ̀kyììlàꞌ kɛ nyinnìm shɛꞌ lɛ̀ ǹyili Yesù? Ayi, kɛ nyinnǐm ywum màzwùm nun hwæn, swum ndɔꞌ ɓa kwe she woli sɛ kænni Yesù lɛ à yili ɓwiꞌ.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Kɛ ntwiꞌ ɓwiꞌ ɓi ɓwum ɓyû, ɓwiꞌ ta ywi jæmmɔ̂ꞌ kɛ ŋganŋgwu mɛ̀ nywɔꞌ mèan hwæn.Kɛ mɛꞌ ɓwum, ɓwiꞌ ɓi wɛ̌ mɛ̀ pɔꞌ ɓye ɓɛ kɛnmɛ ŋgun linndi nùn.»
Kwo fɛꞌ li, kɛ ywum yɛ ta ɓwiꞌ cinni hwæn, ɓwiꞌ ta yon lèan fɔ̀sì lwɛn lɛ̀ ŋ̀kimmɔꞌ yɛ ta waꞌ fyaꞌ mwum nɛ yili ɓwiꞌ.
Ntwiꞌ sɛ mùn lìmmi seansean lɛ swum she woli sɛ kɛ ŋ̀kyììlàꞌ kɛ nyinnìm shɛꞌ lɛ̀ ǹyili yɛ Yesù tà ɓwiꞌ yili nun, kwo fɔꞌ, sɛ ɓan. Kwo ɓwiꞌ ywi fɛꞌ nùn, kɛ̀ ɓwiꞌ ɓɛ fɛꞌ lɛ̀ mɛꞌ, lɛ̀ lɛꞌ fɔꞌ sɛ. Mɛ̀ cikpuꞌ Mvɛ̀nnswæ̀b lɛ̀ ywum ye fɔꞌ yɛ cinni ŋ̀kimmɔꞌ kɛ nlim ɗɛb hwæn, ɓɛ wòli kan kim, ɓɛ ci swum ndɔꞌ, lɛ̀ Yesǔ læ̀kì ɓwiꞌ yili. Ywum yɛ ta ɓwiꞌ ɓɛ̀nni nywi jenɛ, lɛ̀ ye ta kìn nun, yɛ wòli kan tî kuꞌ kim, yɛ ci swum ndɔꞌ.
Kɛ mɓæti yɛ mùn ni m̀ɓæti lɛ̀ Yesù Kristò nun, lɛꞌ sɛ mùn yɛ̌ lɛꞌ sɛ, mǔn tà ka ɓwɛ̀li ɗin, ntwiꞌ sɛ M̀pùn Nsanmi ɗyiâ tì kuꞌ kɛ mɛ mɓàkàꞌ nyɛ̀m zwɛ̂m lɛ à si li.
<sup>(2-3)</sup> Lɛꞌ màzwùm si lɛ mùn ni lɛ̀ ǹzwòn ǹzwɔnzwɔ̀ꞌ, ǹlim ta mûn kwɛ̀nni kwan hwæn lɛ̀ ntwiꞌ ŋkwìn ɓwum ɓyɛ̂m, mɛ̀ Yudà. Ɓon ɓɛ mɛ̀ ŋgyinni ɓyɛ̂m, kwo yili M̀vɛ̀nnswæ̀b ke fɛꞌ mun, à kyììli mùn lɛ̀ mbyi Yesù Kristò ɓǎ nun swæti ɓon, mǔn wòli kan mùn ɓyìnnɔ̀ꞌ.
(-)
Ɓon ɓɛ mvu ɓwum Izràɛ̂l ɓɛ M̀vɛ̀nnswæ̀b yæ̌n lɛ̀ ɓɛ ɓɛ ɓwɛn ɓyon, à lìsàꞌ ɓon m̀bɔ̀kì tòn ntwu nyon. Ɓon ɓɛ nun jine ŋ̀gwòn lɛ̀ ɓon. à fɛ ɓon mɛ̀ lwuà ɓyon, à lìsàꞌ ɓon m̀bɔ̀kì nɛ ɓɛ yɛ nun keli, à cì tì ɓon ŋ̀kàli.
Ɓwum màzwùm, à ɓi mvu ɓwum Abràhæ̂m. Yesù Kristò, kɛ ye sɛ ɓɛ ye nun kɛ kwæꞌ nywi mwum nun, à ni tì kɛ mvu ɓwum fɔꞌ lɛ̀ ɓon. Nun Yesù ni M̀vɛ̀nnswæ̀b. Ywum hwæn yi nun mɛ kwù nji. Ɓwiꞌ twulênì nun kwan hwæn. <font color=blue>Àmɛ̀n</font>.
Kɛ nzæ̌ꞌ lɛꞌ yɛ mùn lɛꞌ yi nun, ɓyin yɛ làn nyin ywo je lɛ mùn lɛꞌ lɛ ŋ̀kàli Mvɛ̀nnswæ̀b pyià ŋgyɔꞌ ɗin. Ɓan, sɛ ɓa li. Mùn tǎ lɛꞌ li, ntwiꞌ sɛ ŋ̀kwìn ɓwum Izràɛ̂l hwæn læ̀li kan ɓwum ɓɛ M̀vɛ̀nnswæ̀b yæ̌n.
A konndì ɓɛ, mvu ɓwum Abràhæ̂m hwæn læ̀li kan mvu ɓwum ŋkæ̀mŋkæm yon. Ntwiꞌ sɛ M̀vɛ̀nnswæ̀b lɛle lɛ̀ ɓwum Abràhæ̂m lɛ: «Shi ɓɛ mvu ɓwum yɛ Izàꞌ yɛ̌ kwannzi, mǔn kɛ̀ kan mvu ɓwum ndɔꞌ mbyî kɛ ntan ywû nun.»
Li, M̀vɛ̀nnswæ̀b yili lɛ̀ nun lɛꞌ lɛ mvu ɓwum Abràhæ̂m ɓe mèan. Son, ɓon hwæn ɓɛ læ̀li kan ɓwum ɓɛ M̀vɛ̀nnswæ̀b yæ̌n nun. Ɓwɛn ɓɛ ɓɛ ye wɛ̌ tà shɛ ŋ̀kàli Mvɛ̀nnswæ̀b lɛli, ɓon ɓɛ ɓɛ ta suꞌ twɛꞌ wɛ̌ mvu ɓwum ŋkæ̀mŋkæm.
Ǹzæ̌ꞌ lɛꞌ yɛ M̀vɛ̀nnswæ̀b lɛle kɛ ŋkàli nun lɛ̀ Abràhæ̂m ɓe lɛ: «Kɛ kwan sɛ mùn kɛ̀ nun, mùn yɛ̌ kǐn ɓɛ̀n ɓe fɛ, Sarà ye mwɛn nɛ nɗwɛb.»
Sɛ suꞌ kan kɛ nywi Sarà, son, li nɛ ɓe tì kuꞌ lɛ̀ Rèbɛkà. Ɓwɛn fæꞌ ɓɛ mɛ̀ ɗwɛb ɓɛ nun yee, à yee ɓon lɛ̀ Izàꞌ nyɛ̌ kuꞌ ǹdùꞌ shɛꞌ.
<sup>(11-12)</sup> Son, lɛ̀ ǎ kà ye ɓon, ɓe lɛ̀ M̀vɛ̀nnswæ̀b sɛtâ lɛꞌ lɛ: «Nyɛ̌ mwɛsɔ̀ꞌ yɛ̌ nyɛ̌ mwumŋkæ̀m fyàꞌ pli mwu.» M̀bɔ̀kì nɛ ǹzæ̀ꞌ lɛꞌ màzwùm nɛ sɛte kwan, ɓwiꞌ limmi lɛ ɓe lɛ̀ ɓɛ cì kifɛꞌ lwɛn ndɔꞌ, shìkì ɓɛ ci kuꞌ ɓyɛbbi, kɛ ɓe lɛ̀ ɓɛ kwan kifɛꞌ kɛ zwum mon nyan nun. A ɓê lɛ̀ ɓɛ yeâ ɓon, shindɔꞌ ɓwiꞌ shɛ lɛ à yæ̀n nyɛ̌ m̀bɔꞌ ntwiꞌ ncǐ lwɛn yon. Son, M̀vɛ̀nnswæ̀b cìe li ɓǎ nun lisàꞌ lɛ nun tǎ suꞌ mɛ̀ she nyon cǐ m̀bɔ̀kì nɛ nun yili. À tǎ mwum ndɔꞌ yæ̀nni nyinnìm ɓwulu, à lwùmnì kuꞌ nun lɛ̀ ǹlon, ɓa lɛ lwɛn nɛ mwum màzwùm tǎ cì nɛ nun yɛn.
(-)
A si m̀banmbɔꞌ wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun kɛ nywi ɓwɛn fæꞌ màzwùm. Mvɛ̀nnswæ̀b lɛꞌ kwe lɛ:«Ǹlim yɛ̂m ɗyiâ nywi Yàkɔ̂b, Esò kwan kuꞌ mǔn nlim nun.»
Ɓwiꞌ woli ɓwiꞌ lin kænni ni ɗyě lɛ̀ yɛn? Lɛ M̀vɛ̀nnswæ̌b ɓɛ ɗyě ci-mɛ lɛꞌ nyènye kì? Ɓwiꞌ yɛn lɛ ŋ̀gwàꞌ yon yi ɓa nywi Mvɛ̀nnswæ̀b.
Ntwiꞌ sɛ ɓwiꞌ yɛn kɛ ɗèwà shon nun lɛ à kònndi tì lɛꞌ cìcì ndɔꞌ lɛ̀ Mòîzɛ̀ lɛ: «Mùn yɛ̌ ǹlim kwɛ̀nnzi lɛ̀ mwum nɛ ǹlim yɛ̂m ta kwɛ̀n lɛ̀ nun, mùn cì lwɛn lɛ̀ nyɛ̌ mùn yili mun ci lwɛn lɛ̀ nun.»
Li nɛ sɛ lisaꞌ ɓwiꞌ lɛ ywum ton yi hwæn, M̀vɛ̀nnswæ̌b tà ka yon cǐ ntwiꞌ sɛ mwum nɛ sɛtâ yili, shindɔꞌ ntwiꞌ she ndɔꞌ sɛ mwum tǎ cì. Sɛ suꞌ ɗin lɛ M̀vɛ̀nnswæ̀b nɛ tǎ ǹlim kwɛ̀nnzi lɛ̀ ɓwum.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ M̀vɛ̀nnswæ̀b shɛ̀e lɛ̀ <font color=blue>Fàràrôn</font>, m̀vɛ̀n nɛ Èjîb lɛ: «Mǔn cìe kǎn ɓɛ kɛ wù m̀vɛ̀n ɗin, mùn cìe ɓɛ kɛ wù m̀vɛ̀n ɓǎ wù ci ŋ̀kimmɔꞌ yɛ̂m kwalì, lɛ̀ jin shɛ̂m konndì tì lu cìcì hwæn.»
Li, ɓwiꞌ limmâ jenɛ lɛ M̀vɛ̀nnswæ̀b tǎ lwɛn nyon cǐ lɛ̀ mwum nɛ nun yili à kwɛnnzì ǹlim lɛ̀ nun, à cì mwù kim mwum nɛ nun yili lɛ nyǐ ni ɓɛ mwù kimmi.
M̀vɛ̀nnswæ̀b ni wɛ̌ mwum nɛ tǎ kòn ɓwɛmmiKɛ nzæ̌ꞌ lɛꞌ yɛ mùn lɛꞌ yɛ nun, mwum ndɔꞌ yɛ̌ ɗyi, à cibbi lɛ: «Kɛ wu lɛmɛ lwɛn li, ti M̀vɛ̀nnswæ̀b tà ti ɓwum shelea lɛ̀ lɛꞌ ntwiꞌ yɛn? Wɛn nɛ woli à cì kuꞌ swum sɛ M̀vɛ̀nnswæ̀b yili kan?»
Ti wù, mwum nɛ tǎ suꞌ M̀vɛ̀nnswæ̀b wɛ̀si ni, wɛn nɛ kuꞌ wù? Yǎ cìcì sɛ wu ywɔâ lɛ kòn ta ci-mɓwɛm cibbi lɛ: «Nyɛli nyɛ̀m, yɛn sɛ ci wù ɓwɛm mùn li?»
Wǔ lìmmi kan lɛ ci-mɓwɛm kòn cinni mbyi kɛ nywi fyòn lɛ̀ m̀ɓwɛm ywum m̀bɔ̀kì nɛ nun yili? Lɛ̀ ŋ̀kwìn fyon fɔꞌ, à wòli à ɓwɛm kòn she ɓɛ ta ywum ŋkæ̀mŋkæm cì nun. Lɛ̀ làn m̀bɔꞌ, à ɓwɛm tì kuꞌ she ɓwælea ndɔꞌ nun.
Ɓɛshɛ M̀vɛ̀nnswæ̀b lɛꞌ jenɛ lɛ nun yɛ̌ nun cì wɛ̌ ci-mɓwɛm kòn, wù cinni swum pæ̀li ndɔꞌ nlim? M̀vɛ̀nnswæ̀b yili lɛ ɓwum limmì lɛ ǹlim ɓyɛbbâ nun zwum, ɓyi limmì tì lɛ nun cinni ŋ̀kimmɔꞌ. Kwo fɛꞌ she nun ɓe lɛ̀ ǹlim ɓyɛbbi si, à fyimnzi tòn ɓwum ɓye ɓyɛbsi nun ǹlim, ɓye sɛ yile lɛ à ɓwusì ɓon hwæn.
À ɗonnzi li, ɓǎ nun lisàꞌ ɓwum ǹtwu yon yɛ cinni kan m̀mlɔ̀kàꞌ kɛ nywi yɛꞌ, ɓwiꞌ ɓɛ ɓwum ɓye nun kwɛ̀nnzâ ǹlim lɛ̀ ɓwiꞌ. Ɓwiꞌ ɓɛ ɓwum ɓye nun sɛtâ fɔ̀sì lɛ̀ ɓwum ɓye yɛ̌ ǹtwu yon cinni.
Ɓwiꞌ ɓɛ nun lon lɛ ɓwiꞌ ɓɛ ɓwum ɓyon. Ɓyindɔꞌ kɛ nyinnìm shɛꞌ nun, à loen ɓon kɛ nyinnìm mɛ Yudà, à lon tì kuꞌ ɓyindɔꞌ kɛ nyinnìm paꞌ ɓwum ɓyindɔꞌ ɓye mbyî.
À si wɛ̌ tà shɛ nun lɛꞌ kɛ ɗèwǎ sɛ Òzê, ci-nlɛli kɛ ŋwum yon nun kɔꞌ. À lɛꞌ kwe lɛ:«Ɓwum ɓye ɓe kǎn ŋ̀kwìn ɓwum ɓyɛ̂m nun, mùn yɛ̌ ɓon kɛ̌ kɛ læm ɓwum ɓyɛ̂m nun.À konndì ɓɛ, paꞌ ɓwum ɓye mùn ɓe kǎn yili, ɓon ɓɛ mùn yɛ̌ lon jenɛ lɛ ɓwum ɓye mǔn nlim nun.
Kɛ lwùmmɔ̌ꞌ fɔꞌ sɛ mùn shɛ̀e lɛ̀ ɓon lɛ: “Ɓyin ɓa ŋ̀kwìn ɓwum ɓyɛ̂m”,kɛ lwùmmɔ̌ꞌ màzwùm sɛ mùn yɛ̌ kònndi lɛꞌ ɓe lɛ: “Ɓyin ɓi ɓwɛn ɓyɛ̂m, mùn, nyɛ̌ M̀vɛ̀nnswæ̀b ɗwùmɗwùm”.»
Ti lɛ̀ lan Izràɛ̂l, Èzaì, ci-nlɛli kɛ ŋwum Mvɛ̀nnswæ̀b nun ndɔꞌ, kuen ɓon mwu lɛ:«Yili ɓwɛn Izràɛ̂l man fɛꞌ wɛ̌ kyɛꞌ yɛ ɗuꞌ ndwun,ŋ̀gwùkwù yɛ M̀vɛ̀nnswæ̀b yɛ swæꞌ yɛ suꞌ kwæꞌ lɛ.»
Nyɛli nyɛꞌ M̀vɛ̀nnswæ̀b ɓǎ nùnùꞌ cǐ fɛ ŋgyɔ̂ꞌ wan, kwan sɛ nun yɛ̌ kǐn ǹzæ̌ꞌ lɛꞌ yon lwinnzi. Swum sɛ ywimɛ nzwon, à shì yìnndi, kwo fɔꞌ sɛ ɓa ɓɛ.
Èzaì m̀bɔꞌ ni kònndi tì lɔꞌ lɛꞌ lɛ:«Nyɛli nyɛꞌ M̀vɛ̀nnswæ̀b nɛ cinni mɛ̀ ŋkimmɔꞌ hwæn shiè ɓwiꞌ mvu ɓwum ndɔꞌ ɗonnzi,sɛ kien ɓɛ̀n ɗyě lɛ̀ ɓwiꞌ kwumnâ wɛ̌ lan Sòdɔ̂m,swum fɔꞌ, ɓwiꞌ ɓê mgbon fɔꞌ nun lɛ̀ Gòmɔ̂r.»
Ti lɛ̀ mɛ̀ Yudà ɓɛ ɓe làn nyan kæbbi lɛ̀ ɓon cinni lwuà ndɔꞌ nyɛ̌ ɓon woli ɓon ɗwonnzi, li, ɓɛ ɓɛ sanmea kɛ swiꞌ Mvɛ̀nnswæ̀b lɛ̀ mwù yan, ɓon màzwǔm, ɓɛ pyi mbyi nun, ɓɛ kpeli kan mwù.
Mwǔ pyì shan mbyi nun ɓa ɗin, ɓɛ pyi ntwiꞌ sɛ ɓɛ ɓe kǎn ǹtɛ̀ꞌ zwum lɛ̀ M̀vɛ̀nnswæ̀b twɛli lɛ̀ swum sɛ woli sɛ fyɔsì ɓon sanmi kɛ swiꞌ shon. Ɓɛ ɓe fyǒn ɓàkàꞌ lɛ mɛ̀ she nɛ ɓon ta cì nɛ yɛ ɓon fyɔ̀si sanmi kɛ swiꞌ shon. Son sɛ ci ɓɛ ywæꞌ kwù kɛ ŋgwɔ̀ꞌ nɛ tǎ ɓwum m̀bàꞌ swili nun. Ŋ̀gwɔ̀ꞌ màzwùm ɓà mbyî, à ni Yesù.
A si kɔa nywi yon kɛ ɗèwǎ Mvɛ̀nnswæ̀b nun lɛ:«Ywɔênì lwɛn, mùn kɛ̀e ŋ̀gwɔ̀ꞌ mpyìsì ɓwum kɛ nsòn yɛ ɓɛ ta lon lɛ <font color=blue>Sìôn</font>.Ŋ̀gwɔ̀ꞌ màzwùm ni swum nswili mbaꞌ.Son, ti lɛ̀ mwum nɛ ywìmɛ zwùm tɛ̀li lɛ̀ nun, ŋ̀gwɔ̀ꞌ ɓà nun hwæti nywɔꞌ ndɔꞌ.»
Mɛ̀ ŋgyinni ɓyɛ̂m, swum sɛ ǹlim yɛ̂m ta suꞌ ɗyi nlim kɛ nywi ɓwulu ɓyɛ̂m mɛ Yudà, a si lɛ ɓɛ yonni fyaꞌ Mvɛ̀nnswæ̀b ɓǎ à swæti ɓon. Mǔn tà ka ɗye lɛ̀ ǹcibbi yɛ li kɛ ŋkeli yɛ mùn tǎ M̀vɛ̀nnswæ̀b keli nun.
Mùn wòli mùn shɛ̀ kɛ nywi yan pisean lɛ ɓɛ yili lwɛn lɛ ɓɛ ɗwon M̀vɛ̀nnswæ̀b wɛ̌ tà shɛ sɛ yili, son, ɓɛ lìmmi kan m̀bɔ̀kì nɛ ɓɛ yɛ nun ɗwon.
Kɛ ɓon ɓi mɛ̀ nshì-nlìmmì kɛ mbyi nɛ M̀vɛ̀nnswæ̀b tǎ ɓwum fyɔ̀si sanmi kɛ swiꞌ shon nun, ɓɛ ta kuꞌ mbyi nɗwon nyan yæli lɛ̀ mwù yan nɛꞌ. Li, ɓɛ kɛ̀ kan mwù lɛ̀ mbyi nɛ M̀vɛ̀nnswæ̀b tǎ ɓwum fyɔ̀si sanmi kɛ swiꞌ shon nun.
Mùn lɛꞌ li, ntwiꞌ sɛ kɛ mɓɛ̀n yɛ Yesù Kristò kìen ɓɛ̀n ŋgyɔ̂ꞌ wan nun yɛ, à kpelâ mwù swum sɛ lwuà yili nun ci. Li, ɓǎ ɓwum ɓɛ yɛ zwùm tɛ̀li lɛ̀ nun, M̀vɛ̀nnswæ̀b cɛ ɓon wɛ̌ ɓwum ɓɛ ti sanmea.
Mwum hwæn nɛ tǎ zwùm tɛ̀li lɛ̀ Yesù Kristò, M̀vɛ̀nnswæ̀b yɛ̌ nun swætiKwan sɛ ɓe mbyî, Mòîzɛ̀ kɔkaꞌ kɛ ɗèwǎ Mvɛ̀nnswæ̀b nun kɛ nywi mbɔ̀kì nɛ M̀vɛ̀nnswæ̀b yɛ̌ ɓwum fyɔ̀si sanmi kɛ swiꞌ shon kɛ mbyi lwuà nun. À shɛ̀e lɛ: «Mwum nyɛ̌ tǎ lwuà ɗwonnzi lɛ̀ ǹdùꞌ nun nɛ wòli à cinni ǹzison ŋkæ̀mŋkæm kɛ nɗwonnzi màzwùm.»
Ti lɛ̀ m̀fyɔ̀sì yɛ M̀vɛ̀nnswæ̀b tǎ mwum fyɔ̀si sanmi kɛ swiꞌ shon nun ntwiꞌ sɛ nun tǎ zwùm tɛ̀li lɛ̀ nun, mbyi màzwùm ni kyi. Kɛ nywi mbyi màzwùm nun, à si ɗèwǎ Mvɛ̀nnswæ̀b nun kɔa lɛ: “Ɓa wù cibbi zwumzwum lɛ: “Wɛn nɛ woli à kɛ̀n kɛ ɗɛb?” » Ǹcibbi màzwùm lisaꞌ lɛ wù cibbi lɛ wɛn nɛ yɛ kɛ̌n <font color=blue>Kristò</font>, mwum nɛ M̀vɛ̀nnswæ̀b fyii twɛli, ɓǎ nyǐ ni kyilì fɛ?
Ɓa wù cibbi kuꞌ lɛ: «Wɛn nɛ woli à kyìlì ŋgyɔꞌ nji cɛ̌ ɓwum ywi?» Wu cibbi li lɛ̀ wù cibbi lɛ wɛn nɛ ywimɛ kɛ̌n <font color=blue>Kristò</font> kwannzi ŋgyɔꞌ nji, cɛ̌ ɓwum ywi?
Kɛ à si li, yà swum sɛ ɗèwǎ Mvɛ̀nnswæ̀b lɛli kɛ nywi mɛ ncibbi màzwùm? Sɛ lɛꞌ lɛ: «Lɛꞌ Mvɛ̀nnswæ̀b si kwan hwæn kɛ ke swû, à si wù kɛ kwæꞌ ŋwum, sɛ konndì wù ɓɛ kwan hwæn kɛ nlim nun.» Lɛꞌ màzwùm ɓa mbyî, à si lɛꞌ sɛ ɓwiꞌ ta sannzi lɛ̀ mwum hwæn lɛ à tɛꞌ zwùm lɛ̀ Yesù Kristò.
Ɓɛshɛ wu ɗyi swiꞌ ɓwum, wù lɛꞌ lɛ̀ ŋwum ywû lɛ Yesù Kristò ni Nyɛli nywù, wù kònndì twɛꞌ nlim ywû nun lɛ̀ lɛŋkæ̀m lɛ M̀vɛ̀nnswæ̀b yìmnzâ nun kɛ ywi nun, lɛ̀ M̀vɛ̀nnswæ̀b yɛ̌ wù swæti.
Ntwiꞌ ǹtwɛꞌ lɛꞌ màzwùm kɛ nlim nun lɛ̀ lɛŋkæ̀m, kònndì lɛ̀ ǹɗyi swiꞌ ɓwum, wù lɛꞌ lɛ̀ ŋwum ywû lɛ Kristò ni Nyɛli nywù, yon yɛ ta cì M̀vɛ̀nnswæ̀b swæti wù, à fyɔ̀si wù sanmi kɛ swiꞌ shon.
Ɓɛ lɛꞌ kan kɛ ɗèwǎ M̀vɛ̀nnswæ̀b nun lɛ: «Mwum hwæn nɛ ywìmɛ zwùm tɛ̀li lɛ̀ Yesù, Yesù ɓà nun hwæti nywɔꞌ ndɔꞌ?»
Li, kɛ nyinnìm mɛ Yudà ɓon lɛ̀ mɛ̀ kyìn ɓwum, ŋ̀kyììli ndɔꞌ ɓan, kɛ Nyɛli m̀bɔꞌ nɛ ɓon cinni ɓon hwæn. Nun nɛ ta cǐ lɛ̀ mwum hwæn nɛ tà nun m̀kpaꞌ cibbi ɓɔꞌ kɛ lwɛn nun.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «Mwum hwæn nɛ tǎ m̀kpaꞌ cibbi lɛ̀ Nyɛli nyɛꞌ, Nyɛli nyɛꞌ yɛ̌ nun swæti.»
Son, ɓɛ yɛ ŋwum ncibbi mkpaꞌ lɛ̀ Yesù cinni fɛn ɓɛshɛ ɓon tɛ̀ꞌ kan ɓon zwùm lɛ̀ nun? Sɛ yɛ cì lɛ, ɓɛ tɛꞌ zwùm lɛ̀ mwum nɛ ɓon ywɔꞌ kifɛꞌ ɓon lɛꞌ shon mbyî? Ti, ɓɛshɛ ci-nshɛ̀ nɛ yɛ̌ ɓon lɛꞌ màzwùm shɛ̌ shi, ɓɛ yɛ cì lɛ, ɓɛ kà ywɔꞌ son?
A konndì ɓɛ, ɓɛshɛ ɓwum Mvɛ̀nnswæ̀b shi mɛ̀ ci-ntwum fyi, sɛ yɛ cì lɛ, mɛ̀ ci-ntwum ɗunmi lɛꞌ màzwùm sannzi? Son, ɓɛshɛ ɓɛ ta mɛ̀ ci-ntwum fyi, a yɛ ɓɛ m̀banmbɔꞌ wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «Cɛênì lɛ fɛꞌ wɛ̌ tà shɛ ɓwum ta m̀ɓɛ̀n mɛ ci-nshɛ̌ Ntwum Lwɛn dàli.»
Son, kɛ nyinnìm ɓwum ɓye ta ywɔꞌ ɓi nun, ɓyindɔꞌ kɛ̀ kan ǹzæ̌ꞌ lɛꞌ yan lɛ̀ lɛꞌ lɛŋkæ̀m. A si wɛ̌ tà shɛ Èzaì, ci-nlɛli kɛ ŋwum Mvɛ̀nnswæ̀b nun lɛkàꞌ. À shɛ̀e lɛ: «Nyɛli nyɛ̀m, yà mwum nɛ kɛ̀e ǹzæ̌ꞌ lɛꞌ yɛ ɓwiꞌ ɓe shɛ̀ lɛ̀ lɛꞌ ŋkæ̀mŋkæm?»
Li, ɓwiꞌ yɛn lɛ ǹtɛ̀ꞌ zwum tà ka twæb pɛɗin, yɛ ta twæbbì kɛ nywɔꞌ yɛ mwum tǎ Ǹtwum Lwɛn ywo nun. Ǹtwum Lwɛn màzwùm yi ǹzæ̌ꞌ lɛꞌ ye kɛ nywi Yesù Kristò.
Son sɛ ci mùn cibbi lɛ mɛ̀ Yudǎ ywɔe kǎn Ǹtwum Lwɛn màzwùm? Ɓan, ɓwum hwæn ɓi nlìmmì nun seansean lɛ ɓɛ ywɔe yon. Ntwiꞌ sɛ à si kɛ ɗèwǎ M̀vɛ̀nnswæ̀b nun kɔa lɛ:«Mɛ̀ ci-nshɛ̌ Ntwum Mvɛ̀nnswæ̀b kɛnne ŋgyɔ̂ꞌ wan nun cìcì hwæn, a kɛn ɓɛ̀n mɛ nzwɔsi ŋgyɔ̂ꞌ wan,li, mwum hwæn ywɔe ǹzæ̌ꞌ lɛꞌ yɛ ɓe ɓon kwean ŋwum.»
Mùn kònndì tì lɔꞌ ɓyin cibbi lɛ mɛ̀ Yudà ywɔte kǎn lilɛ? Fyònnzì nzæ̀ꞌ lɛꞌ nɛ ni wɛ̌ tà shɛ Mòîzɛ̀ sɛte kɔꞌ lɛ M̀vɛ̀nnswæ̀b ni lɛꞌ lɛ:«Ɓyin ɓɛ ŋ̀kwìn ɓwum ɓyɛ̂m, mùn yɛ̌ cì ɓyin ci m̀bànni kɛ nywi mɛ kyìn ɓwum ɓɛ ɓe wɛ̌ ɓwum ɗinɗin.Kɛ ntwiꞌ mɛ kyìn ɓwum ɓi ɓɛ mɛꞌ sanmi kifɛꞌ, mùn yɛ̌ cì ǹlim ɓyɛb ɓyin zwum.»
Èzaì, ci-nlɛli kɛ ŋwum Mvɛ̀nnswæ̀b nun kònndi tì ma lɛꞌ lɛ M̀vɛ̀nnswæ̀b ni lɛꞌ lɛ:«Ɓwum ɓɛ ɓe kǎn mun kæbbi, ɓon ɓɛ kɛn mun cinni.Mùn lìsaꞌ mùn nɛꞌ kɛ swiꞌ ɓwum ɓye ɓe kǎn mun swum ndɔꞌ cibbi.»
Son, a kiìn ɓɛ̀n nywi ŋkwìn ɓwum Izràɛ̂l, Èzaì kà lɛꞌ kuꞌ lɛ M̀vɛ̀nnswæ̀b lɛꞌ lɛ:«Ǹdìkàꞌ ŋwaꞌ shikpon, a kiìn ɓɛ̀n kwæ̀bbi,mɛ̀ fyàꞌ ghæti mun kɛ mbyi nun næ̀nndi lɛ̀ ŋ̀kwìn ɓwum ɓyɛ̂m ɓɛ ti mwù kimmi lɛ̀ mùn, ɓɛ fyinnzi ŋwum yɛ̂m.»
Ǹnzwonnzi yɛ M̀vɛ̀nnswæ̌b nzwonnzi kan ŋ̀kwìn ɓwum Izràɛ̂lƁɛ li, ɓwiꞌ yɛ lɛꞌ ɗyě lɛ M̀vɛ̀nnswæ̀b nzwonnzâ ŋ̀kwìn ɓwum ɓyon? Ɓan, ɓwiꞌ kɛn yɛn lɛ ŋgwɛmmi mɓàkàꞌ yon yi ɓa lɛ̀ nun. Mǔn nɛꞌ nɛ tǎ lɛꞌ ŋwum nɛ, mùn ɓà mwum Ìzràɛ̂l? Mǔn kwan kan kɛ nyě Bɛ̀njàmɛ̂n nɛ kɛ mvu ɓwum Abràhæ̂m nun?
M̀vɛ̀nnswæ̀b nzwonnzi kan ŋ̀kwìn ɓwum ɓyon ɓɛ nun yæ̀nne ǹdìkàꞌ ŋwê. Ɓa ɓyin ɓwuli tî swum sɛ ɓɛ kɔꞌ kɛ ɗèwǎ Mvɛ̀nnswæ̀b nun kɛ nywi <font color=blue>Èlî</font>, kɛ cìcì sɛ nun ɓe fyon swiꞌ Mvɛ̀nnswæ̀b kɛ jin ŋkwìn ɓwum Izràɛ̂l nun.
Kɛ cìcǐ màzwùm sɛ <font color=blue>Èlî</font> lɛle lɛ: «Nyɛli nyɛ̀m M̀vɛ̀nnswæ̀b, ɓɛ wuâ mɛ̀ ci-nlɛli kɛ ŋwum ywû nun, ɓɛ ɓɔtaꞌ mɛ̀ kwìꞌ ɓye ɓɛ ta wû sàtìkæ̀ꞌ fɛ nlim, mùn nɛ sumɛ nzwon jenɛ mɛ kwù ɓyû kyi, li, ɓɛ ta ti ma mun ɗwonnzi lɛ̀ ɓɛ wu tì mùn.»
Son, kwan sɛ nun lɛle li, M̀vɛ̀nnswæ̀b fyònnze nun lɛ yɛn? À fyònnze nun lɛ: «Wù ɓǎ wû kyi, mùn pæ̀lâ ɓwum ŋkæm nshanmɓì kɛ fyaꞌ yɛ̂m nun. Ɓwum màzwùm ɓi ɓwum ɓɛ swummi kan swiꞌ nswæ̀b yan Ɓâl.»
Mùn wòli mùn shɛ̀ ɓyin lɛ kɛ kwan sɛ ɓwiꞌ ton jenɛ nlim sɛ, m̀banmbɔꞌ nɛ tì kuꞌ li. Ŋ̀gwùkwù ɓwum ndɔꞌ yɛ M̀vɛ̀nnswæ̀b kwɛ̀nnzâ ǹlim lɛ̀ ɓon, à yæ̀n ɓon kɛ nyinnìm ŋkwìn ɓwum Izràɛ̂l nun, kɛ kwe.
Ɓwiꞌ woli ɓwiꞌ twɛꞌ sù lɛꞌ ni lɛ̀ yà swum? Ɓwiꞌ woli ɓwiꞌ lɛꞌ lɛ ŋ̀kwìn ɓwum Izràɛ̂l hwæn cinni kan swum sɛ ɓon ɓe kæb. Son, ŋ̀gwùkwù ɓwum yɛ M̀vɛ̀nnswæ̀b yæ̀n kɛ nyinnìm shan nun yon yɛ suꞌ swum màzwùm cinni. Ǹdùꞌ sɛ nzwon ɓe ti mɛ̀ nshi-mɛ̀ ywiꞌ.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«M̀vɛ̀nnswæ̀b cìâ ɓɛ pyi tæ̀nnì kɛ mɛ mɓàkàꞌ nyan nun.À cìâ mɛ̀ mɛꞌ nyan ti wɛ̌ nyɛ̌ ɓwum ɓye ɓɛ ɓwilâ mɛꞌ.À kònndì cì mɛ̀ ywiꞌ ɓyan fyonnì wɛ̌ ɓye ɓwum ɓɛ tà ka tî ywɔli.Han a kiìn ɓɛ̀n ɗyě, ɓɛ kɛ njimmi nun.»
M̀vɛ̀n Dàvîd kònndi tì kuꞌ lɛꞌ lɛ:«Mɛ̀ nswɔli yi ɓɛ̀ꞌ yan hwæn fyonnì wɛ̌ mɛ̀ gòn nɛ yɛ̌ ɓon ɓænni,ɓǎ kwan sɛ ɓɛ yɛ pyì, ɓɛ yɛn vɛ̀nɛ̀ꞌ.
Mɛꞌ shimndàꞌ ɓon mwu, ɓɛ læ̀kì tì yɛnni.Cǐ lɛ mɛ̀ ŋkèà nyan suꞌ tòn kwan hwæn ŋ̀hwɛtea lɛ̀ mɛ̀ vɛ̀nɛ̀ꞌ.»
Son sɛ mùn cibbi ti lɛ, kɛ nswi mbaꞌ yɛ m̀bàꞌ swi mɛ̀ Yudà, ɓɛ pyi pyì she ŋ̀gyìnmbɔꞌ? Mùn shɛ̀ ɓyin lɛ ɓan, sɛ ɓa ɓon li. Son, kɛ ntwiꞌ ncǐ ɓyɛbbi yɛ ɓon ci, ɓwum ɓye ɓa mɛ̀ Yudà cinnâ kuꞌ mbyi nɛ M̀vɛ̀nnswæ̀b yɛ̌ ɓon swæti nun. M̀vɛ̀nnswæ̀b cǐ li lɛ̀ mɛ̀ Yudà ci m̀bànni lɛ̀ ɓon.
Ɓyɛbbi nɛ mɛ̀ Yudà cie, nun nɛ ciâ ŋgyɔ̂ꞌ wan hwæn cinni swum lwɛn sɛ M̀vɛ̀nnswæ̀b tǎ fɛ. A konndì ɓɛ, nzæmnzæm nyan nɛ ɓon pyi mbyi Mvɛ̀nnswæ̀b nun tònnzâ tì kuꞌ ɓwùlu ɓye mbyî lwɛn kɛ mbyi màzwùm nun. Ɓɛshɛ M̀vɛ̀nnswæ̀b cǐ ɓwùlu lɛ̀ ɓwum lwɛn kɛ pyì sɛ mɛ̀ Yudà pyi nun, yì kpɛ̀m nyi yɛ yɛ ɓɛ ɗyě lɛ̀ ǹcǐ lwɛn yɛ nun yɛ̌ ɓwum màzwùm lwɛn cǐ, kwan sɛ mɛ̀ Yudà ywimɛ nun fyònni ɓe fyaꞌ hwæn?
Mbyi nɛ M̀vɛ̀nnswæ̀b swæte ɓwum ɓɛ ɓa mɛ̀ Yudà nunǸzæ̌ꞌ lɛꞌ yɛ mùn ywìmɛ lɛꞌ jenɛ, mǔn lɛꞌ kan yon lɛ̀ mɛ̀ Yudà, mùn suꞌ yon lɛli lɛ̀ ɓyin, ɓwum ɓɛ ɓa mɛ̀ Yudà. Mùn nɛ ci-ntwum nɛ M̀vɛ̀nnswæ̀b fyi kɛ cìcì ɓwum ɓɛ ɓa mɛ̀ Yudà. Kɛ nywi mwu she màzwùm, mùn ni lɛ̀ ǹlim lwɛn ntwiꞌ sɛ mùn tà son twɛli lɛ̀ swum ŋkæ̀mŋkæm.
Mùn tǎ yili lɛ kɛ nywi she màzwǔm, mɛ̀ nlim wali ǹɗuꞌ ɓwum ɓyɛ̂m mɛ̀ Yudà, lɛ̀ ɓɛ fyonnì ɓe fyaꞌ Mvɛ̀nnswæ̀b nun, ɓǎ nun swæti fɛꞌ ɓyindɔꞌ kɛ ŋkwìn yan nun.
Kwan sɛ M̀vɛ̀nnswæ̀b cìe ǹzwòn, à ghɔ̀sì fyàꞌ lɛ̀ ɓon mɛ̀ Yudà, à cìe ɓwum ɓye ɓa mɛ̀ Yudà fyonnì ŋwum fɔꞌ lɛ̀ nun. Ɓɛ ɗyě, kwan sɛ M̀vɛ̀nnswæ̀b yɛ̌ mɛ̀ Yudà yě ɓe, sɛ yɛ ɓɛ lɛ? Àma, a yɛ ɓɛ swum lwɛn ǹzwɔnzwɔ̀ꞌ, ntwiꞌ sɛ kɛ nyè yɛ nun ywìmɛ ɓon yě, à yɛ̌ cì ɓwum ɓɛ ɓe lɛ̀ ɓɛ ti wɛ̌ ɓwum ywi cinni ǹzison.
Ɓɛshɛ gwùm ŋgæꞌ yɛ ta sɛti san yi jin Mvɛ̀nnswæ̀b nun, ŋ̀kwìn màzwùm hwæn yi tì kuꞌ yon. M̀banmbɔꞌ màzwùm, ɓɛshɛ mɛ̀ nɗì ŋgæꞌ ti tì kuꞌ jin Mvɛ̀nnswæ̀b nun, mɛ̀ ŋwæm ŋgæꞌ hwæn ni tì kuꞌ ǹyon.
Swum sɛ ɓɛn ŋ̀kwìn ɓwum mɛ Yudà nywi si m̀banmbɔꞌ wɛ̌ ŋgæꞌ mɓǐ nlwɛn ndɔꞌ nɛ ɓɛ gbɛbbâ mɛ̀ ŋwæm ndɔꞌ. Wù nɛ ɓà mwum Yudà, wù nɛ kuꞌ wɛ̌ ŋwæm ŋgæꞌ ndɔꞌ yɛ ɓɛ gbɛbbi mbo nun, ɓɛ kiìn kɛ̌ ɓǎn màzwùm nun. Jenɛ, wù nɛ ti se ɓe, wɛ̌ tà shɛ ŋwæm ŋgæꞌ nywæb màzwùm ta se nywi mɛ nɗì ŋgæꞌ mɓǐ nlwɛn ni.
Li nɛ ci, wù nɛ ɓɛ̀n ɓe nɛ wɛ̌ ŋwæm ŋgæꞌ nywæb ni, ɓa wù twɛꞌ mɛ̀ ŋwæm ŋgæꞌ nɛ ɓɛ linnɔꞌ ni lɛ̀ swum ɗin. Sɛ ywimɛ tì kuꞌ cì lɛ, wù twuli mwù? Wù suꞌ ɗin lɛ ŋwæm yɛ wù, mɛ̀ nɗì nɛ ta wu ɗǐ, wù nɛ tà ka nun ɗǐ.
Kɛ nzæ̌ꞌ lɛꞌ yɛ mùn shɛ̀ ɓyin yɛ nun, shindɔꞌ ǹdɔꞌ yɛ̌ ɗyi, à cibbi lɛ: «Ti, mwǔ nlin yɛ M̀vɛ̀nnswæ̀b linne ŋwæm ye mbyî nun ɓe yɛn? À cìe kǎn li, ɓǎ nun kɛ mùn ɓe ɓǎn màzwùm nun?»
Mɛ̀ mɓwɛ̀ꞌ yɛ ɓa kuꞌ. M̀vɛ̀nnswæ̀b ghɔ̀se fyàꞌ lɛ̀ mɛ̀ Yudà ntwiꞌ sɛ ɓon ɓe kǎn zwùm tɛ̀li lɛ̀ nun. Ti lɛ̀ wǔ, à kwumndi kuꞌ wù ɓe lɛ̀ ntwiꞌ wu, wù tɛ̀ꞌ zwùm lɛ̀ nun. Son, swum fɔꞌ ndɔꞌ si kwe, à si lɛ ɓa wù ɗunmi nywi shelea, wù fyon ɓɛ ǹyini.
Ntwiꞌ sɛ m̀bɔ̀kì nɛ wù yɛn M̀vɛ̀nnswæ̀b ndwæsi kan mɛ̀ Yudà ɓɛ wɛ̌ mɛ̀ ŋwæm ŋgæꞌ nɛ ŋgæꞌ twæbbe lɛ̀ nun nlim, ǎ wòli kan à ndwæsi kuꞌ wù làn nywù ɓe, wu shì zwùm tɛ̀li kwan hwæn lɛ̀ nun, wù nɛ wɛ̌ ŋwæm ŋgæꞌ yɛ wai pɛɗin.
Cɛ fɛꞌ wɛ̌ tà shɛ M̀vɛ̀nnswæ̀b tǎ ǹlim kwɛ̀nnzi lɛ̀ ɓwum, à kònndì kuꞌ nyeni lɛ̀ ɓon, à pyìsàꞌ ɓon mɛ lɛꞌ nun. Nyeni nlim yon yi yi nywi ɓwum ɓye pyìtea mɛ lɛꞌ nyon nun, son, kɛ nywi ywû, à tǎ ǹlim kwɛ̀nnzi. À wòli à kwɛ̀nnzì ǹlim kwan hwæn li, ɓɛshɛ wu shì mɛ̀ lɛꞌ nyon pyìtea. A lan li, à yɛ̌ kuꞌ fyàꞌ ghɔ̀si lɛ̀ wù li.
Ɓon nɛꞌ mɛ̀ Yudà ɓɛ nun ghɔ̀sâ fyàꞌ mbyî lɛ̀ ɓon ɓi, ɓɛshɛ ɓɛ shi kɛ̀n mbyî lɛ̀ tæ̀nnì nyan, son, ɓɛ ɗunmi tì zwùm tɛ̀li lɛ̀ nun, à wòli à fyɔ̀sì ɓon ɓe cǐ tòn shan, ntwiꞌ sɛ nun cinni ŋ̀kimmɔꞌ ncì yɛ li.
Wǔ, wù nɛ ɓà mwum Yudà, wù ni wɛ̌ ŋwæm ŋgæꞌ mbɔ̀ꞌ yɛ ɓɛ linndi, ɓɛ kiìn ɓæti ŋgæꞌ nyɛ̌ myi nun. M̀vɛ̀nnswæ̀b cìmɛ li, ɓɛ ɗyě ɓon nɛꞌ mɛ̀ Yudà ɓɛ wɛ̌ mɛ̀ ŋwæm ŋgæꞌ mɓǐ màzwùm, sɛ ci tì lɛ, m̀fyɔ̀sì yan geli nun ɓe?
Ǹswæti ŋgyìnmbɔꞌ yɛ M̀vɛ̀nnswæ̀b yɛ̌ ŋ̀kwìn ɓwum Izràɛ̂l swætiMɛ̀ ŋgyinni ɓyɛ̂m, lɛŋkæ̀m ndɔꞌ sɛ ɓe gwùmni sɛ she mùn yɛ̌ ɓyin shɛ̌ sɛ. Mùn yɛ̌ ɓyin son shɛ̌, ɓyin læ̀kì ɓàkàꞌ lɛ shindɔꞌ ǹlìmmi ndɔꞌ yɛ ɓyin cinni. À si lɛ kwo fɛꞌ she fyàꞌ ɓwum Izràɛ̂l ndɔꞌ yi jenɛ wɛ̌ ɓwum ɓye shimmeâ mɛ̀ ywiꞌ ɓyan lɛ̀ ǹywɔꞌ nzæ̌ꞌ lɛꞌ Mvɛ̀nnswæ̀b si, ɓɛ ɓa ghæti li kwan hwæn. Ɓɛ yɛ kuꞌ tòn li, a kɛn ɓɛ̀n kwan sɛ ɓwum ɓye ɓa mɛ̀ Yudà hwæn yɛ fyònnì ɓe fyaꞌ Mvɛ̀nnswæ̀b, ɓɛ tɛꞌ zwùm lɛ̀ nun.
Kɛ nyě yi yɛ M̀vɛ̀nnswæ̀b yɛ̌ ŋ̀kwìn ɓwum Izràɛ̂l hwæn swæti. A si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Ci-nswæti ɓwum yɛ̌ kwan kɛ <font color=blue>Sìôn</font>.Mɛ̀ lɛꞌ mɓyibbɔa nɛ kɛ nywi mvu ɓwum Yàkɔ̂b hwæn, à yɛ̌ nun pæ̀li.»
Kɛ ŋgɔꞌ màzwùm, M̀vɛ̀nnswæ̀b shɛ̀ tì lɛ:«Ŋ̀gwòn nɛ mùn yɛ̌ jini ɓwiꞌ lɛ̀ ɓon kɛ mpæ̀lì yɛ mùn yɛ̌ ɓon mɛ̀ lɛꞌ mɓyibbɔa nyan pæ̀li, à ni.»
Mɛ̀ Yudà ɓi ɗyě mɛ̀ ci-ɓyìnnzǐ Mvɛ̀nnswæ̀b kɛ myìꞌ mwu yɛ ɓon ta myìꞌ lɛ̀ Ǹtwum Lwɛn yɛ nywi Yesù Kristò. Swum màzwùm ci li, ɓǎ ɓyin ɓɛ ɓa mɛ̀ Yudà, ɓyin ɓɛ mɛ̀ ci-se kɛ nyě màzwùm lɛ̀ ǹswæti yɛ nun yɛ̌ ɓyin swæti. Son, ɓɛ kɛ mbyi yæ̀n yæ̀nni nun, mɛ̀ Yudà ɓɛ ɓwum ɓye nun tǎ yili lwɛn, kɛ ntwiꞌ ŋ̀kàli yɛ nun cìkàꞌ lɛ̀ mɛ̀ mbibea ɓyan.
Ntwiꞌ sɛ M̀vɛ̀nnswæ̌b tà ka ŋwum kwɛbsi kwan sɛ nun tǎ ɓɛ, à yæ̀nnâ mwum ndɔꞌ, shindɔꞌ kwan sɛ nun fɛâ m̀bɔ̀kì tòn nlwɛn ndɔꞌ lɛ̀ mwum ndɔꞌ.
Ǹɗuꞌ yin ɓe mbyî ɓwum ɓye fyinnze ŋwum Mvɛ̀nnswæ̀b. Jenɛ kuꞌ, kɛ mfyinnzi yɛ mɛ̀ Yudà fyinnzi nun ŋwum, ɓyin ɓɛ M̀vɛ̀nnswæ̀b kwɛ̀nnzâ ǹlim lɛ̀ ɓyin.
M̀banmbɔꞌ màzwùm nɛ mɛ̀ Yudà fyinnzi ti kuꞌ ŋwum Mvɛ̀nnswæ̀b jenɛ, ɓǎ kwɛ̀nnzǐ nlim sɛ nun cìe lɛ̀ ɓyin, kɛ ŋkɛ̀ yɛ nun kɛ̀ ɓyin kɛ ɓàn shan nun, nun konndì tì kuꞌ kwɛ̀nnzǐ nlim fɔꞌ màzwùm cǐ ɓe lɛ̀ ɓon.
À si li ntwiꞌ sɛ M̀vɛ̀nnswæ̀b ɗonnzi mwum hwæn mbyi kim-mwù lwon, ɓǎ nun lisàꞌ kwɛ̀nnzǐ nlim shon lɛ̀ ɓon hwæn.
Ɓwiꞌ twulènì M̀vɛ̀nnswæ̀b, nun nɛ ndwun à làn ywum hwænKwɛ̀nnzǐ nlim sɛ M̀vɛ̀nnswæ̀b tǎ kwɛ̀nnzì lɛ̀ ɓwum si twun ǹzwɔnzwɔ̀ꞌ. Ǹlìmmì yon lan mɛ̀ nlìmmì mèan hwæn, swum sɛ nun ɓwuli kwo fɔꞌ sɛ ɓan. Mwum ndɔꞌ wòli kan à lìmmì mɛ̀ mɓàkàꞌ nɛ M̀vɛ̀nnswæ̀b cinni, shìkì à lìmmì kuꞌ ywum yɛ nun tǎ yili lɛ nun ci.
À si kɛ ŋwum fɔꞌ nun wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Wɛn nɛ limmi mɛ̀ mɓàkǎꞌ Mvɛ̀nnswæ̀b?Yà mwum nɛ woli à lɛb nun ndɛb?
Wɛn nɛ sɛtâ fyàꞌ næ̀nndi, à fɛ M̀vɛ̀nnswæ̀b swum ndɔꞌ,ɓǎ nun lɛꞌ lɛ nun nɛ kɛ̀â M̀vɛ̀nnswæ̀b ke?»
M̀bɔ̀kì nɗwon ŋkæ̀mŋkæm nɛ M̀vɛ̀nnswæ̀b tǎ yiliMɛ̀ ŋgyinni ɓyɛ̂m, kɛ M̀vɛ̀nnswæ̀b lìseâ kwɛ̀nnzǐ nlim shon kɛ nywi yɛꞌ li, swum sɛ mun yili lɛ̀ ɓyin ci, à si lɛ ɓyin fɛ ɓyin nɛꞌ gwùm hwæn wɛ̌ swum sàtìkæ̀ꞌ kɛ swiꞌ Mvɛ̀nnswæ̀b, kwo fɛꞌ she ɓyin kɛ lɛ̀ mɛꞌ sɛ, ɓyin ɓɛ sàtìkæ̀ꞌ shon sɛ ta nun ǹlim lwukea. Son sɛ ɗyi m̀bɔ̀kì nɗwon ŋkæ̀mŋkæm nɛ M̀vɛ̀nnswæ̀b tǎ yili.
Ɓa ɓyin wosì ɓyin nɛꞌ lɛ̀ mɛ̀ kìkæ̀n nɛ fɛ ŋgyɔ̂ꞌ wan, son, ɗonnzênì M̀vɛ̀nnswæ̀b lɛ̀ nun kwɛbsi paꞌ tòn shin, ŋ̀kwɛbsi ye mɛ̀ nlim lɛ̀ mɛ̀ mɓàkàꞌ nyin nun hwæn. Kwan si sɛ ɓyin yɛ swum sɛ nun tǎ yili ywɔti. Sɛ lisaꞌ lɛ ɓyin yɛ ywum yɛ ɗyi lwukea lìmmi, ɓyin limmì tì ye ta nun ǹlim kwɛ̀nni lɛ̀ ye ɗyi seansean kɛ mbyi nun.
Lɛ̀ ŋ̀kimmɔꞌ ye M̀vɛ̀nnswæ̀b fɛ mun kɛ kwɛ̀nnzǐ nlim shon nun, mùn shɛ̌ lɛ̀ ɓyin hwæn lɛ ɓa ɓyin twɛꞌ ɓyin nɛꞌ kɛ paꞌ tòn she lan shin nun. Swum sɛ ta yili lɛ ɓyin cinni à si m̀ɓàkàꞌ yɛ woli lɛ̀ ɓyin nɛꞌ. Wɛn nɛ hwæn suꞌ nun nɛꞌ wòsi lɛ̀ m̀bɔ̀kì ntɛ̀ꞌ zwum yɛ M̀vɛ̀nnswæ̀b fɛ nun.
Kɛ nywi mwum, ɓwiꞌ yɛn lɛ kwæꞌ nywi si kyììlea yì kpìnnzɔ̀ꞌ kyikyi. Li, mɛ̀ mwù she ɓǎ yì kpìnnzɔ̀ꞌ màzwùm m̀banmban.
À si kuꞌ lɛ̀ ɓwiꞌ ɓɛ ɓwum m̀banmbɔꞌ li, yili ɓwiꞌ man fɛꞌ lɛ, ɓwiꞌ ɓi kwæꞌ nywi fɔꞌ kɛ mɓæti yɛ ɓwiꞌ ti ɓæti lɛ̀ Yesù Kristò. Ɓwiꞌ ɓi kuꞌ wònndea m̀banmbɔꞌ wɛ̌ nywi mwum m̀bɔꞌ.
Wɛn nɛ hwæn cinni ŋ̀kimmɔꞌ ncǐ ywum yon kyikyi, m̀bɔ̀kì nɛ M̀vɛ̀nnswæ̀b yili lɛ à cinni. Li, wɛn nɛ hwæn kɛnnzì ŋ̀kimmɔꞌ màzwùm. Kɛ nyinnìm shɛꞌ nun, ɓɛshɛ mwum ndɔꞌ cinni ŋ̀kimmɔꞌ nlɛli kɛ ŋwum Mvɛ̀nnswæ̀b nun, à lwinnzi she shon, à wòsì kuꞌ lɛ̀ m̀bɔ̀kì ntɛ̀ꞌ zwum yon.
Kɛ̀ ǹdɔꞌ cinni ŋ̀kimmɔꞌ ye m̀kpakaꞌ ɓwulu, à kpakaꞌ ɓon. Nyɛ̌ cinni ŋ̀kimmɔꞌ nlìsàꞌ ywum lɛ̀ ɓwùlu, à lisàꞌ kuꞌ.
Mwum nɛ cinni làn nyon ŋ̀kimmɔꞌ ye ǹtɛ̀tì ɓwulu zwùm, à tɛ̀tì ɓon. Nyɛ̌ cinni làn nyon ŋ̀kimmɔꞌ ŋkyììlǎꞌ lwɛn nyon lɛ̀ ɓwùlu, à lwinnzi she shon lɛ̀ ǹlim fɔꞌ. Mwum nɛ cinni ŋ̀kwìn ɓwum yɛ nun tǎ kɛ̀nnzì, à konni lɛ̀ yon lwɛn. Nyɛ̌, làn nyon, ci-kwɛ̀nnzǐ nlim lɛ̀ ɓwùlu, ɓɛ ǹlim zwum pwɛbbi kɛ she shon nun.
Yilênì ɓwùlu lɛ̀ ǹyili ye ta waì kɛ nlim nun. Ɓyin kɛsi nywi lɛ̀ mɛ̀ lɛꞌ mɓyibbɔa, ɓyin kɛ mwù lɛ̀ nyɛ̌ ǹlwukea.
Ɓyin yili ɓwùlu ɓwum Mvɛ̀nnswæ̀b kɛ nyinnìm shin nun, wɛ̌ tà shɛ sɛ yili lɛ mɛ̀ ŋgyinni yili ɓon nɛꞌ. Lɛ̀ ǹlim pwɛbbi, ɓyin suꞌ ɓwùlu twɛli lɛ̀ ɓwum ŋkæ̀mŋkæm.
Nywi yin ɓɛ nlim wali, ɓa ɓyin ɓɛ mɛ̀ ci-ɓwæꞌ. Ɓyin ci she Nyɛli nyɛꞌ Yesù Kristò lɛ̀ ŋ̀kimmɔꞌ nywi.
Dàlênì kɛ nywi swum sɛ ɓyin ta ǹlim ɗyili nlim si, ɓyin fyimni kɛ mɛ vɛ̀nɛ̀ꞌ nun, ɓyin kɛ mwù lɛ̀ ŋ̀keli Mvɛ̀nnswæ̀b.
Ɓyin ɗwi ɓwùlu ɓwum Mvɛ̀nnswæ̀b fyàꞌ nywi kwan sɛ swum ndɔꞌ ta ɓon shi. Mɛ̀ kyìn ɓɛ tà kuꞌ kǐn kɛ cì shin, ɓyin yê ɓon lwɛn.
Cibbênì M̀vɛ̀nnswæ̀b lɛ à fɛ flɔa lɛ̀ ɓwum ɓye ta ɓyin vɛ̀nɛ̀ꞌ yɛnnzi, ɓa à ke ɓon.
Ɓyin dalì lɛ̀ mɛ̀ ci-nlwukaꞌ nlim m̀ban, ɓyin kwe kuꞌ lɛ̀ mɛ̀ ci-nswì mɛ ɗuꞌ m̀ban.
Ɓyin ton ŋwum fɔꞌ lɛ̀ ɓwùlu kɛ nyinnìm shin nun. Ɓa ɓyin ɓɛ mɛ̀ ci-nshelaꞌ nywi, shìkì ɓyin njilì kuꞌ she ndɔꞌ. Ɓa ɓyin twɛꞌ ɓyin nɛꞌ lɛ̀ mɛ̀ ci-nlìmmì.
Ɓa ɓyin fyɔsì fyǎꞌ ncǐ ɓyɛbbi ɓe lɛ̀ ɓyɛbbi. Kæbbênì mbyi nɛ mwum hwæn yɛ̌ ǹcǐ lwɛn yin lìmmi nun.
Mbyi ɓɛ kwe, ɓyin ci ywum hwæn kɛ fyaꞌ yin nun kɛ mbɔ̀kì nɛ ɓyin woli ɓyin ton mɛ̀ ywiꞌ ɗɔ̀ꞌ lɛ̀ ɓwùlu.
Ɓyin ɓɛ mɛ̀ ŋwè ɓyɛ̂m, ɓa ɓyin nɛꞌ ɗyi, ɓyin fyɔsì ɓyɛbbi nɛ ɓwùlu ta ɓyin cǐ, son, ɗonnzênì lɛ̀ M̀vɛ̀nnswæ̀b nun nɛꞌ nyeni lɛ̀ ɓon, ntwiꞌ sɛ a si ɗèwà shon nun kɔa lɛ: «Nyɛli nyɛꞌ M̀vɛ̀nnswæ̀b lɛꞌ lɛ: “Mùn nɛ ywimɛ ǹjì wìnni, mùn fyɔ̀sì mwum hwæn fyàꞌ yon ɓe.” »
Ɓwiꞌ konndi yɛn cìcì ndɔꞌ kɛ ɗèwǎ shon nun lɛ ɓɛ kɔꞌ lɛ: «Ɓɛshɛ ǹjè tǎ ci-ɓyìnnzì nywù kwɛ̀nni, wù fɛ nun swum ji. Kɛ̀ ǹlim yɛ ta nun fyo, wù fɛ nun swum nwi. Ntwiꞌ kwan sɛ wù tǎ cì li, hwæꞌ nɛ wu tà nun kɛ̌ mwu.»
Ɓa wù ɗonnzi lɛ̀ ɓyɛbbi lan wù mwu. Sɛ fyôn yili lɛ wù nɛ lan ɓyɛbbi kɛ ncǐ lwɛn nun.
Ǹywɔli yɛ sɛ cibbi lɛ ɓɛ ywɔli mɛ̀ ci-mɛ ŋgyɔꞌMwum hwæn ywɔli mɛ̀ ci-mɛ ŋgyɔꞌ ɓɛ ywɔꞌ mɛ̀ ŋgyɔꞌ ɓyan. Ntwiꞌ sɛ ywɔꞌ ndɔꞌ ɓan, sɛ shi ɓɛ she wai fyaꞌ Mvɛ̀nnswæ̀b. Ɓwum ɓɛ mɛ mwù ɓwùlu hwæn, M̀vɛ̀nnswæ̀b nɛ shɛ lɛ ɓyi ɓi ton.
Li nɛ mun shɛ̀ ɓyin lɛ wù nɛ tǎ mwù kimmi lɛ̀ ci-zwiꞌ nyin ndɔꞌ, m̀banmbɔꞌ kuꞌ, wù kimmâ mwù lɛ̀ ǹcì swum sɛ M̀vɛ̀nnswæ̀b tǎ yili. Ɓwum ɓɛ ta mwù kimmi li, ɓɛ yɛ ɓɛ pyǐ kɛ swiꞌ Mvɛ̀nnswæ̀b kɛ kyìtæ̀ꞌ shon nun.
Mwum nɛ tǎ lwɛn cǐ wòli kan à kwɛ̀nnzì yi kɛ swiꞌ mɛ ci-mɛ ŋgyɔꞌ. Mɛ̀ ci-ŋkwɛ̀nnzǐ yi swiꞌ shan ɓi mɛ̀ ci-ncì mɛ lɛꞌ mɓyibbɔa. Ɓɛshɛ wu yili lɛ ɓa mɛ̀ ci-mɛ ŋgyɔꞌ kwɛn wù yi, wù kɛ̀ mwù lɛ̀ ǹcǐ lwɛn. Li, ɓɛ yɛ wù ŋ̀gwòn yili.
Sɛ ɓa ɗin, ntwiꞌ she sɛ ɓon ta cì si, à si she Mvɛ̀nnswæ̀b, ɓǎ ɓɛ kɛnnzɔ̀ꞌ wù fyaꞌ ncǐ lwɛn nun. Son, ɓɛshɛ wu ni ci-mɛ lɛꞌ mɓyibbɔa, ɓa wù yìkì ɓon ntwiꞌ ŋ̀kimmɔꞌ yɛ M̀vɛ̀nnswæ̀b fɛ ɓon fyaꞌ yi, ǎ fɛ kan yon ɗin. Ɓon ɓɛ ta she Mvɛ̀nnswæ̀b cǐ, ɓɛ lisàꞌ nyeni nlim yon kɛ nyɛnnzi vɛ̀nɛ̀ꞌ yɛ ɓon ta mɛ̀ ci-ncǐ ɓyɛbbi yɛnnzi nun.
Li nɛ ci, sɛ cibbi lɛ ɓyin ywɔli mɛ̀ ci-zwiꞌ ɓyin. Sɛ suꞌ kan lɛ̀ ɓɛ læ̀kì ɓyin vɛ̀nɛ̀ꞌ yɛnnzi, son, ɓyin limmì tì kuꞌ zwumzwum lɛ kɛ ncǐ yɛ li yi nun, ɓyin ta mbyi nlwɛn ɗwonnzi.
Ywum ton yi, yon yɛ kuꞌ mwù swum sɛ ta cì ɓyin ɗɛb lǒn gàrimà. Ntwiꞌ sɛ ɓwum ɓye ta ɓyin lǒn gàrimà cibbi ɓi, ɓon ɓɛ M̀vɛ̀nnswæ̀b kɛ̌, ɓǎ ɓɛ lwinnzi mwǔ she màzwùm.
Ɗɛ̀bbênì ɓwum ɓi hwæn swum sɛ ɓon ta ɓyin ɗwon lɛ̀ son. Ɓyin ɗɛb lǒn gàrimà hwæn lɛ̀ ɓwum ɓye ta ɓyin nun cibbi. Ɓyin mwumnzi mwum nɛ sɛ cibbi lɛ ɓyin mwumnzi, ɓyin twuli tì nun.
Ǹyili lwikwæ̌n wɛ̌ wǔ nɛꞌ yɛ ɗyi lwuà nyɛ̌ ǹdwunƁa ɓyin cinni ke ndɔꞌ mbyî lɛ̀ ɓwùlu, sɛ shi ɓɛ ke nyili she sɛ cibbi lɛ ɓyin yili ɓwùlu kɛ nyinnìm shin nun. Ntwiꞌ sɛ mwum nɛ tǎ fɔ̀si ɓwùlu yili lwɛn lwinnzâ mɛ̀ lwuà ɓye mbyî hwæn lɛ̀ ǹdùꞌ nun.
Mwum nɛ cinni ǹyili lwikwæ̌n zwum wòli kan à cì lwikwæ̌n ndɔꞌ ɓyɛbbi. Kɛ nyili yɛ wù tǎ lwikwæ̌n yili nun, wù lwinnzâ mɛ̀ lwuà ɓye mbyî hwæn lɛ̀ ǹdùꞌ nun.
Kpòn læ̀bbâ ǹzwɔꞌ, shikpon wannimɛM̀bɔ̀kì nɛ ɓyin limmâ kwan sɛ ɓwiꞌ ti jenɛ nlim, kimnzênì nywi. Kwan nyìmnǐ ɗye sɛ ti. Ntwiꞌ kwan nswæti sɛ M̀vɛ̀nnswæ̀b yɛ̌ ɓwiꞌ ǹswæti ye ŋ̀gyìnmbɔꞌ swæti ti ɓwiꞌ kɛ kwukwæ̂ꞌ ǹzwɔnzwɔ̀ꞌ. Sɛ ɓa tî læ̀bbi lɛ̀ ɓwiꞌ wɛ̌ kwan sɛ ɓwiꞌ sɛte ǹlim kɛ̌ lɛ̀ Yesù Kristò ɗin.
Kpòn læ̀bbâ ǹzwɔꞌ, shikpon ti kwukwæ̂ꞌ. Ɓwiꞌ kyiileànì lɛ m̀bɔ̀kì tòn she njimmi, ɓwiꞌ sheli ŋ̀wum wì ye ɓwiꞌ woli ɓwiꞌ ɗwi wì lɛ̀ yon nywɔꞌ mwum.
Ɓwiꞌ kɛnnènì kwǔ kɛ̀n she ɓwum ɓye ta kɛ̌n ŋwanŋwan nun. Ɓa ɓwiꞌ ci ywum yɛ wɛ̌: ǹywikaꞌ ŋkan, ǹlon hwæ̌n, ŋ̀klwìkàꞌ mɛ lɛꞌ, lɛ̀ ǹtimmaꞌ ywum ɓwulu.
Nyɛli nyɛꞌ Yesù ɓɛ wɛ̌ ŋ̀wum wì yin. Ɓa ɓyin yili tì ǹcìkàꞌ mɛ lɛꞌ mɓyibbɔa nɛ paꞌ tòn she mwum wan swû yili, ywum yɛ ta suꞌ mɛ̀ nlim nyin lwusi.
Ɓa wù twɔ̀si lwikwæ̌n mwum Mvɛ̀nnswæ̀b kɛ mɛ lɛꞌ nyon nunƁa ɓyin twɔsi mɛ̀ mɓàkàꞌ mwum nɛ kwǔm ɓɛ̀n kifɛꞌ zwum yili kɛ mbyi Mvɛ̀nnswæ̀b nun. Yèênì nun ŋkwìn yin nun lwɛn.
Mùn wòli mùn twɛꞌ fɛꞌ m̀bɔ̀kì kɛ nywi ywum ji. Mwum ndɔꞌ wòli à shɛ̀ lɛ swum sɛ ton ɗin, nun ni shi ji, sɛ ɓan. Son, ǹdɔꞌ nyɛ̌ ɓà kuꞌ ŋ̀kimmi kɛ mbyi Mvɛ̀nnswæ̀b nun tǎ làn nyon suꞌ lɛ̀ ǹji mvub nwɔ̀ꞌ.
Li nɛ mùn shɛ̀ ɓyin lɛ mwum nɛ tǎ làn nyon ywum hwæn ji, ɓa à mbyulaꞌ nyɛ̌ tǎ yindɔꞌ shǐ nun. Nyɛ̌ tà kuꞌ yindɔꞌ shǐ, ɓa à shɛ̀ lɛ sɛ ci lɛ, lwikwæ̌n ni tǎ ywum ji lɛ̀ ǹlim? Ntwiꞌ sɛ M̀vɛ̀nnswæ̀b yèâ nun li.
Ti kuꞌ wù nɛ tǎ ci-she mwum ndɔꞌ twɔsi, wù ni kuꞌ làn nywù wɛn? Nun nɛ cì fɛꞌ lwɛn kɛ̀ ɓyɛbbi, nyɛli nyon nɛ woli à lìmmì lɛꞌ shon. À yɛ̌ ɗyi kimmi, ntwiꞌ sɛ Nyɛli nyɛꞌ Yesù Kristò cinni ŋ̀kimmɔꞌ nɗyili yon zuꞌ.
Mwum ndɔꞌ wòli à tǎ shɛ̀ lɛ mɛ̀ ŋgyìn ndɔꞌ cinni ǹtwu ɓɛ lan ɓye fɔꞌ kɛ swiꞌ Mvɛ̀nnswæ̀b, ǹdɔꞌ lɛꞌ kuꞌ làn nyon lɛ ŋ̀gyìn nɛ làn lwikwæ̌n ni ɓǎn, ɓyi ɓi m̀ban. Wɛn nɛ hwæn kɛ kɛ mwu yon nun lɛ̀ lɛŋkæ̀m lɛ swum sɛ nun tǎ ɓàkàꞌ si kuꞌ li.
Mwum nɛ tǎ shɛ̀ lɛ ŋ̀gyìn ndɔꞌ cinni ǹtwu à làn lwikwæ̌n, tǎ ŋ̀gyìn màzwùm kɛ̌ lɛ̀ nun twuli Nyɛli nyɛꞌ Yesù Kristò nun. M̀banmbɔꞌ kuꞌ lɛ̀ mwum nɛ tà ka swum ji ndɔꞌ shǐ, à tǎ ji hwæn li lɛ̀ nun twuli Nyɛli nyɛꞌ Yesù Kristǒ nlim, ntwiꞌ kwan sɛ nun tǎ ywǐ ji, à tǎ M̀vɛ̀nnswæ̀b osɔ̀kɔ̀ꞌ yili lɛ̀ ji màzwùm. Mwum nɛ tà kuꞌ yindɔꞌ shǐ tǎ shì li lɛ̀ nun twuli tì kuꞌ Nyɛli nyɛꞌ Yesù Kristò, à yili tì kuꞌ M̀vɛ̀nnswæ̀b osɔ̀kɔ̀ꞌ lɛ̀ ji nɛ nun tǎ ji ni.
Hwæn li, mwum ndɔꞌ ɓǎ ŋgyɔ̂ꞌ wan lɛ̀ mwù yon nɛꞌ, shìkì mwum ndɔꞌ ywi kuꞌ lɛ̀ mwù yon.
À si li ntwiꞌ tǒn wan shɛꞌ si she Yesù Kristò. Ɓwiꞌ ɓɛ ywi fɛꞌ nun, ɓwiꞌ ywi kuꞌ lɛ̀ ntwiꞌ yon. Ɓwiꞌ ɓɛ fɛꞌ lɛ̀ mɛꞌ, kwo ɓwiꞌ ywi fɛꞌ nun, ɓwiꞌ ɓi fyaꞌ Nyɛli nyɛꞌ Yesù Kristò.
À ywie, à kònndì ywi yìmni, ɓǎ nun ɓɛ Nyɛli ɓwum ɓye kɛ lɛ̀ mɛꞌ, kònndì lɛ̀ ɓye ywiâ nun.
Kɛ à si li, wǔ, wù tǎ lwikwæ̌n twɔsi ntwiꞌ yɛn? Wù nɛ tǎ lwikwæ̌n njìli ni, kwɛ̀m nywù ni kuꞌ lɛ yɛn? Kɛ̀ shindɔꞌ, wù ɓwuli nun lɛ ɓwiꞌ hwæn, ɓwiꞌ yɛ làn kɛ swiꞌ kyìtæ̌ꞌ Mvɛ̀nnswæ̀b?
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ Nyɛli nyɛꞌ M̀vɛ̀nnswæ̀b shɛ̀ lɛ:«Ɓwum hwæn yɛ kìn swummi kɛ swiꞌ shɛ̂m, ɓɛ fɛ mùn ǹtwu.Sɛ yɛ kuꞌ ɓɛ li lɛŋkæ̀m.»
Kwan si sɛ mwum hwæn ywìmɛ shɛ̀ lɛ̀ ŋwum yon nɛꞌ kɛ swiꞌ Mvɛ̀nnswæ̀b wɛ̌ she sɛ nun cìe.
Ɓa ɓyin ɓɛ swum nswili mbàꞌKɛ à si li, ɓwiꞌ ɗonnzênì lɛ ǹtwɔsi ɓwulukwæ̌n kɛ mɛ lɛꞌ nyan nun. Ti lɛ̀ ɓyin, swum sɛ ɓyin yɛ fyǒn kɛ̀ kɛ mɛ mwù nyin nun si lɛ ɓa ɓyin ɓɛ swum nswili mbàꞌ sɛ yɛ ɓwùlu m̀bàꞌ swili, ɓɛ pyi ɓyɛbbi nun.
Kɛ mɓæti yɛ mùn ti m̀ɓæti lɛ̀ Yesù Kristò, mùn lìmmi lɛ̀ lɛŋkæ̀m lɛ swum ji ndɔꞌ ɓa swum shìlè, son, ɓɛshɛ wu tǎ kɛ̀ kɛ nlim ywû nun lɛ shindɔꞌ si swum shìlè, lɛ̀ sɛ yɛ kuꞌ ɓɛ swum shìlè lɛŋkæ̀m.
Ɓɛshɛ wu cì ǹlim ɓyitì lwikwæ̌n zwum lɛ̀ ntwiꞌ ji nɛ wù tǎ ji, wǔ tà ka tî cì wɛ̌ mwum nɛ tǎ lwikwæ̌n yili. Kɛ seansean ji nɛ wù tǎ ji nun, ɓa wù cì lwikwæ̌n nɛ Yesù Kristò ywi ntwiꞌ yon ɓwu mbyi ntwiꞌ màzwùm.
Kwo fɛꞌ she swum ndɔꞌ ta wu ǹlim lwukea, ǹdìkàꞌ wù ɗonnzi son, ɓɛshɛ sɛ yɛ ɓɛ cɛ̌ ɓwùlu swum sɛ ɓɛ yɛ ǹzæ̌ꞌ lɛꞌ ɓyibbɔa lɛli nywi.
Ntwiꞌ ǹɗun yɛ ɓɛ ta ɗun kɛ ywɔꞌ Mvɛ̀nnswæ̀b nji, a ɓa lɛ̀ ntwiꞌ paꞌ ywum ji yɛ ɓwiꞌ ta ji, shìkì yɛ ɓɛ kuꞌ ntwiꞌ paꞌ ywum nwi yɛ ɓwiꞌ ta nwi. Ǹɗun ye ywɔꞌ shon nji fyon ɓɛ kɛ nywi paꞌ tòn she zuꞌ, kɛ nywi flɔa lɛ̀ kɛ nywi ndàli, yon yɛ mɛ̀ mwù ywum nɛ M̀pùn Nsanmi tǎ fɛ.
Mwum nɛ tǎ she Yesù Kristò cǐ mbyi nɛ mun shɛ̀ ɓyin nɛ nun, à tǎ M̀vɛ̀nnswæ̀b ǹlim lwukea, à ɓɛ tì mwum nɛ ɓwùlu ɓwum ta ŋ̀gwòn yili.
Kɛ à si li, ɓwiꞌ kæbbènì lɛ mbyi nyɛ̌ yɛ̌ ɓwum kpea lɛ ɓɛ ton lɛ̀ ɓwùlu mɛ̀ ywiꞌ ɗɔ̀ꞌ, à ɓɛ tì kuꞌ nyɛ̌ ɓwiꞌ woli ɓwiꞌ kimnzènì ɓwùlu mɛ̀ nlim kɛ mbyi Mvɛ̀nnswæ̀b nun.
Ɓa wù gwànnzì fyǎꞌ she Mvɛ̀nnswæ̀b lɛ̀ ntwiꞌ seansean ywum ji. À si lɛŋkæ̀m lɛ swum ji ndɔꞌ ɓa lɛ à si swum shìlè, son, ɓɛshɛ ǹji yɛ wù tǎ swum ndɔꞌ ji woli sɛ ci lwikwæ̌n à pyì mbyi Mvɛ̀nnswæ̀b nun, sɛ ɓa lwɛn lɛ wù ji tì son ɓe.
M̀bɔ̀kì tòn nlwɛn ni lɛ ɓa wù cì swum sɛ woli sɛ pyisì lwikwæ̌n mbyi Mvɛ̀nnswæ̀b nun. Kɛ̀ nwɔ̀ꞌ ndɔꞌ yɛ wu tǎ ji, kɛ̀ ŋ̀kan yɛ wu tǎ nwi, kwo yǎ paꞌ swum, ǹdikàꞌ wù ɗonnzi son.
Swum sɛ wu tǎ ɓàkàꞌ kɛ nywi ywum màzwùm kɛ nlim ywû nun, kɛ̀ son zwum, sɛ suꞌ ɓyin lɛ̀ M̀vɛ̀nnswæ̀b, ɓyin ɓî. Mwum nɛ ɓɛ ta lon lɛ ci-tǒn lwɛn ni mwum nɛ tà ka tàkàꞌ kwan sɛ nun tǎ ɓɛ, lɛ̀ à yɛ̌ swum ndɔꞌ cǐ.
Son, mwum nɛ cinni mɛ̀ mwù lɛꞌ mɓàkea nɛ tà nun ǹji swum ndɔꞌ kænni ni ci-ncǐ ɓyɛbbi kɛ swiꞌ Mvɛ̀nnswæ̀b ɓɛshɛ nun ji ji màzwùm. À si li ntwiꞌ sɛ ǎ cì kan wɛ̌ swum sɛ ǹlim yon shɛ nun. Ɓwiꞌ limmènì lɛ swum sɛ wù cinni ŋ̀kwùm ŋgyi nlim, wu cì son, lɛ̀ wù cìâ ɓyɛbbi.
Ɓa ɓwiꞌ sukuꞌ mbyi nlwusi nlim yɛꞌ kæbbiƁwiꞌ ɓɛ ti wɛ̌ ɓwum ɓye kwùm yilâ zwum kɛ mbyi Mvɛ̀nnswæ̀b nun, sɛ cibbi lɛ ɓwiꞌ kpaꞌ ɓye kɛ ɓwæli kɛ mbyi màzwùm nun, sɛ lan ǹcǐ ywum yɛ ta suꞌ ɓwiꞌ nɛꞌ ǹlim lwukea kɛ tòn shɛꞌ nun.
Ɓwiꞌ yɛn lɛ kɛ tòn shon nun, Yesù Kristò ɓe kǎn mbyi nlwukaꞌ nlim nun nɛꞌ kæbbi. Son, à lwinnze ǹzæ̌ꞌ lɛꞌ yɛ ɓɛ kɔꞌ kɛ nywi yon kɛ ɗèwǎ Mvɛ̀nnswæ̀b nun, ye ɓɛ lɛꞌ lɛ: «Mɛ̀ nsɛ̀m nɛ ɓwum ɓe wù sɛ̀mmi hwæn kìân mùn kpeli mwu.»
Ɓwiꞌ kɛn yɛn lɛ ywum yɛ ɓɛ kɔkàꞌ kɛ ɗèwǎ Mvɛ̀nnswæ̀b nun, ɓɛ kɔe yon kɛ ntwiꞌ yɛꞌ, ɓǎ mɛ̀ mwù nyɛꞌ lwinni, kwan sɛ ɓwiꞌ yɛ yon yɛnni. Ɓɛ kɔe yon lɛ yɛ tɛti ɓwiꞌ zwùm, yɛ fɛ tì ɓwiꞌ m̀ɓæn nlim. Li, lɛ̀ ɓwiꞌ ɗyili ǹlim nywi Mvɛ̀nnswæ̀b.
M̀vɛ̀nnswæ̀b nɛ ǹtɛ̀tì zwum ta waì fyaꞌ yon, lɛ̀ m̀ɓæn nlim nun hwæn, à cì ɓyin ɓɛ ɓwum ɓɛ woli ɓɛ ton ŋwum fɔꞌ lɛ̀ ɓwùlu wɛ̌ tà shɛ Yesù Kristò ɓe cì.
Li, ɓǎ ɓyin hwæn, kɛ ŋkwu fɔꞌ nun, ɓyin twuli M̀vɛ̀nnswæ̀b, Ce Nyɛli nyɛꞌ Yesù Kristò.
Yèênì lɛ ɓwùlu kɛ nyinnìm shin nun, wɛ̌ tà shɛ Yesù Kristò yèâ ɓyin. Cìênì ɓǎ ɓwum twuli M̀vɛ̀nnswæ̀b.
Mùn shɛ̀ ɓyin lɛ̀ lɛŋkæ̀m lɛ Yesù Kristò fyònne cikpuꞌ mɛ̀ Yudà, ɓǎ nun lisàꞌ ɓon lɛ M̀vɛ̀nnswæ̀b ni ǹlwinni kɛ nzæ̌ꞌ lɛꞌ yon nun. À kìên ɓǎ ywum yɛ M̀vɛ̀nnswæ̀b cìe ŋ̀kàli lɛ̀ mɛ̀ mbibea ɓyɛꞌ lwinni.
À kìên tì kuꞌ ɓǎ ɓwum ɓye ɓa mɛ̀ Yudà twuli M̀vɛ̀nnswæ̀b kɛ nywi kwɛ̀nnzǐ nlim sɛ nun tǎ kwɛ̀nnzì. A si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Son sɛ yɛ cì, mùn twuli wù kɛ nyinnìm ɓwum ɓye ɓa mɛ̀ Yudà,mùn shib ǹtwu kɛ jin swû nun.»
Ɓɛ kɔꞌ tì kɛ cìcì ndɔꞌ kɛ ɗèwǎ Mvɛ̀nnswæ̀b nun lɛ:«Ɓyin, ɓwum ɓye ɓa mɛ̀ Yudà, dàlênì lɛ̀ ŋ̀kwìn ɓwum Mvɛ̀nnswæ̀b m̀ban.»
A konndì tì ɓɛ kɔa cìcì ndɔꞌ lɛ:«Ɓyin ɓɛ ɓa mɛ̀ Yudà, sàkeànì Nyɛli nyɛꞌ M̀vɛ̀nnswæ̀b, ɓyin hwæn,ɓa mwum ndɔꞌ tòn ɗin à shì nun sàkea.»
Èzaì, ci-nlɛli kɛ ŋwum Mvɛ̀nnswæ̀b nun lɛkàꞌ tì kuꞌ lɛ:«Mwum ndɔꞌ yɛ̌ kwan kɛ mvu ɓwum Jɛ̀sê nun,nun saꞌ saꞌ kɛ nywi ɓwum ɓye ɓa mɛ̀ Yudà.Ɓwum màzwùm yɛ zwùm tɛ̀li lɛ̀ nun.»
M̀vɛ̀nnswæ̀b nɛ tǎ cì ɓwum ɗyili ǹlim nywi yon, ci ɓyin cinni ǹdàli yon nɛꞌ lɛ̀ flɔa ŋkæ̀mŋkæm, kɛ ntɛ̀ꞌ zwum yɛ ɓyin ta tɛ̀ꞌ lɛ̀ nun. Li, ɓyin yɛ fɔ̀si ǹɗyili nlim cinni kɛ nywi yon kɛ ŋkimmɔꞌ yɛ M̀pùn Nsanmi tǎ fɛ nun.
Pɔ̂l cinni ŋ̀kimmɔꞌ nlɛli wɛ̌ tà shɛ nun lɛli kɛ ɗèwà sɛ nunMɛ̀ ŋgyinni ɓyɛ̂m, mùn lìmmi seansean lɛ ǹcǐ lwɛn wòli kan yɛ shi tì ɓyin, shìkì ǹlìmmǐ ŋkæ̀mŋkæm ndɔꞌ shi tì kuꞌ ɓyin. Mùn lìmmi tì lɛ ɓyin woli kim ɓyin lɛb ɓwùlu ndɛb.
<sup>(15-16)</sup> Kwo fɛꞌ li, kɛ ɗèwà sɛ mùn tà ɓyin kɔi sɛ nun, mùn fɔ̀si ɓyin mɛ̀ lɛꞌ ndɔꞌ sannzi nlim seansean, ɓyin læ̀kì ǹlim fyeli lɛ̀ yon. Ǹcǐ lwɛn yɛ M̀vɛ̀nnswæ̀b cì mun, à shɛ̀ lɛ mùn ɓɛ cikpuꞌ Nyɛli nyɛꞌ Yesù Kristò kɛ ke ɓwum ɓye ɓa mɛ̀ Yudà, yon yɛ ci mùn lɛli kɛ ɗèwà ton sɛ nun li. She sɛ mùn tǎ cì kɛ ke ɓwum màzwùm, à si ǹshɛ̌ Ntwum Lwɛn yɛ M̀vɛ̀nnswæ̀b fyi mun fyaꞌ. Mùn tǎ she màzwùm cǐ lɛ̀ ǹlim fɔꞌ, ɓǎ ɓwum màzwùm kɛ ǹlim lɛ̀ M̀vɛ̀nnswæ̀b, ɓɛ ɓɛ wɛ̌ swum sàtìkæ̀ꞌ sɛ ta ǹlim Mvɛ̀nnswæ̀b lwukea, she M̀pùn Nsanmi kɛ̀â lɛ̀ she M̀vɛ̀nnswæ̀b.
(-)
Kɛ mɓæti yɛ mùn ti m̀ɓæti lɛ̀ Yesù Kristǒ, mùn wòli mùn tòn, mwù ɓɛ mǔn nlim shèli lɛ̀ she sɛ mùn tǎ cì kɛ jin Mvɛ̀nnswæ̀b nun.
Mùn nɛ welì fɛꞌ ŋwum lɛ̀ mùn lɛli, swum lɛli shɛ̂m ndɔꞌ ɓa mbyî, sɛ shi ɓɛ kɛ nywi swum sɛ Yesù Kristò làn mûn nywi, à cì ɓǎ nun ci ɓwum ɓɛ ɓa mɛ̀ Yudà mwumnzi M̀vɛ̀nnswæ̀b. Swum sɛ nun cǐ, à cì son kɛ nyě nzæ̌ꞌ lɛꞌ yɛ mùn tǎ lɛꞌ nun, lɛ̀ kɛ nyě ywum yɛ mùn tǎ cì nun.
À cì yon li kɛ nywi yi hìlea, ŋ̀kimmɔꞌ Mpùn Nsanmi konndì tì kuꞌ ɗun kɛ nlim. Li nɛ mùn læ̀mnzi Ǹtwum Lwɛn yɛ nywi Yesù Kristò cìcì hwæn, ǹdìkàꞌ kɛ Yèrusàlɛ̀m, a kɛn ɓɛ̌n nǒnnǒn ŋgyɔꞌ Ìlìrî nun.
Son, mùn yili lɛ mùn suꞌ Ǹtwum Lwɛn màzwùm shɛ̀kea kɛ cìcì sɛ ɓɛ ywɔꞌ kifɛꞌ jin Yesù Kristò mbyî nun. Li, mǔn læ̀kì kɛ̀n nye gwe kɛ mɛ kwù nye ɓye ɓwùlukwæ̌n fɔâ nùn.
À si ti kuꞌ li, ɓǎ mùn ci wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Ɓwum ɓye ɓɛ shɛe kǎn ɓon ǹzæ̌ꞌ lɛꞌ ndɔꞌ nywi yon kà yɛnkàꞌ nun.Ɓye ɓe lɛ̀ ɓɛ ywɔꞌ kifɛꞌ ŋgwu yon, ɓɛ yɛ yon ywo.»
Pɔ̂l tǎ lɛꞌ kɛ nywi kɛ̀n shon sɛ nun kɛ̀nmɛ kɛ Rɔ̂mSon sɛ ɓe cì mùn ɓe kɛ̀n sɛ mùn kǐnmɛ̀ ɓyin ɓæ̀ti kwinnzea.
A ti ɗyě ɗwùm mèan, mùn ɓe yili lɛ mùn kiìn ɓyin ɓæ̀ti, son, she fɛ kan mun pon. Jenɛ, mùn mlɔ̀â she shɛ̂m fɛ yi kpìnnzɔ̀ꞌ ŋgyɔꞌ yɛ nun.
Mùn ɓàkaꞌ lwɛn lɛ mùn yɛ̌ ɓyin kǐn yɛnni kwan sɛ mùn yɛ̌ kɛ̌n Èspanyɛ̀. Mùn yɛ̌ ɓɛ̀n, mùn lànnzì kwan ndɔꞌ lɛ̀ ɓyin, mùn ywimɛ ndwæꞌ yin, mǔn kà kɛ̀nnɔ̀ꞌ mbyî. Kwan sɛ mùn yɛ̌ ywǐ waꞌ, ɓyin kpaꞌ mùn kɛ kɛ̌n màzwùm nun.
Son jenɛ, mùn sɛtimɛ fɛꞌ kɛ̌n Yèrusàlɛ̀m, ɓǎ mùn kpaꞌ ŋ̀kwìn ɓwum Mvɛ̀nnswæ̀b ye kwe.
Mùn lɛꞌ li, ntwiꞌ sɛ ŋ̀kwìn ɓwum Mvɛ̀nnswæ̀b ye Màsèdwân lɛ̀ ye Grɛ̂ꞌ ɗyiâ lɛ ɓon yɛ lòn ɗwìtea lɛ̀ ɓon fɛ lɛ̀ mɛ̀ ci-nzæmnzæm ɓye ŋkwìn ɓwum Mvɛ̀nnswæ̀b ye Yèrusàlɛ̀m.
Mwum ndɔꞌ nɛ ɓùnnzi kan ɓon lɛꞌ màzwùm, son lɛ̀ lɛŋkæ̀m, sɛ ɓe kuꞌ swum sɛ yile lɛ ɓɛ ci. Kɛ ɓye Yèrusàlɛ̀m kpeâ kuꞌ ɓon lɛ̀ ǹcinni mbyi nswæti nɛ M̀vɛ̀nnswæ̀b tǎ ɓwum swæti nun wɛ̌ tà shɛ ɓon nɛꞌ ti mbyî, sɛ yili kuꞌ lɛ ɓɛ kpaꞌ kuꞌ ɓon lɛ̀ ywum yɛ ta kuꞌ ɓon shi kɛ tòn shan nun.
Kwan sɛ mùn yɛ̌ ɓɛ, lɛ̀ mùn kyììlâ ɓye Yèrusàlɛ̀m lǒn ɗwìtea yì fyaꞌ, lɛ̀ mǔn kà lɛꞌ lɛꞌ kɛ̌n Èspanyɛ̀ sɛ mùn yɛ̌ fyii cì shin.
Mùn lìmmâ lɛ kɛ mɓɛ̀n yɛ mùn yɛ̌ ɓɛ̌n cì shin, Yesù Kristò yɛ̌ ɓwiꞌ fɔ̀si ŋgæ̀nni, ɓwiꞌ hwæn.
Mɛ̀ ŋgyinni ɓyɛ̂m, kɛ ntwiꞌ Nyɛli nyɛꞌ Yesù Kristò, lɛ̀ ntwiꞌ sɛ M̀pùn Nsanmi tǎ cì ɓwiꞌ yili ɓwùlukwæ̌n, mùn cibbi ɓyin lɛ kpeànì mùn kɛ ŋkeli yɛ ɓyin ta M̀vɛ̀nnswæ̀b keli kɛ jin shɛ̂m nun. Ɓyin kpæm mɛꞌ lɛ̀ ŋ̀keli yi.
Ɓyin keli kɛ jin ɓwum Jùdê nun, ɓye tà ka ǹlim kɛ̌ lɛ̀ M̀vɛ̀nnswæ̀b, lɛ̀ ɓa ɓɛ yɛnnzi mùn vɛ̀nɛ̀ꞌ. Ɓyin keli tì lɛ̀ she sɛ mùn kɛ̀nmɛ cì kɛ Yèrusàlɛ̀m, lɛ sɛ lwukaꞌ ŋ̀kwìn ɓwum Mvɛ̀nnswæ̀b ye kwe nlim.
M̀vɛ̀nnswæ̀b nɛ tǎ flɔa fɛ ton lɛ̀ ɓyin, ɓyin hwæn. <font color=blue>Àmɛ̀n</font>.
Mɛ̀ hwæsi Pɔ̂lMùn yili lɛ ɓyin limmi Febè, à ni m̀lib nɛ tɛ̀ꞌ zwùm lɛ̀ M̀vɛ̀nnswæ̀b wɛ̌ ɓwiꞌ. À tǎ she Mvɛ̀nnswæ̀b cǐ kɛ ŋkwìn ɓwum Mvɛ̀nnswæ̀b kɛ Sànklê.
Kwan sɛ nun yɛ̌ ɓɛ̌n cì shin, ɓyin ye nun lwɛn kɛ jin Nyɛli nyɛꞌ nun, wɛ̌ m̀bɔ̀kì nɛ sɛ cibbi lɛ ɓwum Mvɛ̀nnswæ̀b ci lɛ̀ ɓwùlukwæ̌n. A swum ndɔꞌ shiꞌ nun, ɓyin fɛ nun son, ntwiꞌ sɛ à kpea ɓwum mèan ɓye mbyî ǹzwɔꞌ, lɛ̀ mùn nun hwæn.
Hwæsênì mùn Prìsî ɓon lɛ̀ ywon Àkyìlâ. Ɓwiꞌ lɛ̀ ɓon, ɓwiꞌ ta she Yesù Kristò cǐ m̀ban.
Kwan sɛ ɓe lɛ̀ mùn tǎ vɛ̀nɛ̀ꞌ yɛnni fyaꞌ ɓwum, ɓon ɓɛ kiìn mùn nywæ̀si, shìkì ɓɛ nyæm ǹzison shan nɛꞌ. Mùn wɛbbâ ɓon ŋgwɛb ǹzwɔnzwɔ̀ꞌ lɛ̀ kìkæ̌n màzwùm. Mùn nɛ suꞌ kan lɛ̀ ŋ̀wɛb ŋgwɛb màzwùm, mɛ̀ ŋkwìn ɓwum Mvɛ̀nnswæ̀b ɓye ɓa mɛ̀ Yudà ta tì kuꞌ cì li ntwiꞌ yan.
Mùn hwæsi tì kuꞌ ŋ̀kwìn ɓwum ɓye ta swɔli cì shan lɛ̀ ɓɛ keli M̀vɛ̀nnswæ̀b. Mùn kònndi tì ŋwè nyɛ̀m Èpàyinɛ̀ꞌ hwæsi. Nun nɛ mwum nɛ kɛ ŋgyɔꞌ Àzî nyɛ̌ sɛte zwùm tɛ̀li lɛ̀ Yesù Kristò.
Hwæsênì tì kuꞌ mùn Màrî, à cìe she ǹzwɔꞌ ntwiꞌ mɛ̀ mwù nyin.
Ɓyin hwæsi tì kuꞌ mùn Àndrònikù ɓon lɛ̀ Jùnìyasì, à ɓi ɓwùlu ɓyɛ̂m mɛ̀ Yudà. Ɓwiꞌ ɓe nye njè ɓwiꞌ lɛ̀ ɓon m̀ban. Ɓwum ɓî màzwùm, kɛ nyinnìm mɛ ci-ntwum Yesù Kristò, ɓwum hwæn limmi ɓon seansean, ɓɛ yili ɓon lwɛn. Ɓon ɓɛ sɛte ǹlim kɛ̌ lɛ̀ Yesù Kristò, lɛ̀ mǔn kà kɛ̌ kuꞌ.
Mǔn fyeli kan ǹlim lɛ̀ Àmplìyatù, lɛꞌ Nyɛli nyɛꞌ sɛ ɓwuki ɓwiꞌ ŋwè lɛ̀ nun.
She Yesù Kristò sɛ konndì tì ɓwiꞌ ɓwùki lɛ̀ Ùrbân. Mùn hwæsi nun lwɛn. Mùn hwæsi tì ŋwè nyɛ̀m Stàkisì.
Ti lɛ̀ Àpɛ̂l nyɛ̌ ɓwum ta ŋ̀gwòn yili lɛ̀ ǹtɛ̀ꞌ zwum yɛ nun tɛ̀ꞌ lɛ̀ Yesù Kristò, mùn fyi nun mɛ̀ hwæsi ɓyɛ̂m. Mùn kònndi tì ɗwon Àrìstòbûl hwæsi.
Hwæsênì mùn Èròdyôn. Lwikwæ̌n mwum Yudà nɛ. Mùn hwæsi tì ɓwum Mvɛ̀nnswæ̀b ɓye kɛ ɗwon Nàrsisì hwæn.
Hwæsênì tì kuꞌ mùn Trìfɛ̂n ɓon lɛ̀ Trìfɔsì, ɓɛ ta she Nyɛli nyɛꞌ cǐ. Mùn hwæsi tì Pɛ̀rsîꞌ nɛ ŋwè nyɛ̀m. M̀lib màzwùm kpæmmâ mɛꞌ ǹzwɔꞌ kɛ ncǐ she Nyɛli nyɛꞌ nun.
Ti lɛ̀ Rùfusì, nyɛ̌ ǹlim ta ɗyi kwan hwæn lɛ̀ ǹɗwonnzi mbyi Mvɛ̀nnswæ̀b, lɛ̀ mon nyon nɛ ti kuꞌ wɛ̌ mon nyɛ̀m, mùn hwæsi ɓon lwɛn.
Mùn hwæsi tì kuꞌ Àsìnklî ɓon lɛ̀ Flègôn, kònndì tì Èmâ, Pàtròbasì, Èrmasì, ɓon lɛ̀ ɓwùlu ɓwum Mvɛ̀nnswæ̀b ɓye ton lɛ̀ ɓon mbyî hwæn.
Kònndênì tì mùn Fìlòlɔ̂ꞌ hwæsi ɓon lɛ̀ Jùlî lɛ̀ Nèrê, ɓon lɛ̀ ŋgyinni nyon nyɛ̌ m̀lib, kònndì lɛ̀ Òlìmpâ lɛ̀ ɓwùlu ɓwum Mvɛ̀nnswæ̀b ɓye ta tòn lɛ̀ ɓon mbyî hwæn.
Hwæsênì tì kuꞌ ɓyin nɛꞌ kɛ nyinnìm shin nun wɛ̌ tà shɛ sɛ cibbi lɛ mɛ̀ ŋgyinni hwæsi ɓon nɛꞌ. Mɛ̀ ŋkwìn ɓwum ɓye mbyî hwæn ɓye ta zwùm tɛ̀li lɛ̀ Yesù Kristò, ɓɛ hwæsi tì ɓyin.
Mɛ̀ ŋgyinni ɓyɛ̂m, mùn ɗɔâ ɓyin lɛ: cìênì kon lɛ̀ ɓwum ɓye ta mbyi kæbbi lɛ ɓon kyasi ɓwùlu, ɓɛ ci lɛ ɓɛ won kɛ ntɛ̀ꞌ zwum yan nun. Ɓɛ ta ŋwum kimmi lɛ̀ ywum yɛ ɓyin sɛtâ yusaꞌ mbyî kɛ lɛꞌ Mvɛ̀nnswæ̀b nun. Kɛsênì nywi lɛ̀ ɓon.
Paꞌ ɓwum màzwǔm tà ka she Nyɛli nyɛꞌ Yesù Kristò cǐ, ǹlim yan ta suꞌ ɗyi lɛ̀ ywum yɛ lwukaꞌ ɓon nɛꞌ nlim. Ɓɛ ta ɓwum mbɛ̀ti lɛ ɓɛ ŋwum lwu. Li, ɓɛ ta ɓwum ɓye lìmmi kan ɓyɛbbi pɔkea.
Ti lɛ̀ ɓyin, mwum ndɔꞌ ɓwuli kan lɛ ɓyin ta Nyɛli nyɛꞌ mwumnzi. Lɛꞌ màzwùm ta mun ǹlim lwukea ǹzwɔnzwɔ̀ꞌ, son, mùn yili ti kuꞌ lɛ ɓyin cinni kon nlìmmì swum sɛ ɗyi lwɛn kɛ swiꞌ Mvɛ̀nnswæ̀b, ɓyin kɛsi nywi lɛ̀ swum sɛ wolâ sɛ kɛnnzì ɓyin kɛ ɓyɛbbi nun.
M̀vɛ̀nnswæ̀b tǎ ɓwum flɔa fɛ. Kwan lwæbmɛ kwæꞌ, à yɛ̌ ŋ̀kimmɔꞌ Satæ̀n sɛmnzi, Satæ̀n yɛ̌ tì ɓɛ kɛ mɛ kwù ɓyin nji. Nyɛli nyɛꞌ Yesù Kristò ŋgænnì ɓyin.
Tìmòtê, ci-ŋwɛnni she nyɛ̀m, hwæsi ɓyin. Ɓwùlu ɓyɛ̂m mɛ̀ Yudà, Lùsìyusì lɛ̀ Jasòn, ɓon lɛ̀ Sòsìpatɛ̀ hwæsi tì kuꞌ ɓyin.
Mùn Tɛ̀shìyusì, Pɔ̂l nɛ ɗaꞌ mùn lɛ̀ mùn kɔꞌ nun ɗèwà sɛ, mùn ni tì kuꞌ mwum Mvɛ̀nnswæ̀b, mùn hwæsi tì kuꞌ ɓyin.
Gàyusì fyi tì kuꞌ ɓyin mɛ̀ hwæsi ɓyon. Mùn Pɔ̂l, mùn tǎ tòn cǐ shon. Ɓwum Mvɛ̀nnswæ̀b hwæn ta swɔli fɛ nye nyon. Èlàsità, mwum nɛ tǎ konni lɛ̀ lòn yɛ ɓwum hwæn ta ɗwìtàꞌ kɛ nlim nsòn, hwæsi tì kuꞌ ɓyin ɓon lɛ̀ ŋgyinni nyɛꞌ Kwàtusì. [
Nyɛli nyɛꞌ Yesù Kristò ŋgænnì ɓyin, ɓyin hwæn.]
Ɓwiꞌ twulènì M̀vɛ̀nnswæ̀b. Nun nɛ cinni ŋ̀kimmɔꞌ nɗyili yin kɛ mbyi nyon nun. A si wɛ̌ tà shɛ mùn tà ɓyin shɛ̌ kwan mèan hwæn kɛ nshɛ̌ Ntwum Lwɛn yɛ mùn tà ɓyin shɛ̌ kɛ jin Yesù Kristò nun. M̀vɛ̀nnswæ̀b lisàꞌ tì kuꞌ ɓwiꞌ swum màzwùm kɛ mɓàkàꞌ yon yɛ nun kwàsi ɓwiꞌ nun. M̀ɓàkǎꞌ màzwùm ɓe gwùmni ǹdìkàꞌ ŋwê,
son jenɛ, mɛ̀ ci-nlɛli kɛ ŋwum Mvɛ̀nnswæ̀b nun kwasâ yon lɛ̀ ɓwum hwæn kɛ ywum yɛ ɓɛ kɔe nun. M̀vɛ̀nnswæ̀b nɛ yili lɛ sɛ ɓɛ li, ɓǎ paꞌ ɓwum hwæn pæꞌ ywo, ɓɛ tɛꞌ zwùm lɛ̀ nun, ɓɛ mwumnzi tì nun.
Ɓwiꞌ toènnì kwan hwæn lɛ̀ ɓwiꞌ M̀vɛ̀nnswæ̀b twuli. Kon shon lan yì paꞌ kon ye mbyî hwæn. Ɓwiꞌ twuli nun ntwiꞌ màn ywum nɛ Yesù Kristò cìe. <font color=blue>Àmɛ̀n</font>.
<font color=teal>Ɗèwà She Zwimbyiꞌ Sɛ Pɔ̂l Kɔe Lɛ̀ Ŋ̀kwìn Ɓwum Yesù Kristò Ye Kòrɛ̂n</font>Mɛ̀ hwæsiMùn Pɔ̂l nɛ M̀vɛ̀nnswæ̀b yæ̌n lɛ mùn ɓɛ ci-ntwum Yesù Kristǒ, ɓwiꞌ ɓɛ ta ɓyin ɗèwà ton sɛ kɔi, ɓwiꞌ lɛ̀ ŋgyinni nyɛꞌ Sòsìtɛ̂n.
Ce nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì ɓyin, ɓɛ fɛ ɓyin flɔa.
Lwɛn nyɛ̌ ɓwiꞌ cinni kɛ nyě Yesù KristòMùn tǎ M̀vɛ̀nnswæ̀b osɔ̀kɔ̀ꞌ yili kwan hwæn lɛ̀ jin shin kɛ ntwiꞌ ncǐ lwɛn yɛ nun tà ɓyin cǐ kɛ nyě Yesù Kristò.
Kɛ mɓæti yɛ ɓyin ti ɓæti lɛ̀ Yesù Kristǒ, M̀vɛ̀nnswæ̀b cìâ ɓyin cinni ŋ̀kimmɔꞌ ncǐ ywum mèan. Li, ɓyin ɓi lɛ̀ lɛꞌ ŋwum, ɓyin konndì ǹlìmmǐ lɛŋkæ̀m cinni.
Shìtàkwù she ɓwiꞌ ɗyie kɛ nyinnìm shin nun kɛ nywi Yesù Kristò, ɓyin fɔsâ ɗyi kɛ nlim kimmi lwɛn.
Kɛ à si li, kɛ nyinnìm ywum lwukea yɛ M̀vɛ̀nnswæ̀b tǎ ɓwum ɓyon fɛ, yindɔꞌ shini kan ti ɓyin, ɓyin ɓɛ ta m̀ɓɛ̀n Nyɛli nyɛꞌ Yesù Kristò ɓònŋgea.
Nun nɛ yɛ ɓyin kim fɛ nywi kwan mèan hwæn, a kɛn ɓɛ̌n nywɔꞌ nɛ nun ywìmɛ fyònnì, ɓyin læ̀kì ɓɛ pyǐ kɛ kyìtæ̀ꞌ shon nun.
Ǹzæ̌ꞌ lɛꞌ Mvɛ̀nnswæ̌b tà ka pyì ŋgyɔꞌ ɗin. Nun, M̀vɛ̀nnswæ̀b nɛ lon ɓyin ɓɛ ɓæti ɓyin ton m̀ban lɛ̀ Mwɛn nyon Yesù Kristò nyɛ̌ Nyɛli nyɛꞌ.
Mwum nɛ ɓwiꞌ ta ɗwon ni m̀bɔꞌ, Yesù KristòMɛ̀ ŋgyinni ɓyɛ̂m, mùn swuleâ ɓyin kɛ jin Nyɛli nyɛꞌ Yesù Kristò nun lɛ ɓyin ton ŋwum fɔꞌ, ɓa ɓyin cinni ŋ̀kyììli kɛ nyinnìm shin nun; tòênnì ŋwum fɔꞌ, ɓyin cinni tì mɛ̀ mɓàkàꞌ fɔꞌ lɛ̀ ɓwùlu.
Mɛ̀ ŋgyinni ɓyɛ̂m, mǔn lɛꞌ kan ɗin, mùn lɛꞌ li ntwiꞌ sɛ ɓwum ndɔꞌ ɓɛ kɛ ɗwon Kòlòwê, ɓɛ kien mun shɛ̌ lɛ ɓyin cinni mɛ̀ lɛꞌ kɛ nyinnìm shin nun.
Mɛ̀ lɛꞌ màzwùm ni lɛ ǹzæ̌ꞌ lɛꞌ ta ɓyin kwean ŋwum kyikyi lɛ̀ mɛ̀ myin nyɛꞌ. Ǹdɔꞌ tǎ shɛ̀ lɛ nun ni nyě Pɔ̂l, ǹdɔꞌ nun: nun ni làn nyon lɛ̀ Àpòlô, ǹdɔꞌ lɛꞌ làn nyon lɛ nun ni fyaꞌ Pìɛ̂r nun. Ǹdɔꞌ ɗyi kuꞌ lɛ nun ni nun fyaꞌ Yesù Kristò nun.
Li, ɓyin ta ɓàkàꞌ lɛ Kristò yæ̀taꞌ nun nɛꞌ wɛ̌ tà shɛ ɓyin ta kyììlàꞌ si? Ɓyin ywɔe nywɔꞌ ndɔꞌ lɛ Pɔ̂l nɛ ywie ŋgæꞌ mɛ̀ ɓɔtɔꞌ zwɛm ntwiꞌ mɛ mwù nyin? Kɛ̀ nywɔꞌ nɛ ɓɛ jimnze ɓyin, ɓɛ jimnze ɓyin lɛ̀ jin Pɔ̂l?
Mùn tǎ M̀vɛ̀nnswæ̀b osɔ̀kɔ̀ꞌ yili m̀bɔ̀kì nɛ mǔn jimnze kàn mûn mwum nyin ndɔꞌ, shi ɓɛ Klìsìpû ɓon lɛ̀ Gàyusì.
Li, mwum ndɔꞌ wòli kan à wasi ŋgwu zwô lɛ ɓɛ jimnze nun lɛ̀ jin Pɔ̂l.
Ɛ̀nhɛ̂n! Ɓi lɛ̀ ǹlim fyeâ mùn, mùn jimnze tì kuꞌ ɓwum kɛ ɗwon Stɛ̀fanà. Shi lɔꞌ ɓɛ ɓon ɓi, mǔn lìmmi kan tî ɓɛshɛ mun jimnze tì mwum ndɔꞌ mbyî.
Yesù Kristǒ fyie kàn mûn lɛ mùn jimnzi ɓwum, mwǔ mfyi yɛ̂m yɛ nun fyie mùn, à yi lɛ mùn shɛ ɓwum Ǹtwum Lwɛn. Kwan sɛ mùn ni yɛ̌ kuꞌ yi shɛ̌, ɓa mùn ni lɛli lɛ̀ ɗimɔꞌ lɛꞌ nlìmmì mwum wan, ntwiꞌ sɛ ywi nyon nɛ nun ywie ŋgæꞌ mɛ̀ ɓɔtɔꞌ zwɛ̂m læ̀kì cǐ tǒn ntwu shon ɓwu.
Ǹlìmmǐ mwum wan yi kɛ mɛꞌ Mvɛ̀nnswæ̀b mgbɛ̀mLɛꞌ she kɛ nywi ywi nɛ Yesù Kristò ywie kɛ ŋgæꞌ mɛ̀ ɓɔtɔꞌ zwɛ̂m si wɛ̌ lɛꞌ mgbɛ̀mmi kɛ mɛ ywiꞌ ɓwum ɓye yɛ m̀ɓwu ye ŋ̀gyìnmbɔꞌ ɓwu kɛ mmlɔ̀kàꞌ ŋgyɔ̂ꞌ wan. Son, ti lɛ̀ ɓwiꞌ ɓɛ M̀vɛ̀nnswæ̀b tà ɓwiꞌ swæti, lɛꞌ màzwùm si cì shɛꞌ swum she lisaꞌ ŋ̀kimmɔꞌ Mvɛ̀nnswæ̀b.
A si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Mǔn kà kyàkàꞌ ǹlìmmì ɓwum ɓye cinni ǹlìmmì,mùn ɓeli kon mɛ ci-kon mbɛti.»
Kɛ à si li, mɛ̀ ci-nlìmmì ɓa tî ŋwum cinni, shìkì mɛ̀ ci-nlìmmǐ ɗèwà cinni kuꞌ. Kwan si, mɛ̀ ci-ŋgyi ɓɛ ŋgyɔ̂ꞌ wan nun cinni tì swum lɛli fɛn? M̀vɛ̀nnswæ̀b lìseâ ǹlìmmì seansean lɛ ǹlìmmì ye ŋgyɔ̂ꞌ wan yi mgbɛ̀m.
Lɛ̀ ǹlìmmì yan nɛꞌ, ɓwum ɓye ŋgyɔ̂ꞌ wan nun wòle kǎn kim ɓɛ kwaꞌ M̀vɛ̀nnswæ̀b kɛ nlìmmì yon nun. Li nɛ cie, M̀vɛ̀nnswæ̀b yɛn lɛ shi si lwɛn lɛ nun ni swæti ɓwum ɓye ta zwùm tɛ̀li lɛ̀ nun, kɛ nyě lɛꞌ she ɓwiꞌ ta shɛ̀ sɛ nun, lɛꞌ she ton wɛ̌ à si mgbɛ̀mmi kɛ mɛꞌ lan wan.
Lɛ̀ mɛ̀ Yudǎ kà lìmmi lɛ à si lɛŋkæ̌m, ɓɛ ta yili lɛ ɓon yɛn fɛꞌ yì hìlea. Mɛ̀ grɛ̂ꞌ kuꞌ, ɓɛ ɗyi làn nyan lɛ ɓon yɛ lìmmì lɛ̀ ǹlìmmì yan nɛꞌ.
Ti lɛ̀ ɓwiꞌ, ɓwiꞌ ta lɛꞌ Yesù Kristò nɛ ɓɛ ywummɔe kɛ ŋgæꞌ mɛ̀ ɓɔtɔꞌ zwɛ̂m shɛ̌. Lɛꞌ màzwùm si swum nswili mbaꞌ kɛ cì mɛ Yudà. Sɛ ɓɛ tì kuꞌ lɛꞌ mgbɛ̀mmi kɛ cì ɓwum ɓye ɓa mɛ̀ Yudà.
Ti lɛ̀ ɓwum ɓye ywɔâ ǹlon Mvɛ̀nnswæ̀b, kwo fɛꞌ ɓye ɓa mɛ̀ Yudà lɛ̀ mɛ̀ Yudà nun hwæn, ɓon màzwùm, ɓɛ limmi lɛ Yesù Kristò nɛ mwum nɛ lìsaꞌ lɛ M̀vɛ̀nnswæ̀b cinni ŋ̀kimmɔꞌ, à kònndì lìsàꞌ lɛ à cinni ǹlìmmì.
Ntwiꞌ sɛ lɛꞌ Mvɛ̀nnswæ̀b sɛ ɓwum ta twɛꞌ lɛ à si lɛꞌ mgbɛ̀mmi, son sɛ lan ǹlìmmì yan. M̀vɛ̀nnswæ̀b nɛ ɓon ta kònndi twɛꞌ lɛ̀ mwum swublea, nun nɛ cinni kim, à làn kim shan.
Mɛ̀ ŋgyinni ɓyɛ̂m, suênì fɛꞌ cɛ kɛ nyinnìm shin nun, ɓyin ɓɛ M̀vɛ̀nnswæ̀b loân lɛ ɓyin ɓɛ ɓwum ɓyon. Ɓyin cɛ lwɛn, ɓyin ɓa ɓwum ɓye lan wan tǎ lon lɛ mɛ̀ ci-nlìmmì cinni nlim mèan, shìkì ɓwum ɓɛ cinni ŋ̀kimmɔꞌ lɛ̀ ɓye wakai mɛ̀ ɗwòn ɓwum ŋkæ̀mŋkæm nun.
M̀vɛ̀nnswæ̀b yæ̌n ɓwum ɓye lan wan tǎ twɛꞌ lɛ̀ ɓwum mgbɛ̀mmi lɛ̀ ɓɛ ɓɛ ɓwum ɓyon, ɓǎ nun ci kwɛ̀nnjin ɓæn mɛ̀ ci-nlìmmì ɓye ŋgyɔ̂ꞌ wan. M̀banmbɔꞌ kuꞌ, à yæ̀n tî ɓwum ɓye lan wan tǎ twɛꞌ lɛ̀ ɓwum wònŋgea, ɓǎ nun kɛ kwɛ̀nnjin kɛ mwu ɓwum kimmɔa ɓye fɛ ŋgyɔ̂ꞌ wan.
Ɓwum ɓye lan wan tǎ twɛꞌ lɛ ɓwum ɗin ɓye cinni kan mwǔ, ɓon ɓɛ M̀vɛ̀nnswæ̀b yæ̀n kuꞌ. À cìe li, ɓǎ nun lisàꞌ lɛ ɓwum ɓye ɓɛ ta twɛꞌ lɛ̀ ɓye ŋ̀kæ̀mŋkæm, ɓɛ ɓa ɓon nɛꞌ ɓwum ŋkæ̀mŋkæm.
Li, mwum nɛ wòli à shelaꞌ nywi kɛ swiꞌ Mvɛ̀nnswæ̀b, à ɓǎn.
Nun M̀vɛ̀nnswæ̀b nɛ ci ɓyin ɓɛ ɓæti lɛ̀ Yesù Kristò. Nun nɛ konndi ti cì Yesù Kristò ɓɛ yon nlìmmì shɛꞌ nun kyishon. Kɛ nyě Yesù Kristò yɛ M̀vɛ̀nnswæ̀b tà ɓwiꞌ fyɔ̀si sanmi kɛ swiꞌ shon, à libbea ɓwiꞌ, à cì lɛ ɓwiꞌ ɓɛ ŋ̀kwìn ɓwum ɓyon.
Li, a si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «Mwum nɛ yili ǹshelaꞌ nywi, à shelaꞌ nywi kɛ ntwiꞌ swum sɛ Nyɛli nyɛꞌ M̀vɛ̀nnswæ̀b cǐ.»
Ntwiꞌ mɛ̀ mɓàkàꞌ nyɛ̌m ɓe kǎn nun kɛ̀n mbyî swum ndɔꞌ nun, shi kuꞌ ɓɛ kɛ nywi Yesù Kristǒ, lɛ̀ kɛ nywi ywi nɛ nun ywie kɛ ŋgæꞌ mɛ̀ ɓɔtɔꞌ zwɛ̂m.
Kwan sɛ mùn ɓe kɛ mbɛti nyin, mùn nɛꞌ, nywi ɓe kǎn mun kɛ nlim, ǹlim ɓe mùn gwɛnnzi lɛ̀ yi ɗin.
Kwan sɛ mùn ɓe ɓyin ǹtwum Mvɛ̀nnswæ̀b shɛ̌, ǹzæ̌ꞌ lɛꞌ yɛ ɓe mùn kwean ŋwum ɓe kǎn ǹzæ̌ꞌ lɛꞌ mbɛ̀ti yɛ ta waꞌ kɛ nlìmmǐ mwum wan nun, son, mwum hwæn lìmme seansean lɛ yɛ ɓe waì kɛ ŋkimmɔꞌ Mpùn Mvɛ̀nnswæ̀b nun.
Ŋ̀kimmɔꞌ Mvɛ̀nnswæ̀b yi yon yɛ kuꞌ swum ŋkæ̀mŋkæm sɛ yili lɛ kɛ̌ nlim shin twɔꞌ mɛ̀ ndǔꞌ nlim, ɓa kɛ nlìmmǐ mwum wan nun.
Ǹlìmmi ye ǹlìmmǐ Mvɛ̀nnswæ̀bKɛ nzæ̌ꞌ lɛꞌ yɛ mùn tǎ shɛ̀ nun, ɓwum Yesù Kristò ɓye ti kwùm zwum yili kɛ mbyi Mvɛ̀nnswæ̀b nun ta ǹlìmmì cinni nlim. Ǹlìmmǐ màzwǔm ɓa ǹlìmmǐ pwìnpwìn ye ŋgyɔ̂ꞌ wan, shìkì yɛ ɓɛ kuꞌ ye mɛ̀ ŋkimmɔꞌ nɛ ŋgyɔ̂ꞌ wan nɛ kà ɓwukàꞌ hwæn.
Ǹlìmmi yɛ mùn tǎ lìsàꞌ yi ǹlìmmi ye wai fyaꞌ Mvɛ̀nnswæ̀b. Kwan sɛ ɓe mbyî, à ɓe ǹlìmmǐ màzwùm gwùmmi lɛ̀ ɓwum. Kwan sɛ ɓe lɛ̀ ǎ fɔ̀ꞌ kifɛꞌ ŋgyɔ̂ꞌ wan, ɓe lɛ̀ à fɔ̀seâ ǹlìmmǐ màzwùm mbyî nùn, ɓǎ ɓwiꞌ cinni ǹtwu fyaꞌ yon kɛ nyè ncinni yɛ ɓwiꞌ yɛ ǹlìmmǐ màzwùm cinni.
Kɛ nyinnìm mɛ ŋkimmɔꞌ nɛ ŋgyɔ̂ꞌ wan nun hwæn, kwo ye fɔꞌ cinni kifɛꞌ ǹlìmmǐ màzwùm. Sɛ ɓê lɛ mɛ̀ ŋkimmɔꞌ màzwùm cinnâ ǹlìmmǐ yi, ɓɛ ywummɔè kǎn Nyɛli nyɛꞌ nɛ lan ywum hwæn lɛ̀ ǹtwu kɛ ŋgæꞌ mɛ̀ ɓɔtɔꞌ zwɛ̂m.
Son, à si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Swum sɛ mwum ndɔꞌ yɛn kifɛꞌ mbyî shìkì à ywɔꞌ,swum sɛ mwum ndɔꞌ fɔ̀kaꞌ kifɛꞌ lɛ sɛ kà ɓɛkàꞌ,son sɛ M̀vɛ̀nnswæ̀b fɔ̀sâ mbyî lɛ̀ ɓwum ɓɛ yili nun.»
Ɓwiꞌ ɓɛ M̀vɛ̀nnswæ̀b kwàsi ɓwiꞌ swum màzwùm kɛ fyaꞌ Mpùn Nsanmi. M̀pùn Nsanmi lìmmi ywum hwæn, kwo fɛꞌ ywum yɛ ɗyi kɛ mɛ mɓàkàꞌ Mvɛ̀nnswæ̀b nun.
Kɛ nlim mwum nun, shi ɓɛ nun nɛꞌ, wɛn nɛ woli à lìmmì swum sɛ lwikwæ̌n tǎ ɓàkàꞌ? M̀banmbɔꞌ nɛ kuꞌ lɛ̀ M̀vɛ̀nnswæ̀b. Wɛn nɛ woli à fɔ̀sì ywum yɛ ɗyi kɛ mɛ mɓàkàꞌ Mvɛ̀nnswæ̀b nun lìmmi, shi ɓɛ M̀pùn nyon?
Ɓwiꞌ, làn nyɛꞌ, m̀pùn nyɛ̌ ɓwiꞌ nywi ɓǎ nyɛ̌ ŋgyɔ̂ꞌ wan, à wai fyaꞌ Mvɛ̀nnswæ̀b. À fyi ɓwiꞌ nun ɓǎ ɓwiꞌ limmì ywum hwæn yɛ M̀vɛ̀nnswæ̀b fɛâ ɓwiꞌ.
Kɛ nlɛli yɛ ɓwiꞌ ta lɛli kɛ nywi ywum màzwǔm nun, ɓwiꞌ tà ka lɛli lɛ̀ ǹlìmmǐ mwum wan, ɓwiꞌ ta lɛli lɛ̀ ǹzæ̌ꞌ lɛꞌ yɛ M̀pùn Nsanmi tà ɓwiꞌ kɛ̌ kɛ mwu. Li nɛ ɓwiꞌ ta mɛ̀ lɛꞌ ŋkæ̀mŋkæm nɛ M̀pùn Nsanmi tà ɓwiꞌ lìsea sannzi lɛ̀ ɓwum ɓɛ cinni kuꞌ M̀pùn màzwùm nywi.
Mwum nɛ cinni kan M̀pùn màzwùm kɛ nywi wòli kan kim à yili ywum yɛ M̀pùn màzwùm tà ɓwiꞌ lìsea. Ywum màzwùm ta nun tǒn mɛꞌ wɛ̌ mɛ̀ lɛꞌ nɛ cinni kan mwù, ǎ wòli kan ma à ywɔti yon, ntwiꞌ sɛ ɓwum ɓye cinni M̀pùn Mvɛ̀nnswæ̀b nywi, ɓon ɓɛ suꞌ ɓwum ɓɛ ta yon ywɔti.
Ti lɛ̀ mwum nɛ cinni M̀pùn Mvɛ̀nnswæ̌b nywi, ǎ ɓwuli kan swum ndɔꞌ, à lìmmi swum sɛ ɗyi lwɛn, à lìmmì tì swum sɛ ɗyi ɓyɛbbi. Li, mwum ɗin ndɔꞌ nɛ wòli à wɛ̀si mwum màzwùm kɛ tòn shon nun, à ɓǎn.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Wɛn nɛ ŋgyɔ̂ꞌ wan nun nyɛ̌ lìmmi mɛ̀ mɓàkàꞌ Mvɛ̀nnswæ̀b?Wɛn nɛ woli à lɛb nun ndɛb?»Ti lɛ̀ ɓwiꞌ ɓɛ cinni M̀pùn Mvɛ̀nnswæ̌b, ɓwiꞌ cinni mɛ̀ mɓàkàꞌ m̀bɔꞌ lɛ̀ Yesù Kristò m̀ban.
Lɛꞌ she kɛ nywi mɛ̀ ci-she Mvɛ̀nnswæ̀bMɛ̀ ŋgyinni ɓyɛ̂m, lɛ̀ lɛŋkæ̀m kwan sɛ mùn ɓe cì shin, mǔn ɓe kǎn lɛli lɛ̀ ɓyin kɛ lɛꞌ shɛ ɓwum ɓye cinnâ M̀pùn Mvɛ̀nnswæ̀b nun. Son, mùn ɓe lɛli lɛ̀ ɓyin kɛ lɛꞌ ɓwum ɓye kɛ kɛ mɛ lɛꞌ ŋgyɔ̂ꞌ wan nun, ɓye kɛ ɓwɛnnzea kɛ mbyi Yesù Kristò nun.
M̀bɔ̀kì lɛꞌ nɛ mùn ɓe lɛꞌ lɛ̀ ɓyin ɓe wɛ̌ m̀bɔ̀kì nɛ ɓɛ ta ɓwɛn fyaꞌ nywon fɛ, a ɓe kǎn wɛ̌ ji nyɛ̌ ɓɛ ta ɓwumŋkæ̀m fɛ, ntwiꞌ sɛ ɓyin wòle kǎn ɓyin ji nun. Kwo fɛꞌ jenɛ ma, ɓyin wòli kan ɓyin ji,
ntwiꞌ sɛ ɓyin kɛ kɛ mbànni kɛ nyinnìm shin nun, lɛ̀ ŋ̀klwìkàꞌ mɛ lɛꞌ nun hwæn. Ɓyin yɛn kan lɛ sɛ ta lìsàꞌ seansean lɛ ɓyin ɓi ɓwum ɓɛ cinni kifɛꞌ M̀pùn Mvɛ̀nnswæ̀b? Son sɛ ɓyin ta paꞌ tǒn ŋgyɔ̂ꞌ wan si tǒn nun?
Kɛ kwan sɛ ɓyin ta tòn, ǹdɔꞌ shɛ̀ lɛ nun ni nun lɛ̀ Pɔ̂l, ǹdɔꞌ, nun, nun ni nun nyě Àpòlô. Ŋ̀kyììli yɛ ɓyin nyinnìm lɛ̀ ɓwùlu lan ŋgyɔ̂ꞌ wan yi fɛn?
Kɛ seansean mɛ mɓàkàꞌ nyin nun, wɛn nɛ kuꞌ Àpòlô ɓon lɛ̀ Pɔ̂l? Mùn fɔ̀kaꞌ lwɛn lɛ ɓɛ suꞌ ɗyi mɛ̀ ci-she Mvɛ̀nnswæ̀b ɓɛ nun fyi ɓǎ ɓyin tɛꞌ zwùm lɛ̀ Yesù. Kɛ nyinnǐm kì-ɓì shɛꞌ nun, mwum hwæn tǎ she sɛ M̀vɛ̀nnswæ̀b fɛ nun fyaꞌ lwinnzi.
Mùn ni làn nyɛ̀m wɛ̌ mwum nɛ ɓì ywum nùn, Àpòlô ɓɛ kuꞌ wɛ̌ ci-nswìtàꞌ mlaꞌ, son, M̀vɛ̀nnswæ̀b nɛ ɗyi mwum nɛ tǎ cì ywum twæb.
Kɛ à si li, mùn yɛn lɛ kɛ nyinnìm ci-mɓì ɓon lɛ̀ ci-nswìtǎꞌ mlǎꞌ, nyɛ̌ làn lwikwæ̌n ɓǎn. M̀vɛ̀nnswæ̀b nɛ tǎ cì ywum twæb nɛ ɗyi ci-she ŋkæ̀mŋkæm.
Mwum nɛ tǎ ywum ɓǐ nùn lɛ̀ nyɛ̌ tà kuꞌ mlǎꞌ swìtea, à ɓi swum fɔꞌ. M̀vɛ̀nnswæ̀b yɛ̌ mwum hwæn ɗɛ̀bbi nyon fɛ wɛ̌ m̀bɔ̀kì she sɛ nun cìe.
À si li ntwiꞌ sɛ ɓwiꞌ ta she fɔꞌ cǐ fyaꞌ Mvɛ̀nnswæ̀b. Ɓyin ɓɛ kuꞌ wɛ̌ ndɛm nyon nɛ ɓwiꞌ ta she cǐ nlim, ɓyin konndì tì ɓɛ wɛ̌ nye nyon.
Kɛ ŋkimmɔꞌ ncǐ ywum yɛ M̀vɛ̀nnswæ̀b fɛ mun fyaꞌ, mùn cìâ she wɛ̌ ci-mɓwɛm nye nɛ lìmmi she shon lwɛn. Mùn fɔ̀â mɛ̀ kwù nye hwæn, jenɛ, lwikwæ̌n ndɔꞌ nɛ ti kwùmkwùm nye nànnzi. Son, wɛn nɛ hwæn nɛ tǎ she cǐ kwe, à konni lɛ̀ m̀bɔ̀kì ŋgwe nye nɛ nun tǎ gwe.
Ti lɛ̀ mɛ̀ kwù nye, ɓɛ ti ɓwɛmmi. Sɛ lisaꞌ lɛ Yesù Kristò nɛ M̀vɛ̀nnswæ̀b kɛ̀e lɛ̀ mɛ̀ kwù nye. Mwum ndɔꞌ wòli kan tî à fɔ̀ꞌ mɛ̀ kwù nye ɓye ɗin.
Kɛ mɓwɛm nye màzwùm nun, ɓyindɔꞌ yɛ fyǎꞌ nye yan ɓwɛmmi lɛ̀ ŋ̀gwɔ̌ꞌ lǒn mèan, shindɔꞌ lɛ̀ ŋ̀gwɔ̀ꞌ ye lwukea ǹzwɔnzwɔ̀ꞌ ndɔꞌ. Ɓyindɔꞌ ɓwɛm kuꞌ fyàꞌ yan lɛ̀ ŋgæꞌ, ǹswǐ, shindɔꞌ lɛ̀ kæꞌ wumndea ndɔꞌ.
Son, nywɔꞌ nɛ M̀vɛ̀nnswæ̀b yɛ̌ ɓwum kyìtæ̀ꞌ lànnzi, paꞌ she sɛ mwum hwæn ɓe cì ɗɛlì pisean. Nywɔꞌ màzwùm yɛ̌ kwan lɛ̀ win twun ndɔꞌ nun. Win màzwùm yɛ she sɛ mwum hwæn cǐ fyi nywi ɓǎ fyǎꞌ she kwan.
Wù nɛ fyǎꞌ she ywû yɛ kwan win nun flɔa, wù cinni ɗɛ̀bbi nywù.
Ɓyin limmi lwɛn lɛ ɓyin ɓɛ wɛ̌ nye Mvɛ̀nnswæ̀b, M̀pùn nyon tà tî ɓyin tǒn nywi.
Ɓɛshɛ mwum ndɔꞌ ɗyi, à gwànnzì nye Mvɛ̀nnswæ̀b, M̀vɛ̀nnswæ̀b yɛ̌ kuꞌ nun gwànnzi m̀banmbɔꞌ li. Ntwiꞌ sɛ nye nyon ni nye nsanmi. Nye màzwùm ɓà kuꞌ mbyî, à ni kuꞌ ɓyin.
Ywɔênì lwɛn, ɓa mwum ndɔꞌ pɔkaꞌ nun nɛꞌ. Ɓɛshɛ ǹdɔꞌ tà nun nɛꞌ twɛli lɛ̀ ci-nlìmmì nyɛ̌ fɛ ŋgyɔ̂ꞌ wan, à ɓɛ m̀mgbɔ̀tea lɛ̀ ǎ kà cinni ǹlìmmì ye ŋ̀kæ̀mŋkæm.
Mùn tǎ lɛꞌ li, ntwiꞌ sɛ ǹlìmmì yɛ fɛ ŋgyɔ̂ꞌ wan yi mgbɔ̀tàꞌ kɛ mɛꞌ Mvɛ̀nnswæ̀b. À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «M̀vɛ̀nnswæ̀b tǎ mɛ̀ ci-nlìmmì ɓye ŋgyɔ̂ꞌ wan ɓænni ɓe gòn shan nɛꞌ nun.»
Ɓɛ kɔꞌ tì kuꞌ cìcì ndɔꞌ kɛ ɗèwà shon nun lɛ: «M̀vɛ̀nnswæ̀b lìmmi lɛ mɛ̀ mɓàkàꞌ mɛ̀ ci-nlìmmì ɓye fɛ ŋgyɔ̂ꞌ wan cinni kan mwù.»
Li, ɗonnzênì ǹshelaꞌ nywi kɛ mɛ myin ɓwùlukwæ̌n ɓwum nun, she mwum yɛ̌ lɛꞌ lɛ: «Mùn ni fyaꞌ nyɛ̌», shindɔꞌ «Mùn ni fyaꞌ nyǐ». Lìmmênì lɛ ywum hwæn ti ɓyin fyaꞌ.
Kwo fɛꞌ mùn, Pɔ̂l, shindɔꞌ Àpòlô, shindɔꞌ Pìɛ̂r, ǹdɔꞌ nɛ ɓyin yɛ ɗwì twuꞌ à ɓǎn. M̀banmbɔꞌ kuꞌ lɛ̀ tòn she ŋgyɔ̂ꞌ wan, ǹzison, lɛ̀ ywi, hwæn li, à yi yin. Swum sɛ ta lànnzì lɛ̀ she tǎ kìn, à si fyaꞌ yin.
Ti lɛ̀ ɓyin, ɓyin ɓi fyaꞌ Yesù Kristò, nun nɛꞌ ni kɛ mbyî fyaꞌ Mvɛ̀nnswæ̀b.
Lɛꞌ she kɛ nywi mɛ̀ ci-she Yesù KristòTwɛlênì ɓwiꞌ wɛ̌ mɛ̀ ci-she Yesù Kristò ɓye M̀vɛ̀nnswæ̀b fyi lɛꞌ she ɗyi kɛ nywi yon fyaꞌ yɛꞌ, she ɓe lɛ̀ sɛ kɛ gwùmni. À fyi ɓwiꞌ son fyaꞌ, ɓǎ ɓwiꞌ kwasì son lɛ̀ ɓwum.
Mwum nɛ ɓɛ ta she ndɔꞌ fɛ fyaꞌ, sɛ yili lɛ à ɓɛ ǹlwinni kɛ she màzwùm nun.
Ti lɛ̀ mǔn, mǔn tà ka lwǔm zwiꞌ ɗwǐ kɛ nsean yɛ ɓyin ta jin shɛ̂m sannea nun; kɛ̀ m̀ɓyɛbsi yɛ ɓɛ ta jin shɛ̂m ɓyɛbsi, kɛ̀ ǹlwuli, kwo fɛꞌ she ɓyin kɛn fɛꞌ lɛ̀ mùn cɛ̌ kyìtæ̀ꞌ, nywi kwɛ̀nnaꞌ kan mùn. Kwo fɛꞌ kɛ paꞌ tòn shɛ̂m nun, ǹlim tà ka mun sænndi zwum lɛ̀ lɛꞌ ndɔꞌ.
Son, kwo fɛꞌ she mùn lɛꞌ lɛ mǔn lìmmi kan lɛꞌ ɓyɛbbi ndɔꞌ sɛ mùn cì si, sɛ lìsaꞌ kan lɛ mǔn cinni kan ɓyɛbbi ndɔꞌ nywi, ntwiꞌ sɛ M̀vɛ̀nnswæ̀b nɛ mwum nɛ lìmmi ɓɛshɛ mùn cinni lɛꞌ ɓyɛbbi ndɔꞌ nywi.
Li nɛ ci, mùn shɛ̀ ɓyin lɛ ɓa ɓyin ɓyɛbsi lɛꞌ mwum ndɔꞌ lɛ̀ kwan wòli kifɛꞌ. Son, ɓònŋgeànì nywɔꞌ mɓɛ̌n Nyɛli nyɛꞌ. Ywum yɛ jenɛ kɛ njimmi nun hwæn, à yɛ̌ yon kwannzi kɛ ŋwanni nun hwæn. Mɛ̀ lɛꞌ ŋgwùmnea nɛ kɛ mɛ nlim ɓwum nun hwæn, à kwàsì nun. Nywɔꞌ màzwùm, M̀vɛ̀nnswæ̀b yɛ̌ mwum hwæn ŋ̀gwòn yili wɛ̌ m̀bɔ̀kì she nɛ nun cìe.
Mɛ̀ ŋgyinni ɓyɛ̂m, ywum yɛ mùn lɛꞌ kɛ nywi yɛ̂m ɓwiꞌ lɛ̀ Àpòlô yi, mùn lɛꞌ yon lɛ̀ ntwiꞌ yin. Mùn twɛꞌ m̀bɔ̀kì nywi nyɛꞌ, ɓǎ ɓyin ywɔꞌ sù ŋkæ̌n lɛꞌ ye lɛꞌ lɛ: «Shi ɓɛ ywum yɛ ɓɛ kɔꞌ kɛ ɗèwǎ Mvɛ̀nnswæ̀b nun, ɓa ɓyin kɛ fyàꞌ mbyî swum ndɔꞌ she ɗin nun.» Ɓa mwum nyin ndɔꞌ shelaꞌ nywi kɛ jin lwikwæ̌n ndɔꞌ nun, à njìli kuꞌ ǹdɔꞌ.
Wù nɛ tǎ ɓàkàꞌ lɛ wù cinnâ ǹtwu ni, wɛn nɛ twuli wû? Shi ɓɛ M̀vɛ̀nnswæ̀b, ywum yɛ wù cinni hwæn yi, wɛn nɛ fɛ wù yon? M̀bɔ̀kì nɛ wù lìmmi lwɛn lɛ nun nɛ fɛ wù li, yɛn sɛ ci wù tǎ mwù twuli wɛ̌ wu cinni ywum màzwùm lɛ̀ kim swû nɛꞌ?
Ɓyin ti tì kuꞌ ɓàkàꞌ je lɛ swum ndɔꞌ tà ka tî ɓyin shi, ɓyin ti tì kuꞌ mɛ̀ ci-ntwɔ̀kàꞌ, ɓyin noân tì kuꞌ yì gbaꞌ klwɔkea nùn lɛ̀ ɓwiꞌ kɛ tǒn. Mùn ma, mùn yili lɛ ɓyin non yi gbaꞌ ye ŋ̀kæ̀mŋkæm, ɓǎ ɓwiꞌ cinni kuꞌ gbaꞌ fɔꞌ màzwùm ɓwiꞌ lɛ̀ ɓyin.
Ntwiꞌ sɛ ɓwiꞌ ɓɛ mɛ̀ ci-ntwum Yesù ɓɛ, a ton wɛ̌ M̀vɛ̀nnswæ̀b fɛ fɛꞌ ɓwiꞌ yì lwæ̀b ɓe cǐ tòn jenɛ. Ɓwiꞌ ɓi m̀banmbɔꞌ wɛ̌ ɓwum ɓye pyiâ kyìtæ̀ꞌ nun, ɓɛ kɛnmɛ ɓon wu babà nun. Ɓwiꞌ ɓi ywum fyùkea kɛ mɛ mɛꞌ ɓwum, lɛ̀ kɛ mɛꞌ mɛ cikpuꞌ Mvɛ̀nnswæ̀b ɓye ɗɛb.
Ɓwiꞌ ti wɛ̌ yì ɗyimi kɛ ntwiꞌ Yesù Kristò. Ti lɛ̀ ɓyin, ɓyin ta ɓyin nɛꞌ twɛli wɛ̌ mɛ̀ ci-kon kɛ nɗwon yon nun. Ɓwiꞌ ɓi wɛ̌ mɛ̀ ci-swub, ɓyin ɓɛ kuꞌ làn nyin wɛ̌ mɛ̀ ci-kim. Ɓwiꞌ cinni kan ǹtwu, son, ɓɛ ta ɓyin làn nyin twuli.
Kwo fɛꞌ jenɛ, vɛ̀nɛ̀ꞌ ta ɓwiꞌ yɛnni lɛ̀ ǹjè tà tì ɓwiꞌ kwɛ̀nni, mɛ̀ ŋkwu tà ɓwiꞌ wumndea lɛ̀ ǹjè mlǎꞌ, mɛ̀ plè ɓà ɓwiꞌ nywi. Ɓɛ ta ɓwiꞌ ɓo, cìcì sɛ ɓwiꞌ yɛ lon lɛ cǐ tòn shɛꞌ, sɛ ɓan.
Ɓwiꞌ nɛꞌ ɓɛ ta vɛ̀nɛ̀ꞌ yɛnni lɛ̀ ɓwiꞌ kà ɗǐ ɓwiꞌ nɛꞌ. Mwum tà fɛꞌ ɓwiꞌ sɛ̀mmi nun, ɓwiꞌ swi nun mlǎꞌ flɔa nywi, kwo yili ɓɛ yɛnnzi fɛꞌ ɓwiꞌ vɛ̀nɛ̀ꞌ lɛ, ɓwiꞌ ta kuꞌ fyimni li.
Ɓon shɛ fɛꞌ ɓwiꞌ mɛ̀ lɛꞌ mɓyibbɔa nywi, ɓwiꞌ fyonnzì ɓon flɔa. Kɛ ŋgyɔ̂ꞌ wan nun hwæn, ɓwiꞌ ti wɛ̌ ŋ̀gàtè ywum nɛ ɓɛ ta yìlɔ̀ꞌ twuꞌ, ɓwiꞌ cinni kan tî m̀kpaꞌ.
Ɓa ɓyin ɓakàꞌ lɛ mùn lɛꞌ li ɓǎ kwɛ̀nnjin ɓæn ɓyin. Swum sɛ mùn tǎ lɛꞌ lɛ̀ ɓyin à si wɛ̌ tà shɛ ce ndɔꞌ tǎ ndɛb lɛbbi lɛ̀ ɓwɛn ɓɛ nun yili.
Ntwiꞌ kwo yili ɓyin cinni mɛ̀ ci-zwiꞌ ɓye ta ɓyin kɛ̀nnzi mbyi Yesù Kristò nun nyi, mùn nɛ lɔꞌ ce nyin, mǔn kyishɛ̂m. Mùn nɛ mwum nɛ sɛti ɓyin tòn she lɛ̀ Yesù Kristò lìsea kɛ nsannzi yɛ mùn kyìên ɓyin sɛti Ǹtwum Lwɛn sannzi.
Li nɛ mùn swulaꞌ ɓyin lɛ kònnzeànì m̀bɔ̀kì tòn nyɛ̀m nɛ mùn ni nlim.
Son sɛ ci mùn fyiì ɓyin Tìmòtê, mwɛn nlim nyɛ̀m, nɛ kɛ mbyi Nyɛli nyɛꞌ nun ǹlwinni. À yɛ̌ tì ɓyin kònndi m̀bɔ̀kì tòn nyɛ̌ mùn tǎ tòn kɛ mbyi Yesù Kristò nun shɛ̌. M̀bɔ̀kì tòn màzwùm nɛ mun tǎ lìsàꞌ kɛ nyinnǐm ŋkwìn ɓwum Mvɛ̀nnswæ̀b nun yi cìcì hwæn.
Ɓyindɔꞌ ɓi nyinnìm shin nun ɓe lɛ̀ ɓɛ ti mwù twuli lɛ mùn ni ɓà tî ɓyin kǐn yɛnni ɓe.
Son, ɓɛshɛ Nyɛli nyɛꞌ yili, mùn yɛ̌ ɓɛ̀n ŋ̀gyìɛn. Mùn ɓǎ suꞌ kìn lɛ mùn kǐnmɛ̀ ǹzæ̌ꞌ lɛꞌ mɛ ci-ntwuli mwu màzwùm ywo, son, ɓǎ mùn yɛn tì kuꞌ swum sɛ ɓon woli ɓɛ ci.
Mùn tǎ lɛꞌ li, ntwiꞌ sɛ ywɔꞌ Mvɛ̀nnswæ̀b si swum sɛ cinni ŋ̀kimmɔꞌ, sɛ suꞌ kan lɛ̀ ǹzæ̌ꞌ lɛꞌ ye ŋwum.
Ɓyin yili lɛ kwan sɛ mùn yɛ̌ kǐn cì shin, mùn ɓîn lɛ̀ mɔ̀ꞌ fyaꞌ, kɛ̀ mùn kiìn lɛ̀ ǹlim yɛ lwinni lɛ̀ ǹyili, kònndì tì lɛ̀ flɔa? Kɛ ywum ɓî nun, yæ̀nnênì she fɔꞌ kɛ nlim.
Swum ndɔꞌ ci wɛ̌ shi li, ɓyin ɗunmi mwù twuli lɛ̀ son? Sɛ fyon cibbi lɛ ɓyin ton lɛ̀ mɛ̀ mfyonŋgaꞌ. Ti, mwum nɛ cǐ paꞌ she màzwùm ni, ɓyin fyinni nun nyinnìm shin nun.
<sup>(3-4)</sup> Kwo fɛꞌ she mùn ɓà kwukwæ̂ꞌ lɛ̀ ɓyin sɛ, kɛ mɛ mɓàkàꞌ nyɛ̀m nun, mùn ni ɓwiꞌ lɛ̀ ɓyin. Mùn linnâ tì kuꞌ mùn làn nyɛ̀m lɛꞌ kwɛ̀nnjin sɛ mwum màzwùm cì si nùn, wɛ̌ mùn ni ǹtǒn kɛ nyinnìm shin nun. Mùn linnâ lɛꞌ màzwùm kɛ jin Nyɛli nyɛꞌ Yesù Kristò nun. Swum sɛ mùn yili lɛ ɓyin ci, a si lɛ ɓyin swɔsi ŋ̀kwìn ɓwum Mvɛ̀nnswæ̀b. Li, kɛ mɛ mɓàkàꞌ nun, mùn yɛ̌ ɓɛ ɓwiꞌ lɛ̀ ɓyin. Ŋ̀kimmɔꞌ Yesù Kristò yɛ tì kuꞌ ɓɛ kɛ nyinnìm shɛꞌ nun.
(-)
Kɛ kwan màzwùm sɛ ɓyin yɛ mwum màzwùm kyìli kɛ fyaꞌ Satæ̀n ɓǎ kwæꞌ nywi shon ɓwu. Ɓyin ci li, ɓǎ ǹzison shon swæꞌ nywɔꞌ nɛ Nyɛli nyɛꞌ yɛ̌ fyònnì.
Mǔn yɛn kan mûn lɛꞌ ntwuli mwu ndɔꞌ nlim fi. Ɓyin limmi ŋ̀kæ̌n lɛꞌ yɛ ta shɛ̀ lɛ: «M̀bɔ̀kì mbùn kwæꞌ lɛ tǎ mɛ̀ wɔ̌ꞌ lǒn mèan wasi hwæn.» Ɓyɛbbi nɛ ɓyin mɛ nlim nun nɛ ɗyi wɛ̌ m̀bùn màzwùm.
Pæ̀lênì m̀bùn màzwùm kɛ mɛ nlim nyin nun ɓǎ ɓyin fyonnì ɓe sanmi hwæn. Kwan sɛ ɓyin yɛ nun pæ̀li li, ɓyin yɛ ɓɛ m̀banmbɔꞌ wɛ̌ mɛ̀ wɔ̌ꞌ lǒn ɓye m̀bùn ɓǎ nlim. M̀bɔ̀kì nɛ mɛ̀ Yudà ɓe <font color=blue>Ŋ̀gwìn-brɛ̂ꞌ-shìkì-m̀bùn</font> ji, ɓwiꞌ kuꞌ, ŋ̀gwìn nyɛꞌ ɗunmâ kuꞌ. Yesù Kristò nɛ ywi ntwiꞌ yɛꞌ ni kuꞌ m̀banmbɔꞌ wɛ̌ pɔꞌ sàtìkæ̀ꞌ nyɛꞌ.
Ɓwiꞌ jiènì lɛ ŋ̀gwìn! Ɓa ɓwiꞌ jiènì lɛ̀ brɛ̂ꞌ ye lɛ̀ m̀bùn nun. Sɛ lisaꞌ lɛ ɓa ɓwiꞌ ciènì tì ɓyɛbbi wɛ̌ paꞌ tòn she ɓwiꞌ ɓe mbyî nlim. Ɓwiꞌ ɓɛênì ɓwum sanmea, ɓɛ mɛ̀ ci-lɛŋkæ̀m.
Kwan sɛ mùn kɔe ɓyin ɗèwà mbyî, mùn shɛ̀e ɓyin lɛ ɓa ɓyin cinni m̀ɓæti nywi lɛ̀ ɓwum ɓɛ ta ǹzæ̀mmì cǐ.
Kwan sɛ mùn lɛle li, mǔn kwùmme kǎn mɛ̀ ci-nzæmmì ɓɛ ta ǹzæ̀mmì cǐ hwæn. Shindɔꞌ ɓye mɛ̀ ci-ntimmɔꞌ ywum ɓwulu, kònndì lɛ̀ mɛ̀ ci-nywiꞌ lɛ̀ ɓye ta mɛ̀ swæ̀b ɗɔa. Ɓê lɛ̀ ɓon ɓi, mun shɛ̀ lɛ ɓyin kɛsi nywi lɛ̀ ɓon, ɓyin kɛn tòn yǎ cìcì?
Ɓwum ɓɛ mùn lɛle lɛ ɓa ɓyin ɓæti nywi lɛ̀ ɓon, à ɓi ɓwum ɓye ta mbyi Yesù Kristò ɗwon. Ntwiꞌ sɛ a mwum ndɔꞌ shɛ̀ lɛ nun ni mwum Yesù Kristò, ɓe nyě yi, à ɗunmi tì ǹzæ̀mmì cǐ, shindɔꞌ à tæm ywum ɓwulu, lɛ̀ à ɓɛ ti ci-nɗɔa mɛ swæ̀b, kɛ̀ shindɔꞌ à tǎ ɓwum sìmmɔa, à ywikaꞌ ywum nwi, à yib tì nywiꞌ, ɓa ɓyin cinni m̀ɓæti nywi lɛ̀ nun. Kwo fɛꞌ ji, ɓa ɓyin lwum ji lɛ̀ paꞌ mwum màzwùm.
<sup>(12-13)</sup> Mwum nɛ ɓǎ mwum Yesù Kristò hwæn, mǔn wòli kan mùn lin nun lɛꞌ. M̀vɛ̀nnswæ̀b nɛ yɛ nun lɛꞌ linni. Ɓwum ɓɛ ɓwiꞌ woli ɓwiꞌ lin lɛꞌ, à ɓi ɓwum ɓye kɛ ŋkwìn yɛꞌ nun. À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «Fyinnênì ci-ncǐ ɓyɛbbi nɛ kɛ nyinnìm shin nun.»
(-)
Mɛ̀ lɛꞌ nɛ kɛ nyinnìm shin lɛ̀ mɛ̀ ŋgyinni ɓyinYɛn sɛ ci kwan sɛ mwum nyin ndɔꞌ tǎ lɛꞌ cinni lɛ̀ ŋgyinni nyon ndɔꞌ, à ɗonnzi kɛ̀n lɛ̀ son kɛ ke ŋkwìn ɓwum Mvɛ̀nnswæ̀b, à ɗi ɓon ŋgyɔꞌ, à kɛ̌n nun wulea kɛ cɛ̌ mɛ ci-nlin kyìtæ̀ꞌ ɓye tà ka M̀vɛ̀nnswæ̀b ɗwon?
Ɓyin lìmmi kan lɛ ŋ̀kwìn ɓwum Mvɛ̀nnswæ̀b yɛ lan wan mɛ̀ kæ̀ꞌ lànnzi? Kɛ à si lɛ ɓyin ɓɛ yɛ lan wan mɛ̀ kæ̀ꞌ lànnzi, sɛ yɛ cì lɛ, mɛ̀ lɛꞌ sisɔꞌ nɛ fɛ yaꞌ ɓyin?
Ɓyin lìmmi kan lɛ ɓwiꞌ ɓɛ ɓwum Mvɛ̀nnswæ̀b, ɓwiꞌ ɓɛ yɛ ma mɛ̀ cikpuꞌ ɓyon mɛ̀ kæ̀ꞌ lànnzi? Sɛ ti shɛ̀ sɛ ɓɛ li, yì kpɛ̀m nyi yɛ lɛ̀ mɛ̀ lɛꞌ nɛ jenɛ fɛ ŋgyɔ̂ꞌ wan nun?
Ɓyin ta ɓɛ, ɓyin cinni lɛꞌ kɛ nywi ywum yɛ ŋgyɔ̂ꞌ wan nun, ɓwum ɓye cinni kan ǹzæ̌ꞌ lɛꞌ pæ̀li kɛ nyinnǐm ŋkwìn ɓwum Mvɛ̀nnswæ̀b nun, ɓon ɓɛ ɓyin fyôn zwùnnì.
Kwɛ̀nnjin tà ka ɓyin ɓænni? Mwum ŋkæ̀mŋkæm ndɔꞌ nɛ wòli à fɔ̀sì mɛ̀ lɛꞌ nɛ tǎ lànnzì kɛ ŋkwìn yin nun shi kan.
Ɓyin nɛꞌ, ɓyin yɛn lɛ à si wòli lɛ ɓɛshɛ ŋgyinni nyin ndɔꞌ cinni lɛꞌ lɛ̀ lwikwæ̌n ndɔꞌ, à shɛ lɛꞌ si, à kɛ̀n lɛ̀ son kɛ swiꞌ mɛ ci-nlin kyìtæ̀ꞌ ɓye tà ka M̀vɛ̀nnswæ̀b ɗwon, lɛ̀ à cǐ lwɛn?
Mɛ̀ lɛꞌ nɛ kɛ nyinnìm shin nun tǎ ǹlìmmì cǐ seansean lɛ ɓyin ti ɓwum ɓɛ pyiâ nùn. Kwo yili lwikwæ̌n cì fɛꞌ wù yǎ paꞌ lɛꞌ ɓyɛbbi, kɛ̀ nywiꞌ yɛ nun yib wù, ǹdikàꞌ wù ɓæn ǹlim, wù ɗonnzi nun.
Son, ɓyin tà ka cì li, ɓyin nɛꞌ, ɓyin ɓɛ ta tì mɛ̀ lɛꞌ mɓyibbɔa cǐ, ɓyin yib tì nywiꞌ. Ǹcǐ ɓyɛbbi màzwùm yi tì kuꞌ ɓe kɛ nywi mɛ wɛn? Kɛ nywi mɛ ŋgyinni ɓyin yɛ ɓan?
Ɓyin limmâ lwɛn lɛ mɛ̀ ci-ncǐ ɓyɛbbi ɓa ɗun kɛ ywɔꞌ Mvɛ̀nnswæ̀b nun. Ɓa mwum ndɔꞌ pɔkaꞌ ɓyin. Mwum nɛ ɓɛ lon hwæn lɛ: ci-nzæmmǐ, shindɔꞌ ci-nɗɔa mɛ swæ̌b, lɛ̀ ci-nywi nlàꞌ nyɛ̌ tǎ ɓwùlu mɛ̀ ɗwɛb twɛli wɛ̌ m̀lib,
kònndì lɛ̀ nyɛ̌ tǎ nywiꞌ yibbi, nyɛ̌ tǎ ywum ɓwulu timmea, lɛ̀ nyɛ̌ tǎ ywum nwi ywikea, nyɛ̌ tǎ ɓwùlu sìmmɔa, lɛ̀ nyɛ̌ tǎ ɓwum ywum fyònŋgea fyaꞌ lɛ̀ kim hwæn, kɛ nyinnìm shan nun, kwo nyɛ̌ m̀bɔꞌ ɓǎ ɗun kɛ ywɔꞌ Mvɛ̀nnswæ̀b nun.
Ywum yɛ mùn tannzi hwæn yi, ɓyindɔꞌ ɓi nyinnìm shin nun ɓye ɓe yon cǐ. Son, M̀vɛ̀nnswæ̀b zùsâ ɓyin ɓyɛbbi nyin, à kɛ̀ ɓyin mbɛti lɛ̀ ɓyin ɓɛ ɓwum ɓyon, à fyɔ̀si ɓyin sanmi kɛ swiꞌ shon, hwæn li lɛ̀ ŋ̀kimmɔꞌ Mpùn nyon kɛ jin Nyɛli nyɛꞌ Yesù Kristò nun.
Ywum hwæn ɓa woli kɛ mbyi Yesù Kristò nunƁyindɔꞌ ɓi kɛ nyinnìm shin nun ɓye ta shɛ̀ lɛ: «Ɓwiꞌ woli ɓwiꞌ ci swum she ɓwiꞌ yili.» À si li, son, ywum hwæn cinni kan m̀kpaꞌ. Mùn wòli mùn lɛꞌ kuꞌ m̀banmbɔꞌ lɛ mùn cinni mbyi ncǐ ywum hwæn yɛ mùn yili, son, mǔn yili kan lɛ mùn fyonni son kɛ nyě swum ndɔꞌ, kwo yǎ paꞌ swum.
Ɓyin ta ti kuꞌ kònndi lɛꞌ lɛ: «Ɓɛ fɔe ji lɛ̀ ntwiꞌ zwùm; zwùm kuꞌ, ɓɛ fɔꞌ kuꞌ son lɛ̀ ntwiꞌ ji.» Hwæn li, swum sɛ M̀vɛ̀nnswæ̀b yɛ̌ shǐ kyàꞌ sɛ ɓan. Ǎ fɔ̀e kǎn kwæꞌ nywi mwum lɛ nyǐ ni ci ǹzæ̀mmì. Son, kwæꞌ nywi sɛ nun fɛe mwum, à si lɛ mwum ɗwon Nyɛli nyɛꞌ Yesù Kristò. Yesù Kristò ni kuꞌ kwe ntwiꞌ kwæꞌ nywi mwum.
M̀vɛ̀nnswæ̀b nɛ yimnze Nyɛli nyɛꞌ Yesù Kristò kɛ ywi nun, li nɛ nun yɛ̌ kuꞌ ɓwiꞌ yìmnzi kɛ ywi nun m̀banmbɔꞌ lɛ̀ ŋ̀kimmɔꞌ yon.
Ɓyin lìmmi kan lɛ ɓyin ɓi yì kpìnnzɔ̀ꞌ nywi Yesù? Ɓyin yɛn lɛ à si wòli lɛ mùn twɛꞌ kpìnnzɔ̀ꞌ nywi Yesù, mùn ɓwùkì son lɛ̀ nywi ci-màn mɛꞌ? À si shìlè!
Kɛ̀ ɓyin lìmmi kan lɛ mwum nɛ tǎ hwæ̌n tǒn lɛ̀ m̀lib ci-màn mɛꞌ ti swum fɔꞌ ɓon lɛ̀ m̀lib màzwùm? À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «Ɓon ɓî hwæn, ɓɛ yɛ fyònnì swum fɔꞌ.»
Son sɛ kuꞌ lɛ̀ mwum nɛ tǎ tòn lɛ̀ Nyɛli nyɛꞌ Yesù Kristò; à cinni mɛ̀ mɓàkàꞌ fɔꞌ ɓon lɛ̀ nun.
Ɓyin lìmmi kan lɛ kwæꞌ nywi shin sɛ wɛ̌ nye nɛ M̀vɛ̀nnswæ̀b kɛ̌ M̀pùn Nsanmi kɛ nlim? Ɓyin nɛꞌ ɓɛ cinni kan ŋ̀kimmɔꞌ kɛ kwæꞌ nywi shin nun.
M̀vɛ̀nnswæ̀b nɛ libbaꞌ ɓyin. Li, sɛ yili lɛ ywum yɛ ɓyin yɛ cì hwæn, ɓyin ci yon kɛ mbyi nɛ yɛ̌ M̀vɛ̀nnswæ̀b ǹtwu fɛ nun.
Ǹzæ̌ꞌ lɛꞌ yɛ kɛ mbyi ɗæm nunJenɛ, ǹzæ̌ꞌ lɛꞌ yɛ ɓyin cibbi mùn kɛ ɗèwà nun, mùn ywìmɛ ɓyin yon fyònnzi. Kɛ lɛꞌ nshɛ ɗæm nun, à si lwɛn lɛ ɓa ǹɗwɛb shɛ ɗæm.
A ti shɛ̀ sɛ kiìn ɓɛ̀n wɛ̌ ǹzæ̀mmì lùâ cìcì hwæn, ǹdikàꞌ wɛn nɛ hwæn shɛ m̀lib nyon nɛꞌ. M̀lib kuꞌ, à shɛ kuꞌ ǹɗwɛb.
Kɛ næm nun, ɓa ǹɗwɛb yònnzàꞌ m̀lib ǹyè. M̀lib kuꞌ m̀banmbɔꞌ li, ɓa à yònnzì kuꞌ ywon ǹyè.
M̀lib cinni kan ŋ̀kimmɔꞌ kɛ kwæꞌ nywi shon nɛꞌ nun. Kwæꞌ nywi shon si she ǹɗwɛb. Ǹɗwɛb kuꞌ m̀banmbɔꞌ, m̀myon nɛ cinni ŋ̀kimmɔꞌ lɛ̀ kwæꞌ nywi shon.
Li, ɓa ɓyin kyiilàꞌ ǹdòn nòn, ɓɛshɛ sɛ shi ɓɛ kɛ nsunndi yɛ ɓyin nɛꞌ ɓɛ sunndi, ɓyin kɛ kwan lɛ̀ ɓyin keli M̀vɛ̀nnswæ̀b. Yili ɓyin kɛ fɛꞌ kwan, ɓa ɓyin kyiilì kwan læ̀bbi, ǹlim læ̀kì ɓyin pɔkea, ɓyin kɛn pyì kɛ mɓwɛb Satæ̀n nun.
Lɛꞌ sɛ mùn shɛ̀ ɓyin kɛ nywi ɗæm sɛ, dòlɛ̀ꞌ sɛ ɓan, mbyi nɛ mùn fɛ ɓyin.
Kɛ nlim yɛ̂m nun, mùn yile lwɛn lɛ mwum hwæn ton kuꞌ wɛ̌ mùn. Son, mwum hwæn cinni paꞌ tòn shon kyi she M̀vɛ̀nnswæ̀b fɛ nun. À fɛ ɓyindɔꞌ paꞌ tòn she, à fɛ ɓyindɔꞌ shi.
Ǹzæ̀ꞌ lɛꞌ nɛ mùn ɗwǐ lɛ̀ ɓwum ɓye shɛ kifɛꞌ mɛ̀ yib ɓon lɛ̀ mɛ̀ kwɛb mɛ yib, à ni lɛ à si lwɛn lɛ ɓɛ ton shìkì ɓɛ shɛ ɗæm wɛ̌ mùn.
Son, ɓɛshɛ ɓɛ wòli kan ɓɛ ɓæn ǹlim, ɓɛ shɛ ɗæm. Ntwiꞌ sɛ ǹdikàꞌ ǹshɛ ɗæm lɛ̀ m̀gbùꞌ ye kɛ nlim nun ɗin.
Ti lɛ̀ ɓwum ɓye shɛâ ɗæm, mùn yili mùn shɛ ɓon ǹzæ̀ꞌ lɛꞌ ndɔꞌ. Mùn nɛ lɛꞌ kan ǹzæ̀ꞌ lɛꞌ màzwùm, Nyɛli nyɛꞌ Yesù nɛ lɛli. Ǹzæ̀ꞌ lɛꞌ màzwùm ni lɛ m̀lib nɛ shɛâ ɗæm, ɓa à kwan tì ywon.
Mwum ndɔꞌ lìmmi kan, nun nɛ kwan fɛꞌ ywon nùn, ɓa à shɛ tì ǹɗwɛb ndɔꞌ mbyî. Nun yili nun fyon tì ɗæm ɓe, ǹdikàꞌ ɓɛ mlɔkàꞌ lɛꞌ ɓe ɓon lɛ̀ ywon nɛ nun ɓe fyaꞌ. M̀banmbɔꞌ kuꞌ, ɓa ǹɗwɛb ndɔꞌ ɗyi, à kwannzi m̀myon næm nun.
A kiìn ɓɛ̀n mbyi nyɛ̌ mùn yɛ̌ lɛli jenɛ nlim, Nyɛli nyɛꞌ Yesù Kristò nɛ lɛꞌ kan, mǔn nɛꞌ nɛ lɛli lɛ ɓɛshɛ mwum ndɔꞌ nyɛ̌ tǎ mbyi Mvɛ̀nnswæ̀b ɗwon cinni m̀lib næm nyɛ̌ yònnzi kifɛꞌ ǹlim kɛ mbyi Mvɛ̀nnswæ̀b nun, son, à yili tǒn ɗæm lɛ̀ nun, ɓa ǹɗwɛb kwannzi nun.
Ɓɛshɛ m̀lib nyɛ̌ tǎ mbyi Mvɛ̀nnswæ̀b ɗwon cinni kuꞌ paꞌ nɗwɛb màzwǔm, lɛ̀ ǹɗwɛb màzwùm tǎ ɗæm yili fyaꞌ, ɓa m̀lib kwan nun.
Ntwiꞌ sɛ ywon nɛ ɓǎ mbyi Mvɛ̀nnswæ̀b nun ni, à ti wɛ̌ mwum nɛ M̀vɛ̀nnswæ̀b yèâ nun wɛ̌ mwum nyon lɛ̀ ntwiꞌ mmyon. M̀banmbɔꞌ kuꞌ lɛ̀ m̀lib nɛ ɓǎ mbyi Mvɛ̀nnswæ̀b nun, M̀vɛ̀nnswæ̀b yèâ nun wɛ̌ mwum nyon lɛ̀ ntwiꞌ ywon nɛ nun ɓæti lɛ̀ nun ni. Shiè ɓɛ li, M̀vɛ̀nnswæ̀b cɛè kan ɓwɛn ɓyan wɛ̌ ɓwum ɓyon. Son, kɛ nyè yɛ nun yèe mɛ̀ ce wɛ̌ ɓwum ɓyon, à yè tì kuꞌ ɓwɛn ɓyan li.
Kɛ nyinnǐm paꞌ ɗæm màzwùm nun, mwum nyɛ̌ ɓǎ mbyi Mvɛ̀nnswæ̀b nun, nun yili nun kwan nyɛ̌ m̀bɔꞌ nɛ ti mbyi Mvɛ̀nnswæ̀b nun, ɓa mwum ndɔꞌ kænni nun. Kɛ paꞌ tǒn màzwùm nun, nyɛ̌ nyinnìm shan nun mwum Mvɛ̀nnswæ̀b, kɛ̀ ǹɗwɛb nɛ, kɛ̀ m̀lib, ɓa mwù tuntun nun, ntwiꞌ sɛ M̀vɛ̀nnswæ̀b yili lɛ ɓwum ɓyon ton mɛ̀ ywiꞌ ɗɔ̀ꞌ.
Wù, m̀lib nɛ tǎ Yesù Kristò ɗwon, wɛn nɛ shɛ wû lɛ ɓe lɛ̀ M̀vɛ̀nnswæ̀b yɛ̌ ywû swæti ntwiꞌ ywû? Kɛ̀ wù nɛ ǹɗwɛb nɛ, wɛn nɛ shɛ wû lɛ ɓe lɛ̀ M̀vɛ̀nnswæ̀b yɛ̌ m̀myû swæti ntwiꞌ ywû?
Ɓa ɓyin kwɛbsi m̀bɔ̀kì tòn nɛ ɓyin ywɔe ǹlon Mvɛ̀nnswæ̀b kɛ nlimMbyî hwæn, sɛ yili lɛ mwum hwæn ton lɛ̀ m̀bɔ̀kì tòn nɛ M̀vɛ̀nnswæ̀b fɛ nun, lɛ̀ m̀bɔ̀kì tòn nɛ nun loen wù kɛ nlim. Son sɛ ǹzæ̌ꞌ lɛꞌ yɛ mùn tǎ lìsàꞌ lɛ̀ mɛ̀ ŋkwìn ɓwum Mvɛ̀nnswæ̀b hwæn.
Mùn wòli mùn twɛꞌ fɛꞌ m̀bɔ̀kì kɛ nywi nɗunnzi ndùn. Ɓɛshɛ ɓe lɛ̀ ɓɛ ɗunnzâ mwum ndɔꞌ ǹdùn nùn, lɛ̀ ǎ kà ywɔꞌ ǹlon Mvɛ̀nnswæ̀b, à ton li. Kɛ̀ shindɔꞌ, ǹdɔꞌ ywɔe ǹlon yon lɛ̀ ɓɛ ɗunnzi kifɛꞌ nun ǹdùn, ɓa à cì ɓɛ ɗunnzi tì nun ǹdùn.
Ɓɛshɛ wù ni fɛꞌ nyɛ̌ ɓɛ ɗunnzâ ǹdùn, kɛ̀ ɓɛ ɗunnzi kifɛꞌ wù ǹdùn, swum kwɛbsi ndɔꞌ ɓan. Swum ŋkæ̀mŋkæm si fɔꞌ, à si ǹɗwonnzi mɛ lwuǎ Mvɛ̀nnswæ̀b.
Mwum hwæn ton kɛ paꞌ tòn shon she nun ywɔe ǹlon Mvɛ̀nnswæ̌b nlim.
Kɛ̀ shindɔꞌ wu ywɔe ǹlon ywû lɛ̀ wù ni son mwum ndɔꞌ. Ɓɛshɛ li nɛ ɓe, ɓa wù fyon tǒn son màzwùm. Son, ɓɛshɛ a kiìn ɓɛ̀n nywɔꞌ ndɔꞌ, lɛ̀ wù cinnâ mbyi nyɛ̌ wù wòli wù kwan kɛ tǒn son màzwǔm, ɓɛ kænni kan wù lɛ wù kwan.
Ntwiꞌ sɛ son nɛ ywɔâ ǹlon Mvɛ̀nnswæ̀b ni mwum nɛ nywæ̀lâ kɛ mɓæti yɛ nun ti ɓæti lɛ̀ Yesù Kristò nun. M̀banmbɔꞌ nɛ kuꞌ lɛ̀ mwum nɛ lɛ̀ mwù yon nɛꞌ nɛ M̀vɛ̀nnswæ̀b loân, à ti son Yesù Kristò.
M̀vɛ̀nnswæ̀b nɛ libbaꞌ ɓyin; ɓa ɓyin fyonnì wɛ̌ mɛ̀ son ɓwum ɓye tà ka mbyi nyon ɗwon.
Mɛ̀ ŋgyinni ɓyɛ̂m, mwum hwæn ton kɛ swiꞌ Mvɛ̀nnswæ̀b kɛ mbɔ̀kì tòn nɛ M̀vɛ̀nnswæ̀b loen nun lɛ̀ à ni kɛ nlim.
Ǹzæ̌ꞌ lɛꞌ ye kɛ nywi mɛ ci-nshɛ ɗæm ɓon lɛ̀ mɛ̀ kwɛb mɛ yibTi lɛ̀ ǹzæ̀ꞌ lɛꞌ nyɛ̌ ɓyin cibbe kɛ nywi ɓwum ɓɛ shɛ kifɛꞌ ɗæm, mùn yɛ̌ tì nun fyònnzi jenɛ. Nyɛli nyɛꞌ nɛ shɛ̀ kan lɛ mùn lɛꞌ, son, swum sɛ mùn ɓàkaꞌ sɛ mùn yɛ̌ ɓyin shɛ̌. Son, ɓyin woli ɓyin twɛꞌ ǹzæ̌ꞌ lɛꞌ yɛ̂m lɛ̀ lɛŋkæ̀m, ntwiꞌ sɛ mùn ni mwum nɛ ɓyin woli ɓyin tɛꞌ zwùm lɛ̀ ǹzæ̌ꞌ lɛꞌ yon kɛ ntwiꞌ kwɛ̀nnzǐ nlim sɛ Yesù cǐ lɛ̀ mùn.
Kɛ ntwiꞌ vɛ̀nɛ̀ꞌ nɛ tǎ lànnzì jenɛ, mùn ɓàkaꞌ lwɛn lɛ ǹdikàꞌ wɛn nɛ hwæn ton wɛ̌ tà shɛ nun tǒn.
Ɓɛshɛ mwum ndɔꞌ ɓɛ lɛ̀ m̀lib næm, ɓa à kæb mbyi nɛ ɓon yɛ kyììlì lɛ̀ nun, ɓɛshɛ m̀lib ɓǎn, ɓa à kæb mbyi ǹshɛ ɗæm.
Mɛ̀ ŋgyinni ɓyɛ̂m, mùn yili mùn shɛ ɓyin lɛ kwan ti nyɛnyɛꞌ. Ǹdìkǎꞌ nɗunmi ye jenɛ, mwum nɛ lɛ̀ m̀lib næm, à ton wɛ̌ m̀lib ɓǎn.
Ɓye lɛ̀ mɛ̀ ɗuꞌ mɛꞌ, sɛ yili lɛ ɓɛ ton wɛ̌ ǹlim tà ka ɓon ɓyɛbbi. M̀banmbɔꞌ lɛ̀ mɛ̀ ci-fyù, sɛ yili lɛ ɓɛ ton wɛ̌ ǹlim tà ka ɓon lwu. Ɓwum ɓye cinni ywum mèan, sɛ yili lɛ ɓɛ ton wɛ̌ ɓɛ hwìn kifɛꞌ swum ndɔꞌ.
Ɓwum ɓɛ ton tǒn lwɛn, ɓa ǹlim yan suꞌ tì kɛ̌n kɛ lwɛn màzwùm nun. Ntwiꞌ ŋgyɔ̂ꞌ wan nɛ ɓyin yɛn nɛ, lɛꞌ læ̀bbi sɛ ɓa tî lɛ̀ à mlɔ̀â.
Mùn yili lwɛn lɛ ɓyin ton shìkì ɓyin fyonŋgaꞌ. Mwum nɛ ɓǎ lɛ̀ m̀lib næm tǎ suꞌ mwù kɛ̌ kɛ mɛ lɛꞌ Nyɛli nyɛꞌ Yesù nun, ɓǎ nun lwukaꞌ Nyɛli ǹlim.
Ti mwum nɛ lɛ̀ m̀lib næm, mwù yon ta suꞌ kɛ̀n kɛ mɛ lɛꞌ ŋgyɔ̂ꞌ wan nun, à tǎ suꞌ yili lɛ̀ nun lwukaꞌ m̀myon ǹlim.
Li, mɛ̀ mɓàkàꞌ nyon ni nyinnìm ŋ̀kyììli, à ni nywi mmyon, à ɓɛ tì kuꞌ kɛ nywi Nyɛli nyɛꞌ. Swum fɔꞌ sɛ lɛ̀ mɛ̀ yib. Ŋ̀kwu mlib, kwo fɛꞌ m̀bìpàn m̀lib nɛ ɓǎ lɛ̀ ǹɗwɛb, à tǎ suꞌ mwù yon kɛ̌ nywi mɛ lɛꞌ Nyɛli nyɛꞌ nun, à yili lɛ̀ nun ɓɛ fyaꞌ Nyɛli nyɛꞌ hwæn, kwæꞌ nywi shon lɛ̀ ǹzison shon nun hwæn. Ti lɛ̀ m̀lib nyɛ̌ lɛ̀ ǹɗwɛb nun, mwù yon ta suꞌ kɛ̀n kɛ mɛ lɛꞌ ŋgyɔ̂ꞌ wan nun. À tǎ yili lɛ̀ nun lwukaꞌ ywon ǹlim.
Lɛꞌ sɛ mùn tǎ lɛꞌ si, tǒn lwɛn shin sɛ mùn tǎ yili, a ɓa lɛ shìlè ndɔꞌ sɛ mùn tà ɓyin kònndi mwu. Mùn yili lɛ kɛ tòn shin nun, ɓyin ɗwon mɛ̀ mbyi ɓye zuꞌzuꞌ, ɓyin ci she Nyɛli nyɛꞌ kwan hwæn lɛ̀ ǹlim fɔꞌ.
Jenɛ, mùn yɛ̌ lɛli kɛ nywi nɗwɛb ɓon lɛ̀ m̀lib nyæ̀nni nyon ɓye shɛ lɛ ɓon ɓa tî ɓon ɗæm shɛ. Ɓɛ ɓe ɓàkàꞌ li, son, ǹɗwɛb kɛ̀n yɛn ɓe lɛ nun pæ̀ꞌ fyàꞌ lɛ̀ m̀lib nyæ̀nni nyon lɛ̀ nun cìâ ɓyɛbbi lɛ̀ nyǐ, à yɛn tì lɛ ǹlim yon ta ɗyi lɛ̀ nyǐ ǹzwɔnzwɔ̀ꞌ, li, ǹdikàꞌ nun shɛ ɗæm lɛ̀ nyǐ. Ɓɛshɛ a si li, ɓɛ shɛ ɗæm shan wɛ̌ tà shɛ nun yili. Ɓyɛbbi ndɔꞌ ɓǎ nlim.
Shi ɓɛ li, ɓɛshɛ mɛ̀ mfɔ̀kàꞌ nyon tǎ kɛ̀n mbyî lɛ à ɓǎ m̀lib màzwùm shɛ, shìkì mwum ndɔꞌ nɛ ci nun dòlɛ̀ꞌ lɛ à ɗonnzi nun, ɓɛshɛ nun wòli ti kuꞌ à ɓæn ǹlim kɛ tǒn kwu shon nun, à cǐ lwɛn lɛ̀ ǹɗonnzi ɗæm màzwùm.
Hwæn li, ǹzæ̀ꞌ lɛꞌ nyɛ̀m ni lɛ mwum nɛ shɛ m̀lib nyæ̀nni nyon cǐ lwɛn, a lan lɔꞌ ɗye mwum nɛ shɛ kan ɗæm lɛ̀ nun.
M̀lib nɛ tǎ ɗæm shɛ hwæn, sɛ yili lɛ ywi nɛ kyììlì tì ɓon. Ɓɛshɛ ywon ywi, à wòli à shɛ ǹɗwɛb nɛ nun yili. Sàn suꞌ ɓɛshɛ ǹɗwɛb nɛ nun yili ɓǎ làn nyon mwum Yesù Kristò.
Ti lɛ̀ mùn, kɛ nlim yɛ̂m nun, a lan lɔꞌ ɗye ɓɛshɛ nun tòn kyi wɛ̌ tà shɛ ywon ɗwìe kuꞌ nun nywɔꞌ nɛ ni. Kɛ nzæ̌ꞌ lɛꞌ yɛ nun, Nyɛli nyɛꞌ nɛ shi fɛꞌ mun fyi fyaꞌ, mùn lìmmi lɛ mùn cinni M̀pùn nɛ wai M̀vɛ̀nnswæ̀b nywi.
Ǹzæ̀ꞌ lɛꞌ nɛ kɛ nywi ywum sàtìkæ̀ꞌJenɛ, mùn yɛ̌ ɗun kɛ nzæ̀ꞌ lɛꞌ nɛ ɓyin cibbe kɛ nywi mɛ nwɔ̀ꞌ nɛ tǎ wakaì kɛ cɛ̌ sàtìkæ̀ꞌ mɛ swæ̀b. Ɓyin lɛꞌ cìnɛꞌ si lɛ ɓwiꞌ hwæn, ɓwiꞌ ɓi mɛ̀ ci-nlìmmì kɛ lɛꞌ màzwùm nun. Son, swum sɛ paꞌ nlìmmǐ màzwùm ta fɛ, à si ǹshelaꞌ nywi. Ǹyili yɛ ɓwiꞌ ta ɓwùlukwæ̌n yili kɛ nyinnìm shɛꞌ nun, yon yɛ ta fyǒn ɗyi swum sɛ ta ɓwùlu kpea lɛ̀ ɓɛ kɛnnɔ̀ꞌ mbyî lɛ̀ ǹɗyili nlim yan kɛ nywi Mvɛ̀nnswæ̀b nun.
Ɓɛshɛ mwum ndɔꞌ tǎ shɛ̀ lɛ nun cinni ǹlìmmì kɛ swum ndɔꞌ nun, lìmmênì lɛ ǎ lìmmi kifɛꞌ son wɛ̌ m̀bɔ̀kì nɛ nun limmè.
Son, nun nɛꞌ M̀vɛ̀nnswæ̀b nɛ limmi mwum nɛ tà nun yili.
Seansean mwǔ ncibbi yɛ fɛ, à yi lɛ ɓɛshɛ mwum wòli à ji mɛ̀ nwɔ̀ꞌ nɛ tǎ wakaì kɛ cɛ̌ sàtìkæ̀ꞌ mɛ swæ̀b. Ɓwiꞌ limmi lwɛn lɛ lɛꞌ ŋkæ̀mŋkæm ndɔꞌ ɓa nywi mɛ swæ̀b. M̀vɛ̀nnswæ̀b sukuꞌ m̀bɔꞌ.
Kwo yili ɓwum lɛꞌ fɛꞌ lɛ mɛ̀ swæ̀b ɓye ɗɛb lɛ̀ ɓye ŋgyɔꞌ ɓi kwe, m̀bɔ̀kì nɛ ɓyindɔꞌ ta ɓon ɗwon, ɓyindɔꞌ lon ɓyan lɛ mɛ̀ nyɛli ɓyan, ɓon ɓi li ɓi mèan ɗin.
Son, ti lɛ̀ ɓwiꞌ, ɓwiꞌ suꞌ M̀vɛ̀nnswæ̀b cinni m̀bɔꞌ. Nun nɛ ɗyi Ce nyɛꞌ nɛ ywum hwæn waꞌ fyaꞌ yon. Ɓwiꞌ ɓi ɓwum ɓyon. M̀banmbɔꞌ kuꞌ Nyɛli nyɛꞌ sukuꞌ m̀bɔꞌ, Yesù Kristò. Nun nɛ M̀vɛ̀nnswæ̀b fɔ̀e ywum hwæn ɓon lɛ̀ nun, nun nɛ konndi cì ɓwiꞌ cinni ǹzison.
Son, ǹlìmmǐ màzwǔm, mwum hwæn nɛ cinni kan yon. Ɓe lɛ̀ ɓyindɔꞌ mɛnndâ lɛ̀ lɛꞌ mɛ swæ̀b ǹzwɔnzwɔ̀ꞌ, han a kiìn ɓɛn jenɛ, ɓɛ ta nwɔ̀ꞌ yi ji, a ton wɛ̌ mɛ̀ swæ̀b ɓɛ cinni nwɔ̌ꞌ màzwùm. Mɛ̀ nlim nyan ni m̀ponpon. Ɓɛ ta ɓɛ, kwan sɛ ɓɛ jiâ, ɓɛ ɗunmi ɓàkàꞌ lɛ ɓon ɓi ciâ ɓyɛbbi.
Son, ji nɛ ɓa swum sɛ yɛ cì ɓwiꞌ kwɛmmi lɛ̀ M̀vɛ̀nnswæ̀b. Ɓwiꞌ ɓɛ ji fɛꞌ nùn, swum ndɔꞌ ɓa ɓwiꞌ kònndi nywi. Ɓwiꞌ ɓɛ shi fɛꞌ ji, swum sɛ yɛ ɓwiꞌ pæ̀li nywi, sɛ ɓan.
Kwo fɛꞌ she ywum hwæn yi ɓyin fyaꞌ li si, twɛlênì kon kɛ tòn shin nun, ɓyin læ̀kì ɓwum ɓye ɓa kwùm zwum yili kɛ mbyi Mvɛ̀nnswæ̀b nun pyìsi.
Shindɔꞌ, a kiìn ɓɛ̀n nywɔꞌ ndɔꞌ, mwum nɛ ǹlim yon yi zwum ponpon kɛ mbyi Mvɛ̀nnswæ̀b nun yɛn wù nɛ cinni ǹlìmmì, wù ni kɛ cìcì sɛ ɓɛ ta mɛ̀ swæ̀b ɗɔa nun, wù tǎ ji màzwùm ji. Wǔ nɛꞌ, wù ɓàkaꞌ lɛ mwù ɓa nun shèli nlim lɛ̀ ǹji nwɔ̀ꞌ yɛ ɓɛ ta mɛ̀ swæ̀b sàtìkæ̀ꞌ fɛ nun?
Li, nun nɛ lwikwæ̌n ndɔꞌ nɛ Yesù ywie ntwiꞌ yon, à ɓwuâ mbyi ntwiꞌ nlìmmì ywû yɛ wù tǎ swì nywi wɛ̌ plè yi.
Paꞌ ncǐ ɓyɛbbi lɛ̀ ɓwùlu ɓye mɛ̀ nlim zwum m̀ponpon sɛ ɓyin ta ɓon mwù gwànnzi si, lìmmênì lɛ Yesù Kristò nun nɛꞌ nɛ ɓyin ta ɓyɛbbi màzwùm cǐ lɛ̀ nun.
Li nɛ ci ɓɛshɛ mun yɛn ji nɛ mun wòli mùn ji à pyìsì lwikwæ̌n ndɔꞌ kɛ mbyi Mvɛ̀nnswæ̀b nun, lɛ̀ ji màzwùm ɓà tî mùn ɗun nywɔꞌ ndɔꞌ ŋwum, mǔn læ̀kì cì lwikwæ̌n ɓwu mbyi.
Ŋ̀kimmɔꞌ yɛ mɛ̀ ci-ntwum Yesù Kristò cinni nywi ɓwum Mvɛ̀nnswæ̀bShe mùn tǎ lɛꞌ sɛ mǔn cinni kan mbyi nyɛ̌ mùn cì swum sɛ mùn yili? Mùn ni tì kuꞌ kyi, mɛ̀ ci-ntwum Yesù Kristò kyi? Mǔn nɛꞌ, mǔn yɛnne kǎn Nyɛli nyɛꞌ Yesù Kristò lɛ̀ zɛꞌ? Ɓyin ɓi jenɛ mbyi Yesù Kristò nun kwɛ̀m ni wɛn?
Ɓyindɔꞌ ɓɛ ɓyinnɔ̀ꞌ fɛꞌ lɛ mùn ɓǎ ci-ntwum Yesù Kristò. Ti lɛ̀ ɓyin, ɓyin limmi seansean li. Kɛ mɓæti yɛ ɓyin ti ɓæti lɛ̀ Nyɛli nyɛꞌ, ɓyin nɛꞌ, ɓyin ɓɛ ɗyi shìtàkwǔ she ci-ntwum Yesù Kristò shɛ̂m.
Ǹzæ̀ꞌ lɛꞌ nyɛ̀m nɛ mùn tǎ ɗyi nlim kɛ cɛ̌ ɓwum ɓye ta mûn wɛ̀sea, à ni lɛ:
Kɛ she sɛ ɓwiꞌ ta cì nun, sɛ lisaꞌ lɛ ɓwiꞌ cinni kan ŋ̀kimmɔꞌ nyě ɓwiꞌ yɛ ji yě fyaꞌ yin, lɛ̀ ywum nwi nun?
Kɛ̀ mùn nɛ suꞌ, ɓwiꞌ lɛ̀ Bàrnàbâ, ɓwum ɓɛ yɛ she cǐ lɛ̀ ŋ̀kèà yan lɛ̀ ɓɛ kà ji?
Ɓyin ywɔâ nywɔꞌ ndɔꞌ lɛ suzæ̀n ndɔꞌ tǎ she cǐ kɛ ŋkwìn ɓwulu nun lɛ̀ jìbæ̀m shon nɛꞌ? Kɛ̀ shindɔꞌ, ɓyin yɛn ci-ɗyìm ndɔꞌ nɛ tà ka ywum ɗyìm yon ji? Kɛ̀ ɓyin yɛnnâ ci-mɓòn mɛ nje ndɔꞌ nɛ tà ka mɛ̀ nywon nje nwi?
Ɓa ɓyin ɓakàꞌ lɛ mùn tǎ suꞌ kyìblì kɛ nywi ywum yɛ ɓwum ta suꞌ cì mɛ̀ ŋgyinŋgyin, ntwiꞌ sɛ kwo fɛꞌ kɛ mɛ lwuà Mòîzɛ̀ nun, à si kuꞌ li.
Ɓɛ kɔꞌ kwe lɛ: «Nje nɛ tà wu she cǐ hwæn, ɓa wù kpæm nun ŋwum kwan sɛ à ni she nun.» Kɛ nzæ̌ꞌ lɛꞌ ton yi nun, ɓyin ɓakaꞌ lɔꞌ lɛ nje nɛ M̀vɛ̀nnswæ̀b nyæ̀mme lɔꞌ ǹzwɔꞌ li?
Ayi, à lɛꞌ li lɛ̀ ntwiꞌ yɛꞌ. Ci-nsɔꞌ ɗyìm ɓon lɛ̀ ci-mfyæ̀b, sɛ yili lɛ ɓon yɛ she cǐ, ɓɛ ton lɛ̀ ǹtɛ̀ꞌ zwum lɛ ɓon yɛ ŋgwu ɗi kɛ she shan nun.
Ɓwiꞌ shɛâ ɓyin Ǹtwum Lwɛn wɛ̌ tà shɛ ɓɛ ta ywum ɓǐ kɛ ndɛm nun. Ɓɛshɛ ɓwiꞌ yê ywum yɛ ta ɓyin wai fyaꞌ lɛ̀ fyàꞌ yɛ ɓwiꞌ lan tî?
Ɓɛshɛ ɓyindɔꞌ ɓye mbyî cinni ŋ̀kimmɔꞌ màzwùm nywi yin, yì kpɛ̀m nyi yɛ ɗyě lɛ̀ ɓwiꞌ, kɛ ŋkimmɔꞌ yɛ ɓwiꞌ cinni ɓyin nywi nun? Kwo fɛꞌ li, ɓwiꞌ twɔsi kan swum ndɔꞌ kɛ fyaꞌ yin. Swum sɛ ɓwiꞌ ci, à si m̀fyimni yɛ ɓwiꞌ fyimni ywum hwæn, ɓwiꞌ læ̀kì mbyi Ntwum Lwɛn nɛ kɛ jin Yesù Kristò nun ɗwɔa.
Ɓyin ɓwuli kan lɛ ɓwum ɓye ta she cǐ nyenswæ̀b ndwun, kwe nɛ ɓon ta kuꞌ ji nyan cinni. Mɛ̀ ci-mfɛ sàtìkæ̀ꞌ nyenswæ̀b kuꞌ, ɓɛ ta kuꞌ làn nyan cinni kwe cìcǐ sàtìkæ̌ꞌ màzwùm nun.
M̀banmbɔꞌ màzwùm kuꞌ, Nyɛli nyɛꞌ Yesù Kristò shɛ̀e lɛ̀ ɓwum ɓɛ ta Ǹtwum Lwɛn shɛ̌ lɛ ɓyi ɓi yɛ kuꞌ ji kɛ nlim.
Son, ywum ton yi hwæn li, mùn ɗonnzi yon ŋgyɔꞌ ɗin. Lɛꞌ sɛ mùn kɔi ɓyin sɛ, mǔn kɔꞌ kan son lɛ̀ ɓyin næmnzì mùn swum ndɔꞌ. Ǹdikàꞌ mùn ywi kɛ shiꞌ nun lɛ̀ she mùn yɛ̌ m̀bɔ̀kì tòn ntwu nyɛ̀m nɛ ɓɛ limmi mun nlim ɓwu.
Mǔn wòli kan mùn twuli mwù ntwiꞌ mùn tǎ Ǹtwum Lwɛn shɛ̌. À si mùn nywi dòlɛ̀ꞌ. Mùn nɛ shi Ǹtwum Lwɛn màzwùm shɛ̌, vɛ̀nɛ̀ꞌ si shɛ̂m.
Sɛ ɓê lɛ mǔn nɛꞌ nɛ yænne she màzwǔm, mǔn suè tòn kwan hwæn lɛ̀ m̀ɓònŋgàꞌ lɛ ɗɛ̀bbi nyɛ̀m yɛ̌ ɓɛ̀n. Son, kɛ à si swum sɛ mùn nɛꞌ nɛ yæ̀n kan, sɛ fyon ɓɛ swum sɛ M̀vɛ̀nnswæ̀b fɛ mun fyaꞌ, son sɛ mùn tǎ lwùmnì lɛ̀ ǹcì.
Kɛ à si li, ɗɛ̀bbi nyɛ̀m ni yɛn? Ɗɛ̀bbi nyɛ̀m ni lɛ mùn shɛ ɓwum Ǹtwum Lwɛn ɗin, shìkì mùn yè ɓon swum ndɔꞌ fyaꞌ wɛ̌ tà shɛ mɛ̀ ci-nshɛ̌ Ntwum Lwɛn cinni ŋ̀kimmɔꞌ nyè ywum.
Mùn ni lɛ̀ mwù yɛ̂m, mùn ɓà son mwum ndɔꞌ. Kwo fɛꞌ li, mùn tǎ mǔn nɛꞌ twɛli lɛ̀ son mwum hwæn, ɓǎ mùn lisàꞌ ɓwum mèan mbyi Yesù Kristò.
Kwan sɛ mùn tǎ ɓɛ ŋkwìn mɛ Yudà nun, mùn tǎ tòn wɛ̌ mwum Yudà, ɓǎ mun lisàꞌ ɓon mbyi Yesù Kristò. Kwo fɛꞌ she mùn ɓà tî mɛ lwuǎ Mòîzɛ̀ nji sɛ, kwan sɛ mùn ni ɓwiꞌ lɛ̀ ɓwum ɓye kɛ mɛ lwuǎ màzwùm nji, mùn tà kuꞌ tòn wɛ̌ ɓon, ɓǎ mun lisàꞌ ɓon mbyi Yesù Kristò.
M̀banmbɔꞌ kuꞌ, kwan sɛ mùn ni ɓwiꞌ lɛ̀ ɓwum ɓye lìmmi kan mɛ̀ lwuà màzwùm, mùn tà kuꞌ paꞌ tòn shan tǒn wɛ̌ mɛ̀ lwuà ɓan, ɓǎ mun lisàꞌ ɓon mbyi Yesù Kristò. Kwan sɛ mùn tǎ tòn li, sɛ lìsaꞌ kan lɛ mǔn tà ka mɛ̀ lwuà Mvɛ̀nnswæ̀b ɗwon, ntwiꞌ sɛ mǔn nɛꞌ, mùn ni mɛ lwuà Yesù Kristò nji.
Kɛ mbyi ɓwum ɓye ǹtɛ̀ꞌ zwum yan kɛ pònndàꞌ nǔn, mùn tà kuꞌ tòn wɛ̌ mwum nyan ndɔꞌ ɓǎ mun lisàꞌ ɓon mbyi Yesù Kristò. Li, mùn tǎ mɛ̀ fyàꞌ kæ̀mmi kɛ mɛ paꞌ tòn hwæn nun ntwiꞌ ɓwum hwæn, ɓǎ kwo fɛꞌ kɛ yà mbyi nun, mùn nywæsì ɓyindɔꞌ.
Mùn tǎ mɛ̀ mbyi tòn ɓi fyikea hwæn li, ɓǎ Ǹtwum Lwɛn læm cìcì hwæn. Li, ɓǎ mun cinni kuꞌ làn nyɛ̀m kɛ ŋŋgæ̀nni yɛ M̀vɛ̀nnswæ̀b yɛ̌ ɓwum hwæn ŋgæ̀nni kɛ nyè Ntwum Lwɛn màzwùm.
Ɓyin limmi lwɛn lɛ kwan sɛ ɓwum ta mɛ̀li yanni lɛ̀ ɓɛ yɛn nyɛ̌ lǎn ɓwùlu kɛ nlim, ɓɛ ta yanni ɓon hwæn, son, nyɛ̌ m̀bɔꞌ ti kuꞌ mbɔꞌ nɛ ta yanni à kwan zwimbyiꞌ shan, à yè ɗàsì. Li nɛ mùn shɛ̀ ɓyin lɛ kimnzênì lɛ kuꞌ mɛ̀ kwù kɛ mɛli yin nun, lɛ̀ ɓyin yê ɗàsì.
Mɛ̀ ci-nyusaꞌ mɛli lɛ̀ mɛ̀ ci-nyusaꞌ twuꞌ ta ɓɛ, kɛ kwan nyusaꞌ nun, ɓɛ ta ɓon nɛꞌ kwæꞌ nywi mɛ̀nndi kɛ mɛ mbyi hwæn nun lɛ̀ ǹyɛn vɛ̀nɛ̀ꞌ. Ɓɛ ta cìkàꞌ hwæn li, ɓǎ ɓon yê ɗàsì, son, ɗàsì nɛ ɓon ta yě tà ka mgbæ̀nnì. Ti lɛ̀ ɓwiꞌ, ɓwiꞌ ta làn nyɛꞌ cǐ li, lɛ̀ ɓwiꞌ yê ɗàsì nɛ yɛ̌ tòn ɗwùmɗwùm.
Son sɛ ci mǔn tà ka yanni lɛ̀ mwù ɗin, mùn lìmmi swum sɛ mùn tǎ lwùm. Mùn ni tì kuꞌ m̀banmbɔꞌ wɛ̌ ci-nɗwì twuꞌ. Mǔn tà ka ɓɛn ywæli kɛ mpùn nun ɗin.
Mùn tǎ kwæꞌ nywi shɛ̂m ywo, mùn mɛ̀nndì son lɛ̀ ǹyɛn vɛ̀nɛ̀ꞌ kimmi lwɛn. Mùn tǎ cì li, ntwiꞌ sɛ mùn nɛ ɓe ɓwùlu Ǹtwum Lwɛn shɛ̌, M̀vɛ̀nnswæ̌b læ̀kì mùn ɓyìnnɔa.
Pɔ̂l tǎ ɓwum konnzi kɛ nywi nɗɔa mɛ swæ̀bMɛ̀ ŋgyinni ɓyɛ̂m, ɓa ǹlim fye ɓyin lɛ̀ swum sɛ cie mɛ̀ mbibea ɓyɛꞌ ɓye ɓe kɛ̀n lɛ̀ Mòîzɛ̀ m̀ban. Ɓon hwæn, M̀vɛ̀nnswæ̀b kànnze ɓon kɛ ɓwɔꞌ nji lɛ̀ ntwiꞌ mɛ ci-ɓyìnnzì ɓyan. Ɓon hwæn, ɓɛ konndì tì ɗuꞌ ndwun nɛ ɓɛ ɓe lon lɛ ɗuꞌ mpèan linndi nyinnìm.
Kɛ kɛ̀n sɛ ɓon ɓe kɛ̀n kɛ ɓwɔꞌ nji, lɛ̀ ǹlinndi ɗuꞌ yɛ ɓon linnde, à si m̀banmbɔꞌ wɛ̌ M̀vɛ̀nnswæ̀b jimnzi ɓon, ɓon hwæn, kɛ mɓæti yɛ ɓon ɓe ɓæti lɛ̀ Mòîzɛ̀ nun.
Ɓon hwæn, ji nɛ M̀vɛ̀nnswæ̀b ɓe ɓon ɗwǐ zwô nɛ ɓon ɓe ji,
ɓɛ nwi tì mlǎꞌ yɛ M̀vɛ̀nnswæ̀b ɓe ɓon fi, ɓon hwæn. Mlǎꞌ màzwùm ɓe kwan kɛ ŋgwɔ̂ꞌ ndɔꞌ nun. Ŋ̀gwɔ̀ꞌ mlǎꞌ ni ɓe Yesù Kristò. Nun nɛ ɓe kɛ̀n lɛ̀ ɓon m̀ban.
Kwo fɛꞌ she M̀vɛ̀nnswæ̀b cìe ɓon ywum màzwùm si, màn ɓwum màzwùm ɓe kǎn nun ǹlim lwukea. Son sɛ cie kuꞌ yì ɗwon yan nonŋgàꞌ ɓe kyɔꞌ nun.
Mɛ̀ lɛꞌ nɛ tòn ni hwæn tà ɓwiꞌ kpea lɛ̀ ǹtwɛꞌ mbɔ̀kì lɛꞌ, mɛ̀ nlim nyɛꞌ læ̀kì ɗyi kɛ mɛ lɛꞌ mɓyibbɔa nun wɛ̌ tà shɛ ǹyan ɓe ɗyi.
Ɓa ɓyin ɓɛ mɛ̀ ci-nɗɔa mɛ swæ̀b wɛ̌ tà shɛ ɓyindɔꞌ ɓe kɛ nyinnìm shan nun. À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun kɛ nywi yan, «Ɓwum switàꞌ tòn ŋgyɔꞌ, ɓɛ ji, ɓɛ nwi, ɓɛ waꞌ zwô, ɓɛ ɗunmi nywi næ̀nndea kɛ swiꞌ swum fɔ̀kì sɛ ɓon ɗyile.»
Sɛ cibbi kan kuꞌ lɛ ɓwiꞌ kɛènì kwàꞌ lɛ̀ M̀vɛ̀nnswæ̀b wɛ̌ tà shɛ ɓyindɔꞌ cie kɛ nyinnìm shan nun. Li, mɛ̀ nywun swibbɔe ɓon, ɓɛ ywi.
Sɛ cibbi kan tî lɛ ɓyin fyonni kɛ nywi Mvɛ̀nnswæ̀b wɛ̌ tà shɛ ɓyindɔꞌ cie tì kɛ nyinnìm shan nun. Sɛ fyie kàn tî ɗin, M̀vɛ̀nnswæ̀b fyi cikpuꞌ nyon nɛ nun fɛ ŋ̀kimmɔꞌ mmlɔ̌ꞌ ŋgyìn ɓwum fyaꞌ, à kìn ɓon wu.
M̀vɛ̀nnswæ̀b ɓe ɓon yì vɛ̀nɛ̌ꞌ màzwùm fyi nywi ɓǎ ɓwùlu ɓwum ndɔꞌ twɛꞌ tì kuꞌ ɓon m̀bɔ̀kì kɛ nywi. Ɓɛ kɔkaꞌ ywum màzwùm kɛ ɗèwǎ Mvɛ̀nnswæ̀b nun lɛ̀ ntwiꞌ yɛꞌ, ɓwiꞌ læ̀kì tòn njimmi nun, ntwiꞌ sɛ kwan sɛ ɓwiꞌ ɓi jenɛ nlim sɛ, à si kwan sɛ ti kwɛmmi lɛ̀ m̀mlɔ̀kàꞌ ŋgyɔ̂ꞌ wan.
Li nɛ ci, mùn tà ɓyin shɛ̌ lɛ wù nɛ tǎ shɛ̀ lɛ wù ni ŋ̀kimmi kɛ kɛ̌ nlim swû nun nywi Yesù Kristǒ, konni, wǔ læ̀kì pyǐ mbyi nun.
Mɛ̀ mɓwɛb nɛ tà ɓyin lèan nywi hwæn, à ni nyɛ̌ tǎ ɓwum lèan nywi gbaꞌ. M̀vɛ̀nnswæ̌b ni ǹlwinni kɛ nzæ̌ꞌ lɛꞌ yon, li, à ɓǎ yili lɛ Satæ̀n ɓwɛb ɓyin, sɛ lan m̀bɔ̀kì kim nyin. Son, kwan sɛ Satæ̀n tà ɓyin ɓwɛbbi mbyi ndɔꞌ nun, M̀vɛ̀nnswæ̀b tà ɓyin kim mfyimni fɛ, à fɛ tì kuꞌ ɓyin mbyi nɛ ɓyin yɛ kwan nlim.
Mɛ̀ ŋgyinni ɓyɛ̂m, li nɛ mùn shɛ̀ ɓyin lɛ ɓyin kɛsi nywi lɛ̀ ǹɗɔa mɛ swæ̀b.
Mùn tǎ lɛꞌ lɛ̀ ɓyin, mùn lìmmi lìmmi lɛ ɓyin ɓi ɓwum ɓɛ ta ywɔli. Ɓyin nɛꞌ, kæbbênì kɛ mɛ mwù nyin nun, ɓyin limmì ɓɛshɛ lɛŋkæ̀m sɛ mùn tǎ lɛꞌ, kɛ̀ mɛ̀ mɓwɛ̀ꞌ.
Cɛènì fɛꞌ kwan sɛ ɓwiꞌ ta ji mɓùnŋgǎꞌ Nyɛli nyɛꞌ Yesù Kristò ji, plaꞌ swum nwi nɛ ɓwiꞌ ta M̀vɛ̀nnswæ̀b osɔ̀kɔ̀ꞌ yili zwɛm, kwan sɛ ɓwiꞌ ta nun nwi, ǎ tà ka lìsàꞌ lɛ ɓwiꞌ ɓi ɓæti lɛ̀ Yesù Kristò kɛ ntwiꞌ mvæb yon? M̀banmbɔꞌ kuꞌ, kwan sɛ ɓwiꞌ ta brɛ̂ꞌ ɓɔtea, ɓwiꞌ ji yì kìtɔ̀ꞌ, sɛ tà ka lìsàꞌ lɛ ɓwiꞌ ɓi ɓæti lɛ̀ Yesù Kristò kɛ ntwiꞌ nwɔ̀ꞌ nywi yon?
Brɛ̂ꞌ suꞌ fɔꞌ, ɓwiꞌ ta son ji ɓwiꞌ hwæn, kwo fɛꞌ she ɓwiꞌ ɓi ɓwiꞌ mèan sɛ, ɓwiꞌ suꞌ kwæꞌ nywi fɔꞌ ti kuꞌ fɔꞌ, ntwiꞌ sɛ mwum hwæn tǎ kìtɔ̀ꞌ shon cinni kɛ brɛ̂ꞌ fɔꞌ sɛ ɓwiꞌ ta ji si nun.
Mùn wòli mùn twɛꞌ m̀bɔ̀kì kɛ nywi ɓwum Izràɛ̂l. Ɓɛ ta mɛ̀ nyæ̌m sàtìkæ̀ꞌ linni kɛ swiꞌ Mvɛ̀nnswæ̀b, ɓwum ɓye ta nwɔ̌ꞌ màzwùm ji ɓi ɓæti lɛ̀ M̀vɛ̀nnswæ̀b.
Kɛ nzæ̌ꞌ lɛꞌ yi nun, yɛn sɛ mun yili mùn lɛꞌ? Shindɔꞌ kɛ̀ mùn yili mùn lɛꞌ lɛ mɛ̀ swæ̀b lɛ̀ nwɔ̌ꞌ sàtìkæ̀ꞌ yan nun cinni paꞌ ŋkimmɔꞌ ndɔꞌ sɛ woli sɛ ɓæti mwum lɛ̀ M̀vɛ̀nnswæ̀b?
Mùn shɛ̀ ɓyin lɛ ɓan. Son, swum sɛ mùn lɛꞌ fyon ɓɛ lɛ ɓwum ɓye tà ka M̀vɛ̀nnswæ̀b ɗwon, ywum yɛ ɓon ta fɛ lɛ̀ sàtìkæ̀ꞌ, ɓɛ ta yon fɛ lɛ̀ mɛ̀ mpùn mɓyibbɔa, ɓa lɛ̀ M̀vɛ̀nnswæ̀b. Swum sɛ mùn tǎ lɛꞌ lɛ̀ ɓyin, à si lɛ mǔn yili kan lɛ ɓyin cinni m̀ɓæti nywi lɛ̀ mɛ̀ mpùn mɓyibbɔa.
Sɛ ɓa wòli lɛ ɓyin nwimɛ plaꞌ swum nwi Nyɛli nyɛꞌ Yesù Kristò, ɓyin konndì tì nyɛ̌ mɛ̀ mpùn mɓyibbɔa nwi. M̀banmbɔꞌ kuꞌ, sɛ ɓa wòli lɛ ɓyin jimɛ ji mɓùnŋgǎꞌ Nyɛli nyɛꞌ, ɓyin konndì tì kɛ̌n ji nyɛ̌ ɓɛ kɛ lɛ̀ jin mɛ̀ mpùn mɓyibbɔa ji.
Ɓyin yɛn kan lɛ a ɓwiꞌ cikèànì li, lɛ̀ nyeni Mvɛ̀nnswæ̀b yɛ̌ wali lɛ̀ ɓwiꞌ? Kɛ̀ ɓyin ta ɓàkàꞌ je lɛ ɓwiꞌ lan nun lɛ̀ kim nùn?
Cìênì ywum hwæn yɛ ɓɛ kɛ mbyi ntwuli Mvɛ̀nnswæ̀b nunƁyindɔꞌ ta lɛꞌ lɛ M̀vɛ̀nnswæ̀b swìlâ ɓwiꞌ ywum hwæn fyaꞌ. Mɛ̀ mɓwɛ̀ꞌ ɓɛ ɓa kuꞌ, son, ywum hwæn tà ka ɓwùlu kpea. Kɛ ywum yɛ nun swìli ɓwiꞌ fyaꞌ, yindɔꞌ yi nlim yɛ wòli kan yɛ kimnzi ɓwùlu kɛ mbyi Mvɛ̀nnswæ̀b nun.
Wɛn nɛ hwæn kæb swum sɛ woli sɛ kpaꞌ lwikwæ̌n ndɔꞌ, ɓa à suꞌ mwù yon nɛꞌ nyæ̀mmi.
Ywum yɛ ɓɛ ta kyì sɛm hwæn, mwum wòli à hwìn yon, à ji, shìkì ǹlim yon hwumnzi nun lɛ̀ ǹcibbi cìcì sɛ yɛ waꞌ nun.
Ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ: «Ŋgyɔ̂ꞌ wan lɛ̀ ywum yɛ nlim nun hwæn yi ye Mvɛ̀nnswæ̀b.»
Ndɛb yɛ mùn yɛ̌ ɓyin lɛbbi, à yi lɛ ɓɛshɛ mwum ndɔꞌ nyɛ̌ ɓǎ mbyi Mvɛ̀nnswæ̀b nun lon wù lɛ wù kiìn ji ji ɗwon nyon, wu kɛ̀nnâ kwe, swum sɛ ɓɛ yɛ wù ɗyili swiꞌ hwæn, ji son, shìkì wù cinni ǹzæ̀ꞌ lɛꞌ mɓàkea ndɔꞌ nywi ji màzwùm nyɛ̌ wù yɛ̌ cibbi.
Son, ɓɛshɛ wu ji kifɛꞌ, mwum ndɔꞌ shɛ̀ wù lɛ nwɔ̀ꞌ ton yɛ yi nwɔ̌ꞌ sàtìkæ̀ꞌ mɛ swæ̀b, ɓa wù ji nwɔ̌ꞌ màzwùm. Ntwiꞌ sɛ wu ji yon, mwum nɛ shɛ̀ wu ni ywìmɛ ǹzæ̌ꞌ lɛꞌ ɓàkea cinni nlim yon nun kɛ nywi nwɔ̌ꞌ màzwùm.
Ǹzæ̌ꞌ lɛꞌ ɓàkea yɛ mùn lɛꞌ yi, wù nɛ ji ni, yɛ ɓa ywû, à yi ye ci-nshɛ̀ nɛ shɛ̀ wù ni.Kɛ nzæ̌ꞌ lɛꞌ ton yɛ nun, mwum ndɔꞌ yɛ̌ cibbi nlim yon nun lɛ: «Kɛ mun cinni mbyi nji ywum hwæn, sɛ yɛ cì lɛ mùn sàn yindɔꞌ, mǔn læ̀kì lwikwæ̌n ndɔꞌ mɛ̀ mɓàkàꞌ kɛ̌ nlim nun?
Ɓɛshɛ mun tǎ M̀vɛ̀nnswæ̀b osɔ̀kɔ̀ꞌ yili lɛ̀ mǔn kà ji swum ndɔꞌ, sɛ yɛ tì cì lɛ, ɓɛ wɛsi tì mùn lɛ̀ swum sɛ mùn yilâ M̀vɛ̀nnswæ̀b osɔ̀kɔ̀ꞌ lɛ̀ son nun?»
Kɛ mɛ ncibbi ni nun, mùn wòli mùn fyònnzì lɛ kwo yɛn sɛ wu tà fɛꞌ ji, wù nwi fɛꞌ yɛn, kɛ̀ yǎ paꞌ swum sɛ wù tà fɛꞌ cì, cì ywum hwæn, yɛ ɓɛ kɛ mbyi nɛ ɓwum yɛ M̀vɛ̀nnswæ̀b ǹtwu fɛ nun.
Ɓa m̀bɔ̀kì tòn nyin ɓɛ swum nswili yan m̀bàꞌ, kwo fɛꞌ kɛ swiꞌ mɛ̀ Yudǎ, kwo fɛꞌ cɛ̌ ɓye tà ka M̀vɛ̀nnswæ̀b ɗwon, kònndì lɛ̀ kɛ swiꞌ ɓwulu ɓwum Mvɛ̀nnswæ̀b.
Cìênì wɛ̌ tà shɛ mǔn nɛꞌ, mùn tǎ cì. Mùn tǎ nywi kimnzi lɛ kɛ nywi ywum hwæn nun, ɓa mùn ɓyɛbsi mwum ndɔꞌ ǹlim. Kɛ tòn shɛ̂m nun, mwù yɛ̂m nɛꞌ yɛ mǔn tà ka giti. Mɛ̀ mwù ɓwùlu hwæn nɛ mùn tǎ giti, lɛ̀ M̀vɛ̀nnswæ̀b swæti tì kuꞌ ɓon hwæn.
Ɓɛènì ɓwum ɓye ta mɛ̀ kwù ɓyɛ̂m ɗwon wɛ̌ tà shɛ mùn tà kuꞌ ɓye Yesù Kristò ɗwonnzi mbyî.
Lɛꞌ she kɛ nywi nɗwɔki mwu nun lɛ̀ mɛ̀ yibMùn wɛbbâ ɓyin ŋgwɛb, m̀bɔ̀kì nɛ ɓyin ta mûn ɓǔn kwan hwæn, ɓyin ɗwonnzi tì kuꞌ ywum yɛ mùn lìsea ɓyin.
Son, mùn tà ti kònndi yili lɛ ɓyin limmì lɛ kɛ ɗæm nun, ǹɗwɛb nɛ mwǔ mmyon, mwum nɛ ɓɛ lon lɛ ǹɗwɛb hwæn, Yesù Kristò nɛ kuꞌ mwù yon wɛ̌ tà shɛ M̀vɛ̀nnswæ̀b ni tì kuꞌ mwǔ Yesù Kristò.
Li, ɓɛshɛ ǹɗwɛb wubsi plè mwu kwan sɛ nun tǎ M̀vɛ̀nnswæ̀b keli, shindɔꞌ kwan sɛ nun tǎ ǹzæ̌ꞌ lɛꞌ yɛ M̀vɛ̀nnswæ̀b tà nun fɛ ŋwum lɛli, lɛ̀ à hwætâ Yesù Kristò nyɛ̌ mwù yon.
M̀lib nɛ tà ka mwù ɗwɔki, ɓa à ɓàkàꞌ lɛ ŋ̀kyììli ndɔꞌ yi ɓon lɛ̀ nyɛ̌ koân mwù yon. Kɛ à si lɛꞌ hwæꞌ kɛ nywi mlib lɛ̀ ŋ̀kòn mwu, shindɔꞌ lɛ̀ ŋ̀ŋwunndi mwù yon, à si lwɛn lɛ m̀lib ɗwɔki mwù yon nùn.
Ti lɛ̀ ǹɗwɛb, sɛ cibbi kan lɛ à ɗwɔki mwù, ntwiꞌ sɛ nun nɛ shìmshim ntwu Mvɛ̀nnswæ̀b. Son, m̀lib ɓɛ kuꞌ làn nyon lɛ̀ ǹtwu ye ǹɗwɛb.
Ntwiꞌ sɛ ǹɗwɛb kwean kan m̀lib kɛ nywi, son, m̀lib nɛ M̀vɛ̀nnswæ̀b kwannze kɛ nywi nɗwɛb.
A konndì ɓɛ, M̀vɛ̀nnswæ̌b fɔ̀e kǎn ǹɗwɛb ntwiꞌ mlib, m̀lib nɛ nun fɔ̀e lɛ̀ ntwiꞌ nɗwɛb.
Li nɛ ci, sɛ yili lɛ m̀lib kɛ swum ndɔꞌ mwu she yɛ lìsàꞌ lɛ à ni kwu ywon nji. À ci li ntwiꞌ mɛ̀ cikpuꞌ Mvɛ̀nnswæ̀b ɓye ɗɛb.
Yili paꞌ tòn mɛ yib ɓɛ fɛꞌ li, kɛ mbɔ̀kì tòn nɛ Nyɛli nyɛꞌ fɛ ɓwiꞌ nun, m̀lib lɛ̀ ǹɗwɛb ɓon ɓî hwæn, ɓɛ ta ɓwùlu kpea.
Ntwiꞌ sɛ m̀bɔ̀kì nɛ M̀vɛ̀nnswæ̀b kwannzi m̀lib kɛ nywi nɗwɛb, m̀banmbɔꞌ màzwùm kuꞌ, m̀lib nɛ ti tì kuꞌ ǹɗwɛb ye ɓe. Hwæn li, swum sɛ twæbbi pɛɗin sɛ ɓan, shi kuꞌ ɓɛ fyaꞌ Mvɛ̀nnswæ̀b nun kyishon.
Ɓyin nɛꞌ, jijiênì fɛꞌ mɛ mwù nyin nun, ɓyin yɛn lɛ à si wòli lɛ m̀lib keli kɛ nswɔli ŋkwìn ɓwum Mvɛ̀nnswæ̀b nun mwù pwìn?
<sup>(14-15)</sup> Ŋgyɔ̂ꞌ wan nun nɛꞌ tà ɓyin lìsea lɛ à si swum sɛ cinni ǹtwu kɛ nywi mlib lɛ̀ ǹlæ̀bsàꞌ nnywùn. Ti lɛ̀ ǹɗwɛb, sɛ ɓɛ hwæꞌ. M̀vɛ̀nnswæ̀b nɛ yili lɛ m̀lib kɛ ǹnywùn lìbbea li, ŋ̀gwɔ̀ꞌ mwù nyon læ̀kì kwan wan.
(-)
Son, ɓɛshɛ mwum ndɔꞌ yili nun kwum ŋgyi, à limmì lɛ ɓwiꞌ lɛ̀ mɛ̀ ŋkwìn ɓwum Mvɛ̀nnswæ̀b nɛ mbyî hwæn, ɓwiꞌ tà ka ɓwiꞌ cì, sɛ lan wɛ̌ tà shɛ mùn sannzi ɓyin si.
Ǹswɔli ji mɓùnŋgǎꞌ Nyɛli nyɛꞌ<TS3>(<a href="tw://bible.*?40.26.26-29">Mt. 26.26-29</a>; <a href="tw://bible.*?41.14.22-25">Mr. 14.22-25</a>; <a href="tw://bible.*?42.22.14-20">Lk. 22.14-20</a>)Kɛ mɛ lɛꞌ nyɛ̌ m̀bɔꞌ nɛ ɓe nyè nun, mǔn wòli kan mùn yili ɓyin ŋ̀gwòn nun, ntwiꞌ sɛ mɛ̀ mɓwɔki Mvɛ̀nnswæ̀b nɛ ɓyin ta cì, à ɓà tî nyɛ̌ ǹcì mɛ lɛꞌ nlwukea, son, mɛ̀ lɛꞌ mɓyibbɔa nɛ manmɛ tì ɓyin nywi.
Lɛꞌ ɓyɛbbi sɛ lan ɓwùlu hwæn sɛ mun ywɔꞌ nywi yin, à si lɛ kwan sɛ ɓyin ta mɛ̀ mɓwɔki Mvɛ̀nnswæ̀b cǐ, kɛ ŋkwìn yin nun, mɛ̀ ŋkwìn ndɔꞌ ni kwe, m̀ɓæti nywi ɓan lɛ̀ ɓwùlu. Mùn lìmmâ lɛ lɛꞌ màzwùm yɛ ɓɛ lɛŋkæ̀m.
Sɛ cibbi lɔꞌ lɛ ŋ̀kyììlaꞌ màzwùm ɓɛ kwe, ntwiꞌ sɛ yon yɛ kuꞌ swum sɛ ywimɛ ɓwum ŋkæ̀mŋkæm Mvɛ̀nnswæ̀b lìsea.
À si lɛ kwan sɛ ɓyin ta ǹswɔli ji mɓùnŋgǎꞌ Nyɛli nyɛꞌ swɔli, ji nyɛ̌ m̀ɓùnŋgàꞌ yon nɛ ɓyin tà ka tî ji.
Mùn lɛꞌ li ntwiꞌ sɛ ɓyin ta kuꞌ suꞌ ɓɛ̀n ɗin, shǐ mgbæ̀nnì, ɓyin ti tì kuꞌ ji nùn, wɛn nɛ hwæn lɛ̀ peàn ji nyon lɛ̀ plaꞌ swum nwi nyon nun. Li, ɓyindɔꞌ ta lwæ̀b ǹjè, ɓye fɔꞌ ji, ǹdùꞌ nzwon, ɓɛ ɓɔꞌ tì kɛ ywum nwi nun.
Kɛ paꞌ màzwùm nun, ǹdikàꞌ wù tòn nye nywù, wù ji, wù nwi kwe. Kɛ̀ ŋ̀kwìn ɓwum Mvɛ̀nnswæ̀b yɛ wù tǎ twɛꞌ lɛ swum yàn swû? Son sɛ wu tǎ cì ɓye cinni kan swum ndɔꞌ fyôn ɓe lɛ̀ kwɛ̀nnjin? Wù tǎ ɓàkàꞌ lɛ mùn yɛ̌ wù shɛ̌ jenɛ lɛ yɛn? Wǔ, mùn yɛ̌ wù ŋgwɛb wɛbbi lɛ wù cìâ lwɛn ǹzwɔꞌ? À si shìlè, mǔn wòli kan mùn yili wù ŋ̀gwòn lɛ̀ paꞌ she màzwùm.
Ywum yɛ Nyɛli nyɛꞌ Yesù Kristò lànnzi mûn fyaꞌ yɛ ɓe lɛ̀ mùn shɛ̀â ɓyin nùn, à yɛ: Kɛ kpòn nɛ ɓɛ kyie Nyɛli nyɛꞌ Yesù Kristò nun, à kɛ̀ fyàꞌ, à sheli brɛ̂ꞌ,
à yili M̀vɛ̀nnswæ̀b osɔ̀kɔ̀ꞌ. À mlɔ̀ꞌ hwæn, à ɓɔtaꞌ son, à ɗunmi lɛꞌ lɛ̀ ɓwɛsɔꞌ ɓyon lɛ: «She mun tà ɓyin fɛ sɛ si nwɔ̀ꞌ nywi yɛ̂m yɛ mùn yɛ̌ fɛ kɛ ywi nɛ mùn yɛ̌ ywi ntwiꞌ yin. Kwan sɛ ɓyin yɛ tòn ɓe, ɓyin cikàꞌ li, lɛ̀ ɓyin ɓunŋgàꞌ ywi nyɛ̀m.»
Kɛ nyě yi, à kɛ̀ fyàꞌ, à sheli tì kuꞌ plaꞌ swum nwi m̀banmbɔꞌ li, à shɛ̀ lɛ: «Swum nwi ton sɛ si swum njini ŋgwon nywæb nɛ M̀vɛ̀nnswæ̀b yɛ̌ lwinnzi lɛ̀ mvæb yɛ̂m ntwiꞌ ɓwum. Yì kwan hwæn yɛ ɓyin yɛ nwikaꞌ ɓe li, ɓyin nwi kɛ mɓùnŋgàꞌ yɛ̂m nun.»
Sɛ lisaꞌ lɛ kwan hwæn yɛ ɓyin yɛ ji ni ji, ɓyin nwi tì swum nwi si li, ǹɗunmi ye jenɛ, a kɛn ɓɛ̌n kwan sɛ Nyɛli nyɛꞌ Yesù Kristò yɛ̌ fyònnì, ɓyin ta lìsàꞌ lɛ̀ ɓwum lɛ nun, Yesù Kristò ywi lɛ̀ nun swæti ɓwum hwæn.
Son sɛ ta cì, wù nɛ tǎ brɛ̂ꞌ Nyɛli nyɛꞌ ji, wù nwi tì plaꞌ swum nwi nyon, shìkì wù twɛꞌ ywi nyon lɛ̀ swum ŋkæ̀mŋkæm, wù ni ci-ncǐ ɓyɛbbi kɛ nnjìlì yɛ wù tǎ nwɔ̀ꞌ nywi yon njìli nun lɛ̀ mvæb nywi yon nun.
Wɛn nɛ hwæn fɔsì lɛ paꞌ tòn shon cɛ lwɛn lɛ̀ ǎ kà ji ji ni, à nwi tì kuꞌ swum nwi si.
Ntwiꞌ sɛ wu ji ji ni, wù kònndì swum nwi si nwi, wǔ kɛ̀ kan yon wɛ̌ kwæꞌ nywi Nyɛli nyɛꞌ, lɛ̀ ɓyɛbbi nɛ wù tǎ cì. Li, M̀vɛ̀nnswæ̀b yɛ̌ wù vɛ̀nɛ̀ꞌ yɛnnzi.
Li nɛ ci, kɛ nyinnìm shin nun, ɓwum mèan ɗin ɓi mɛ̀ ŋgwɛ̀nŋgwɛ̀n, nywi ɓyindɔꞌ yi nlim myimmea, ɓyindɔꞌ ywikaꞌ kuꞌ nùn.
Ɓɛshɛ lɛ̀ ɓwiꞌ kà ji ji màzwùm, ɓwiꞌ sɛti paꞌ tòn shɛꞌ cɛ, M̀vɛ̀nnswæ̌b yɛnnzì kàn ɓwiꞌ vɛ̀nɛ̀ꞌ.
Son, à tà ɓwiꞌ vɛ̀nɛ̀ꞌ yɛnnzi lɛ̀ nun swɛmnzi ɓwiꞌ, ɓwiꞌ læ̀kì ɓɛ kɛ læm ɓwum ɓye yɛ kyìtæ̀ꞌ shon pyǐ nywɔꞌ mɛ̀ kæ̀ꞌ yon.
Mɛ̀ ŋgyinni ɓyɛ̂m, kɛ à si li, kwan sɛ ɓyin ta ǹswɔli ji mɓùnŋgǎꞌ Nyɛli nyɛꞌ swɔli, ɓyin ɓɛ sɛti ɓɛ̀n, ɓyin ɓon ɓwùlu.
Wù nɛ ǹjè tǎ kwɛ̀n ǹzwɔꞌ, wù sɛti fɛꞌ ji ɗwon nywù, ntwiꞌ kwan sɛ ɓyin yɛ swɔli, ɓyin læ̀kì pyì kɛ mɛꞌ Mvɛ̀nnswæ̀b. Ti lɛ̀ mɛ̀ lɛꞌ nyɛ̌ mbyî hwæn, mùn yɛ̌ nun sunndea kwan sɛ mùn yɛ̌ ɓǐn cì shin.
Ɓyin limmi seansean lɛ kwan sɛ ɓe lɛ̀ ɓyin ɗunmi kifɛꞌ mbyi Mvɛ̀nnswæ̀b ɗwon, mɛ̀ mpùn mɓyibbɔa ɓe ɓyin yon kɛ fyaꞌ ywum fɔ̀kea pwìnpwìn nun.
Son sɛ ci, mùn yili ɓyin limmì lɛ à si lɛŋkæ̀m lɛ mwum nɛ M̀pùn Nsanmi shɛâ mwǔ wòli kan à shɛ̀ lɛ̀ M̀vɛ̀nnswæ̀b lɛ à ke Yesù. Mwum ndɔꞌ wòli kan kuꞌ à ɗyi lɛ̀ nun nɛꞌ, à shɛ̀ lɛ Yesù nɛ ɗyi Nyɛli nyon, ɓɛshɛ M̀pùn Nsanmi ɓà nun nywi.
M̀pùn Nsanmi suꞌ m̀bɔꞌ, son, mɛ̀ ŋkimmɔꞌ ncǐ ywum nɛ nun tǎ fɛ ni yì paꞌ kyikyi.
Yì swuꞌ she yi mèan ɗin, son, Nyɛli nɛ ɓwum ta she shon cǐ suꞌ m̀bɔꞌ.
Wɛn nɛ hwæn tà kuꞌ mbyi she nyon lìmmi, son, M̀vɛ̀nnswæ̀b m̀bɔꞌ nɛ ta ɓon kim fɛkea nlim hwæn.
M̀pùn Nsanmi tǎ lìsàꞌ lɛ nun ni wɛn nɛ hwæn nywi kɛ ŋkimmɔꞌ ncǐ ywum yɛ nun fɛ nun nywi lɛ nyǐ ni kpaꞌ ɓwùlu lɛ̀ yi.
M̀pùn Nsanmi tǎ ɓyindɔꞌ cǐ, ǹzæ̌ꞌ lɛꞌ yɛ ta ɓon kwean ŋwum, yɛ ɓɛ ǹzæ̌ꞌ lɛꞌ ye kon. M̀pùn Nsanmi màzwùm kònndì tì ɓwum ɓye fɔꞌ ndɔꞌ cǐ ɓɛ cinni ǹlìmmǐ ŋkwàsì ywum.
À kònndì cì ɓyindɔꞌ fɔsì ǹɗyili nlim cinni nywi Yesù, à fɛ tì ɓyindɔꞌ ŋ̀kimmɔꞌ ŋkimnzaꞌ mɛ ŋgwɛ̀nŋgwɛ̀n.
M̀pùn Nsanmi m̀bɔꞌ ni tà ti kònndi ɓyindɔꞌ ŋ̀kimmɔꞌ ncìkàꞌ yi hìlea fɛ, à fɛ ɓyindɔꞌ ŋ̀kimmɔꞌ nlɛli kɛ ŋwum Mvɛ̀nnswæ̀b nun. Ɓyindɔꞌ kuꞌ, à fɛ ɓon ŋ̀kimmɔꞌ ŋkɛ̌ ŋkyììli nyinnìm swum sɛ wai fyaꞌ Mpùn Nsanmi lɛ̀ she wai cɛ̌ mɛ̀ mpùn mɓyibbɔa. À tà ti ɓyindɔꞌ cǐ, ɓɛ lɛli kɛ mɛ ŋkyìn lɛꞌ nɛ ɓon nɛꞌ lìmmi kan nun, à cì kuꞌ ɓyindɔꞌ ɓɛ lannzàꞌ ǹzæ̀ꞌ lɛꞌ màzwùm lɛ̀ ɓwùlu.
M̀pùn Nsanmi m̀bɔꞌ ni nɛ ta mɛ̀ ŋkimmɔꞌ màzwùm fɛ hwæn. À tǎ wɛn nɛ hwæn ŋ̀kimmɔꞌ ncǐ ywum yon ndɔꞌ fɛ kyi wɛ̌ tà shɛ nun yili lɛ nun fɛ.
Yì kpìnnzɔ̀ꞌ yɛ ɓwukaꞌ kɛ cìcì fɔꞌ ɓɛ kà lon lɛ kwæꞌ nywiƁwiꞌ limmi lɛ mwum ni gwùm hwæn kwæꞌ nywi fɔꞌ, kwæꞌ nywi màzwùm cinni yì kpìnnzɔ̀ꞌ nlim kyikyi. Kwo fɛꞌ she yì kpìnnzɔ̀ꞌ yi nlim mèan si, sɛ suꞌ ɗin lɛ kwæꞌ nywi fɔꞌ. Lɛꞌ fɔꞌ sɛ kuꞌ lɛ̀ ŋ̀kwìn ɓwum Mvɛ̀nnswæ̀b yɛ wɛ̌ kwæꞌ nywi Yesù Kristò.
Ɓwiꞌ hwæn, ɓɛ jimnzi ɓwiꞌ lɛ̀ ŋ̀kimmɔꞌ Mpùn Nsanmi m̀bɔꞌ lɛ̀ ɓwiꞌ fyonnì swum fɔꞌ wɛ̌ tà shɛ kwæꞌ nywi ton. Kɛ nyinnìm shɛꞌ, ɓwiꞌ hwæn, mɛ̀ Yudà lɛ̀ ɓye ɓa mɛ̀ Yudà, mɛ̀ son, lɛ̀ ɓwum ɓye lɛ̀ mɛ̀ mwù nyan, hwæn li, nun M̀pùn Nsanmi m̀bɔꞌ nɛ M̀vɛ̀nnswæ̀b kɛ̀â ɓwiꞌ nywi.
Kpìnnzɔ̀ꞌ fɔꞌ sɛ ɓɛ tà ka lon lɛ kwæꞌ nywi, son, kwæꞌ nywi fɔꞌ si yì kpìnnzɔ̀ꞌ mèan.
Ɓɛshɛ kwǔ ɗyiè, sɛ shɛ lɛ: «M̀bɔ̀kì nɛ mun ɓǎ wɛ̌ fyàꞌ, mùn ɓà tî mùn ɓɛ kɛ kwæꞌ nywi nun», ɓà wu sɛm shim lɛ kwù kyiilimɛ lɛ son ɓa tî ɓon ɗyiê kwæꞌ nywi nun?
Ywiꞌ nywɔꞌ lɛꞌ konndè tì kuꞌ lɛꞌ lɛ son ɓa tî ɓon ɓɛ kwæꞌ nywi nun, ntwiꞌ sɛ son ɓa ɓon wɛ̌ zɛꞌ, ɓà wu sɛm shim sɛ kyiilimɛ lɛ kwæꞌ nywi ntwiꞌ sɛ son kweân ɓon kwæꞌ nywi?
Ɓɛshɛ kwæꞌ nywi hwæn ɓê zɛꞌ seansean, cìcǐ nywɔꞌ lɛꞌ ɓê fɛn nun? Kɛ̀ shindɔꞌ, sɛ ɓê ywiꞌ nywɔꞌ lɛꞌ seansean, cìcǐ nywɔꞌ mɛ nwùm ɓê fɛn?
Son, li nɛ ɓan. M̀vɛ̀nnswæ̀b wòsea ywum hwæn kɛ kwæꞌ nywi mwum nun wɛ̌ tà shɛ nun yili lɛ yɛ ɓɛ.
Nun suè kuꞌ kpìnnzɔ̀ꞌ kɛ̌ fɔꞌ, jin swum ndɔꞌ ɓê kàn lɛ kwæꞌ nywi.
Li nɛ yì kpìnnzɔ̀ꞌ yi mèan, son, ɓɛ lon lɛ kwæꞌ nywi fɔꞌ.
Li nɛ ci zɛꞌ wòli kan sɛ ɗyi, sɛ shɛ lɛ̀ fyàꞌ lɛ: «Wǔ tà ka mûn kpea lɛ̀ swum ndɔꞌ.» M̀banmbɔꞌ kuꞌ, mwǔ wòli kan yɛ lɛꞌ ǹzæ̀ꞌ lɛꞌ m̀bɔꞌ lɛ̀ mɛ̀ kwù.
Son, swum sɛ kwæꞌ nywi nun, à si lɛ yì kpìnnzɔ̀ꞌ ye kwæꞌ nywi mwum nun yɛ ton wɛ̌ yɛ cinni kan ŋ̀kimmɔꞌ, shi ɓɛ lɛ̀ yon, mwum wòli kan à tòn lwɛn.
Ye ɓwiꞌ ta cɛ lɛ̀ yì kpìnnzɔ̀ꞌ ye tà ka ɓwiꞌ kpea ǹzwɔnzwɔ̀ꞌ, yon yi yɛ ɓwiꞌ ta fɔ̀si giti lwɛn. M̀banmbɔꞌ kuꞌ lɛ̀ ye ɓwiꞌ ta twɛꞌ lɛ̀ ye kwɛ̀nnjin. Paꞌ ŋgiti sɛ ɓwiꞌ ta yon giti
lan ma ŋ̀giti yɛ ɓwiꞌ ta yì kpìnnzɔ̀ꞌ ye ɓwiꞌ limmi lɛ à yi ye ɓa kwɛ̀nnjin giti. M̀vɛ̀nnswæ̀b wònndeâ kwæꞌ nywi kɛ mbyi nɛ yì kpìnnzɔ̀ꞌ ye cinni kan ǹtwu yɛ ǹtwu cinni yɛ lan ye mbyî hwæn.
M̀vɛ̀nnswæ̀b cì li, ŋ̀kyììlǐ læ̀kì ɓɛ kɛ kwæꞌ nywi nun, son, ɓǎ yì kpìnnzɔ̀ꞌ ye kwæꞌ nywi nun hwæn ywɔꞌ swum sɛ ta kpìnnzɔ̀ꞌ she fɔꞌ ndɔꞌ cǐ.
Kɛ̀ she fɔꞌ ndɔꞌ ta kwɛ̀nnì nǔn, ye fɔꞌ limmì kwɛ̀nnì nywi nyon. Kɛ̀ fyàꞌ ndɔꞌ yɛ ɓwum ta twuli, kwæꞌ nywi hwæn dalì kuꞌ m̀banmbɔꞌ li.
A ti shɛ̀ a ɓɛn mbyi nyin nun, ɓyin hwæn li, ɓyin ɓɛ kwæꞌ nywi Yesù Kristò. Wɛn nɛ hwæn kɛ nyinnìm shin nun cinni cǐ tòn shon kɛ kwæꞌ nywi màzwùm nun.
Li, M̀vɛ̀nnswæ̀b kɛ̀kaꞌ ɓwum kyikyi kɛ ŋkwìn ɓwum ɓyon nun. Ɓwum ɓɛ nun sɛti kɛ̀ lɛ̀ ɓwum zwimbyiꞌ, à ɓi mɛ̀ ci-ntwum Yesù Kristò, mɛ̀ mɓì ɓwum nɛ nun kɛ̀ ɓɛ ɗwonŋgaꞌ ɓon, à ni ɓwum ɓye ta lɛli kɛ ŋwum yon nun. Kɛ cǐ tòn mɛ nlè, à kɛ̀ tì ɓwum ɓye ta ɓwùlu ǹzæ̌ꞌ lɛꞌ yon lìsea. Kɛ nyě màzwùm, à kɛ̀ mɛ̀ ci-ncìkàꞌ yi hìlea, mɛ̀ ci-ŋkimnzaꞌ mɛ ŋgwɛ̀nŋgwɛ̀n, lɛ̀ mɛ̀ ci-mkpakaꞌ ɓwulu, kònndì lɛ̀ ɓye ta ɓwùlu kɛ̀nnzi, lɛ̀ tì ɓye ta mɛ̀ ŋkyìn lɛꞌ nɛ ɓon nɛꞌ lìmmi kan lilo.
Ɓwiꞌ wòli kan ɓwiꞌ ɓɛ ɓwiꞌ hwæn mɛ̀ ci-ntwum Yesù Kristò, shìkì ɓwiꞌ ɓɛ kuꞌ mɛ̀ ci-nlɛli kɛ ŋwum Mvɛ̀nnswæ̀b nun ɓwiꞌ hwæn, shindɔꞌ mɛ̀ ci-nlìsǎꞌ lɛꞌ shon. Mwum hwæn nɛ cinni kan ŋ̀kimmɔꞌ ncìkàꞌ yi hìlea,
shindɔꞌ ŋ̀kimmɔꞌ ŋkimnzaꞌ mɛ ŋgwɛ̀nŋgwɛ̀n lɛ̀ ye ǹlilɔꞌ mɛ ŋkyìn lɛꞌ nɛ nun nɛꞌ lìmmi kan, shìkì mwum hwæn cinni kuꞌ ŋ̀kimmɔꞌ nlànnzàꞌ mɛ lɛꞌ màzwùm lɛ̀ ɓwùlu.
Swum zwimbyiꞌ sɛ lan ywum hwæn, à si ǹyili yɛ ta waì kɛ nlim nunMun ɓɛ fɛꞌ mwum nɛ wòli à lɛꞌ mɛ̀ ŋkyìn lɛꞌ ɓwum hwæn, lɛ̀ nyɛ̌ mɛ̀ cikpuꞌ Mvɛ̀nnswæ̀b nun, mun shì ǹyili ɓwulu cinni zwum lɛ̀ ǹzæ̌ꞌ lɛꞌ yɛ ta mûn kwean ŋwum hwæn yi m̀banmbɔꞌ wɛ̌ mgbanmgban ndɔꞌ nɛ ɓɛ ta ɓosi ŋgyɔꞌ ɗin.
Mùn nɛ cinni fɛꞌ ŋ̀kimmɔꞌ nlɛli kɛ ŋwum Mvɛ̀nnswæ̀b nun, mun cinni fɛꞌ mɛ̀ paꞌ nlìmmì hwæn, shindɔꞌ ŋ̀kimmɔꞌ nywɔtaꞌ ywum hwæn, lɛ̀ paꞌ ntɛ̀ꞌ zwum lɛ̀ M̀vɛ̀nnswæ̀b yɛ mùn wòli mùn shɛ̀ lɛ̀ kpaꞌ ndɔꞌ lɛ à sɛnndi, à sɛnndi kuꞌ li, son, mun shì ǹyili ɓwulu cinni zwum lɛ̀ mùn ni swum ɗin.
Mùn nɛ kyiilàꞌ fɛꞌ lwɛn nyɛ̀m nɛ mùn cinni hwæn lɛ̀ mɛ̀ ci-nzæmnzæm, shindɔꞌ mùn kyì kwæꞌ nywi shɛ̂m lɛ̀ win ntwiꞌ jin Yesù Kristò, hwæn li, ɓɛshɛ mun cinni kan ǹyili ɓwulu zwum, sɛ woli sɛ kpaꞌ mùn lɛ̀ yɛn?
Ci-nyili ɓwulu ni ǹlim zwum flɔa, à tǎ lwɛn cǐ lɛ̀ ɓwùlu, à ɓa ci-swunnì, ǎ tà ka mwù twuli, shìkì à shelaꞌ kuꞌ nywi.
Ci-nyili ɓwulu tà ka mɛ̀ lɛꞌ ŋgwætea cǐ, à ɓǎ ci-ŋgɛm, ǎ cinni kan ǹlim nywun zwum, ǎ tà ka kuꞌ m̀kpì kɛ̌ lɛ̀ mwum ndɔꞌ.
Ǹlim ci-nyili ɓwulu tà ka lwu kɛ nywi ywum ɓyibbɔa nun, son, yɛ ta fyǒn lwu kɛ nywi ywum yɛ ɗyi lɛŋkæ̀m nun.
Ǹyili ɓwulu ta cì wù ɓɛ m̀fyimni kɛ nywi ɓyɛbbi nɛ lwikwæ̌n ndɔꞌ tà wu cǐ, kwo fɛꞌ kɛ ya mbyi nun, ǹyili ɓwulu ta cì wù kɛ̀nnɔ̀ꞌ mbyî lɛ̀ ǹɗyili yɛ wù tǎ ǹlim ɗyili kɛ mbyi Mvɛ̀nnswæ̀b nun, wù kònndì tì zwùm tɛ̀li lɛ̀ M̀vɛ̀nnswæ̀b, wù fyimnzi tì ywum hwæn.
Ǹyili ɓa swum sɛ ta mlɔ̀ꞌ nùn, à yi ɗwùmɗwùm. Ti lɛ̀ ŋ̀kimmɔꞌ nlɛli kɛ ŋwum Mvɛ̀nnswæ̀b nun, à yi swum sɛ kà mlɔ̀kàꞌ nùn. Swum fɔꞌ sɛ lɛ̀ ŋ̀kimmɔꞌ nlilɔꞌ mɛ ŋkyìn lɛꞌ nɛ wǔ lìmmi kan, yɛ yɛ tì kuꞌ mlɔ̀ꞌ nùn. M̀banmbɔꞌ kuꞌ, ŋ̀kimmɔꞌ ncinni mɛ paꞌ nlìmmì hwæn ɓa tî ɓɛ.
Ntwiꞌ sɛ mɛ̀ nlìmmì nyɛꞌ nɛ ɓwiꞌ cinni ɓǎ ǹlwinnea. Kwo fɛꞌ ǹzæ̌ꞌ lɛꞌ yɛ ɓwiꞌ ta lɛli kɛ ŋwum Mvɛ̀nnswæ̀b nun, à yi kìtɔ̀ꞌ.
Ywum yɛ ɓa lwinnea hwæn yɛ mlɔ̀ꞌ kwan sɛ M̀vɛ̀nnswæ̀b yɛ̌ ɓwiꞌ swum sɛ ɗyi lwinni, sɛ lan ywum hwæn kwannzi.
Kwan sɛ ɓe lɛ̀ mǔn kɛ kwæꞌ, mùn ɓe ywum hwæn lɛli kɛ mwɔ̂ꞌ zwɛ̂m, mɛ̀ mɓàkàꞌ nyɛ̀m lɛ̀ m̀kpasi mwu yɛ̂m nun hwæn ɓe ye mwɛsɔ̀ꞌ. Mùn wòli kuꞌ m̀mwum ɗin, mùn pæ̀ꞌ fyàꞌ lɛ̀ ywum yɛ ɓwɛsɔꞌ ta cì.
Kɛ kwan sɛ ɓwiꞌ ton jenɛ nun, ɓwiꞌ ta ywum yɛnni ɓwùnìɓwùnì wɛ̌ tà shɛ wù tǎ swum ndɔꞌ cɛ kɛ dæ̀nŋglæ̀ꞌ ndɔꞌ sɛ tà ka tî yɛnni lwɛn. Kwan sɛ swum lwinni màzwùm yɛ kwan, li nɛ ɓa tî ɓɛ, ɓwiꞌ yɛ ywum hwæn yɛnni seansean. Jenɛ, ywum yɛ mùn lìmmi yi kìtɔ̀ꞌ. Kwan si yɛ ɓɛ̀n, mùn yɛ̌ ywum hwæn fɔ̀si lìmmi wɛ̌ tà shɛ M̀vɛ̀nnswæ̀b lìmmi mun.
Ywum yi kwe lê ye ɓa mlɔ̀ꞌ nywɔꞌ ndɔꞌ. À yi lɛ ǹɗyili yɛ ɓwiꞌ ta ǹlim ɗyili lɛ̀ M̀vɛ̀nnswæ̀b, ǹtɛ̀ꞌ yɛ ɓwiꞌ ta zwùm tɛ̀li lɛ̀ nun, lɛ̀ ǹyili yɛ ɓwiꞌ ta ɓwùlukwæ̌n yili. Kɛ nyinnìm ywum klwɔkea lê yi nun, ŋgyi ni ǹyili.
Ywum yindɔꞌ kɛ nywi mɛ ŋkimmɔꞌ ncǐ ywum nɛ M̀pùn Nsanmi tǎ fɛKɛ à si li, kpæmmênì lɛ mɛꞌ lɛ̀ ǹyili ɓwulu, ɓyin ɗyili tì kuꞌ mɛ̀ nlim kɛ mɛ ŋkimmɔꞌ ncǐ ywum nɛ M̀pùn Nsanmi tǎ fɛ nun, a lan lɔꞌ ɗye ŋ̀kimmɔꞌ nlɛli kɛ ŋwum Mvɛ̀nnswæ̀b nun.
Mwum nɛ tǎ lilɔꞌ kɛ ŋkyìn lɛꞌ nɛ nun lìmmi kan nun tǎ lɛli lɛ̀ M̀vɛ̀nnswæ̀b, ǎ tà ka lɛli lɛ̀ ɓwum, ntwiꞌ sɛ lɛꞌ sɛ nun tǎ lɛꞌ, mwum ndɔꞌ tà ka son ywo. Kɛ ŋkimmɔꞌ Mpùn Nsanmi nun, lɛꞌ sɛ ta nun kwean ŋwum ta ywum yɛ ɓwum lìmmi kan kɛ nywi Mvɛ̀nnswæ̀b nun sannzi.
Ti lɛ̀ mwum nɛ tǎ lɛli kɛ ŋwum Mvɛ̀nnswæ̀b nun, à tǎ làn nyon lɛli kɛ seansean lɛꞌ nɛ ɓwum ta ywɔꞌ nun. Ǹzæ̌ꞌ lɛꞌ yɛ nun tǎ lɛꞌ ta ɓon zwùm tɛ̀ti kɛ nlim, yɛ flɔsi tì ɓon ǹlim ɓǎ ɓɛ kɛnnɔ̀ꞌ mbyî lɛ̀ kɛ̌ nlim shan kɛ nywi Mvɛ̀nnswæ̀b nun.
Mwum nɛ tǎ lilɔꞌ kɛ mɛ ŋkyìn lɛꞌ nɛ nun nɛꞌ hwæn lìmmi kan nun, shi ɓɛ kɛ̌ nlim shon nɛꞌ, ǎ tà ka kɛ̌ nlim mwum ndɔꞌ kɛ̀nnzi mbyî. Mwum nɛ tǎ làn nyon lɛli kɛ ŋwum Mvɛ̀nnswæ̀b nun tǎ kɛ̌ nlim ŋkwìn ɓwum Mvɛ̀nnswæ̀b hwæn kɛ̀nnzi mbyî.
Mùn yili lwɛn lɛ ɓyin hwæn, ɓyin lilɔꞌ kɛ mɛ ŋkyìn lɛꞌ nɛ ɓyin nɛꞌ hwæn ɓyin lìmmi kan nun, son, swum sɛ mùn lǎn yili, à si lɛ ɓyin lɛli kɛ ŋwum Mvɛ̀nnswæ̀b nun kɛ seansean lɛꞌ nɛ ɓwum ta ywɔꞌ nun. Ɓɛshɛ mwum ndɔꞌ tǎ lilɔꞌ kɛ ŋkyìn lɛꞌ nɛ nun nɛꞌ lìmmi kan nun, sɛ yili lɛ ci-nlànnzàꞌ lɛꞌ ɓɛ kwe, ɓǎ ŋ̀kwìn ɓwum Mvɛ̀nnswæ̀b yɛ ta nun fɔli ywɔꞌ swum sɛ mwum màzwùm tǎ lɛꞌ, sɛ kpaꞌ ɓon lɛ ɓɛ kɛnnɔ̀ꞌ mbyî lɛ̀ ǹɗyili nlim yan kɛ nywi Mvɛ̀nnswæ̀b. Sɛ shi kuꞌ ɓɛ li, lɛ̀ mwum nɛ tǎ lɛli kɛ ŋwum Mvɛ̀nnswæ̀b nun, nun nɛ mwum ŋkæ̀mŋkæm, à làn nyɛ̌ m̀bɔꞌ kɛ mkpaꞌ yɛ nun tǎ ɓwùlu ɓwum Mvɛ̀nnswæ̀b kpea.
Mɛ̀ ŋgyinni ɓyɛ̂m, ɓwiꞌ twɛlènì fɛꞌ m̀bɔ̀kì tòn nɛ: Ɓɛshɛ mùn nɛ ɓîn nywɔꞌ ndɔꞌ lɛ̀ mùn kǐnmɛ̀ ɓyin ɓæ̀ti, mun ti ɓɛ̌n, mùn ɗunmi lɛli kɛ ŋkyìn lɛꞌ nɛ mǔn lìmmi kan nun, nyɛ̌ ɓyin tà ka kuꞌ ywɔꞌ, ǹzæ̌ꞌ lɛꞌ màzwùm woli yɛ kpaꞌ ɓyin lɛ̀ yɛn? Kɛ kwan màzwùm nun, m̀ɓɛ̀n yɛ̂m ɓa ɓyin kpea lɛ̀ swum ndɔꞌ, mun shì ɓyin swum ndɔꞌ sɛ M̀vɛ̀nnswæ̀b kwàsi lɛ̀ mùn lìsea, shindɔꞌ mùn shɛ̀ ɓyin lɛꞌ ndɔꞌ she kɛ nlìmmì yɛ̂m yɛ M̀vɛ̀nnswæ̀b fɛ mun nun, a lan li, mùn lɛli swum ndɔꞌ kɛ ŋwum Mvɛ̀nnswæ̀b nun, a konndì ɓɛ ǹlìsàꞌ ywum yɛ mùn wòli mùn ɗyi mùn lìsàꞌ ɓyin. Li nɛ m̀ɓɛ̀n yɛ̂m woli yɛ kpaꞌ ɓyin.
Cɛênì fɛꞌ kɛ nywi ywum yɛ ɓɛ ta ɓɔꞌ, lɛ̀ ɓwum gwɛn gwɛnni, ywum yɛ wɛ̌ ŋ̀gyè lɛ̀ mbɛꞌ nɛ ɓɛ ta ɓɔꞌ lɛ̀ fyàꞌ nɛ. Ǹshib mbɛꞌ lɛ̀ m̀ɓɔꞌ ŋgyê nun hwæn, ɓɛshɛ ɓɛ ta yon ɓo mɛ̀ tòntòn, gwætea ɗin lɛ, wɛn nɛ woli à lìmmì lɛ ǹshib mbɛꞌ ye yɛ?
A konndì ɓɛ, ɓɛshɛ mwum nɛ tǎ ŋ̀gwǔm wì kæ̀nnzi nun shì nun kæ̀nnzi seansean lwɛn, wɛn nɛ woli à fɔ̀sàꞌ nun nɛꞌ lɛ ŋ̀gwùm wì nɛ nyɛ̌ ɓɛ kænnzi nɛ?
M̀banmbɔꞌ màzwùm nɛ kuꞌ lɛ̀ ɓyin, ɓɛshɛ wù tǎ lɛꞌ kɛ ŋkyìn lɛꞌ nɛ wǔ lìmmi kan nun, shìkì ǹlànnzàꞌ yɛ kɛ lɛꞌ ɓwum ɓye kɛ cìcǐ màzwùm nun ɓɛ, ɓɛ yɛ cì lɛ ɓɛ kà lìmmi swum sɛ wù tǎ lɛꞌ? Ǹzæ̌ꞌ lɛꞌ yɛ wù tǎ lɛꞌ hwæn ta lèɔn mpùn nun zwô.
Mɛ̀ paꞌ mɛ̀ ŋkyìn lɛꞌ ni ŋgyɔ̂ꞌ wan nun, cǐ ntan ɓan, son, kɛ nyinnìm shan nun hwæn, ɓye ta lɛli lɛ̀ ɓwùlu, ɓwùlu màzwùm shi ɓon ywɔti ɓɛ ɓan.
A kà ɓɛ, mwum ndɔꞌ lɛli lɛ̀ mùn kɛ lɛꞌ shon nun lɛ̀ mǔn tà ka lɛꞌ màzwùm ywo, mùn yɛ̌ mwum màzwùm twɛli lɛ̀ ŋkyìn mwum. Kɛ fyaꞌ yon nun kuꞌ, à yɛ̌ kuꞌ mùn twɛli m̀banmbɔꞌ li.
Kɛ sɛ ti ɓyin jenɛ nlìmmì nun li, ɗyilênì lɛ mɛ̀ nlim nyin kɛ nywi mɛ ŋkimmɔꞌ ncǐ ywum nɛ M̀pùn Nsanmi tǎ ɓwum fɛ, mɛ̀ ŋkimmɔꞌ mèan ndɔꞌ læ̀kì ɓyin shi. M̀bɔ̀kì nɛ ɓyin yili mɛ̀ ŋkimmɔꞌ ncǐ ywum nɛ M̀pùn Nsanmi tǎ fɛ li, ɗyilênì lɛ mɛ̀ nlim nyin kɛ nywi nyɛ̌ wòli à kpaꞌ ɓwùlu ɓye ŋkwìn ɓwum Mvɛ̀nnswæ̀b nun, lɛ̀ ɓɛ kɛnnɔ̀ꞌ mbyî lɛ̀ ǹɗyili nlim yan kɛ nywi Mvɛ̀nnswæ̀b.
Li nɛ ci, mwum nɛ cinni ŋ̀kimmɔꞌ nlilɔꞌ mɛ ŋkyìn lɛꞌ nɛ nun lìmmi kan nun, à keli tì kuꞌ M̀vɛ̀nnswæ̀b lɛ M̀pùn Nsanmi fɛ tì kuꞌ nun ŋ̀kimmɔꞌ nlànnzǎꞌ lɛꞌ màzwùm kɛ lɛꞌ she ɓwum ta ywɔꞌ nun.
À si lɛŋkæ̀m lɛ kwan sɛ mùn tǎ M̀vɛ̀nnswæ̀b keli kɛ ŋkyìn lɛꞌ nɛ mǔn lìmmi kan nun, ǹlim yɛ̂m yɛ ta keli, son, mwù yɛ̂m tà ka swum ndɔꞌ ɓænni nlim.
Ti, mùn yɛ̌ kuꞌ cì lɛ kɛ mbyi màzwùm nun? Swum sɛ mùn yɛ̌ cì, à si lɛ mùn yɛ̌ keli kɛ ŋkyìn lɛꞌ nɛ mǔn lìmmi kan ni nun, mùn keli tì kuꞌ kɛ lɛꞌ sɛ ɓwùlu ta lɛꞌ nun. Kwo fɛꞌ mɛ̀ nshib, mùn yɛ̌ tì kuꞌ nun shibbi kɛ mɛ ŋkyìn lɛꞌ m̀bɔꞌ màzwùm nun, mùn kònndì tì kuꞌ shib kɛ lɛꞌ myi nun.
Shi kuꞌ ɓɛ kɛ lɛꞌ myi nun li, wù tà wu M̀vɛ̀nnswæ̀b osɔ̀kɔ̀ꞌ yili kɛ ŋkyìn lɛꞌ nɛ wǔ lìmmi kan nun, ti ɓwum nywæb ɓye lìmmi kan ŋ̀kimmɔꞌ màzwùm, sɛ yɛ cì lɛ, ɓɛ ci wù « <font color=blue>Àmɛ̀n</font>» kɛ swum sɛ wù lɛꞌ nun? Ɓɛ ɓa yili ntwiꞌ sɛ ɓɛ lìmmi kan swum sɛ wù lɛli.
Mùn tǎ M̀vɛ̀nnswæ̀b osɔ̀kɔ̀ꞌ yili m̀bɔ̀kì nɛ nun fɛ mûn ŋ̀kimmɔꞌ nlilɔꞌ mɛ ŋkyìn lɛꞌ nɛ mǔn lìmmi kan nun kwan hwæn, mùn làn ɓyin.
Son, kwan sɛ ŋ̀kwìn ɓwum Mvɛ̀nnswæ̀b ta ɓɛ, yɛ swɔlâ hwæn, mùn yili mùn suꞌ fɛ lɛꞌ nzæ̌ꞌ lɛꞌ shæ̂n, ǹdikàꞌ mùn lɛꞌ yon kɛ lɛꞌ she ɓwum ta ywɔꞌ nun, ɓǎ ɓɛ limmì swum ndɔꞌ kɛ nzæ̀ꞌ lɛꞌ màzwùm nun, sɛ lan she mùn yɛ̌ ǹzæ̌ꞌ lɛꞌ mànnzi lɛ hwè, yɛ ɓwum tà ka ywɔꞌ.
Mɛ̀ ŋgyinni ɓyɛ̂m, kwan sɛ ɓyin ta ywǐ lɛꞌ ndɔꞌ fǒ, ɓa ɓyin fɔꞌ son kɛ mwɔ̂ꞌ zwɛ̂m, fyòênnì son fǒ wɛ̌ ɓwum ɓɛ ti ɓwumŋkæ̀m. Son, kɛ nywi ncǐ ɓyɛbbi, sɛ cibbi lɛ ɓyin kɛ mɛ̀ nlim nyɛ̌ ɓwɛn ɓɛ lìmmi kifɛꞌ lɛꞌ ncǐ ɓyɛbbi.
Ɓɛ kɔꞌ kɛ ɗèwǎ Mvɛ̀nnswæ̀b nun lɛ,«M̀vɛ̀nnswæ̀b lɛꞌ lɛ: Mùn yɛ̌ lɛli lɛ̀ ŋ̀kwìn ɓwum ɓyɛ̂m yɛ ton yɛ kɛ fyaꞌ mɛ kyìn ɓwum,mùn lɛli lɛ̀ ɓon kɛ ŋwum mɛ kyìn ɓwum màzwùm.Kwo fɛꞌ li, ŋ̀kwìn ɓwum ɓyɛ̂m ɓa mûn ywɔli.»
M̀banmbɔꞌ màzwùm nɛ, ŋ̀kimmɔꞌ nlilɔꞌ mɛ ŋkyìn lɛꞌ nɛ wǔ lìmmi kan nun yi swum sɛ ta lìsàꞌ lɛ̀ ɓwum ɓye tà ka mbyi Mvɛ̀nnswæ̀b ɗwon lɛ à ɓi ǹzǎnnzàn. Ti lɛ̀ ɓwum ɓye ta ǹlim kɛ̌ lɛ̀ M̀vɛ̀nnswæ̀b, li nɛ ɓan. Kɛ mbyi nyan nun, ŋ̀kimmɔꞌ nlɛli kɛ ŋwum Mvɛ̀nnswæ̀b nun, yon yɛ swum sɛ ta lìsàꞌ lɛ M̀vɛ̀nnswæ̀b ni nyinnìm shan nun, lɛ̀ li nɛ ɓan kɛ nyinnìm ɓwum ɓye tà ka ǹlim kɛ̌ lɛ̀ nun.
Shindɔꞌ, ŋ̀kwìn ɓwum Mvɛ̀nnswæ̀b swɔli nywɔꞌ ndɔꞌ cìcì fɔꞌ, ɓɛ ɗunmi lɛli ɓon hwæn kɛ mɛ ŋkyìn lɛꞌ nɛ ɓon lìmmi kan nun lɛ̀ m̀ɓwùmndi, ɓwum ndɔꞌ ɓye kɛ̀ kifɛꞌ ǹlim lɛ̀ M̀vɛ̀nnswæ̀b ɗun, kwo fɛꞌ ɓye ɗunmâ ǹlim kɛ̌, kwan læ̀b kifɛꞌ, ɓɛ ɓa ɓon twɛli lɛ̀ ɓwum ɓye ta mgbɛ̀m nùn?
Son, ɓɛshɛ lɛ̀ ǹzæ̌ꞌ lɛꞌ yɛ M̀vɛ̀nnswæ̀b yili lɛ nun lɛꞌ yɛ ɓon ɓi lɛli mbyî, son sɛ mwum nɛ ɗunmâ ǹlim kɛ̌ mbyî lɛ̀ M̀vɛ̀nnswæ̀b ɗun, kwo fɛꞌ nyɛ̌ ɗunmi kifɛꞌ làn nyon, nun nɛꞌ yɛ̌ lìmmì lɛ nun ni ci-ncǐ ɓyɛbbi kwan sɛ nun tǎ ǹzæ̌ꞌ lɛꞌ yan ywo. Ǹzæ̌ꞌ lɛꞌ yan yɛ ɓon ta lɛꞌ yɛ nun suꞌ pyì kɛ nlim.
Mɛ̀ lɛꞌ nɛ nun ɓe gwùmmɔ̀ꞌ kɛ nlim yon nun yɛ̌ ɓɛ wan ŋ̀kwàlea. Li, à yɛ̌ mɛ̀ swuli pyǐ, à twuli M̀vɛ̀nnswæ̀b lɛ̀ à tǎ shɛ̀ lɛ: «Lɛ̀ lɛŋkæ̀m, M̀vɛ̀nnswæ̀b ni nyinnìm shin nun.»
M̀bɔ̀kì ŋkɛ̀nnzǐ ywum kɛ mɛ nswɔli ŋkwìn ɓwum Mvɛ̀nnswæ̀b nunMɛ̀ ŋgyinni ɓyɛ̂m, yɛn sɛ mun wòli mùn shɛ̀ ɓyin jenɛ? Swum shɛ̌ suꞌ lɛ kwan sɛ ta ɓɛ, ɓyin ti m̀ban kɛ nswɔli ŋkwìn ɓwum Mvɛ̀nnswæ̀b nun, ǹdɔꞌ ni nyinnìm shin nun, à cinni ǹshib ndɔꞌ, lwikwæ̌n ndɔꞌ cinni tì swum sɛ nun yili nun lisàꞌ ɓwùlu, kɛ fyaꞌ ndɔꞌ nun, ǹdɔꞌ cinni lɛꞌ ndɔꞌ sɛ M̀vɛ̀nnswæ̀b kwàsi nun fyaꞌ, lwikwæ̌n ndɔꞌ cinni tì swum lɛli kɛ ŋkyìn lɛꞌ nɛ nun lìmmi kan nun, ǹdɔꞌ kwan tì kuꞌ nyɛ̌ ci-nlànnzǐ ŋkyìn lɛꞌ ni. Ywum màzwùm hwæn li, sɛ yili lɛ yɛ kpaꞌ ŋ̀kwìn ɓwum Mvɛ̀nnswæ̀b lɛ ɓɛ kɛnnɔ̀ꞌ mbyî kɛ nɗyili nlim yan nun.
Kɛ lɛꞌ nlɛli mɛ ŋkyìn lɛꞌ nɛ ɓyin lìmmi kan nun, à si wòli lɛ ɓwum ɓî lɛli. Ɓɛ man nun, ɓɛ suꞌ lɛli ɓon lê; ɓɛ yɛ ywǐ lɛli, ɓɛ lɛli ǹɗwonnɗwon. Kɛ nlɛli yɛ ɓon yɛ lɛli nun, sɛ yili lɛ ci-nlànnzàꞌ nzæ̌ꞌ lɛꞌ yan ɓɛ kwe.
Ci-nlànnzàꞌ nzæ̌ꞌ lɛꞌ yan shì ɓɛ kwe, wɛn nɛ hwæn kɛ nyinnìm shan nun ɗonnzi ǹlɛli ye ŋ̀kwu zwô kɛ nyinnìm ɓwum nun, à suꞌ lɛli zwumzwum lɛ̀ M̀vɛ̀nnswæ̀b.
Ti lɛ̀ mbyi ɓwum ɓye ta lɛli kɛ ŋwum Mvɛ̀nnswæ̀b nun, ɓwum ɓî, shindɔꞌ lê, ɓɛ yɛ tì kuꞌ lɛli kɛ nyinnìm shan nun, ɓwùlukwæ̌n jiji ǹzæ̌ꞌ lɛꞌ yɛ ɓon ta lɛꞌ ɓɛshɛ à yi lɛŋkæ̀m.
Son, kwan sɛ nyɛ̌ m̀bɔꞌ tǎ lɛli, lwikwæ̌n ndɔꞌ nɛ ǹtònmi cinni ŋ̀kwàsì nzæ̌ꞌ lɛꞌ ndɔꞌ yɛ M̀vɛ̀nnswæ̀b kwàsi nun, à waꞌ zwô, sɛ yili lɛ nyɛ̌ ɓi lɛli mbyî mɔki, lɛ̀ lwikwæ̌n nɛ waꞌ ni lɛli.
Ɓyin woli ɓyin lɛli kɛ ŋwum Mvɛ̀nnswæ̀b nun, ɓyin hwæn, son, kwan sɛ ɓyin ta lɛli, ɓyin lɛli kɛ nɗwonnɗwon, ɓǎ mwum hwæn ywɔti swum ndɔꞌ kɛ nzæ̌ꞌ lɛꞌ màzwùm nun, à cinni tì kuꞌ ǹtɛ̀ꞌ zwum kɛ nlim.
Mùn lìmmi lɛ mwum nɛ cinni ŋ̀kimmɔꞌ nlɛli kɛ ŋwum Mvɛ̀nnswæ̀b nun wòli à ɓæn ǹlim, à ɗonnzi lwikwæ̌n ndɔꞌ kwan nlɛli.
Sɛ ɓa li ɗin, à si ntwiꞌ sɛ M̀vɛ̀nnswæ̌b yili kan ǹɗwumnzi lɛꞌ. Mɛ̀ lɛꞌ nɛ nun yili ni nyɛ̌ ɓɛ ta lɛli kɛ flɔa nun.Mùn yili tì kuꞌ lɛ mɛ̀ yib ɓye kɛ ŋkwìn yin nun ci tì kuꞌ m̀banmbɔꞌ wɛ̌ tà shɛ ɓwùlu mɛ̀ yib ta cì kɛ mɛ ŋkwìn ɓwum Mvɛ̀nnswæ̀b nɛ mbyî hwæn nun.
Ɓɛ ton kàkaꞌ kɛ mɛ nswɔli ŋkwìn ɓwum Mvɛ̀nnswæ̀b nun, ɓa ɓɛ pæꞌ ǹzæ̀ꞌ lɛꞌ kwe. Sɛ yili lɛ ɓɛ wu mwù kɛ swiꞌ mɛ ɗwɛb wɛ̌ tà shɛ lwuà Mvɛ̀nnswæ̀b lɛli.
Kɛ̀ ǹdɔꞌ yili lɛ nun cibbi swum ndɔꞌ kɛ nywi mwu lɛꞌ ndɔꞌ, à kɛn ywon cibbɔꞌ ɓe næm. À si fyinni lɛ̀ m̀lib kɛ mpæ̀ꞌ nzæꞌ lɛꞌ kɛ nswɔli ŋkwìn ɓwum Mvɛ̀nnswæ̀b nun.
Kɛ̀ ɓyin ɓɛ lɛꞌ Mvɛ̀nnswæ̀b sɛti twæb kɛ nsòn yin? Kɛ̀ shindɔꞌ, sɛ suꞌ pyì cǐ shin?
Ɓɛshɛ mwum ndɔꞌ tà nun nɛꞌ kɛ̌ kɛ læm ɓwum ɓye ta lɛli kɛ ŋwum Mvɛ̀nnswæ̀b nun, shindɔꞌ nun ni mwum nɛ cinni mɛ̀ ŋkimmɔꞌ nyɛ̌ mbyî ndɔꞌ nɛ M̀pùn Nsanmi tǎ fɛ, à limmì lɛ ǹzæ̌ꞌ lɛꞌ yɛ mùn kɔꞌ ɓyin yɛ, Nyɛli nyɛꞌ nɛ yili lɛ ɓwiꞌ ci li.
Son, nun shì yon twɛli lɛ̀ ǹzæ̀ꞌ lɛꞌ ŋkæ̀mŋkæm, ɓa mwum ndɔꞌ kɛ̀ mwù mbyi nyon nun.
Mɛ̀ ŋgyinni ɓyɛ̂m, li nɛ mun lɛꞌ lɛ mɛ̀ nlim nyin ɗyi kɛ ŋkimmɔꞌ nlɛli kɛ ŋwum Mvɛ̀nnswæ̀b nun, son, ɓa ɓyin kænni lɛꞌ lɛ̀ ɓwum ɓye cinni ŋ̀kimmɔꞌ nlilɔꞌ kɛ mɛ ŋkyìn lɛꞌ nɛ ɓon lìmmi kan nun.
Sɛ yili lɛ ywum hwæn lannzì kɛ ŋkyìbli zwɛ̂m, a konndì kuꞌ ɓɛ kɛ mbyi nun.
Kɛ Ntwum Lwɛn nun, mɛ̀ yìmni ywi Yesù ɓɛ ŋgyi lɛꞌMɛ̀ ŋgyinni ɓyɛ̂m, swum sɛ mùn yili mùn sannzi tì ɓyin jenɛ, à si Ǹtwum Lwɛn yɛ mùn shɛ̀e ɓyin. Ǹtwum Lwɛn màzwùm, ɓe lɛ̀ ɓyin yilâ yon nùn, ɓyin ɓæn tì kuꞌ yon.
Yon yɛ ci tì kuꞌ M̀vɛ̀nnswæ̀b fɛ ɓyin mbyi swæti. Ǹswæti màzwǔm, ɓyin woli ɓyin swæꞌ yon, ɓɛshɛ ɓyin ta Ǹtwum Lwɛn yi ɓænni wɛ̌ tà shɛ mùn shɛ̀e ɓyin yon, shìkì ɓyin njilì fyàꞌ ndɔꞌ. Ɓyin ɗonnzi swum ndɔꞌ nlim, lɛ̀ ɓyin gwannzâ ǹtɛ̀ꞌ zwum yin lɛ̀ M̀vɛ̀nnswæ̀b ŋgyɔꞌ ɗin.
Swum ŋkæ̀mŋkæm sɛ ɓɛ liseâ mùn, mùn lànnzì kuꞌ ɓyin mbyî, à si lɛ Yesù ywie ɓǎ nun pæꞌ mɛ̀ ɓyɛbbi nyɛꞌ nɛ ɓwiꞌ ciâ, wɛ̌ tà shɛ ɓɛ kɔe kɛ ɗèwǎ Mvɛ̀nnswæ̀b nun.
Ɓɛ gwumme nun, kɛ ŋgyìn mɛ̀ nlè nun, à yìmni kɛ ywi nun, m̀banmbɔꞌ wɛ̌ tà shɛ ɓɛ kɔe kuꞌ mbyî kɛ ɗèwǎ Mvɛ̀nnswæ̀b nun.
Mùn kònnde tì ɓyin shɛ̌ lɛ kwan sɛ nun yìmne kɛ ywi nun, à ɓwùmne kɛ swiꞌ Pìɛ̂r, à kònndì ɓwùmnì ɓe kɛ ŋkwìn mɛ ci-ntwum wûm ɓlàn ɓî ɓyon nun hwæn.
Kɛ nyě yi, à ɓwùmnì tì kɛ swiꞌ ɓwum mèan ndɔꞌ ɓye ɓe ɓwɛsɔꞌ ɓyon. Ɓwum màzwùm ɓe lɛ̀ ɓɛ ti kɛ̀nni ɓwum nɗuꞌ nshæ̂n lɛ̀ swum ndɔꞌ kɛ cìcì fɔꞌ kwinni. Kwo fɛꞌ she ɓyindɔꞌ kɛ nyinnìm ɓwum ɓi ywiâ nùn si, mǎn kɛ lɛ̀ mɛꞌ.
A kiìn ɓɛ̌n mmlɔ̀kàꞌ ɓon hwæn, à ɓwùmnì tì kuꞌ mùn làn nyɛ̀m swiꞌ, mùn nɛ wɛ̌ ye swɛ̀ꞌ.
Kɛ nyinnìm mɛ ci-ntwum Yesù hwæn, mùn nɛ lwæb ɓe shan. Mùn nɛ ɓe kǎn fɛꞌ nyɛ̌ ɓɛ woli ɓɛ kɛ mùn kɛ læm mɛ̀ ci-ntwum ɓyon kɛ ntwiꞌ nyɛnnzi vɛ̀nɛ̀ꞌ yɛ mùn ɓe ŋ̀kwìn ɓwum Mvɛ̀nnswæ̀b yɛnnzi nun.
Son, kɛ ncǐ lwɛn yɛ M̀vɛ̀nnswæ̀b cìâ mun nun, mùn ni jenɛ kɛ mbɔ̀kì tòn nɛ ɓyin yɛn mun nlim nɛ. Mùn yɛn lɛ ǹcǐ lwɛn yɛ nun cǐ mun yi, yɛ pyì kan ŋgyɔꞌ ɗin. Yɛ fyôn cì mùn cìâ she, mùn làn ɓwùlu. Mǔn cì kan she màzwùm lɛ̀ mwù yɛ̂m nɛꞌ, son, ŋ̀kimmɔꞌ yɛ M̀vɛ̀nnswæ̀b fɛ mûn nywi kɛ ncǐ lwɛn yon nun, yon yɛ ci.
Kɛ nzæ̌ꞌ lɛꞌ yi nun hwæn, mùn nɛ ɓɛ fɛꞌ ǹlìsàꞌ nyin nɛ lìsaꞌ ɓyin, kɛ̀ ɓye fɔꞌ ndɔꞌ, lɛꞌ fɔꞌ sɛ, ntwiꞌ Ǹtwum Lwɛn fɔꞌ yɛ ɓwiꞌ ta shɛ̀, yon yɛ ɓyin kɛ kuꞌ ǹlim kɛ nlim.
Ǹzæ̌ꞌ lɛꞌ ye kɛ nywi nyìmnǐ ywi yɛ ɓwum yɛ ywi yìmniSwum sɛ ɓwiꞌ ta shɛ̀, à si lɛ Yesù Kristò yìmnâ kɛ ywi nun. Kɛ à si li, sɛ yɛ tì cì lɛ, ɓyindɔꞌ ɓye kɛ nyinnìm shin nun shɛ lɛ ɓwum ywi ɓa ywi yìmni?
Ɓɛshɛ ɓon lɛꞌ li, m̀banmbɔꞌ kuꞌ, ɓɛ ta lɛꞌ lɛ Yesù Kristǒ yìmni kan kɛ ywi nun.
A ɓê lɛŋkæ̀m lɛ ǎ yìmni kan kɛ ywi nun, Ǹtwum Lwɛn yɛ ɓwiꞌ ta shɛ̀, yɛ ɓê swum ɗin. Ǹtɛ̀ꞌ zwum yɛ ɓyin tɛꞌ lɛ̀ Yesù hwæn ɓê tì kuꞌ ŋgyɔꞌ ɗin.
Ɓɛshɛ son ɓê kuꞌ li lɛ̀ ɓwum ywi ɓa ywi yìmni, ɓwiꞌ nɛꞌ ma, ɓwiꞌ konndè tì ɓɛ ɓwum ɓye ta M̀vɛ̀nnswæ̀b mɛ̀ mɓwɛ̀ꞌ linni nywi, kɛ nshɛ̀ yɛ ɓwiꞌ ta shɛ̀ lɛ à yìmnzâ Yesù lɛ̀ ǎ yìmnzi kan nun.
Ɓɛshɛ M̀vɛ̀nnswæ̀b ɓǎ ɓwum ywi yìmnzi kɛ ywi nun, lɛ̀ ǎ yìmnzê kàn kuꞌ Yesù Kristò.
A konndì ɓɛ lɛ, ɓɛshɛ M̀vɛ̀nnswæ̀b yìmnze kàn kuꞌ nun ywi nun, lɛ̀ ǹtɛ̀ꞌ zwum yɛ ɓyin ta tɛ̀ꞌ lɛ̀ nun yi swum ɗin, ɓyin kɛ ɓyɛbbi nyin nwi lɛ̀ zwiꞌ nun.
Sɛ konndè tì kuꞌ lìsàꞌ lɛ ɓwum ɓye ɓe zwùm tɛ̀li lɛ̀ Yesù Kristò, kwan sɛ ɓɛ ywie ɓɛ ɓwue ɗin.
Ǹtɛ̀ꞌ zwum yɛ ɓwiꞌ tɛꞌ lɛ̀ Yesù suè kuꞌ kɛ nywi ywum wan nyɛ̌ ɓwiꞌ ton jenɛ nlim nɛ, ɓwiꞌ ɓê ɓwum nyìmmea ɓɛ lan ɓwùlu ɓɛ ŋgyɔ̂ꞌ wan hwæn.
Son, li nɛ ɓan, à si lɛŋkæ̀m lɛ Yesù Kristò yìmne kɛ ywi nun. M̀bɔ̀kì nɛ nun ɓe mwum, nun nɛ tì kuꞌ zwimbyiꞌ nyìmnǐ ywi, sɛ lisaꞌ lɛ ɓwùlu ɓwum ɓɛ ywiâ, ɓɛ yɛ tì kuꞌ ywi yìmni.
Lwikwæ̌n mwum nɛ ci ywi ɗunmi ɓwum ɓænni, lwikwæ̌n mwum ndɔꞌ nɛ konndì tì cì ɓwùlu ɓwum yɛ ywi yìmni.
Ǹdùꞌ ɓwum hwæn si Adæ̀m. Li, mwum hwæn tǎ mbyi nyon ɗwon kɛ ywi nun wɛ̌ tà shɛ nun ywie kuꞌ. Li nɛ kuꞌ kɛ nywi ɓwum ɓye ta mɛ̀ kwù Yesù ɗwon; ɓɛ yɛ ywi yìmni wɛ̌ nun.
Yesù Kristò nɛ sɛtâ yìmnì mbyî. Nywɔꞌ nɛ nun yɛ̌ kuꞌ fyònnǐ, ɓwum ɓye ɓe mbyi nyon ɗwon kà yìmni kuꞌ làn nyan. Li, mɛ̀ fyàꞌ ɓî hwæn cinni yì kwan nyìmnǐ ywi yan kyikyi.
Kɛ nyě nyìmnǐ ywi yan, Yesù Kristò yɛ̌ mɛ̀ mpùn mɓyibbɔa hwæn kyàkea lɛ̀ mɛ̀ nyɛli ɓyan nun hwæn, à kònndì ɓwum ɓye cinni ywɔꞌ ŋgyɔ̂ꞌ wan ɓye ɓa mbyi nyon nun kyàkea. Kɛ nyě màzwùm yɛ nun yɛ̌ gbaꞌ lwun lànnzi ɓe lɛ̀ Ce nyon M̀vɛ̀nnswæ̀b, ŋgyɔ̂ꞌ wan mlɔ̀ꞌ kuꞌ nun.
Kɛ mfyòn yon nun, sɛ yili lɛ Yesù Kristò ton fɛꞌ gbaꞌ lwun nun, a kɛn ɓɛ̀n kwan sɛ M̀vɛ̀nnswæ̀b yɛ̌ mɛ̀ ci-ɓyìnnzì ɓyon kɛ̌ kɛ mɛ kwù ɓyon nji hwæn.
M̀mlɔ̀kǎꞌ ci-ɓyìnnzì sɛ ɓɛ yɛ mlɔ̀sì si ywi.
Ɓɛ kɔꞌ kɛ ɗèwǎ Mvɛ̀nnswæ̀b nun lɛ: «M̀vɛ̀nnswæ̀b kɛ̀â Mwɛn nyon ywum hwæn mɛ kwù nji.» Kɛ nzæ̌ꞌ lɛꞌ ton yi nun, à si seansean lɛ sàn ni M̀vɛ̀nnswæ̀b. Ǎ wòli kan à ɓɛ mɛ kwù Mwɛn nyon nji. A si li, ntwiꞌ sɛ nun nɛ kɛ Mwɛn nyon ywum hwæn mɛ kwù nji.
Kwan sɛ ywum hwæn yɛ swɔli mɛ kwù Yesù nji, nun nɛꞌ Yesù yɛ̌ waꞌ, à kɛ̀ mwù ŋgyɔꞌ kɛ swiꞌ Ce nyon M̀vɛ̀nnswæ̀b nɛ kɛ̀ nun ywum hwæn mɛ kwù nji. Kɛ kwan si nun, M̀vɛ̀nnswæ̀b yɛ̌ ɓɛ kɛ nywi ywum hwæn.
Ɓɛshɛ li nɛ shiè ɓɛ, cɛênì fɛꞌ mbyi ɓwum ɓɛ ta cì ɓɛ jimnzi ɓon lɛ̀ ntwiꞌ ɓwum ywi. Ɓɛ ta cì li lɛ̀ ntwiꞌ yɛn? Sɛ ɓê lɛŋkæ̀m lɛ ɓwum ywi ɓa ywi yìmni, sɛ ci tì lɛ ɓɛ yili ǹjimnzi lɛ̀ ntwiꞌ yan?
Ti lɛ̀ ɓwiꞌ nɛꞌ, sɛ ta cì lɛ ɓwiꞌ ta ywi jæmmɔꞌ kɛ ŋganŋgwu, a shi ɓɛ lɛ̀ ntwiꞌ sɛ ɓwiꞌ limmi lɛ mɛ̀ yìmni ywi ɓi kwe.
Mɛ̀ ŋgyinni ɓyɛ̂m, à si lɛŋkæ̀m lɛ mɛ̀ nywɔꞌ mèan ɓɛ hwæn, mùn tǎ tòn lɛ̀ ywi m̀ban. Mùn tǎ lɛꞌ li, ntwiꞌ sɛ mwù yi mùn zwɛ̂m shèli kɛ nywi yin lɛ̀ m̀ɓæti yɛ ɓwiꞌ ti ɓæti lɛ̀ Nyɛli nyɛꞌ Yesù Kristò.
M̀ɓɔli yɛ mùn ɓɔlâ fɛ Èfɛ̂zɛ̀ kɛ fyaꞌ ɓwum ɓɛ ta mun vɛ̀nɛ̀ꞌ yɛnnzi yi m̀banmbɔꞌ wɛ̌ mùn ɗwìâ twùꞌ lɛ̀ mɛ̀ nyæ̀m nyenea ndɔꞌ ɓye ta tòn mbo nun. Ɓê lɛ̀ mɛ̀ lɛꞌ ŋgyɔ̂ꞌ wan nɛ mùn tǎ ɓɔli lɛ̀ ntwiꞌ màzwùm, sɛ kpaè mùn lɛ̀ yɛn? Sɛ ɓê lɛŋkæ̀m lɛ ɓwum ywi ɓa tî ywi yìmni, mǔn kɛè kuꞌ mwù lɛ̀ lɛꞌ ndɔꞌ sɛ ɓwùlu ndɔꞌ ta lɛꞌ lɛ: «Ɓwiꞌ jiènì, ɓwiꞌ nwi, ɓwiꞌ kwe nywi, kɛ ɓwiꞌ limmâ lɛ shɛꞌ sɛ she ɓwiꞌ ta kuꞌ ji sɛ, ɓwiꞌ yɛ ywi lɛ̀ ɓwiꞌ kɛ tì ji nùn.»
Ɓa mwum ndɔꞌ pɔꞌ ɓyin, à si seansean lɛ ɓǒn ɓyɛbbi ta mwum mwù gwànnzi.
Lwinnzênì mɛ̀ mwù nyin wɛ̌ tà shɛ sɛ yili, ɓyin pæꞌ fyàꞌ lɛ̀ ɓyɛbbi. Swum sɛ mùn yɛ̌ ɓyin shɛ̌ jenɛ sɛ, à si lɛꞌ kwɛ̀nnjin kɛ nywi yin. À si lɛ kɛ nyinnìm shin nun, ɓyindɔꞌ lìmmi kan M̀vɛ̀nnswæ̀b.
M̀bɔ̀kì kwæꞌ nywi nɛ ɓwum ɓɛ yɛ ywi yìmni yɛ ɓɛ nlimShindɔꞌ, ǹdɔꞌ lɛ̀ mwum yɛ̌ ɗyi, à cibbi lɛ: «Ɓwum ywi yɛ kuꞌ ywi yìmni lɛ? Ɓon, ɓɛ yimnì fɛꞌ nùn, kwæꞌ nywi shan yɛ kuꞌ ɓɛ lɛ?»
Wù nɛ cibbi paꞌ ncibbi yi, wù ɓǎ mwù lwinni; wǔ lìmmi kan lɛ kwan sɛ wù tǎ zɛꞌ swum ndɔꞌ ɓǐ ŋgyɔꞌ nji, sɛ ta ywǐ twæb lɛ̀ làn nɛ ɓe mbyî ɓwùâ ŋgyɔꞌ nji?
Zɛꞌ sɛ wù tǎ ɓì si ta kwan wɛ̌ tà shɛ M̀vɛ̀nnswæ̀b yili. À tǎ mɛꞌ ywum ɓǐ hwæn kwæꞌ nywi fɛ kyikyi kwan ntwæb wɛ̌ tà shɛ nun yili.
Li nɛ kuꞌ lɛ̀ ywum ye cinni mvæb nywi hwæn. Yì kwæꞌ nywi yi kyikyi. Kwæꞌ nywi she ɓwum, she mɛ̀ nyæ̀m, she mɛ̀ kyè, kònndì lɛ̀ she ŋ̀gishì ɓa m̀ban.
Ywum ye ɗɛb yi tì kuꞌ kwe lɛ̀ ye ŋgyɔꞌ. Kwæꞌ nywi ywum ye ɗɛb cinni lwu shan kyi lɛ̀ lwu she ywum ye ŋgyɔꞌ.
Nywɔꞌ cinni ǹɗwùm yon kyi, nywiꞌ cinni tì kuꞌ paꞌ mpwɛb shon kyi. Kwo fɛꞌ mɛ̀ nywæb cinni kuꞌ paꞌ mpwɛb shan. Kɛ nyinnìm mɛ nywæb nun ma, m̀pwɛb ɓa ɓon m̀ban, à yi kyikyi.
Li nɛ kuꞌ lɛ̀ ǹyìmnǐ ywi, ɓwum ɓɛ yɛ kuꞌ ywi yìmni yɛ kuꞌ yì kwæꞌ nywi ye ɗin cinni. Kwæꞌ nywi mwum nɛ ywiâ ta ɓwù, ti lɛ̀ she ta yìmnì ɓe, sɛ tà ka tî ɓwù.
Ɓwiꞌ limmi lɛ mwum nɛ ywiâ cinni kan tì ŋ̀kimmɔꞌ, à ɓǎ ǹlwɛn kɛ ncɛ, son, kɛ nyìmnǐ ywi nyon nun, à yɛ̌ ɓɛ ŋ̀kimmi, à kònndì lwu cinni.
Kwan sɛ ɓɛ ta mwum gwùmmi, làn nɛ ɓɛ ta gwùm ni ni kwæꞌ nywi she ŋgyɔ̂ꞌ wan. Son, kwan sɛ nun tǎ ywi yìmni, kwæꞌ nywi she ɗin sɛ nun ɓɛ lɛ̀ son. M̀pùn Mvɛ̀nnswæ̀b nɛ ta nun son fɛ. Ɓwiꞌ ɓɛ fɛ ŋgyɔ̂ꞌ wan nun, ɓwiꞌ cinni kan kwæꞌ nywi? Lìmmênì lɛ kuꞌ lɛ ɓwiꞌ yɛ tì kuꞌ kwæꞌ nywi sɛ M̀pùn Mvɛ̀nnswæ̀b tǎ fɛ cinni nywɔꞌ ndɔꞌ.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «M̀vɛ̀nnswæ̀b fɔ̀e Adæ̀m nyɛ̌ zwimbyiꞌ mwum, à fɛ nun m̀pùn mɛ̀ yìnnì.» Ti lɛ̀ Yesù Kristò, mwum nɛ mùn tà tî kuꞌ lon lɛ Adæ̀m nyɛ̌ m̀mlɔ̀kàꞌ, à ni làn nyon M̀pùn nɛ tǎ ɓwum ǹzison nywæb fɛ kɛ nyě ywi.
Ɓwiꞌ limmi lwɛn lɛ kwæꞌ nywi sɛ M̀pùn Mvɛ̀nnswæ̀b tǎ fɛ, son sɛ ɓwiꞌ tà ka sɛti cinni kɛ wan nyɛꞌ nun. She ɓwiꞌ ta sɛti cinni, à si she ŋgyɔ̂ꞌ wan nun. Kɛ nyè she ŋgyɔ̂ꞌ wan, lɛ̀ ɓwiꞌ kà cinni she fɔꞌ.
Adæ̀m nyɛ̌ zwimbyiꞌ ɓe mwum nɛ ŋgyɔ̂ꞌ wan, M̀vɛ̀nnswæ̀b ɓwɛmme nun lɛ̀ mbuꞌ ŋgyɔꞌ. Ti lɛ̀ Adæ̀m nyɛ̌ m̀bɔꞌ, à wai làn nyon kɛ ɗɛb.
Lan ŋgyɔ̂ꞌ wan hwæn cinni kwæꞌ nywi wɛ̌ she Adæ̀m nyɛ̌ M̀vɛ̀nnswæ̀b ɓwɛmme lɛ̀ mbuꞌ ŋgyɔꞌ ni. Ti lɛ̀ kwæꞌ nywi she ɓwum ɓye yɛ ɓɛ kwe ɗɛb, sɛ yɛ kuꞌ ɓɛ wɛ̌ she nyɛ̌ m̀bɔꞌ nɛ wae ɗɛb.
M̀banmbɔꞌ nɛ ɓwiꞌ cinni kuꞌ kwæꞌ nywi mwum nɛ M̀vɛ̀nnswæ̀b ɓwɛmme lɛ̀ mbuꞌ ŋgyɔꞌ jenɛ, ɓwiꞌ yɛ kuꞌ ɓɛ kwan ndɔꞌ, ɓwiꞌ cinni tì kuꞌ kwæꞌ nywi she wae kɛ ɗɛb.
Jenɛ, mɛ̀ ŋgyinni ɓyɛ̂m, swum sɛ mùn yili mùn shɛ ɓyin, à si lɛ mwum nɛ kɛ kwæꞌ nywi sɛ ɓwiꞌ cinni jenɛ sɛ nun, ǎ wòli kan à ɗun ywɔꞌ Mvɛ̀nnswæ̀b nun. Sɛ lisaꞌ lɛ swum sɛ yɛ ywi kwan ndɔꞌ nun, sɛ wòli kan sɛ ɓɛ ɓæti lɛ̀ swum sɛ ɓa ywi shim.
Jenɛ, mùn yili mùn kwasì tì ɓyin ǹzæ̀ꞌ lɛꞌ ndɔꞌ. À ni lɛ ɓwiꞌ hwæn, ɓwiꞌ ɓa kuꞌ ɓɛ kwan mmlɔ̀kàꞌ ŋgyɔ̂ꞌ wan, lɛ̀ ɓwiꞌ ywiâ hwæn, son, kɛ nyinnìm shɛꞌ nun, mwum nɛ M̀vɛ̀nnswæ̀b yɛ̌ shǐ kwæꞌ nywi shon yònnzi, à ɓǎn.
Kwan sɛ ɓæ̀n sɛ yɛ lìsàꞌ lɛ ŋgyɔ̂ꞌ wan mlɔ̀mɛ yɛ hwæbli, ɓwiꞌ ɓa zɛꞌ sæbbi lɛ̀ à yònnzâ wɛn nɛ hwæn kwæꞌ nywi shon. Ntwiꞌ ɓæ̀n si yɛ kuꞌ hwæbli ɗin, ɓwum Mvɛ̀nnswæ̀b ɓye ɓe lɛ̀ ɓɛ ywiâ hwæn yimnì ywi, ɓɛ cinni kwæꞌ nywi she ɓà tî ywi kwan ndɔꞌ. Ti lɛ̀ ɓwiꞌ ɓye kɛ kuꞌ lɛ̀ mɛꞌ, lɛꞌ fɔꞌ sɛ, ɓwiꞌ yɛ tì kuꞌ kwæꞌ nywi she nywæb cinni.
Sɛ lisaꞌ lɛ kwæꞌ nywi shɛꞌ sɛ yɛ ywi, sɛ konndì ɓwù, sɛ yili lɛ sɛ fyonnì she ɓa ywi, shìkì sɛ ɓwû.
Kwan sɛ kwæꞌ nywi shɛꞌ sɛ ta ywi, sɛ konndì ɓwù yɛ fyònnì li, kwe nɛ ǹzæ̌ꞌ lɛꞌ yɛ ɓɛ kɔꞌ kɛ ɗèwǎ Mvɛ̀nnswæ̀b nun yɛ lwinni. Ǹzæ̌ꞌ lɛꞌ yɛ lɛ: «M̀vɛ̀nnswæ̀b lèân ywi, à mlɔ̀si nun.»
Ɓɛ kɔꞌ tì cìcì ndɔꞌ kɛ ɗèwǎ Mvɛ̀nnswæ̀b nun lɛ:«Ti lɛ̀ wù, ywi, ŋ̀kimmɔꞌ ywû yi tì fɛn?Ti ǹsɛm yɛ wù tǎ ɓwum ɗyɛmnzi nun, yɛ fyi fɛn?»
Jenɛ, ywi wòli kim à ɗyɛmnzi ɓwum, ntwiꞌ sɛ ɓyɛbbi nɛ ɓon ta cì. Jenɛ tì kuꞌ, ɓyɛbbi cinni kuꞌ ŋ̀kimmɔꞌ yon nywi yɛꞌ kɛ nyě lwuà nun.
Son, ǹtwu ɓɛ lɛ̀ M̀vɛ̀nnswæ̀b nɛ tà ɓwiꞌ kim fi fyaꞌ Nyɛli nyɛꞌ Yesù Kristò lɛ̀ ɓwiꞌ lan ɓyɛbbi lɛ̀ ywi nun hwæn.
Mɛ̀ ŋgyinni ɓyɛ̂m, li nɛ mùn shɛ̀ ɓyin lɛ ɓìênì mɛ̀ nɗì ŋgyɔꞌ, ɓyin læ̀kì fun. Ɓa ɓyin wonnzì fyàꞌ kɛ she sɛ Nyɛli nyɛꞌ fɛ ɓyin lɛ ɓyin ci nun. Ntwiꞌ sɛ ɓyin nɛꞌ ɓyin limmâ lìmmi lɛ she sɛ ɓyin ta cì kɛ jin shon nun, sɛ ɓa pyì ŋgyɔꞌ ɗin.
Lǒn ɗwìtea ye kɛ jin ŋkwìn ɓwum Mvɛ̀nnswæ̀b ye kɛ Yèrusàlɛ̀m nunJenɛ, mùn yili mùn lɛli tì kuꞌ ǹzæ̀ꞌ lɛꞌ ndɔꞌ kɛ nywi lǒn ɗwìtea yɛ ɓwum ta ɗwìtàꞌ lɛ̀ ɓɛ kpaꞌ ŋ̀kwìn ɓwum Mvɛ̀nnswæ̀b yɛ kɛ Yèrusàlɛ̀m nun. Mùn yili lɛ ɓyin ci kuꞌ m̀banmbɔꞌ wɛ̌ tà shɛ mùn shɛ̀e mɛ̀ ŋkwìn ɓwum Mvɛ̀nnswæ̀b nyɛ̌ kɛ Gàlàsî.
À si lɛ, wɛn nɛ hwæn kɛ nyinnìm shin nun, mɛ̀ nywɔꞌ sonndè mèan nun hwæn, à gwum lòn ndɔꞌ kɛ næm kyi. M̀bɔ̀kì lòn nɛ nun yɛ̌ gwùm ni wolì kuꞌ lɛ̀ m̀bɔ̀kì ncinni lòn nɛ nun tǎ cinni sonndè m̀bɔꞌ nun. Mùn lɛꞌ li ntwiꞌ sɛ kwan sɛ mùn yɛ̌ ɓɛ̀n, ɓwiꞌ læ̀kì tì hwumni lɛ̀ lɛꞌ nɗwìtǎꞌ lòn ndɔꞌ.
Kɛ mɓɛ̀n yɛ̂m nun, mùn yɛ̌ cì ɓwum ɓye ɓyin yænnâ mbyî kɛn lɛ̀ ɗèwà sɛ mùn yɛ̌ kɔꞌ, mùn fɛ ɓon fyaꞌ, ɓɛ kɛn ŋ̀kwìn ɓwum Mvɛ̀nnswæ̀b ye Yèrusàlɛ̀m lòn yin yɛ ɓyin ɗwitea yi fɛ.
Ɓɛshɛ sɛ yili lɛ mùn kɛn ɓwiꞌ lɛ̀ ɓon, lɛ̀ ɓwiꞌ yɛ kɛ̀n kwe lɛ̀ ɓon m̀ban.
Ywum yɛ Pɔ̂l yile lɛ̀ nun ciKɛ ŋkìn yɛ mùn tà ɓyin kǐn fi nywi yi, sɛ yili lɛ mùn sɛti fɛꞌ fyi kɛ Màsèdwân. Mun ywì ɓɛ̌n cì shin lɛ̀ mùn sɛtâ fɛꞌ fyiì kwe.
Mùn ɓàkàꞌ lɛ mùn yɛ̌ kwan ndɔꞌ lànnzi ɓwiꞌ lɛ̀ ɓyin m̀ban, shindɔꞌ ma, mùn lànnzi kwan mbɛb hwæn fi lɛ̀ ɓyin. Li, kɛ kwan ŋwaꞌ kɛ̀n shɛ̂m nun, ɓyin woli ɓyin kpaꞌ mùn kɛ kɛ̌n màzwùm nun, yili cìcǐ kɛ̀n shɛ̂m ɓɛ fɛꞌ fɛn.
Mǔn yili kan mùn swɛbsi kɛ nyinnìm shin nun ɗin. A M̀vɛ̀nnswæ̀b yili, mùn yili lɛ ŋ̀gyìn ɓæꞌ mùn kwe cì shin.
Mǔn kɛ fɛꞌ fɛ Èfɛ̂zɛ̀ a kɛn ɓɛ̀n kɛ ŋgwìn nyɛ̌ ɓɛ ta lon lɛ <font color=blue>Pàntɛ̀kɔ̂ꞌ</font> nun.
Tìmòtê nɛ ɓɛn kuꞌ cì shin nùn, ɓa ɓyin ci à ɓɛ ǹɗiɗɔa, yèênì nun lwɛn ntwiꞌ she Nyɛli nyɛꞌ ɓwiꞌ hwæn sɛ nun tà kuꞌ cì wɛ̌ mùn.
Li, ɓa mwum ndɔꞌ lwùm nun njìli. Son, kpeànì nun kɛ kɛ̀n shon nun, lɛ̀ nun waì ɓyin fyaꞌ ǹlim pyǐ, à kiìn tì kuꞌ mùn ɓɛ̀nni ɓe fyaꞌ, ntwiꞌ sɛ ɓwiꞌ ɓi fɛ mɓòn yon nun, ɓwiꞌ lɛ̀ ɓwùlu ɓwum Mvɛ̀nnswæ̀b ɓye fɛ.
Kɛ mbyi ŋgyinni nyɛꞌ Àpòlô nun, mùn ywɔ̀keâ nun shě lɛ à kɛn ɓyin yɛnni ɓon lɛ̀ ɓwùlu ɓwum Yesù Kristò, son, ǎ yili kan ghæm ŋ̀kìn ɓyin yɛnni jenɛ. M̀ɓɛ̀n yon kɛ cì shin sumɛ tì kwan sɛ nun nɛꞌ cinnimɛ kwan.
M̀mlɔ̀kàꞌ nzæ̌ꞌ lɛꞌ lɛ̀ mɛ̀ hwæsi nun hwænƁa ɓyin ɗye, fɔ̀sênì mɛ̀ nlim nyin ɗyili kɛ mbyi Mvɛ̀nnswæ̀b nun. Ɓa ɓyin cinni mɛ̀ nlim zwum wɛ̌ nyɛ̌ mɛ̀ yib, mɛ̀ nlim nyin fyǒn ɓɛ ŋ̀kimmɔa.
Kwo yǎ paꞌ swum sɛ ɓyin ta fɛꞌ cì, cìênì son lɛ̀ ǹyili ɓwulu zwum.
<sup>(15-16)</sup> Mɛ̀ ŋgyinni ɓyɛ̂m, ɓyin limmi lɛ Stɛ̀fanà lɛ̀ ɗwon nyon nun hwæn, ɓon ɓɛ ɓwum zwimbyiꞌ ɓɛ sɛte ǹɗwon mbyi Yesù Kristò yili kɛ ŋgyɔꞌ Grɛ̂ꞌ nun. Ɓɛ fɛâ ɓon nɛꞌ mwù lɛ̀ mɛ̀ kwù nun ɓǎ ɓɛ kpaꞌ ɓwùlu ɓwum Mvɛ̀nnswæ̀b. Paꞌ ɓwum sɛ li si, mùn swuleâ ɓyin lɛ ɓyin ywɔli ɓon, ɓyin mwumnzi tì kuꞌ ɓwum ɓye ta ɓon nɛꞌ fɛ kɛ ncǐ she fɔꞌ si nun lɛ̀ ɓon m̀ban.
(-)
Mùn ni lɛ̀ ǹdàli she Stɛ̀fanà, Fòrtùnatù ɓon lɛ̀ Àkàyìkû ɓɛnnâ kɛ cì shɛ̂m. Ɓɛ kiân lɛꞌ sɛ ɓe mùn m̀ɓàkàꞌ fɛ nlim nun kpæ̀li. À si lɛ ǹyɛn yɛ mùn tà ɓon yɛnni ton wɛ̌ ɓyin hwæn ɓɛ mùn tǎ yɛn.
Ɓɛ tɛtâ mùn zwùm m̀banmbɔꞌ wɛ̌ tà shɛ ɓɛ sɛtâ kuꞌ ɓyin tɛ̀ti. Paꞌ ɓwum sɛ li si, ɓænnênì lɛ ɓon mɛ̀ fyàꞌ ɓî, ɓyin fɔsì ɓon ŋwum ywɔli.
Mɛ̀ ŋkwìn ɓwum Mvɛ̀nnswæ̀b nyɛ̌ fɛ ŋgyɔꞌ Àzî nun hwæsi ɓyin. Àkyìlâ ɓon lɛ̀ Prìsî, kònndì lɛ̀ ŋ̀kwìn ɓwum Mvɛ̀nnswæ̀b ye ta swɔlaꞌ ɗwon nyan gbaꞌ hwæsi ɓyin lwɛn lɛ̀ ntwiꞌ m̀ɓæti yɛ ɓyin ti ɓæti lɛ̀ ɓon kɛ nywi Yesù Kristò.
Ɓwum Mvɛ̀nnswæ̀b ɓye mbyî fɛ hwæn hwæsi tì kuꞌ ɓyin. Mùn yili tì kuꞌ lɛ ɓyin hwæsi ɓwùlu wɛ̌ tà shɛ sɛ cibbi lɛ mɛ̀ ŋgyinni hwæsi ɓon nɛꞌ.
Cìcì mɛ hwæsi sɛ lwæbmɛ sɛ, mǔn nɛꞌ Pɔ̂l nɛ kɔi son lɛ̀ fyàꞌ yɛ̂m.
Ɓɛshɛ mwum ndɔꞌ tà ka Nyɛli nyɛꞌ Yesù Kristò yili, M̀vɛ̀nnswæ̀b zæbsi nun. Mùn shɛ̀ lɛ: «Màrànâ tà», sù ni lɛ: Nyɛli nyɛꞌ Yesù Kristò, kìîn!
Nyɛli nyɛꞌ Yesù Kristò ŋgænnì ɓyin.
Mùn yili ɓyin, ɓyin ɓɛ ti ɓwum Yesù Kristò wɛ̌ mùn, ɓyin ɓi mùn nlim nun kwan mèan hwæn.
<font color=teal>Ɗèwà She Mɛ Mɓì Sɛ Pɔ̂l Kɔe Lɛ̀ Ŋ̀kwìn Ɓwum Yesù Kristò Ye Kòrɛ̂n</font>Mɛ̀ hwæsi Pɔ̂lMùn Pɔ̂l, mùn ni ci-ntwum Yesù Kristò ntwiꞌ sɛ M̀vɛ̀nnswæ̀b nɛ kɛ mun li. Ɓwiꞌ ɓɛ kɔi ɓyin ɗèwà ton sɛ ɓwiꞌ lɛ̀ ŋgyinni nyɛꞌ Tìmòtê. Ɓwiꞌ kɔi son lɛ̀ ŋ̀kwìn ɓwum Mvɛ̀nnswæ̀b ye kɛ Kòrɛ̂n, kònndì lɛ̀ ɓwum ɓyon ɓye fɔꞌ ɓɛ ta tòn kɛ ŋgyɔꞌ Àkàyî nun hwæn.
Ce nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì ɓyin, ɓɛ fɛ ɓyin flɔa.
Ǹyili yɛ Pɔ̂l tǎ M̀vɛ̀nnswæ̀b osɔ̀kɔ̀ꞌ yiliFɛêni ǹtwu lɛ̀ M̀vɛ̀nnswæ̀b nɛ ɗyi Ce Nyɛli nyɛꞌ Yesù Kristò. À ni Ce ci-kwɛ̀nnzǐ nlim, nun nɛ ta ɓwiꞌ mɛ̀ nlim flɔsi kwan hwæn.
À tà ɓwiꞌ nun flɔsi kɛ mɛ̀ vɛ̀nɛ̀ꞌ nyɛ̌ ɓwiꞌ ta yɛn nun hwæn. M̀flɔsi nlim màzwùm ta cì, ǹlim ton ɓwiꞌ zwum pyǐ, li, ɓwiꞌ woli ɓwiꞌ flɔsi tì kuꞌ ɓwùlu ɓye ta mɛ̀ vɛ̀nɛ̀ꞌ yɛnni kyikyi.
Ɓwiꞌ ta mɛ̀ vɛ̀nɛ̀ꞌ yɛnni mèan wɛ̌ tà shɛ Yesù Kristò yɛnne mbyî kɛ cɛ̌ ŋgyɔ̂ꞌ wan. M̀banmbɔꞌ kuꞌ, ɓwiꞌ ta flɔꞌ nlim cinni kɛ ntwiꞌ yon.
Ɓɛshɛ ɓwiꞌ ta vɛ̀nɛ̀ꞌ yɛnni, ywum màzwùm ta lànnzì li lɛ̀ ɓyin ton kɛ flɔa nun, ɓyin cinni tì ǹzison. Son, ɓɛshɛ ɓwiꞌ cinnâ flɔꞌ nlim, ywum màzwùm ta kuꞌ lànnzì li lɛ̀ ɓyin cinni flɔa. Flɔa màzwùm yɛ̌ ɓyin ŋ̀kimmɔꞌ fɛ lɛ̀ ɓyin fyimnzi mɛ̀ vɛ̀nɛ̀ꞌ nyɛ̌ m̀bɔꞌ nyɛ̌ ɓwiꞌ ta kuꞌ yɛn.
Li, ɓwiꞌ ta zwùm tɛ̀li lɛ̀ ɓyin, ntwiꞌ sɛ ɓwiꞌ limmi lɛ ɓwiꞌ ta vɛ̀nɛ̌ꞌ fɔꞌ yɛnni ɓwiꞌ lɛ̀ ɓyin, ɓwiꞌ yɛ tì kuꞌ flɔꞌ nlim cinni ɓwiꞌ lɛ̀ ɓyin.
Mɛ̀ ŋgyinni ɓyɛ̂m, ɓwiꞌ yili kan ɓyin ton ɗin shìkì ɓyin shi vɛ̀nɛ̀ꞌ sɛ ɓwiꞌ yɛnni kɛ Àzî lìmmi. Vɛ̀nɛ̌ꞌ màzwùm leân ɓwiꞌ mwù, ɓwiꞌ ɓe kàn tî zwùm tɛ̀li lɛ̀ ǹzison shɛꞌ.
Ɓwiꞌ nɛꞌ, ɓwiꞌ ɓe ɓàkàꞌ kɛ mɛ nlim nun lɛ ɓɛ yɛ ɓwiꞌ wu. Swum màzwùm cie li lɛ̀ sɛ lisàꞌ ɓwiꞌ lɛ ɓa ɓwiꞌ tɛꞌ zwùm lɛ̀ ɓwiꞌ nɛꞌ. Son, ɓwiꞌ sukuꞌ zwùm tɛ̀li lɛ̀ M̀vɛ̀nnswæ̀b nɛ tǎ ɓwum yìmnzi kɛ ywi nun.
Ywi nɛ ɓe lɛ̀ ɓwiꞌ yɛ ywi ni, à nywæ̀sì ɓwiꞌ. À ywìmɛ tì ɓwiꞌ nywæ̀si li kwan ndɔꞌ. À si li, ɓwiꞌ ta zwùm tɛ̀li lɛ̀ nun lɛ nun nɛ yɛ tì ɓwiꞌ nywæ̀si.
Ti lɛ̀ ɓyin, ɓyin yɛ ɓwiꞌ kpea kɛ ŋkeli yɛ ɓyin yɛ keli kɛ ntwiꞌ yɛꞌ. Mɛ̀ ŋkeli nɛ ɓwum mèan yɛ keli, M̀vɛ̀nnswæ̀b yɛ̌ nun fyònnzi. Li, màn ɓwum yɛ̌ nun osɔ̀kɔ̀ꞌ yili lɛ̀ lwɛn nɛ nun cì kɛ ntwiꞌ yɛꞌ.
Swum sɛ cie Pɔ̂l fyònne kǎn ɓe kɛ Kòrɛ̂nƁwiꞌ cinni mbyi nshelaꞌ nywi, à si lɛ ǹlim ti ɓwiꞌ zwum pyǐ lɛ̀ she kwǔ kɛ̀n shɛꞌ si sanmi kɛ cɛ̌ ŋgyɔ̂ꞌ wan, a lan lɔꞌ ɗyě, she kɛ nyinnìm shɛꞌ ɓwiꞌ lɛ̀ ɓyin. Kon mwum wan sɛ cì kan, kwɛ̀nnzǐ nlim Mvɛ̀nnswæ̀b sɛ ɓe ɓwiꞌ kɛ̀nnzi.
<sup>(13-14)</sup> Kɛ yi ɗèwà yɛꞌ nun, ɓwiꞌ tà ka swum kyìbli ndɔꞌ kɔi a lan kuꞌ swum sɛ ɓyin woli kim ɓyin nzanŋgaꞌ, ɓyin konndì son ywo. Swum sɛ ɓyin ywɔe kǎn mbyî lwɛn, mùn fɔ̀kaꞌ lɛ ɓyin yɛ son ywɔti jenɛ seansean. Li, nywɔꞌ nɛ Nyɛli nyɛꞌ Yesù yɛ̌ ɓɛ̀n, ɓyin yɛ nywi shelea ntwiꞌ yɛꞌ, ɓwiꞌ shelaꞌ tì kuꞌ ntwiꞌ yin.
(-)
Mùn sɛte kɛ̀ mbyî lɛ mùn yɛ̌ fyi kɛ nsòn yin kɛ kɛ̀n sɛ mun kɛ̀nmɛ kɛ Màsèdwân. Li, kwan sɛ mùn yɛ̌ tì fyònnì ɓe ŋ̀waì ye kɛ Màsèdwân, mùn kònndì ɓyin yɛnni, lɛ̀ ɓyin kà fɔ̀si mun kɛ̀n she mùn kɛ̀nmɛ kɛ Jùdê.
Kwan sɛ mùn kɛ̀kea mɛ̀ mwù lɛꞌ màzwùm li, ɓyin ta fɔ̀kàꞌ lɛ mùn cǐ wɛ̌ mwum nɛ tǎ lɛlɔꞌ kɛ zwozwô ɗin? Kwan sɛ mùn kɛ̀kea mɛ̀ mwù lɛꞌ nyɛ̀m, mɛ̀ mɓàkàꞌ mwum wan nɛ twɔti mùn lɛ mùn ci li? Kɛ nyě yi, mùn wòli kim mùn cinni mɛ̀ ŋwum mɓì, mun yilimɛ, mùn ɓyìnnɔ̀ꞌ tì nùn?
Ayi, m̀bɔ̀kì nɛ M̀vɛ̀nnswæ̀b ni lɛ̀ ɓwiꞌ kwan hwæn, mùn ɓǎ mwum nɛ tǎ lɛꞌ yili, kɛ nyě yi, mùn kwɛbsi tì ŋwum ɓe.
Ntwiꞌ Yesù Kristò Mwɛn Mvɛ̀nnswæ̀b nyɛ̌ ɓwiꞌ ɓe lɛli kɛ nywi yon kɛ nyinnìm shin nun, ɓwiꞌ lɛ̀ Sìlasì, Tìmòtê lɛ̀ mùn nɛꞌ, ǎ kǐn kǎn cɛ̌ ŋgyɔ̂ꞌ wan lɛ̀ ǹzæ̌ꞌ lɛꞌ ɓî yɛ kɛ ŋwum. Ǹzæ̌ꞌ lɛꞌ màzwùm yi lɛ m̀ɓyìnnɔ̀ꞌ ɓon lɛ̀ ǹyili. Son, Yesù lìsaꞌ lɛŋkæ̀m Mvɛ̀nnswæ̀b kɛ nywi yon.
Mɛ̀ ŋkàli Mvɛ̀nnswæ̀b hwæn cinni ǹlwinni kɛ nywi yon. Li, kɛ nywi Yesù ɓwiꞌ ta lɛꞌ lɛ: « <font color=blue>Àmɛ̀n</font>», lɛ̀ ɓwiꞌ fɛ ǹtwu lɛ̀ M̀vɛ̀nnswæ̀b.
Mwum nɛ tǎ cì ɓwiꞌ ɗyi kimmi kɛ nywi Kristò, ɓwiꞌ lɛ̀ ɓyin hwæn, ni M̀vɛ̀nnswæ̀b. Nun nɛꞌ nɛ yæn ɓwiꞌ lɛ̀ kwǔ kɛ̀n shɛꞌ ɓɛ kyi kɛ nyinnìm ɓwum nun.
À ɗæ̀n ɓwiꞌ m̀ɓùꞌ nywi lɛ̀ ɓwiꞌ ɓɛ ɓwum ɓyon. M̀ɓǔꞌ màzwùm yi M̀pùn Nsanmi nɛ nun kɛ̀ kɛ mɛ nlim nyɛꞌ nun. M̀pùn Nsanmi ni tǎ lìsàꞌ lɛ M̀vɛ̀nnswæ̀b yɛ̌ tì ɓwiꞌ ywum lwukea ndɔꞌ fɛ, ye nun kɛ̀â ɓwiꞌ kɛ cì shon.
M̀vɛ̀nnswæ̀b nɛ ɗyi shìtàkwù shɛ̂m, mùn kwinne ŋ̀kìn ye kɛ cì shin ntwiꞌ sɛ mǔn yili kan mùn yɛnnzi ɓyin vɛ̀nɛ̀ꞌ.
Àma, sɛ ɓa lɛ ɓwiꞌ yili ɓwiꞌ ci ɓyin dòlɛ̀ꞌ kɛ nywi mbɔ̀kì nɛ ɓyin yɛ mbyi Yesù ɗwon, ntwiꞌ ɓyin ti kimmi kɛ nɗwon mbyi Yesù nun. Son, ɓwiꞌ yili lɛ ɓwiꞌ ci she ɓwiꞌ lɛ̀ ɓyin ɓǎ ǹlim nlwukaꞌ ɓyin.
Son sɛ ci mùn shɛ̀ lɛ, mùn ɓà tî fyòìn ɓe kɛ cì shin, lɛ̀ mɛ̀ nlim nyin læ̀kì yimmi tì ɓe.
Ntwiꞌ sɛ mun cì mɛ̀ nlim nyin ɓyɛb kɛ zwum, yà mwum nɛ yɛ tì cì ǹlim lwukaꞌ mùn ɓe, a shi kuꞌ ɓɛ ɓyin, ɓyin ɓɛ mùn yɛ̌ cì ǹlim ɓyɛb ɓyin zwum ɓi?
Li nɛ ci, mùn kɔe ɓyin ɗèwà ton si. Mǔn ɓe kǎn yili mùn ɓɛn kɛ cì shin, ǹlim ɓyɛb mùn zwum lɛ̀ ɓwum ɓɛ ɓe lɛ̀ ɓɛ yɛ mùn ǹlim lwusi zwum. Ntwiꞌ sɛ mùn lìmmi lɛ̀ lɛŋkæ̀m lɛ, kwan sɛ ǹlim ta mun lwukea, ɓyin hwæn, ɓyin ɓi kuꞌ lɛ̀ ǹlwukaꞌ nlim.
Kwan sɛ mùn kɔe ɓyin ɗèwà si, mùn ɓe lɛ̀ m̀fyonŋgaꞌ kɛ nlim lɛ̀ mɛ̀ ɗuꞌ ɓi mùn kɛ mɛꞌ. Mǔn kɔe kǎn lɛ mùn ɓyɛbsi ɓyin ǹlim, son, ɓǎ ɓyin limmì m̀bɔ̀kì nɛ mùn tà ɓyin yili.
Swìênì mvub nywi mwum nɛ pyìâ lɛꞌƁɛshɛ mwum ndɔꞌ cì ǹyimmi ɓɛn, mùn nɛ nun ɓyɛbsi kan ǹlim zwum, son ɓyin hwæn. Lɛ̀ mǔn læ̀kì kwùm nùn, ŋ̀kwìn ɓwum ɓyindɔꞌ kɛ nyinnìm shin nun.
Vɛ̀nɛ̀ꞌ she ŋ̀kwìn ɓwum yɛnnzi mwum màzwùm wolâ.
Li, jenɛ à si lwɛn lɛ ɓyin swi nun mvub nywi, ɓyin flɔsi nun ǹlim kɛ zwum ɓǎ mɛ̀ yiye ɓyon læ̀kì nun mbyi ɓwusi.
Mùn tà ɓyin swulea kɛ ɓe nyě yi lɛ, cìênì nun lwɛn lɛ̀ nun limmì lɛ ɓyin yili nun.
Li, ŋ̀kɔꞌ yɛ mùn kɔi ɓyin ɗèwà si, mùn kɔe son lɛ̀ mùn ɓwɛb ɓyin, lɛ̀ mùn cɛ fɛꞌ ɓɛshɛ ɓyin ɓi ywɔli kɛ ywum yɛ mùn tà ɓyin lìsea nun.
Kwan sɛ ɓyin ta mwum ndɔꞌ nɛ cìâ ɓyɛbbi mvub swì nywi, mùn kuꞌ, mùn tà kuꞌ nun mvub swǐ nywi. Ntwiꞌ ɓɛshɛ nun cìâ ɓyɛbbi ndɔꞌ kɛ nywi yɛ̂m, mùn tà nun mvub swǐ nywi, mùn tǎ cì li kɛ ntwiꞌ yin kɛ swiꞌ Yesù Kristò.
Ǹcì yɛ mùn cǐ li, à yi ntwiꞌ ɓwiꞌ læ̀kì Satæ̀n mbyi ɗonnzi nlwon lɛ̀ nun pli ɓwiꞌ fyàꞌ mwu, ntwiꞌ sɛ ɓwiꞌ limmi ɓyɛbbi nɛ nun yili nun ci ɓwiꞌ.
M̀fyonŋgaꞌ Pɔ̂l kɛ Tròâsɛ̀M̀ɓɛ̀n yɛ mun ɓɛ̀nni kɛ Tròâsɛ̀ lɛ̀ mùn shɛ Ǹtwum Lwɛn kɛ nywi Yesù Kristò, mùn kɛ̀n yɛn lɛ Nyɛli nyɛꞌ fɛ mùn mbyi nɛ mùn yɛ̌ she cǐ kwe.
Son, ǹlim ɓe kàn mûn zwum pyǐ, ntwiꞌ sɛ mǔn cinni kan ŋgyinni nyɛꞌ Tîtɛ̀. Li nɛ ci mǔn mgbæ̀nni kan kwe, mùn lɛb ɓon, mùn kɛ̀nnɔ̀ꞌ mùn mbyî kɛ Màsèdwân.
She sɛ M̀vɛ̀nnswæ̀b fɛ lɛ̀ mɛ̀ ci-ntwum ɓyonǸtwu ɓɛ lɛ̀ M̀vɛ̀nnswæ̀b ntwiꞌ sɛ nun tà ɓwiꞌ kɛ̀nnzi lɛ̀ ǹdàli kwan hwæn kɛ nyě Yesù Kristò, ɓǎ nun lisàꞌ lɛ à lèân wì, ɓwiꞌ ti ɓwum ɓyon. Nun nɛ fɛ ɓwiꞌ she kɛ fyaꞌ lɛ̀ ɓwiꞌ ci ɓwum limmì Yesù yì cìcì hwæn, wɛ̌ mlǎꞌ ŋgwɔ̂ꞌ mɛ nwùm lwɛn yɛ ta mɛ̀ nwùm yon læ̀mnzi cìcì hwæn.
Ɓwiꞌ ɓi wɛ̌ mlǎꞌ ŋgwɔ̂ꞌ mɛ nwùm lwɛn yɛ lwukaꞌ M̀vɛ̀nnswæ̀b ǹlim. Ɓwum ɓye yilâ lɛ M̀vɛ̀nnswæ̀b swæti ɓon, ɓɛ ta mɛ̀ nwǔm màzwùm ywo, m̀banmban kuꞌ lɛ̀ ɓwum ɓɛ ta ɓon nɛꞌ ɓwusi.
Kɛ cìcì ɓwum ɓye yilâ lɛ M̀vɛ̀nnswæ̀b swæti ɓon, ɓɛ ta mɛ̀ nwùm lwɛn ywo, ye lisaꞌ lɛ ɓɛ yɛ ǹzison cinni. Kɛ cɛ̌ ɓwum ɓye ta ɓon nɛꞌ ɓwusi, ɓɛ ta mɛ̀ nwùm ywi ywo ye lisaꞌ lɛ ɓɛ yɛ ywi nùn. Kɛ à si li, yà mwum nɛ woli à cì she nlæ̀mnzǐ lɛꞌ Mvɛ̀nnswæ̀b si lɛ̀ ŋ̀kimmɔꞌ yon? Mwum ndɔꞌ ɓǎn.
Son, M̀vɛ̀nnswæ̀b nun nɛꞌ nɛ fyie ɓwiꞌ. Ɓwiꞌ ɓa wɛ̌ ɓyindɔꞌ lɛ̀ ɓwum ɓye ta ɓwum mbɛ̀ti, ɓɛ kà kyǐ lɛꞌ Mvɛ̀nnswæ̀b ɓǎ ɓon yê lòn. Son, ɓwiꞌ ta lɛli lɛ̀ ǹlim fɔꞌ kɛ swiꞌ Mvɛ̀nnswæ̀b ntwiꞌ sɛ ɓwiꞌ ti ɓæti lɛ̀ Yesù Kristò.
Mɛ̀ ci-she ɓye ta lɛꞌ ŋgwòn nywæb sannziǸzæ̌ꞌ lɛꞌ yɛ mùn lɛli yɛ, ɓyin yɛ shɛ̀ lɛ ɓwiꞌ ɗunmâ tì nywi shelea ɓe? Kɛ̀ ɓyin yili lɛ ɓwiꞌ ci wɛ̌ ɓyindɔꞌ lɛ̀ ɓwum, ɓɛ kin kɛ cì shin lɛ̀ yì ɗèwà kɛ fyaꞌ, ye lisaꞌ lɛ à ɓi mɛ̀ ci-she ŋkæ̀mŋkæm? Kɛ̀ shindɔꞌ ɓyin yili lɛ ɓwiꞌ cibbi ɓyin yì ɗèwà yi fyaꞌ?
Ayi, ɓwiꞌ ɓa cì li, ntwiꞌ sɛ ɓyin nɛꞌ, ɓyin ɓɛ ɗyi wɛ̌ ɗèwà shɛꞌ, she ɓɛ kɔꞌ kɛ mɛ nlim nyɛꞌ nun. Mwum hwæn wòli kim à limmì son, à nzanŋgaꞌ tì kuꞌ.
À si mwum hwæn mɛꞌ seansean lɛ ɓyin ɓi ɗèwà she Yesù Kristò kɔi, à næ̀mnzì son kɛ fyaꞌ yɛꞌ. Yesù kɔꞌ kan ɗèwǎ ton sɛ lɛ̀ ŋ̀gɔ̀ꞌ ɗèwà, son, à kɔꞌ son lɛ̀ M̀pùn Mvɛ̀nnswæ̀b, M̀vɛ̀nnswæ̀b nɛ ɗyi ǹzison. Ǎ kɔꞌ kan son kɛ ɓlon sɛ ɓɛ paꞌ lɛ̀ ŋ̀gwɔ̀ꞌ, à kɔꞌ son kɛ mɛ nlim ɓwum nun.
Ntwiꞌ sɛ ɓwiꞌ wòli kan kim ɓwiꞌ shɛ lɛ ɓwiꞌ yɛ she màzwùm lwinnzi lɛ̀ ɓwiꞌ nɛꞌ. Ŋ̀kimmɔꞌ yɛꞌ hwæn ta waì fyaꞌ Mvɛ̀nnswæ̀b.
Ntwiꞌ sɛ nun nɛ fɛ ɓwiꞌ kim lɛ̀ ɓwiꞌ ɓɛ mɛ̀ ci-ncì she ɓyon, ɓǎ ɓwiꞌ sannzi lɛꞌ ŋgwòn nywæb lɛ̀ ɓwum. Ŋ̀gwòn nywæb màzwǔm, à ɓǎ lɛ ɓwiꞌ ɗwon mɛ̀ lwuà ɓye ɓɛ kɔe ǹdìkàꞌ ŋwê, son, ɓwiꞌ mwumnzi M̀pùn Nsanmi. Ntwiꞌ sɛ mɛ̀ lwuà ta ɓwum lìsea lɛ ɓɛ ɓwuâ mbyi Mvɛ̀nnswæ̀b, ɓɛ yɛ ywi. Son, M̀pùn Nsanmi tà ɓwiꞌ ǹzison fɛ.
Mɛ̀ lwuà ɓye M̀vɛ̀nnswæ̀b fɛe Mòîzɛ̀, à kɔâ ɓon kɛ yi ɓlon yɛ ɓɛ paꞌ lɛ̀ ŋ̀gwɔ̀ꞌ. Kɛ kwan màzwùm nun, ǹtwu Mvɛ̀nnswæ̀b cie lɛ fli mɛꞌ Mòîzɛ̀ ɗunmi ɗwùmnàꞌ ǹzwɔnzwɔ̀ꞌ, han mvu ɓwum Izràɛ̂l wòli kan kim ɓɛ cɛ nun mɛꞌ. Kànmbɛꞌ, ǹɗwùmnǎꞌ màzwǔm yɛ ti kuꞌ ɓon mlɔ̀ꞌ nùn. Li, mɛ̀ lwuà ɓɛnne kɛ ŋgyɔ̂ꞌ wan lɛ̀ ǹtwu, ɓon ɓɛ ta ɓwum lìsea lɛ ɓɛ ɓwuâ mbyi Mvɛ̀nnswæ̀b, ɓɛ yɛ ywi. Kɛ ǹtwu yan ɓe twun li,
yì kæ̀mmì nyi yɛ M̀vɛ̀nnswæ̀b yɛ̌ kuꞌ shǐ ǹtwu yon lìsea kɛ nywi she sɛ M̀pùn Nsanmi tǎ cì?
Ɓɛshɛ mɛ̀ lwuà ɓye ta cì kyìtæ̀ꞌ ɓæn ɓwum ta ǹtwu Mvɛ̀nnswæ̀b lìsea, yì kæ̀mmì nyi yɛ she sɛ Ǹtwum Lwɛn yɛ ta ɓwum swæti yɛ shǐ ǹtwu Mvɛ̀nnswæ̀b lìsea, a lan li?
Ɓwiꞌ woli kim ɓwiꞌ lɛꞌ lɛ, swum sɛ sɛte ǹtwu cinni, a ɓa tî lɛ̀ ǹtwu, ntwiꞌ sɛ ǹtwu ndɔꞌ ɓɛnnâ jenɛ yɛ lan ye mbyî.
Ɓɛshɛ swum sɛ mgbæ̀nne kǎn mbyî cinne ǹtwu, yì kæ̀mmì nyi lɛ̀ she yɛ tòn ɗwùmɗwùm?
Ǹlim ta ɓwiꞌ ɗyi kɛ lɛꞌ màzwùm nun, son sɛ ci ɓwiꞌ ta lɛli mwù zwô kɛ nyinnìm ɓwum nun.
Ɓwiꞌ ɓa wɛ̌ Mòîzɛ̀ nɛ ɗwɔke fli mɛꞌ shon lɛ̀ plè ndɔꞌ ɓǎ mvu ɓwum Izràɛ̂l læ̀kì ǹdǔꞌ ŋwanni yɛnni.
Mvu ɓwum Izràɛ̂l màzwùm ɓe mwù kimmi. A kiìn ɓɛ̀n jenɛ, ɓwɛn ɓyan ɓi kuꞌ m̀banmban li. Kwan sɛ ɓon ta yì ɗèwà yɛ kɛ pwìn ŋgwòn nun nzanŋgea, ɓɛ ywɔꞌ kan. À si wɛ̌ plè màzwùm kɛ ɓon mɛꞌ ǹɗwɔki. Sukuꞌ mwum fyonnì fyaꞌ Yesù Kristò, plè màzwǔm kà pæ̀li.
Mùn shɛ̀ ɓyin lɛ̀ lɛŋkæ̀m lɛ, a kiìn ɓɛ̀n ɗyě, kwan sɛ mvu ɓwum Izràɛ̂l ta mɛ̀ lwuǎ Mòîzɛ̀ nzanŋgea, plè màzwùm kɛ ɓon kɛ mɛ nlim nun ǹɗwɔki.
Son, kwan sɛ mwum tǎ yònnì mbyi Yesù Kristò nun, ɓɛ ta plè màzwùm pæ̀li.
Ntwiꞌ sɛ Nyɛli nyɛꞌ Yesù ni swum fɔꞌ ɓon lɛ̀ M̀pùn Nsanmi. Li, cìcì sɛ M̀pùn Nyɛli nyɛꞌ ni kwe, tǒn mgbonmgbon si kwe.
Ɓwiꞌ hwæn, ɓwiꞌ ta ǹtwu Nyɛli nyɛꞌ Yesù yɛnni, shìkì ɓwiꞌ ɗwɔki mɛꞌ lɛ̀ plè. Kɛ nyɛn yɛ ɓwiꞌ ta nun yɛnni li, ɓwiꞌ ta fyònnì wɛ̌ nun, ǹtwu yɛꞌ ta kònndì mbyimbyî ɓǎ yɛ ɓɛ wɛ̌ yon. Swum sɛ M̀pùn Nyɛli nyɛꞌ kǐn cì, à si.
Ɓwæꞌ tà ka mɛ̀ Pɔ̂l cǐ lɛ̀ ǹshɛ̌ Ntwum LwɛnM̀vɛ̀nnswæ̀b fɛe ɓwiꞌ she si kɛ fyaꞌ kɛ kwɛ̀nnzǐ nlim shon nun. Li nɛ ci ɓwiꞌ tà ka mwù ɓwæti lɛ̀ son.
Ɓwiꞌ kɛsâ nywi lɛ̀ mɛ̀ lɛꞌ kwɛ̀nnjin nɛ ɓwum ta cì kɛ mɛ gwùmnì nun. Ɓwiꞌ tà ka ɓwum pɔkea, shìkì ɓwiꞌ kwɛbsi kuꞌ swum ndɔꞌ kɛ lɛꞌ Mvɛ̀nnswæ̀b nun. Son, ɓwiꞌ ta fyǒn cì lɛ̀ ɓwum limmì lɛŋkæ̌m màzwùm seansean. Ɓwiꞌ yili lɛ mwum hwæn yili ŋ̀gwòn kɛ lɛꞌ sɛ ɓwiꞌ ta lɛꞌ nun kɛ swiꞌ Mvɛ̀nnswæ̀b.
Son, ɓyindɔꞌ ɓi kwe ɓye ywɔti kan Ǹtwum Lwɛn yɛ ɓwiꞌ ta shɛ̀ yɛ. À si li kɛ cɛ̌ ɓwum ɓye yɛ ɓwu nùn.
Ɓwum màzwǔm tà ka ywɔti ntwiꞌ sɛ ǹswæ̀b yɛ cɛ̌ ŋgyɔ̂ꞌ wan shimndâ ɓon mɛꞌ lɛ̀ ɓɛ læ̀kì ŋ̀wanŋwan she kanndi ɓon yɛnni. Ŋ̀wanŋwan màzwùm si Ǹtwum Lwɛn yɛ ta ǹtwu Yesù Kristò lìsea. Nun, Yesù Kristò nɛ ɗyi popò gwili Mvɛ̀nnswæ̀b.
Kwan sɛ ɓwiꞌ ta lɛꞌ Mvɛ̀nnswæ̀b shɛ̌, ɓwiꞌ tà ka ǹzæ̌ꞌ lɛꞌ shɛ̌ ɓe kɛ nywi yɛꞌ nɛꞌ, ɓwiꞌ ta lɛli kɛ nywi Yesù Kristò. Ɓwiꞌ lɛ: Yesù Kristò nɛ ɗyi Nyɛli ywum hwæn. Ti lɛ̀ ɓwiꞌ, ɓwiꞌ ɓi mɛ̀ ci-ncì she ɓyin kɛ ntwiꞌ yon.
Kɛ nɗunmi ŋgyɔ̂ꞌ wan nun, M̀vɛ̀nnswæ̀b lɛle lɛ: «Ŋ̀wanŋwan kwan kɛ njimmi nun», M̀vɛ̀nnswæ̀b m̀bɔꞌ màzwùm nɛ ci ŋ̀wanŋwan ta ɗwùm kɛ mɛ nlim nyɛꞌ nun, lɛ̀ ɓwiꞌ yɛn ǹtwu Mvɛ̀nnswæ̀b yɛ ta ɗwùm kɛ fli mɛꞌ Yesù Kristò zwɛm.
Vɛ̀nɛ̀ꞌ she jenɛ, lɛ̀ ǹtwu ye kɛ mbyî nlim ɗɛbƁwiꞌ cinni ǹjònndì màzwùm, son, ɓwiꞌ ɓi ɓwæli wɛ̌ yì ɗɛblê kɔꞌ. M̀vɛ̀nnswæ̀b nɛ ci li ɓǎ ɓwum limmì lwɛn lɛ ŋ̀kimmɔꞌ twun ǹcǐ she màzwùm wai kɛ cǐ shon, a tà ka waꞌ kɛ nywi yɛꞌ.
Ɓwiꞌ nɛꞌ, ɓwiꞌ ta yì vɛ̀nɛ̀ꞌ yɛnni mɛ̀ ŋgyinŋgyin, son, yɛ làn ka ɓwiꞌ mwù. Ɓwiꞌ ta fyonŋgaꞌ, son, ɓwiꞌ tà ka ɓwæꞌ kwɛ̀nnzi.
Ɓɛ zæbsi ɓwiꞌ, son, M̀vɛ̀nnswæ̌b kyììli kan lɛ̀ ɓwiꞌ. Ɓɛ wɔꞌ ɓwiꞌ kɛ ŋgyɔꞌ, son, ɓɛ mlɔ̀si kan ɓwiꞌ ǹzison shɛꞌ.
Yì kwan hwæn ɓwiꞌ ta ywi Yesù lìsea kɛ kwæꞌ nywi nun, ɓǎ ɓwum yɛn ǹzison shon kɛ kwæꞌ nywi shɛꞌ nun.
Sɛ lisaꞌ lɛ, mɛ̀ ŋgyinŋgyin, ɓwiꞌ ta ywi shiɔꞌ kɛ ŋganŋgwu kɛ ntwiꞌ Yesù, ɓǎ ɓwum yɛn lɛ Yesù ni ǹzison kɛ kwæꞌ nywi shɛꞌ sɛ yɛ ywi nùn nun.
Li, ywi tà ɓwiꞌ yònnea kɛ nywi, son ɓyin, ǹzison si ɓyin nywi.
Ɓɛ kɔꞌ kɛ ɗèwǎ Mvɛ̀nnswæ̀b nun lɛ: «Swum sɛ mùn yilâ lɛ lɛŋkæ̀m sɛ, son sɛ mùn tǎ lɛli.» Li nɛ ci, ɓwiꞌ kuꞌ, swum sɛ ɓwiꞌ yilâ lɛ lɛŋkæ̀m sɛ kɛ mbyi Yesù nun, son sɛ ɓwiꞌ ta ɓyin shɛ̌.
Ɓwiꞌ limmi lwɛn lɛ M̀vɛ̀nnswæ̀b nɛ yìmnzi Nyɛli nyɛꞌ Yesù kɛ ywi nun, à yɛ̌ kuꞌ ɓwiꞌ yìmnzi wɛ̌ nun. À yɛ̌ cì ɓwiꞌ ɗyi kɛ swiꞌ shon ɓwiꞌ lɛ̀ ɓyin.
Ywum màzwùm ta lànnzì hwæn li ntwiꞌ yin, lɛ̀ kwɛ̀nnzǐ nlim Mvɛ̀nnswæ̀b læm nywi ɓwum mèan. Li, ɓɛ yɛ yæki màn ɓǎ ɓɛ yili M̀vɛ̀nnswæ̀b osɔ̀kɔ̀ꞌ. Ǹtwu Mvɛ̀nnswæ̀b yɛ kɛ̀n mbyî.
Vɛ̀nɛ̀ꞌ she ɓwiꞌ ta yɛn jenɛ fyôn ɓwiꞌ mɛꞌ ɗonmi, sɛ ɓɛ tì kɛ kwan kwæꞌ nun. Ntwiꞌ m̀fyimnzi yɛ ɓwiꞌ ta son fyimnzi, ɓwiꞌ yɛ ǹtwu ndɔꞌ cinni yɛ lan ywum hwæn, yɛ ton ɗwùmɗwùm.
Ɓwiꞌ tà ka ɓàkàꞌ kɛ nywi ywum yɛ kanndi ɓwiꞌ, son, ɓwiꞌ ta ɓàkàꞌ kɛ nywi ywum yɛ ɗyi kɛ cǐ Mvɛ̀nnswæ̀b. Ywum yɛ kanndi ɓwiꞌ yɛ, yɛ tà ka nòn kwan læ̀bbi, son, ywum yɛ ɗyi kɛ cǐ Mvɛ̀nnswæ̀b yi, yon yɛ ta tòn ɗwùmɗwùm.
Kwæꞌ nywi she nywæb sɛ ɓwiꞌ yɛ cinniƁwiꞌ limmi lɛ kwo fɛꞌ she ɗwun sɛ ɓwiꞌ ta tòn kɛ nlim fɛ ŋgyɔ̂ꞌ wan gwan, (she lisaꞌ lɛ kwæꞌ nywi shɛꞌ), ɓwiꞌ yɛ nye nɛ M̀vɛ̀nnswæ̀b fɔ̀si ɓwiꞌ kɛ ɗɛb cinni, nye nyɛ̌ mwum wan nɛ gwe kan. Nye màzwùm yɛ̌ ɓɛ ɗwùmɗwùm.
Kwan sɛ ɓwiꞌ kɛ kɛ cɛ̌ ŋgyɔ̂ꞌ wan nun, ɓwiꞌ ta fyon ntwiꞌ sɛ ɓwiꞌ suꞌ yili lɛ M̀vɛ̀nnswæ̀b fɛ ɓwiꞌ nye nywæb nyɛ̌ kɛ ɗɛb.
Li, kwan sɛ ɓwiꞌ yɛ ɗun kwe, ɓwiꞌ ɓa tì ɓɛ kɛ wan.
Son, tòn sɛ ɓwiꞌ ta tòn jenɛ kɛ ɗwun shɛꞌ si nun, ɓwiꞌ ta fyon wɛ̌ ɓwum ɓɛ lɛ̀ mɛ̀ nshe kyìblea kɛ mwu. A ɓa lɛ ɓwiꞌ yili ɓwiꞌ kpæꞌ kwæꞌ nywi sɛ ɓwiꞌ cinni ŋgyɔ̂ꞌ wan, son, ɓwiꞌ yili ɓwiꞌ cinni tì kuꞌ kwæꞌ nywi shɛꞌ kɛ ɗɛb, ɓǎ swum sɛ cinni ǹzison ɗwùmɗwùm kwɛbsi swum sɛ yɛ ywi nùn.
M̀vɛ̀nnswæ̀b nun nɛꞌ nɛ fɔꞌ ɓwiꞌ lɛ̀ ɓwiꞌ limmì paꞌ ŋkwɛbsi màzwùm, à fɛâ ɓwiꞌ M̀pùn Nsanmi nyon nɛ lisaꞌ lɛ à yɛ̌ tì ɓwiꞌ ywum lwukea ndɔꞌ fɛ, ye nun kɛ̀â ɓwiꞌ kɛ cì shon.
Kɛ à si li, ɓwiꞌ ta mɛꞌ kpæmmi kwan hwæn. Ɓwiꞌ limmi lɛ kwan sɛ ɓwiꞌ kɛ tòn kɛ kwæꞌ nywi ton sɛ nun, ɓwiꞌ kɛ læ̀bbi lɛ̀ cǐ tòn Nyɛli nyɛꞌ.
Tòn sɛ ɓwiꞌ ta tòn cɛ̌ ŋgyɔ̂ꞌ wan, ɓwiꞌ tà ka ywum Mvɛ̀nnswæ̀b yɛnni lɛ̀ mɛꞌ, son, ɓwiꞌ ta zwùm tɛ̀li lɛ̀ yon.
Ɓwiꞌ ta lɔꞌ mɛꞌ kpæmmi. Ɓwiꞌ lɛ: ǹdikàꞌ lɛ ɓwiꞌ kyiilì lɛ̀ kwæꞌ nywi ton sɛ lɛ̀ ɓwiꞌ kɛn tòn kɛ ke Nyɛli nyɛꞌ.
Son, swum zwimbyiꞌ sɛ ɓwiꞌ yili ɓwiꞌ ci, kwo fɛꞌ she ɓwiꞌ kɛ kɛ kwæꞌ nywi ton sɛ nun, kwo fɛꞌ she ɓwiꞌ kwean son nùn, à si lɛ ɓwiꞌ lwusi nun ǹlim kɛ zwum.
Ntwiꞌ sɛ ɓwiꞌ hwæn, ɓwiꞌ yɛ làn kɛ swiꞌ shon ɓǎ nun lannzì ɓwiꞌ kyìtæ̀ꞌ, lɛ̀ mwum hwæn cinni ɗɛ̀bbi yon kɛ lwɛn nɛ nun ɓe cì nun, shindɔꞌ ɓyɛbbi nɛ nun ɓe cì nun kwan sɛ nun ɓe kɛ kwæꞌ nywi shon nun.
Ǹtòn ɓæti lɛ̀ M̀vɛ̀nnswæ̀b kɛ nywi Yesù KristòKɛ nlìmmì yɛ ɓwiꞌ limmi li nun, ɓwiꞌ ta Nyɛli nyɛꞌ yi, son sɛ ci, ɓwiꞌ ta ɓwum ɓònnzi lɛ̀ ɓɛ kiìn Ǹtwum Lwɛn ywo. M̀vɛ̀nnswæ̀b lìmmi ɓwiꞌ lwɛn seansean. Li, mùn yili lɛ kɛ mɛ nzwon mɛ̀ nlim nyin nun, ɓyin limmì tì kuꞌ mùn seansean.
Ɓyin yɛ shɛ̀ lɛ ɓwiꞌ ɗunmâ tì nywi shelea ɓe? Ayi, son, ɓwiꞌ yili ɓwiꞌ wô ɓyin mbyi ɓǎ ɓyin shelaꞌ nywi kɛ ntwiꞌ yɛꞌ. Li, ɓyin yɛ ŋwum fyònnzì lɛꞌ cinni lɛ̀ ɓwum ɓye yili ɓɛ wɛsì ɓwiꞌ. Ɓon ɓɛ ta nywi shelea kɛ nywi ywum yɛ ɓon cinni kɛ mɛꞌ ɓwum. Son, a ɓɛ kan ɓon kɛ mɛ nlim nun.
Kɛ̀ ɓwiꞌ ɓi yì ɗyimi wɛ̌ tà shɛ ɓon ta lɛꞌ? Lɛ̀ lɛŋkæ̀m, ɓɛshɛ ɓwiꞌ ɓi yì ɗyimi, a si li ntwiꞌ Mvɛ̀nnswæ̀b. Son, ɓɛshɛ kon si ɓwiꞌ mwu lwinni lwɛn, a si ntwiꞌ ɓǎ ɓwiꞌ kpaꞌ ɓyin.
Ǹyili Yesù Kristò nɛ ta ɓwiꞌ kɛ̀nnzi lɛ̀ ɓwiꞌ ci she shon, ntwiꞌ sɛ ɓwiꞌ limmi lɛ mwum m̀bɔꞌ ywie kɛ ntwiꞌ ɓwum mèan, li, ɓon hwæn ɓɛ ywiâ kuꞌ lɛ̀ nun m̀ban.
À ywie ntwiꞌ ɓwum hwæn pæꞌ, li lɛ̀ ɓwum ɓɛ ɗyi ǹzison, ɓɛ læ̀kì ǹzison màzwùm twɛli lɛ̀ shan nɛꞌ, son, ɓɛ ci swum sɛ nun yili. Ntwiꞌ sɛ à ywi kɛ ntwiꞌ yan, M̀vɛ̀nnswæ̀b yìmnzì kuꞌ nun kɛ ntwiꞌ yan.
Kɛ à si li, ǹdìkàꞌ nɗunmi ye jenɛ, ɓwiꞌ tà ka tî suꞌ mwum ndɔꞌ cɛ kɛ fli mɛꞌ zwɛ̂m. Kwo fɛꞌ she ɓwiꞌ ɓe Yesù Kristò twɛli mbyî kɛ mɛꞌ zwɛm si, jenɛ, ɓwiꞌ tà ka tî nun twɛli li.
Kwan sɛ mwum ti m̀ɓæti lɛ̀ Yesù Kristò, à ti swum nywæb she lwɛn. Ywum yɛ ɓe mbyî leàn, jenɛ, ywum yɛ nun kɛ swiꞌ ti nywæbnywæb.
Ywum màzwùm hwæn li ta waì kɛ cǐ Mvɛ̀nnswæ̀b. Nun nɛ ci ɓwiꞌ ɓɛ ɓe ŋwum fɔꞌ ɓwiꞌ lɛ̀ nun kɛ ntwiꞌ she sɛ Yesù Kristò cìe. À fɛ ɓwiꞌ she nlìsàꞌ ɓwum mbyi nɛ ɓɛ yɛ tòn ŋwum fɔꞌ lɛ̀ M̀vɛ̀nnswæ̀b.
Ɓwiꞌ ta ɓon shɛ̌ lɛ M̀vɛ̀nnswæ̀b cìâ ɓwum ton ŋwum fɔꞌ lɛ̀ nun kɛ nyě Yesù Kristò. Ǎ tà ka tî ɓyɛbbi nyan cɛ. À fɛ ɓwiꞌ she nshɛ̌ lɛꞌ ntǒn ŋwum fɔꞌ si kɛ fyaꞌ.
Ɓwiꞌ ta lɛli kɛ ŋwum Yesù Kristò nun. À si wɛ̌ M̀vɛ̀nnswæ̀b nun nɛꞌ nɛ ta ɓwum lon kwan sɛ ɓwiꞌ ta lɛli. Ɓwiꞌ ta ɓyin swulea kɛ jin Yesù Kristò nun lɛ, yilênì lɛ ɓyin ɓɛ ŋwum fɔꞌ lɛ̀ M̀vɛ̀nnswæ̀b.
Yesù Kristò ɓe kǎn lɛ̀ ɓyɛbbi ndɔꞌ kɛ nywi, son, M̀vɛ̀nnswæ̀b kyìli nun ɓyɛbbi nyɛꞌ kɛ nywi, lɛ̀ kɛ mɓæti yɛ ɓwiꞌ yɛ ɓæti lɛ̀ nun, ɓwiꞌ fyonnì sanmi kɛ mɛꞌ Mvɛ̀nnswæ̀b.
Li, ɓwiꞌ ta she cǐ ɓwiꞌ lɛ̀ M̀vɛ̀nnswæ̀b m̀banmban. Ɓwiꞌ ta ɓyin swulea lɛ ɓa ɓyin gwannzì lwɛn nɛ M̀vɛ̀nnswæ̀b fɛâ ɓyin ni ɗinɗin.
Ntwiꞌ sɛ M̀vɛ̀nnswæ̀b tǎ lɛꞌ lɛ:«Kwan sɛ kwan ŋŋgæ̀nni wole, mùn ywɔe ŋ̀keli ywû.Ŋ̀gyìn swæti ɓwum wòle, mùn kìen wù kpea.»Cɛ lɛ fɛꞌ, kwan ŋŋgæ̀nni sɛ she. Ŋ̀gyìn nswæꞌ nɛ ɗyě.
Ɓwiꞌ yili kan ɓwiꞌ ci mwum m̀bɔꞌ ndɔꞌ pæ̀ꞌ kwù kɛ mbyi Mvɛ̀nnswæ̀b nun, ɓɛ læ̀kì she shɛꞌ wɛ̀si.
Son, kɛ ncǐ ywum hwæn pæꞌ nun, ɓwiꞌ ta lìsàꞌ lɛ ɓwiꞌ ɓi mɛ̀ ci-she Mvɛ̀nnswæ̀b. Ɓwiꞌ ta ǹlim ɓænni ǹzwɔnzwɔ̀ꞌ kɛ yi vɛ̀nɛ̀ꞌ nun, kɛ mɛ mfyonŋgaꞌ nun, kwo fɛꞌ kɛ moan ywi.
Ɓwiꞌ fyimnze kwan sɛ ɓon ɓe ɓwiꞌ ɓo, ɓɛ twɔꞌ ɓwiꞌ kɛ mɛ nye njè, ɓɛ twumnzi ɓwum lɛ̀ ɓɛ ci ɓwiꞌ ɓyɛbbi. Ɓwiꞌ cie mɛ̀ she ŋkyìbli, shi ɗye ɓe ɓwiꞌ ɓænni, lɛ̀ ǹjè kònndi ɓwiꞌ kwɛ̀nni.
A konndì ɓɛ, ɓwiꞌ ta ɓwum lìsea lɛ ɓwiꞌ ɓi mɛ̀ ci-she Mvɛ̀nnswæ̀b kɛ kwǔ kɛ̀n sanmi shɛꞌ nun, kɛ ncǐ yɛ ɓwiꞌ ta ywum cǐ lɛ̀ ǹlìmmì, kɛ mɓæn yɛ ɓwiꞌ ta mɛ̀ nlim ɓænni, kɛ lwɛn nɛ ɓwiꞌ ta ɓwùlu cǐ nun. M̀pùn Nsanmi ti ɓwiꞌ nywi. Ɓwiꞌ yili ɓwùlu lɛ̀ ǹlim fɔꞌ.
Ɓyindɔꞌ lɛ̀ ɓwum ta ɓwiꞌ twuli, ɓyindɔꞌ njilì tì kuꞌ ɓwiꞌ ɓe. Ɓyindɔꞌ ta ɓwiꞌ mɛ̀ lɛꞌ nlwukea shɛ̀kea kɛ nywi, ɓyindɔꞌ shɛ tì kuꞌ ɓwiꞌ mɛ̀ lɛꞌ mɓyibbɔa ɓe nywi. Ɓɛ ta ɓwiꞌ twɛli wɛ̌ mɛ̀ ci-mɛ mɓwɛ̀ꞌ, kànmbɛꞌ, ɓwiꞌ ta lɛŋkæ̀m shɛ̌.
Ɓɛ ta ɓwiꞌ twɛli wɛ̌ mɛ̀ kyìn, kwo fɛꞌ she ɓwiꞌ ɓi ɓwum lìmmi si. Ɓɛ ta ɓwiꞌ twɛli lɛ̀ yì ɗwon, kwo fɛꞌ she ɓwiꞌ ɓi ǹzison. Ɓɛ ta ɓwiꞌ vɛ̀nɛ̀ꞌ yɛnnzi shìkì ɓɛ wu ɓwiꞌ.
Ɓɛ ta ɓwiꞌ ǹlim ɓyɛbsi kɛ zwum, son, ɓwiꞌ ton lɛ̀ ǹlwukaꞌ nlim kwan hwæn. Ɓwiꞌ ɓi mɛ̀ ci-nzæmnzæm, son, ɓwiꞌ ta ɓwum ǹjònndì fɛ mèan. Ɓwiꞌ ɓi kɛ mɛꞌ wɛ̌ ɓwiꞌ ɓi mɛ̀ fyàꞌ pwìnpwìn, son, lɛ̀ lɛŋkæ̀m, ywum hwæn yi ɓwiꞌ kɛ fyaꞌ.
Mɛ̀ ŋgyinni ɓyɛꞌ, lan Kòrɛ̂n, ɓwiꞌ gwùmnze kǎn ɓyin swum ndɔꞌ, ɓwiꞌ shɛâ ɓyin ywum yɛ ɓe ɓwiꞌ mɛ nlim nyɛꞌ nun hwæn.
Ɓwiꞌ kwɛbsi kan ǹyili yɛ ɓwiꞌ cinni kɛ nywi yin, son, ɓyin ɓɛ kwɛbsi mɛ̀ nlim nyin lɛ̀ ɓwiꞌ.
Jenɛ, mùn yɛ̌ lɛli lɛ̀ ɓyin ɓɛ wɛ̌ ɓyin ɓi ɓwɛn ɓyɛ̂m. Mùn shɛ̀ ɓyin lɛ, cinnênì mɛ̀ mɓàkàꞌ m̀bɔꞌ kɛ nywi yɛꞌ wɛ̌ tà shɛ ɓwiꞌ cinni kɛ nywi yin, ɓyin wo mɛ̀ nlim nyin hwæn kɛ nywi yɛꞌ.
Ɓa ɓyin ɓæti mɛ̀ kwù lɛ̀ ɓwum ɓye tà ka mbyi Yesù ɗwonƁa ɓyin ɓæti mɛ̀ kwù lɛ̀ ɓwum ɓye tà ka mbyi Yesù ɗwon. Mɛ̀ ŋwè ɓyin ɓɛ ɓa ɓyi. Yǎ mɓwùkì yɛ ɗyi kɛ nyinnìm swum lwɛn lɛ̀ swum ɓyɛbbi? Ŋ̀wanni woli kim a ton kɛ cìcì fɔꞌ lɛ̀ njimmi?
Ɓyin fɔkaꞌ lɛ Yesù Kristò wòli kim à cinni tǒn ŋwum fɔꞌ lɛ̀ Satæ̀n? Mwum nɛ tǎ mbyi Yesù Kristò ɗwon, ǎ cinni kan mɛ̀ mɓàkàꞌ m̀bɔꞌ ɓon lɛ̀ mwum nɛ ɓyìnnɔâ mbyi Yesù.
M̀ɓwùkì ɓan kɛ nyinnìm nye Mvɛ̀nnswæ̀b ɓon lɛ̀ mɛ̀ swæ̌b fɔ̀kea. Ntwiꞌ sɛ ɓwiꞌ ɓi nyenswæ̀b nyɛ̌ Mvɛ̀nnswæ̀b nɛ ɗyi ǹzison tǎ tòn kɛ nlim. A si wɛ̌ tà shɛ nun nɛꞌ lɛle lɛ:«Mùn yɛ̌ tòn kɛ nyinnìm shan nun, ɓwiꞌ ɓa kyììlì ɓwiꞌ lɛ̀ ɓon.Mùn yɛ̌ ɓɛ M̀vɛ̀nnswæ̀b nyan, ɓon kuꞌ, ɓɛ ɓɛ ŋ̀kwìn ɓwum ɓyɛ̂m.»
Nyɛli nyɛꞌ M̀vɛ̀nnswæ̀b lɛle li, à kònndì ɓwum ɓyon shɛ̀ ɓe lɛ:«Weànì kɛ nyinnìm mɛ̀ ci-ncǐ ɓyɛbbi, ɓyin kyiilì lɛ̀ ɓon.Ɓa ɓyin yinndì ywum yɛ ɓa sanmi.Li, mùn yɛ̌ ɓyin yě.
Mùn yɛ̌ ɓɛ Ce nyin, ɓyin ɓɛ tì kuꞌ ɓwɛn ɓyɛ̂m.Ǹzæ̌ꞌ lɛꞌ yi wai ŋwum Nyɛli nyin M̀vɛ̀nnswæ̀b nɛ cinni ywum hwæn.»
Mɛ̀ ŋwè ɓyɛ̂m, kɛ mɛ̀ ŋkàli nɛ hwæn ni ǹyɛꞌ, ɓwiꞌ kɛsènì nywi lɛ̀ ɓyɛbbi nɛ tà ɓwiꞌ kwæꞌ nywi shɛꞌ gwànnzi. Mɛ̀ mɓàkàꞌ nyɛꞌ ɓɛ kuꞌ ǹsanmi. Kwǔ kɛ̀n shɛꞌ ɓɛ lwɛn kɛ nyi yɛ ɓwiꞌ ta M̀vɛ̀nnswæ̀b yi nun.
Ǹlwukaꞌ nlim Pɔ̂lYilênì ɓwiꞌ kɛ mɛ nlim nyin nun. Ɓwiꞌ cì kan ɓyɛbbi lɛ̀ mwum ndɔꞌ. Ɓwiꞌ ɓwusi kan mwum ndɔꞌ shìkì ɓwiꞌ se kuꞌ kɛ nywi mwum ndɔꞌ.
Mǔn tà ka ywum ton yɛ lɛli lɛ̀ mùn wɛsì ɓyin. Ɓyin ɓi mɛ̀ ŋgyinni ɓyɛꞌ ɓye ɓwiꞌ yili, wɛ̌ tà shɛ mùn shǐ ɓyin mbyî. Ɓwiꞌ yɛ ɓɛ lɛ̀ ɓyin kwan hwæn ɓæti, kwo fɛꞌ kɛ ywi nun, kwo fɛꞌ kɛ tǒn nzison nun.
Mùn tǎ ǹlim kɛ̌ lɛ̀ ɓyin ǹzwɔnzwɔ̀ꞌ, ɓyin ɓɛ ci ǹlim ta mun lwukea. Kwo fɛꞌ kɛ nyɛn vɛ̀nɛ̀ꞌ yɛꞌ nun, ǹlim ti mun zwum pyǐ, mùn ni ǹlwinni lɛ̀ ǹdàli kɛ ntwiꞌ yin.
Mǔn tà ka lɛli ɗin, ntwiꞌ sɛ kwo fɛꞌ kwan sɛ ɓwiꞌ ɓɛnne kɛ Màsèdwân, ɓwiꞌ cinne kǎn pon mɛ yìnnì. Mɛ̀ lɛꞌ mɓyibbɔa nɛ suꞌ ɓwiꞌ ɗwon, ɓwiꞌ cinni klwǐ lɛꞌ lɛ̀ ɓwum. Ti kɛ mɛ nlim nyɛꞌ nun, yi ɓe ɓwiꞌ kwɛ̀nni.
Son, M̀vɛ̀nnswæ̀b tǎ ɓwum ɓye hwummâ kɛ mɛ mɓàkàꞌ nyan nun mɛ̀ nlim flɔsi, à flɔsi ɓwiꞌ mɛ̀ nlim kɛ mɓɛ̀n yɛ Tîtɛ̀ ɓɛ̀nne nun.
Ǹlim suꞌ kan ɓwiꞌ flɔa zwum ntwiꞌ mɓɛ̀n yon, son, yɛ konndi tì ɓwiꞌ flɔa kɛ zwum lɛ̀ ǹshɛ̀ yɛ nun shɛ̀ ɓwiꞌ m̀bɔ̀kì nɛ ɓyin flɔse kuꞌ nun nɛꞌ nlim zwum. À shɛ̀ tì kuꞌ mùn wɛ̌ tà shɛ ɓyin yili ǹyɛn yɛ̂m, m̀bɔ̀kì nɛ ɓyin ɓi lɛ̀ mɛ̀ yiye. À kònndì tì mùn shɛ̌ m̀bɔ̀kì nɛ ɓyin yili ɓyin ɗyi ŋ̀gìm nyɛ̀m. Li nɛ ci, ǹlim ta mun yæki lwukea kɛ zwum.
Kwo fɛꞌ she ɗèwà sɛ mùn kɔe ɓyin nyɛnnze ɓyin ǹlim kɛ zwum, mǔn tà ka ǹnyɛnnzi nlim màzwùm ɓàkea jenɛ. Mùn ɓe yon ɓàkea kwan sɛ mùn yɛnne lɛ ɗèwǎ màzwùm nyɛnnzi ɓyin ǹlim kɛ kwan kwæꞌ nun.
Son jenɛ, ǹlim ta mun lwukea kɛ zwum. A ɓa ntwiꞌ sɛ mùn nyɛnnzi ɓyin ǹlim kɛ zwum, son, ntwiꞌ sɛ ǹnyɛnnzi nlim màzwùm ciâ ɓyin kwɛbsi kwǔ kɛ̀n shin. Ywum yi lannze hwæn li ntwiꞌ sɛ M̀vɛ̀nnswæ̀b nɛ yile. Li, ɓwiꞌ cìe kǎn ɓyin ɓyɛbbi ndɔꞌ.
Ǹnyɛnnzi nlim yɛ wai kɛ fyaꞌ Mvɛ̀nnswæ̌b, yon yɛ ta cì ɓwum kwɛbsi kwǔ kɛ̀n shan, ɓɛ ɗun kɛ mbyi nɛ ɓon yɛ swæꞌ nun. Son sɛ ci, ǹnyɛnnzi nlim yi ton yi, ɓwiꞌ cinni kan tì mɛ̀ mɓàkàꞌ kɛ nlim. Ti lɛ̀ ǹnyɛnnzi nlim yɛ ta waꞌ kɛ cɛ̌ ŋgyɔ̂ꞌ wan, yon yɛ ta ɓwum kɛ̀nnzi kɛ ywi nun.
Cɛênì fɛꞌ, ǹnyɛnnzi nlim yɛ wae kɛ fyaꞌ Mvɛ̀nnswæ̀b ciâ kà ɓyin lwɛn kɛ nyinnìm shin nun? A ciâ lɛ ɓyin ɗyili mwù kɛ lɛꞌ màzwùm nun, ɓyin yili ɓyin lusì mɛ̀ mwù nyin. Mɛ̀ nlim nyeneâ ɓyin kɛ zwum, yi konndì ɓyin kwɛ̀nni. Ɓyin yili ɓyin yɛn mùn m̀byìmmi, ɓyin yili ɓyin fɛ ɓyin nɛꞌ kɛ she nun, ɓyin konndì tì mwum nɛ cìâ ɓyɛbbi ni vɛ̀nɛ̀ꞌ yɛnnzi. Kɛ ncǐ ywum hwæn li, ɓyin liseâ seansean lɛ ɓyin ɓi mɛ̀ fyàꞌ ɓlɔtɔꞌ kɛ lɛꞌ màzwùm nun.
Ɗèwà she mùn kɔe ɓyin si, mǔn kɔe kǎn son kɛ ntwiꞌ mwum nɛ cìe ɓyɛbbi, shìkì kuꞌ kɛ ntwiꞌ mwum nɛ yɛnne vɛ̀nɛ̌ꞌ ɓyɛbbi màzwùm. Son, mùn kɔe ɗèwà si ɓǎ ɓyin yɛn seansean kɛ swiꞌ Mvɛ̀nnswæ̀b m̀bɔ̀kì nɛ ɓyin fɛ ɓyin nɛꞌ kɛ she nun ntwiꞌ yɛꞌ.
Son sɛ ci, ǹlim flɔꞌ ɓwiꞌ kɛ zwum. Flɔꞌ nlim sɛ sue kǎn, son, ǹlim yæke ɓwiꞌ lwukea mbyî kɛ zwum lɛ̀ ǹyɛn yɛ ɓwiꞌ yɛnne lɛ Tîtɛ̀ ni lɛ̀ ǹlwukaꞌ nlim. Ǹlim ɓe nun zwum pyǐ ntwiꞌ sɛ ɓyin ɓɛ kimnzi nun ǹlim, ɓyin hwæn.
Mùn ɓe nun ǹjè yin shɛ̌ lɛ̀ mùn tǎ nywi shelea, kɛ nyě yi, ɓyin kɛ̀ kan mun kwɛ̀nnjin kɛ mwu. M̀bɔ̀kì nɛ ɓwiꞌ ɓe ɓyin lɛŋkæ̀m shɛ̌ kɛ nywi ywum hwæn nun, m̀banmbɔꞌ kuꞌ ǹshelaꞌ nywi yɛ ɓwiꞌ ɓe shelaꞌ kɛ swiꞌ Tîtɛ̀ kɛ ntwiꞌ yin kwan kuꞌ li lɛŋkæ̀m.
Ǹlim yon hwæn yi kɛ nywi yin kwan sɛ nun tǎ m̀mwumnzi yɛ ɓyin mwumnze nun ɓǔn, lɛ̀ ǹyè yɛ ɓyin ye nun kɛ kwɛ̌n yi nun lɛ̀ nywi ta ɓyin gwɛnnzi.
Ǹlim ta mun lwukea zwum ǹzwɔnzwɔ̀ꞌ ntwiꞌ yin, ntwiꞌ sɛ mùn lìmmi lɛ ɓyin woli kim ɓyin ci wɛ̌ swum sɛ mun yili.
Fɛ nɛ ɓɛ yɛ fyi lɛ̀ lan JùdêMɛ̀ ŋgyinni ɓyɛ̂m, ɓwiꞌ yili ɓyin limmì swum sɛ kwɛ̀nnzǐ nlim Mvɛ̀nnswæ̀b cìe kɛ nyinnìm ɓwum Yesù ɓye kɛ Màsèdwân nun.
Mɛ̀ vɛ̀nɛ̀ꞌ nyan lèân ŋ̀kimmɔꞌ, son, kɛ nlwukaꞌ nlim yan nun, ɓɛ fɛâ swum sɛ ɓe ɓon fyaꞌ lɛ̀ ǹlim fɔꞌ, kwo fɛꞌ she ɓon ɓe mɛ̀ ci-nzæmnzæm si.
Ɓɛ ɓe ɓwiꞌ ŋgwɛb wɛbbi lɛ ɓon ɓi yili lɛ ɓon ɓi ɗwitàꞌ kuꞌ ywum ndɔꞌ ɓǎ ɓon ɓi kpaꞌ ŋ̀kwìn ɓwum Yesù ye ta tòn kɛ Jùdê.
Ɓɛ fɛ, a lan swum sɛ ɓwiꞌ ɓe ɓàkàꞌ ɓɛ yɛ fɛ. Ɓɛ sɛte ɓon nɛꞌ fɛ lɛ̀ Nyɛli nyɛꞌ Yesù, kɛ nyě yi, ɓɛ fɛ tì kuꞌ ɓon nɛꞌ lɛ̀ ɓwiꞌ wɛ̌ tà shɛ M̀vɛ̀nnswæ̀b yili.
Li nɛ ci, ɓwiꞌ ɗɔâ Tîtɛ̀ lɛ à fyonnì ɓe kɛ cì shin, ɓǎ nun kɛnnzì she sɛ nun ɓe lɛ̀ à ɗunmâ mbyî kɛ nyinnìm shin nun, lɛ̀ ɓyin kuꞌ, ɓyin mlɔ̂ꞌ she kwɛ̀nnzǐ nlim shin.
Ɓyin cinni ǹjònndì mèan kɛ mbyi Mvɛ̀nnswæ̀b nun. Ǹjònndì màzwùm ni lɛ: ɓyin ta mbyi Yesù ɗwon lɛ̀ ǹlim fɔꞌ, ɓyin cinni ǹzæ̌ꞌ lɛꞌ lwukea kɛ ŋwum kwan sɛ ɓyin ta lɛꞌ-Nswæ̀b shɛ̌, ɓyin cinni tì kuꞌ ǹlìmmì, ɓyin ci she shìkì ɓyin hwum, ɓyin yili ɓwiꞌ ǹzwɔnzwɔ̀ꞌ. Li, ɓwiꞌ yili lɛ ɓyin ɓɛ tì kuꞌ mɛ̀ ci-njônndì kɛ she kwɛ̀nnzǐ nlim si nun.
Mǔn lɛꞌ kan lɛꞌ sɛ lɛ̀ mùn ci ɓyin dòlɛ̀ꞌ, son, mùn tǎ lɛli kɛ nywi she sɛ ɓwùlu ta cì, ɓǎ mùn cæsi kuꞌ m̀bɔ̀kì nɛ ɓyin ta ɓwùlu yili.
Ntwiꞌ sɛ ɓyin limmi kwɛ̀nnzǐ nlim Nyɛli nyɛꞌ Yesù Kristò. Nun nɛ cinne ywum hwæn, à fyɔ̀sì nun nɛꞌ ǹshi kɛ ntwiꞌ yin. À cìe li, ɓǎ kɛ tòn nshi shon nun, à fyɔsì ɓyin mɛ̀ ci-njônndì.
Ndɛb yɛ mùn yili mùn lɛb ɓyin kɛ lɛꞌ màzwùm nun yi lɛ, à si lwɛn lɛ ɓyin kɛ mwù kɛ she sɛ ɓyin ɗunme ɗwùm ndɔꞌ si nun. Ɓyin ɓɛ ɓe ɓwum ɓɛ sɛte fyàꞌ kɛ̌ kɛ she màzwùm nun. Ŋ̀kɛ̀ fyaꞌ yɛ sue kǎn, ɓyin ɓe tì kuꞌ ɓwum ɓɛ sɛte yili lɛ ɓon yɛ ɓon nɛꞌ fɛ kɛ she si nun.
Kɛ̀ênì mwù kɛ she màzwùm nun ɓǎ ɓyin mlɔ̂ꞌ son. Kpæmmênì mɛꞌ lɛ̀ m̀mlɔ̌ꞌ she si lɛ̀ ywum yɛ ti ɓyin fyaꞌ, m̀banmbɔꞌ kuꞌ wɛ̌ tà shɛ ɓyin kpæmme mɛꞌ kɛ nɗunmi.
Ɓɛshɛ mwum tǎ swum ndɔꞌ fɛ lɛ̀ ǹyili yon hwæn, M̀vɛ̀nnswæ̀b tǎ fɛ màzwùm yě. À tǎ lwɛn ywo kɛ nywi swum sɛ mwum fɛ nun, ǎ tà ka ɓyɛbbi ywo kɛ nywi swum sɛ mwum cinni kan.
Mǔn tà ka lɛꞌ si lɛli ɓǎ ɓyin pyi kɛ nzæmnzæm nun lɛ̀ ɓyindɔꞌ se kuꞌ ɓon, son, mùn tǎ yili lɛ̀ ɓwum cinni ywum m̀banmban.
Kɛ kwan sɛ jenɛ nun, ɓyin ɓi kɛ wɛꞌ nun, li, ɓyin woli kim ɓyin kpaꞌ ɓwum ɓye cinni kan swum ndɔꞌ. Kwan ndɔꞌ, ɓɛshɛ ɓyin ɓɛ kɛ nzæmnzæm nun, ɓon ɓɛ ɓɛ kuꞌ kɛ wɛꞌ nun, ɓɛ woli kim ɓɛ kiìn ɓyin kpea. Li nɛ yɛ cì, ǹcinni ywum m̀banmban ɓɛ kɛ nyinnìm shin nun.
A si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ:«Mwum nɛ hwɛnni ji mèan, à ji, ǹdǔꞌ nzwon kan.Mwum nɛ hwɛnni kwæꞌ, à ji, à ɓyim tì kuꞌ.»
Ŋ̀kɛ̀n yɛ Tîtɛ̀ yɛ kɛ̀n kɛ Kòrɛ̂nǸtwu ɓɛ lɛ̀ M̀vɛ̀nnswæ̀b ntwiꞌ sɛ nun nɛ ci Tîtɛ̀ shìnnì nun nɛꞌ kɛ she nun kɛ nywi yin wɛ̌ tà shɛ ɓwiꞌ ɓi kuꞌ.
Tîtɛ̀ yilâ ǹcibbi yɛ ɓwiꞌ cibbi nun lɛ̀ à kiìn kɛ cì shin. Kɛ she ta nun ǹlim lwukea, ɓe lɛ̀ nun nɛꞌ kɛ̀â mbyî lɛ nun ni kǐnmɛ̀ kɛ cì shin.
Ɓwiꞌ fyi tì kuꞌ ŋgyinni nyɛꞌ ndɔꞌ m̀ban ɓon lɛ̀ nun. Nun nɛ mɛ̀ ŋkwìn ɓwum Yesù hwæn ta jin shon sean lɛ̀ ǹshɛ̌ Ntwum Lwɛn yɛ nun tǎ shɛ̀.
A konndì tì ɓɛ, mɛ̀ ŋkwìn ɓwum Yesù yænni nun lɛ à kɛn ɓwiꞌ lànnzi kɛ kɛ̀n shɛꞌ nun, à kpaꞌ tì kuꞌ ɓwiꞌ lɛ̀ she kwɛ̀nnzǐ nlim si ɓǎ Mvɛ̀nnswæ̀b cinni ǹtwu. Lɛ̀ ɓwiꞌ lisàꞌ tì kuꞌ m̀bɔ̀kì nɛ ɓwiꞌ yili ɓwiꞌ kpaꞌ ɓwùlu.
Lòn yɛ ɓwiꞌ ta yèkàꞌ yi mèan. Li, ɓwiꞌ ta twùꞌ ɗwǐ lɛ̀ mwum ndɔꞌ læ̀kì ɓwiꞌ wɛ̀si kɛ she màzwùm nun.
Ɓwiꞌ yili ɓwiꞌ ci lwɛn, a suꞌ kan kɛ mɛꞌ Nyɛli nyɛꞌ, son, à si tì kuꞌ kɛ mɛꞌ ɓwum.
Ɓwiꞌ ta ɓyin ŋgyinni ndɔꞌ fyi lɛ̀ ɓon m̀ban. Nun màzwùm, ɓwiꞌ ɓwɛbbâ nun kɛ mɛ mbyi mèan nun, son, à lìsaꞌ nun nɛꞌ lɛ nun ni ci-ncì she ŋkæ̀mŋkæm. Jenɛ, ŋ̀kimmɔꞌ ncì she yækâ nun ɗun nywi ntwiꞌ sɛ nun kɛ̌ ǹlim kɛ nywi yin.
Ti lɛ̀ Tîtɛ̀, à ni ŋwè ci-kɛ̀n nyɛ̀m. Ɓwiꞌ ta she cǐ ɓwiꞌ lɛ̀ nun ntwiꞌ yin. Ti lɛ̀ mɛ̀ ŋgyinni ɓye kin nun lànnzi, mɛ̀ ci-mfyi mɛ ŋkwìn ɓwum Yesù ɓɛ. Ɓɛ ta she cǐ lɛ̀ ɓɛ fɛ ǹtwu lɛ̀ Yesù Kristò.
Lìseànì ɓon lɛŋkæ̀m lɛ ɓyin yili ɓon, ɓǎ ɓwum ɓɛ kɛ mɛ ŋkwìn ɓwum Yesù nun limmì ǹyili yin seansean, ɓɛ yɛn tì kuꞌ lɛ ɓwiꞌ ci cìnɛꞌ kwan sɛ ɓwiꞌ shelaꞌ nywi kɛ ntwiꞌ yin.
M̀fɔ̀sì fɛ nɛ ɓwum Yesù yɛ fɛ lɛ̀ lan JùdêMǔn yɛn kan mwǔ mɓùnnzì yɛ mùn yɛ̌ ɓyin ɓùnnzi kɛ nywi ywum ɗwìtea yɛ ɓyin yɛ ŋ̀kwìn ɓwum Yesù ye kɛ Jùdê kpea nun.
Ntwiꞌ sɛ mùn lìmmi ǹyili yɛ ɓyin kɛâ, mùn shelaꞌ tì nywi kɛ jin shin nun swiꞌ ɓwum ɓɛ Màsèdwân, mùn shɛ̀ ɓon lɛ: «Mɛ̀ ŋgyinni ɓye kɛ Àkàyî ɗunme lɛꞌ màzwùm fɔ̀sea ǹdìkàꞌ ɗwùm ndɔꞌ.» Ǹcǐ she yin wase ɓyindɔꞌ ǹlim kɛ zwum.
Son sɛ ci mùn fyi ɓyin mɛ̀ ŋgyinni ton ɓɛ lɛ̀ ɓa ǹshelaꞌ nywi yɛ ɓwiꞌ ɓe shelaꞌ kɛ jin shin nun kwan ɗinɗin. Mùn yili lɛ ɓyin fɔsì ywum kɛ mbyî wɛ̌ tà shɛ mun shɛ̀e ɓon.
A shi ɓɛ li, ɓɛshɛ ɓwum Màsèdwân ndɔꞌ kiìn mùn lànnzi, ɓɛ cinni kan lɛ ɓyin fɔsâ ywum mbyî, kwɛ̀nnjin yɛ ɓwiꞌ ɓænni, (mǔn lɛꞌ kan fɛꞌ lɛ̀ kwɛ̀nnjin nyin nɛꞌ), ntwiꞌ sɛ ɓwiꞌ shɛe ɓon lɛ ɓwiꞌ limmi ǹcǐ she yin seansean.
Li nɛ ci, mùn yɛn lɛ ǹdikàꞌ mùn fyiì ɓyin mɛ̀ ŋgyinni ton ɓɛ kɛ cì shin lɛ̀ mǔn ɓɛ̀n kifɛꞌ, ɓǎ ɓon ɗunmi lɛꞌ fɛ màzwùm fɔ̀si, she ɓyin kɛe ŋ̀kàli kɛ nlim. Li, kwan sɛ mùn yɛ̌ ɓɛ̌n, mùn cinni lɛ fɛ màzwùm ti m̀fɔ̀si, mùn konndì tì kuꞌ yɛn lɛ ɓyin fɛ nun lɛ̀ ǹlwukaꞌ nlim, ɓa kì lɛ̀ m̀fyonŋgaꞌ.
Ɓɛ ta ŋ̀kæ̌n lɛꞌ ndɔꞌ ɗwǐ lɛ:«Mwum nɛ tǎ ɗyìm kwæꞌ, à tà kuꞌ fyæ̀b kwæꞌ.Mwum nɛ tǎ ɗyìm mèan, à tà kuꞌ fyæ̀b mèan.»
Sɛ yili lɛ mwum hwæn fɛ wɛ̌ tà shɛ nun ɓàkaꞌ kɛ nlim yon nun. Ɓa à fɛ lɛ̀ ǹzwòn, shìkì à fɛ kuꞌ nun lɛ̀ dòlɛ̀ꞌ. Ntwiꞌ sɛ M̀vɛ̀nnswæ̀b yili mwum nɛ tǎ fɛ lɛ̀ ǹlwukaꞌ nlim.
M̀vɛ̀nnswæ̀b wòli kim, à kònndì ɓyin ywum mèan, ɓyin ton kɛ wɛꞌ nun kwan hwæn, shìkì swum ndɔꞌ shi ɓyin. Li, ɓyin yɛ tì kuꞌ ywum yɛ ɓyin yɛ mɛ̀ she nlwukea kɛ̀nnzi mbyî nun cinni.
M̀vɛ̀nnswæ̀b nɛ ta ci-ɗyìm mvu ywum fɛ, à fɛ tì kuꞌ nun ji nɛ nun yɛ̌ nun nɛꞌ ɗǐ nun. À yɛ̌ tì kuꞌ ɓyin mvu ywum yɛ ɓyin yili fɛ, à yɛ̌ fɛ, à næ̀nndì fyàꞌ, à cì ywum màzwùm san mèan, lɛ̀ she ncǐ lwɛn shin kɛn mbyî.
À yɛ̌ cì ɓyin ɓɛ mɛ̀ ci-njônndì kwan hwæn, ɓǎ ɓyin lisàꞌ tì kuꞌ m̀bɔ̀kì nɛ ǹlim yin yi zwum lwɛn kwan hwæn. Li, ɓwum ɓye yɛ fɛ yin yě kɛ fyaꞌ yɛꞌ, ɓɛ yɛ ɓɛ mèan, ɓɛ fɛ ǹtwu lɛ̀ M̀vɛ̀nnswæ̀b.
Ntwiꞌ kwan sɛ ɓyin ta she mfɛ si cǐ, ɓyin tà ka suꞌ mɛ̀ ŋkwìn ɓwum Yesù kpea, son, ɓyin ta cì lɛ ɓwum yili M̀vɛ̀nnswæ̀b osɔ̀kɔ̀ꞌ kwan hwæn kɛ ntwiꞌ mkpaꞌ màzwùm.
She sɛ ɓyin ta cì si yɛ shìtàkwù ɗyi kɛ nywi yin, sɛ lisaꞌ lɛ ɓyin yilâ Ǹtwum Lwɛn kɛ nywi Yesù Kristò, ɓyin mwumnzi yon. Ɓwum yɛ ǹtwu fɛ lɛ̀ M̀vɛ̀nnswæ̀b kɛ ntwiꞌ yin. Ɓɛ konndi tì kuꞌ ǹtwu fɛ ntwiꞌ sɛ ɓyin ciâ ɓon lwɛn, ɓyin fɛ tì kuꞌ lɛ̀ ɓwum hwæn.
Ɓɛ yɛ M̀vɛ̀nnswæ̀b keli kɛ mɛ myin nyin nun, ɓɛ yili ɓyin lɛ̀ ǹlim fɔꞌ ntwiꞌ lwɛn nɛ M̀vɛ̀nnswæ̀b læ̀mnzi kɛ nyinnìm shin nun.
Ɓwiꞌ wɛbbènì ŋgwɛb ɓe lɛ̀ M̀vɛ̀nnswæ̀b kɛ ntwiꞌ lwɛn nɛ nun cǐ, nyɛ̌ lǎn ywum hwæn.
Fyònnzì Pɔ̂l lɛ̀ ɓwum ɓye ta she shon wɛ̀siMùn, Pɔ̂l, mùn yili mùn cibbi ɓyin swum ndɔꞌ. Mùn nɛ ɓɛ ta lɛꞌ lɛ mùn ni flɔa kwan sɛ mùn ni kɛ nyinnìm shin nun, ti kwan sɛ mùn ni ǹlæ̀bbi lɛ̀ ɓyin, mùn tǎ lɛli lɛ̀ ŋ̀kwu kimmi. Son, Yesù Kristò ɓe flɔa, ǹlim ɓe nun kwɛ̀nni lɛ̀ ɓwum. Li nɛ ci,
mùn tà ɓyin swulea lɛ kwan sɛ mùn yɛ̌ ɓɛ̀n kɛ cì shin, ɓa ɓyin ci mùn lɛli lɛ̀ ŋ̀kwu kimmi. Ntwiꞌ sɛ ɓyindɔꞌ lɛ̀ ɓwum ta shɛ̀ lɛ mùn tǎ she cǐ ɓǎ mùn cinni ywum kɛ cɛ̌ ŋgyɔ̂ꞌ wan. Àma, mùn lìmmi swum sɛ mùn yɛ̌ cì lɛ̀ paꞌ ɓwum màzwùm.
Kwo fɛꞌ she ɓwiꞌ ta tòn fɛ ŋgyɔ̂ꞌ wan, ɓwiꞌ tà ka twùꞌ ɗwǐ wɛ̌ tà shɛ ɓɛ ta ɗwì kɛ cɛ̌ ŋgyɔ̂ꞌ wan.
Ntwiꞌ sɛ mɛ̀ kwǒn wì ɓye ɓwiꞌ ta twùꞌ ɗwǐ lɛ̀ ɓon ɓa ɓye kɛ cɛ̌ ŋgyɔ̂ꞌ wan. Mɛ̀ kwǒn wì ɓyɛꞌ cinni ŋ̀kimmɔꞌ Mvɛ̀nnswæ̀b, ɓɛ woli kim ɓɛ kyasì mɛ̀ ŋkwìn mɛ ci-ɓyìnnzì Mvɛ̀nnswæ̀b. Ɓwiꞌ ta mɛ̀ ŋwum mɛ̀ ci-mɛ mɓwɛ̀ꞌ twɔ̀a,
ɓwiꞌ twɔtaꞌ ywum yɛ mɛ̀ ci-nshelaꞌ nywi ta ɗyilaꞌ mbyi Mvɛ̀nnswæ̀b nun ɓǎ ɓwum læ̀kì M̀vɛ̀nnswæ̀b lìmmi. Ɓwiꞌ ta mɛ̀ mɓàkàꞌ hwæn cæsi wɛ̌ ɓwiꞌ kɛâ nun kɛ nye njè lɛ̀ ɓwiꞌ tɛlì nun ɓǎ nun mwumnzi Yesù Kristò.
Ɓwiꞌ ɓɛ tì kuꞌ kɛ mɓònŋgàꞌ nun lɛ̀ ɓwiꞌ yɛnnzi vɛ̀nɛ̀ꞌ lɛ̀ ɓwum ɓye tà ka ɓwiꞌ mwumnzi, sukuꞌ kwan sɛ ɓyin yɛ lìsàꞌ lɛ ɓyin ta ɓwiꞌ mwumnzi lɛ̀ lɛŋkæ̀m.
Ɓyin ta ywum yɛ ɓyin swiꞌ sukuꞌ yɛnni. Ɓɛshɛ mwum ndɔꞌ shɛ̀ lɛ nun ni kɛ fyaꞌ Yesù Kristò nun, à jiji kɛ mwu yon nun lɛ m̀bɔ̀kì nɛ nun ni kɛ fyaꞌ Yesù Kristò, ɓwiꞌ kuꞌ, ɓwiꞌ ɓi kɛ fyaꞌ Yesù Kristò wɛ̌ nun.
Kwɛ̀nnjin ɓæn kan mun kwo fɛꞌ she mùn sheleâ nywi kɛ ŋkimmɔꞌ yɛ Nyɛli nyɛꞌ fɛ ɓwiꞌ nun. Ntwiꞌ sɛ ŋ̀kimmɔꞌ màzwùm yi ɓǎ ŋ̀kwìn ɓwum ɓyin kɛn mbyî, ɓa kì yɛ fyôn ɓe lɛ̀ ǹyè.
Mǔn yili kan lɛ ɓyin fɔkàꞌ lɛ mùn tà ɓyin yisi kɛ yi ɗèwà yɛ̂m nun.
Ntwiꞌ sɛ ɓɛ ta lɛꞌ kɛ nywi yɛ̂m lɛ: «Ǹzæ̌ꞌ lɛꞌ kyìblea ta kwan kɛ yi ɗèwà yon nun yɛ ɓɛ tì kimmi. Ti kwan sɛ nun nɛꞌ ni kɛ nyinnìm shɛꞌ nun, à ɓǎ ŋ̀kimmi, ǎ lìmmi kan lɛli kɛ ŋkwìn ɓwum nun.»
Ɓwum ɓɛ ta lɛli li, ɓɛ limmì lwɛn lɛ m̀bɔ̀kì nɛ ǹzæ̌ꞌ lɛꞌ yɛꞌ yi kɛ yi ɗèwà nun kwan sɛ ɓwiꞌ ɓa kɛ nyinnìm shin nun, li nɛ ɓwiꞌ ta kuꞌ cì kwan sɛ ɓwiꞌ ta kuꞌ ɓɛ̀n kɛ cì shin.
Ɓwiꞌ tà ka mwù wònndi lɛ̀ ɓwum ɓye ta ɓon nɛꞌ twɛli lɛ̀ ɓwum ŋkæ̀mŋkæm, shìkì ɓwiꞌ ɓɛ swum fɔꞌ lɛ̀ ɓon. Ɓɛ ta ɓon nɛꞌ fǒ lɛ̀ m̀bɔ̀kì nyan nɛꞌ, ɓɛ cæsi kuꞌ ɓon nɛꞌ kɛ nyinnìm shan nun. Kon ɓa ɓon mwu.
Ti lɛ̀ ɓwiꞌ, ɓwiꞌ tà ka nywi shelea a shi ɓɛ kɛ nywi she sɛ M̀vɛ̀nnswæ̀b fɛ ɓwiꞌ, ɓwiꞌ yɛ nywi shelea kɛ mɛ mbyi she ɓye Mvɛ̀nnswæ̀b fɛ ɓwiꞌ lɛ̀ ɓwiꞌ kiìn ɓɛ̀n han kɛ cì shin.
Ɓwiꞌ ɓe kǎn mɛ̀ sɔ̀à ɓye M̀vɛ̀nnswæ̀b fɛe ɓwiꞌ lèan kwan sɛ ɓwiꞌ kien ɓɛ̀n kɛ cì shin lɛ̀ Ǹtwum Lwɛn yɛ kɛ nywi Yesù Kristò. Ɓɛshɛ ɓyin shiè ɓɛ kɛ mɛ sɔ̀à màzwùm nun, ɓwiꞌ ɓɛnnè kan kɛ cì shin.
Li, ɓwiꞌ tà ka nywi shelea kɛ she sɛ ɓwùlu ɓɛ ci nun. She shan yɛn kan ɓwiꞌ. Son, ɓwiꞌ yili lɛ ɓyin kɛn mbyî kɛ mbyi Yesù nun, lɛ̀ ɓwiꞌ ci tì mɛ̀ she mbyimbyî kɛ nyinnìm shin nun. Son, ɓwiꞌ yɛ cì ɓwiꞌ suꞌ kɛ mɛ sɔ̀à ɓɛ M̀vɛ̀nnswæ̀b fɛ ɓwiꞌ nun.
Li, kwan sɛ ɓwiꞌ waꞌ cì shin, ɓwiꞌ yɛ mbyi nshɛ̌ Ntwum Lwɛn cinni kɛ mɛ ŋgyɔꞌ ɓye kɛ nyè yin, shìkì ɓwiꞌ shelaꞌ kuꞌ nywi kɛ swuꞌ she sɛ mwum ndɔꞌ cìâ nun.
Ɓɛ kɔꞌ kɛ ɗèwǎ Mvɛ̀nnswæ̀b nun lɛ: «Mwum nɛ yili ǹshelaꞌ nywi, à shelaꞌ yon kɛ ntwiꞌ swum sɛ Nyɛli nyɛꞌ M̀vɛ̀nnswæ̀b cǐ.»
Ntwiꞌ sɛ mwum nɛ tǎ nun nɛꞌ ǹtwu fɛ, nun nɛ M̀vɛ̀nnswæ̌b tà ka ŋ̀gwòn yili, sukuꞌ mwum nɛ M̀vɛ̀nnswæ̀b nɛ ta ǹtwu fɛ, nun nɛ nun tǎ ŋ̀gwòn yili.
Pɔ̂l tǎ lɛli kɛ nywi mɛ ci-ntwum mɛ mɓwɛ̀ꞌMùn yili lɛ ɓyin ɓæn ǹlim lɛ̀ m̀mgbɔ̀tàꞌ yɛ mùn yɛ̌ mgbɔ̀tàꞌ nun. À si li, ɓænnênì ǹlim.
Mùn tǎ ŋwɛnŋgyî shin kwɛ̀nni, ŋwɛnŋgyî she wai kɛ cǐ Mvɛ̀nnswæ̀b. Ntwiꞌ sɛ mùn yæ̀nni ɓyin lɛ̀ ǹɗwɛb m̀bɔꞌ ti kuꞌ mbɔꞌ nɛ ɗyi Yesù Kristò, ɓǎ mùn lannzì ɓyin kɛ fyaꞌ yon wɛ̌ popò ntwum mlib.
Son, m̀bɔ̀kì nɛ nywun pɔkae Ɛvɛ̀ lɛ̀ mɛ̀ dàbàrì nyon, yi ta mun kwɛ̀nni lɛ shindɔꞌ mwum ndɔꞌ kìn ɓyin ɓwuli, li, ɓyin yonnzì ǹyè lɛ̀ ǹyili Yesù Kristò.
Ntwiꞌ sɛ ɓyin ta wɛn nɛ hwæn ɗonnzi lɛ̀ à kiìn kɛ cì shin, à ɗunmi mɛ̀ lɛꞌ nyɛ̌ ɗin ndɔꞌ shɛ̌ kɛ nywi Yesù, à ɗonnzi nyɛ̌ ɓwiꞌ ɓe ɓyin shɛ̌. Ɓyin konndi tì yili ɓyin ye m̀pùn nyɛ̌ ɗin ndɔꞌ, nyɛ̌ ɓyin cinni kifɛꞌ mbyî, ɓyin yili tì ǹywɔꞌ Ntwum Lwɛn ye ɗin ndɔꞌ ye ɓyin ywɔꞌ kifɛꞌ mbyî.
Ɓyin ta ɓwum màzwùm twɛli wɛ̌ mɛ̀ ci-ntwum klwɔkea. Son, mùn lìmmi lɛ kwo fɛꞌ yà mbyi nun, mùn ɓǎ lwæ̀b ɓe shan.
Kwan sɛ mùn ɓe ɓyin Ǹtwum Lwɛn sannzi, mǔn shɛ̀e kan lɛ ɓyin fɛ mùn swum ndɔꞌ. Son, mùn fyɔ̀sì mùn nɛꞌ kwæꞌ lɛ̀ ɓyin fyonnì ɓwum klwɔkea. Kɛ ncǐ yɛ mùn cìe li, ɓyɛbbi nɛ mùn cìe ɓyin?
Mɛ̀ ŋkwìn ɓwum Yesù ye fɔꞌ yɛ mùn pyìse shìtwɔ̂ꞌ kwan sɛ mùn yèe ɓon lòn fyaꞌ ɓǎ mùn kiìn ɓyin kpea.
A konndì ɓɛ, kwan sɛ ɓwiꞌ ɓe ɓwiꞌ lɛ̀ ɓyin, mǔn cibbe kǎn lɛ mwum ndɔꞌ kpaꞌ mùn kwan sɛ swum ndɔꞌ ɓe mùn shi. Ntwiꞌ swum sɛ ɓe mùn shi, mɛ̀ ŋgyinni ɓye wai kɛ Màsèdwân fɛâ mùn son. Mǔn ɓe kǎn yili mùn hwumnzi ɓyin lɛ̀ ǹcibbi. Li, mùn ɓà kuꞌ ɓyin hwumnzi nywɔꞌ ndɔꞌ kwo fɛꞌ kɛ yǎ mbyi nun lɛ̀ ǹcibbi swum ndɔꞌ.
Mwum ndɔꞌ wòli kan kim à kænni mùn ǹshelaꞌ nywi yɛ mùn tǎ shelaꞌ kɛ mɛ ŋgyɔꞌ Àkàyî nun hwæn ntwiꞌ ncì yɛ li. M̀bɔ̀kì nɛ Yesù Kristò ni mùn nywi, mùn tà kuꞌ lɛŋkæ̀m shon lɛli kɛ cɛ̌.
Mùn lɛꞌ li ntwiꞌ yɛn? Ntwiꞌ sɛ mǔn yili kan ɓyin? M̀vɛ̀nnswæ̀b lìmmi lɛ mùn yili ɓyin.
Son, mùn yɛ̌ tì kònndi kɛ̀n mbyî lɛ̀ ǹcǐ she wɛ̌ tà shɛ mùn cìe mbyî kɛ nyinnìm shin nun, ɓǎ mùn twɔ̂ꞌ ŋwum lɛ̀ ɓwum ɓye yili ɓɛ kæb mbyi, lɛ̀ ɓon ɓɛ kuꞌ wɛ̌ ɓwiꞌ kɛ ywum yɛ ɓɛ ta nywi shelea nun.
Ɓwum màzwùm ɓɛ mɛ̀ ci-ntwum mɛ mɓwɛ̀ꞌ. Mɛ̀ ci-ncì she ɓye ta ɓwum pɔkea ɓɛ tì kuꞌ. Ɓɛ ta ɓwum pɔkea lɛ ɓon ɓi mɛ̀ ci-ntwum Yesù Kristò ŋkæ̀mŋkæm.
Swum màzwùm ɓa lɛꞌ shìmmea, ntwiꞌ sɛ Satæ̀n nun nɛꞌ wòli à pɔkaꞌ ɓwum, à ɓwùmnì wɛ̌ cikpuꞌ Mvɛ̀nnswæ̀b.
Kɛ à si li, ɓɛshɛ mɛ̀ ci-she Satæ̀n ta ɓwum pɔkea, ɓɛ yonnzì ɓon nɛꞌ lɛ̀ mɛ̀ ci-she lwinni, lɛꞌ shìmmea sɛ ɓan. Kɛ mmlɔ̀kàꞌ yan nun, M̀vɛ̀nnswæ̀b yɛ̌ ɓon mɛ̀ kæ̀ꞌ lànnzi kɛ nywi ywum yɛ ɓon ciâ.
Pɔ̂l tǎ nywi shelea kɛ yi vɛ̀nɛ̀ꞌ yɛ nun ɓe yɛn nunMùn tà ɓyin kònndi shɛ̌ lɛ ɓa mwum ndɔꞌ twɛꞌ mùn lɛ̀ ɗyimi. Ɓɛshɛ ɓyin twɛꞌ lɔꞌ mùn li, fyimnzênì mùn wɛ̌ ɗyimi lɛ̀ mùn shelaꞌ kuꞌ nywi kwæꞌ.
Swum sɛ mùn tǎ lɛli jenɛ sɛ, lɛꞌ Nyɛli nyɛꞌ Yesù sɛ ɓan, à si wɛ̌ lɛꞌ ɗyimi.
Kɛ màn ɓwum tǎ nywi shelea kɛ nywi ywum yɛ cɛ̌ ŋgyɔ̂ꞌ wan nun, mùn kuꞌ, mùn yɛ̌ kuꞌ nywi shelea.
Ɓyin ɓɛ ta ɓàkàꞌ lɛ ɓyin ɓi konnea, ǹlim ta ɓyin lwukea lɛ̀ m̀fyimnzi ɓwum ɓɛ ɗyi ɗyɛmnea?
Ɓyin ta fyimni lɛ̀ ɓɛ pimmaꞌ ɓyin wɛ̌ mɛ̀ son, ɓɛ ji ɓyin mɛꞌ lɛ̀ ɓɛ se tì kuꞌ ɓyin kɛ nywi, ɓɛ twɛꞌ ɓon nɛꞌ wɛ̌ ɓwumŋkæ̀m ɓyin, ɓɛ simmɔ̀ꞌ tì kuꞌ ɓyin.
Ti mǔn, mǔn ɓe kǎn cì li. Ɓyin ta ɓàkàꞌ lɛ mùn ɓe wònŋgea ǹzwɔnzwɔ̀ꞌ ntwiꞌ sɛ mǔn cìe kǎn li? Àma, swìênì mùn mvub kɛ nywi.Jenɛ, mùn yɛ̌ lɛli wɛ̌ mwum nɛ ɗyi ɗyimi. Kɛ mɛ mbyi ɓɛ ɓwum ta nywi shelea, mùn kuꞌ, mùn wòli kim mùn shelaꞌ kuꞌ.
Ɓɛ ta nywi shelea ntwiꞌ sɛ à ɓi lan Èbrû. Mùn kuꞌ, mùn ni mwum Èbrû. Ɓɛ ta nywi shelea ntwiꞌ sɛ à ɓi ɓwum Izràɛ̂l. Mùn kuꞌ, mùn ni mwum Ìzràɛ̂l. Ɓɛ ta nywi shelea ntwiꞌ sɛ à ɓi kɛ mvu ɓwum Abràhæ̂m nun. Mùn kuꞌ, mùn ni kɛ mvu ɓwum Abràhæ̂m nun.
À ɓi mɛ̀ ci-she Yesù Kristò. Mùn yɛ̌ lɛli wɛ̌ mwum ndɔꞌ nɛ mwù ɓa lwinni, mùn làn ɓon nùn. Mùn cìâ she, mùn làn ɓon. Mɛ̀ ci-zwiꞌ twɔkea mùn kɛ mɛ nye njè yì kæ̀mmì mèan, mùn làn ɓon. Ɓɛ ɓɔe mùn lɛ̀ ŋ̀gwæ̀ꞌ, mùn làn ɓon. Mùn ɓe ywi shinɔꞌ kɛ ŋganŋgwu zwɛm yì kæ̀mmì mèan.
Mɛ̀ Yudà ɓɔe mùn lɛ̀ ŋ̀gwæ̀ꞌ kæ̀mmì shæ̂n. Kɛ kæ̀mmì fɔꞌ nun, ɓɛ ɓe mùn ɓo ŋ̀gwæ̀ꞌ mwum lê ɓlàn tæ̂nnì.
Ɓwum ɓye kɛ ŋgyɔꞌ Rɔ̂m nun ɓɔe mùn lɛ̀ mɛ̀ mɔ̀ꞌ yì kæ̀mmì lê. Kɛ nsòn ndɔꞌ nun, ɓwum ywummɔe mùn lɛ̀ mɛ̀ ŋgwɔ̀ꞌ ɓǎ ɓɛ wu mùn. Cìꞌ kpìte lɛ̀ mùn kæ̀mmì lê, mùn lànnze tì shikpon fɔꞌ lɛ̀ kpòn m̀bɔꞌ kɛ ɗuꞌ ndwun nun.
Kɛ mɛ ŋkɛ̀nkɛ̀n mèan nyɛ̀m nun, mùn yɛnne vɛ̀nɛ̀ꞌ kɛ ntwiꞌ mɛ ɗuꞌ ɓye hwue, mùn yɛnne kuꞌ vɛ̀nɛ̀ꞌ kɛ ntwiꞌ mɛ ci-ncǐ ɓyɛbbi. Mɛ̀ vɛ̀nɛ̀ꞌ ndɔꞌ, mùn yɛnne kɛ fyaꞌ mɛ̀ ŋgyinni ɓyɛ̂m mɛ̀ Yudà, yindɔꞌ, mùn yɛnne kɛ fyaꞌ mɛ kyìn ɓwum. Mɛ̀ vɛ̀nɛ̀ꞌ ɓe mùn cinni kɛ mɛ myi, kɛ nlim kyɔꞌ, lɛ̀ kɛ ɗuꞌ ndwun nun. Mɛ̀ ci-ntwum mɛ mɓwɛ̀ꞌ ɓe kuꞌ mùn vɛ̀nɛ̀ꞌ yɛnnzi.
Mùn ɓe she kimmi cǐ, she lan mun mwù nùn. Kɛ kwan ndɔꞌ nun, mǔn cinne kǎn kwan ɗye. Ǹjè ɓe mùn kwɛ̀nni, ǹlim fyo tì mùn. Kwan ndɔꞌ ɓe tì wòlǐ, mǔn cinne kǎn kwan ji, shi mɛ plè ɓe tì mùn ɓænni, mbɛb kwɛ̀n tì mùn ǹzwɔnzwɔ̀ꞌ.
Kɛ nyě ywum ton yi hwæn, mwù yi mùn lwinni lɛ̀ mɛ̀ mɓàkàꞌ nɛ mɛ̀ ŋkwìn ɓwum Yesù ta mun fɛ.
Yà mwum nɛ ɗyi ǹswublea, li, mǔn fyonŋgaꞌ kan kɛ ntwiꞌ yon? Yà mwum nɛ pyi ɓyɛbbi nun, ǹlim yɛ̂m kwɛ̀n kan lɛ̀ nun?
Ɓɛshɛ a yili lɛ mùn shelaꞌ nywi, mùn yɛ̌ nywi shelea kɛ nywi ywum yɛ mùn ni kɛ nlim ǹswublea.
M̀vɛ̀nnswæ̀b nɛ ɗyi Ce Nyɛli nyɛꞌ Yesù, nun nɛ cinni ǹtwu kwan hwæn, à lìmmì lɛ mǔn tà ka ɓwɛ̀lì.
Kwan sɛ mùn ɓe kɛ Dàmasì, gwɛmnà ndɔꞌ ɓe kwe nɛ ɓe kɛ she mvɛ̀n ndwun Àrɛ̀tasì nun. À kɛ̀e mɛ̀ mɓòn kɛ mɛ mbyi nun hwæn ɓǎ ɓɛ ɓæn mùn.
Son, ɓwum Yesù ndɔꞌ kɛe mùn kɛ kea nun, ɓɛ kyilì mùn kɛ zæꞌ nye nun, li nɛ ci, mùn nywæ̀li nun kɛ fyaꞌ.
Swum sɛ Pɔ̂l yɛnne kɛ ndɛmndɛm nunA yili lɛ mùn shelaꞌ nywi, kwo fɛꞌ she a tà ka mun kpea lɛ̀ swum ndɔꞌ. Son, mùn yɛ̌ lɛli jenɛ kɛ nywi ywum yɛ M̀vɛ̀nnswæ̀b kwàsi mùn kɛ ndɛmndɛm nun.
Mùn lìmmi mwum Yesù Kristò ndɔꞌ, M̀vɛ̀nnswæ̀b wase nun kɛ nlim ɗɛb, a ti kɛ̀nni ɗye ɗwùm wûm ɓlàn nyî. Kɛ̀ à kɛ̀nne kɛ kwæꞌ nywi shon nun? Kɛ̀ à yɛnne kɛ ndɛmndɛm nun? Mǔn lìmmi kan. M̀vɛ̀nnswæ̀b nun kyishon nɛ sukuꞌ lìmmì.
(-)
Mùn yɛ̌ nywi shelea kɛ ntwiꞌ jin mwum màzwùm, mùn ɓǎ nywi shelea kɛ ntwiꞌ yɛ̂m, a shi ɓɛ kɛ nywi ywum yɛ mùn ni kɛ nlim ǹswublea.
Ɓɛshɛ mǔn yilê ǹshelaꞌ nywi, mǔn ɓê kǎn ɗyimi, ntwiꞌ sɛ mun lɛlè lɛŋkæ̀m. Son, mǔn yili kan mùn shelaꞌ nywi, ntwiꞌ sɛ mǔn yili kan lɛ mwum ndɔꞌ twɛꞌ mùn wɛ̌ mwumŋkæ̀m, a shi ɓɛ kɛ ntwiꞌ swum sɛ nun tǎ yɛn lɛ mùn ci, kònndì lɛ̀ swum sɛ nun tǎ ywɔꞌ kɛ ŋwum yɛ̂m.
Lɛ̀ mǔn læ̀kì mwù twuli kɛ ywum shìmmea yɛ M̀vɛ̀nnswæ̀b kwàsi mun nun, M̀vɛ̀nnswæ̀b kɛ̀ mun vɛ̀nɛ̌ꞌ kimmi ndɔꞌ kɛ nywi. À si wɛ̌ cikpuꞌ Satæ̀n ndɔꞌ nɛ kin mùn ɓo, lɛ̀ mǔn læ̀kì mwù twuli.
Kæ̀mmì ti lê mùn kelâ M̀vɛ̀nnswæ̀b lɛ à nywæsì mùn kɛ vɛ̀nɛ̌ꞌ màzwùm nun.
Son, à fyònnzì lɛ̀ mùn lɛ: «Kwɛ̀nnzǐ nlim shɛ̂m si wù nywi, ɓæn ǹlim, ntwiꞌ sɛ ŋ̀kimmɔꞌ yɛ̂m ta she cǐ kɛ nywi swum sɛ ɗyi swublea.» Li, mùn tǎ ǹdàli ywo, mùn shelaꞌ tì kuꞌ nywi kɛ nywi ywum yɛ mùn ni kɛ nlim ǹswublea, lɛ̀ ŋ̀kimmɔꞌ Yesù kiìn mùn kànnzi.
Li nɛ ci mùn tǎ lwɛn ywo kɛ nywi ywum yɛ mùn ni kɛ nlim ǹswublea, mɛ̀ nsɛ̌m, yì vɛ̀nɛ̌ꞌ, ǹzæbsi yɛ ɓɛ ta ɓwiꞌ zæbsi, mɛ̀ mfyonŋgaꞌ, hwæn li kɛ ntwiꞌ Yesù Kristò. Ntwiꞌ kwan sɛ mùn ni ǹswublea, kwan màzwùm sɛ mùn tǎ ŋ̀kimmɔꞌ ŋkæ̀mŋkæm cinni.
M̀fyonŋgaꞌ Pɔ̂l kɛ nywi lan Kòrɛ̂nMùn ɓe lɛli wɛ̌ mùn ti ɗyimi. Son, ɓyin ɓɛ cie mùn dòlɛ̀ꞌ lɛ̀ ǹcì yɛ li. Sɛ yile ma lɛ ɓyin ɓɛ ɗyi ŋ̀gìm nyɛ̀m. Kwo fɛꞌ she mùn ni fɛꞌ swum ɗinɗin, mùn ɓǎ lwæ̀b ɓe mɛ ci-ntwum klwɔkea ɓyin.
Ɓyin yɛnnâ mɛ̀ kìkæ̀n lɛ̀ yì hìlea yɛ mùn cìe kwan sɛ mùn ɓe she cǐ lɛ̀ m̀kpæm mɛꞌ kɛ nyinnìm shin nun. Yon yɛ lisaꞌ lɛ mùn ni ci-ntwum Yesù ŋkæ̀mŋkæm.
Yǎ lwɛn nɛ mun cìe mɛ̀ ŋkwìn ɓwum Yesù ndɔꞌ, mǔn cìe kǎn lɛ̀ ɓyin? Swum fɔꞌ sɛ mǔn cìe kǎn kɛ cì shin, mǔn cibbi kan swum ndɔꞌ kɛ fyaꞌ yin. Swìênì mùn mvub kɛ nywi lɛ̀ ɓyɛbbi màzwùm.
Kæ̀mmì mɛ nlè si she mun ti fɔ̀si lɛ̀ mùn kiìn kɛ cì shin sɛ. Mùn ɓà ɓyin swum ndɔꞌ cibbi fyaꞌ kɛ kæ̀mmì shɛ nun, ntwiꞌ sɛ mǔn tà ka ywum yɛ ɓyin fyaꞌ kæbbi, son, ɓyin nɛꞌ ɓɛ mùn yili. Ɓwɛn tà ka ywum kæbbi ɓǎ ɓon ɗî mɛ̀ ce ɓyan nun, son, mɛ̀ ce ɓɛ ta ywum kæbbi lɛ̀ ɓon ɗî ɓwɛn ɓyan nun.
Li, mùn ni lɛ̀ ǹlwukaꞌ nlim lɛ mùn fɛ ywum yɛ mùn cinni hwæn, kwo fɛꞌ kwæꞌ nywi shɛ̂m, lɛ̀ mùn kpaꞌ ɓyin. Ɓɛshɛ ǹyili yɛ̂m yɛ mun tà ɓyin yili ta kɛ̀n kɛ mbyî, ǹyili yɛ ɓyin ta mun yili yɛ fyòn ɓe lɛ̀ nyè?
Ɓyin yilâ lɛ mǔn yèe kǎn swum ndɔꞌ fyaꞌ yin. Son, mwum ndɔꞌ yɛ̌ shɛ̀ lɛ mùn ni ci-mɛ dàbàrì, mùn ni pɔkaꞌ ɓyin ɓǎ mùn ni yê ɓyin ywum kɛ fyaꞌ.
Mùn pɔkeâ ɓyin kɛ yǎ mbyi nun? Mùn ɓe ɓyin se kɛ nywi nyè ɓwum ɓɛ mun fyie kɛ cì shin? Ayi.
Mùn nɛ cibbe Tîtɛ̀ lɛ à kiìn kɛ cì shin, mùn fyi tì kuꞌ nun ɓon lɛ̀ ŋgyinni ndɔꞌ nyɛ̌ ɓyin limmi lwɛn. Tîtɛ̀ se kɛ nywi yin? Ayi. Ɓwiꞌ kuꞌ, ɓwiꞌ cinni m̀ɓàkàꞌ ncǐ she fɔꞌ ɓwiꞌ lɛ̀ nun, ɓwiꞌ ɗwon tì kuꞌ mbyi m̀bɔꞌ ɓwiꞌ lɛ̀ nun.
Kɛ̀ shindɔꞌ, ɓyin ta fɔ̀kàꞌ lɛ ɓwiꞌ ta mɛ̀ mbyi kæbbi lɛ̀ ɓwiꞌ lusì mɛ̀ mwù nyɛꞌ kɛ swiꞌ shin? Ayi, sɛ ɓa li. Ɓwiꞌ ta lɛli kɛ swiꞌ Mvɛ̀nnswæ̀b wɛ̌ tà shɛ Yesù Kristò yili. Mɛ̀ ŋwè ɓyɛ̂m, ǹzæ̌ꞌ lɛꞌ yɛ ɓwiꞌ ta lɛli jenɛ yɛ, à yi ɓǎ ɓwiꞌ kɛnnzì ɓyin mbyî kɛ mbyi Mvɛ̀nnswæ̀b nun.
Ti lɛ̀ mǔn, yi ta mun kwɛ̀nni lɛ kwan sɛ mùn yɛ̌ ɓɛ̀n kɛ cì shin, shindɔꞌ mǔn læ̀kì ɓyin cinni wɛ̌ tà shɛ mùn yili, lɛ̀ ɓyin læ̀kì kuꞌ mùn yɛnni wɛ̌ tà shɛ ɓyin yili. Yi ta mûn kwɛ̀nni lɛ̀ mǔn læ̀kì ŋ̀klwǐ lɛꞌ cinni, kɛ̀ shindɔꞌ, ɓyìnnzì, nyeni nlim, m̀bànni, mɛ̀ nsɛ̀m, yì ɓòɓo, ǹshelaꞌ nywi, ŋ̀kyàsì mɛ lɛꞌ.
Kɛ mɓɛ̀n yɛ mun yɛ̌ ɓɛ̀n kɛ cì shin, yi ta mûn kwɛ̀nni lɛ M̀vɛ̀nnswæ̌b læ̀kì cì kwɛ̀nnjin ɓæn mùn kɛ swiꞌ shon kɛ ntwiꞌ yin. Shindɔꞌ ǹlim kpanndi mùn kɛ zwum kɛ nywi ɓwum mèan ɓye pyiâ kɛ ɓyɛbbi nun mbyî, son, ɓɛ yònnzi kan mɛ̀ nlim nyan. Ɓɛ ɗonnzi kifɛꞌ kwǔ kɛ̀n ɓyɛbbi shan, ɓɛ ci mɛ̀ lɛꞌ kwɛ̀nnjin kwan hwæn wɛ̌ tà shɛ mɛ̀ nlim nyan yili.
Mɛ̀ hwæsi lɛ̀ ǹzæ̌ꞌ lɛꞌ mmlɔ̀kàꞌKæ̀mmì mɛ nlè sɛ she mùn yɛ̌ ɓɛ̀n kɛ cì shin sɛ. Ɓwiꞌ yɛ cì wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun, she ɓɛ lɛꞌ lɛ: «Ǹzæ̌ꞌ lɛꞌ yɛ ɓyin yɛ fɔ̀sàꞌ kɛ nyinnìm shin nun, yɛ kwan kɛ ŋwum yi shìtàkwù ɓî, shindɔꞌ lê.»
Mùn cinni ǹzæ̀ꞌ lɛꞌ ndɔꞌ nɛ mùn yɛ̌ ɓwum ɓɛ cie ɓyɛbbi mbyî ywiꞌ ɗwosi lɛ̀ ɓye fɔꞌ lɛ̀ ɓwum tì. Mùn lɛlâ ǹzæ̀ꞌ lɛꞌ màzwùm mbyî kɛ kæ̀mmǐ mɓɛ̀n she mɛ mɓì nun. Son, mùn yɛ̌ tì kònndi kwùbtaꞌ jenɛ kwan sɛ mùn ɓà kwe. A si lɛ, kwan sɛ mùn yɛ̌ tì kònndi ɓɛ̀n ɓe kɛ cì shin, mùn ɓǎ mwum ndɔꞌ ɗonnzi.
Kɛ ɓyin yili lɛ ɓyin yɛn lɛ mùn tǎ lɛli kɛ ŋwum Yesù Kristò nun, ɓyin yɛ kuꞌ yɛn. Yesù Kristò ɓǎ ǹswublea kɛ ncǐ she nun kɛ nyinnìm shin nun, son, à tǎ ŋ̀kimmɔꞌ yon lìsea.
À si lɛŋkæ̀m lɛ kwan sɛ ɓɛ ywummɔe nun kɛ ŋgæꞌ mɛ̀ ɓɔtɔꞌ zwɛ̂m, à ɗonnzi nun nɛꞌ, à fyònnì ǹswublea, son jenɛ, à cinni ǹzison kɛ ŋkimmɔꞌ Mvɛ̀nnswæ̀b nun. Ɓwiꞌ kuꞌ, kɛ mɓæti yɛ ɓwiꞌ ti ɓæti lɛ̀ nun, ɓwiꞌ ɓi swublea. Son, kɛ tòn yɛ ɓwiꞌ yɛ tòn ɓwiꞌ lɛ̀ ɓyin kwan sɛ ɓwiꞌ yɛ ɓɛ̀n kɛ cì shin, ɓwiꞌ yɛ ǹzison shon lìsea, lɛ̀ ŋ̀kimmɔꞌ Mvɛ̀nnswæ̀b yon nun.
Cæsênì ɓyin nɛꞌ, ɓyin cɛ ɓɛshɛ ɓyin ta Yesù Kristò ɗwon lɛ̀ ǹlim fɔꞌ. Kɛ̀ ɓyin lìmmi kan lɛ Yesù Kristò tǎ tòn kɛ mɛ nlim nyin nun? À tǎ tòn kwe, a shi ɓɛ li, lɛ̀ ɓyin ɓǎ ɓwum ɓyon ŋkæ̀mŋkæm.
Ti lɛ̀ ɓwiꞌ, mùn fɔ̀kàꞌ lɛ ɓyin yɛ lìmmì lɛ ɓwiꞌ ɓi mɛ̀ ci-ntwum Yesù ŋkæ̀mŋkæm.
Jenɛ, ɓwiꞌ ta M̀vɛ̀nnswæ̀b keli lɛ̀ mɛ̀ myin nyin lɛ ɓa ɓyin ci lɛꞌ ɓyɛbbi ndɔꞌ. A ɓa lɛ ɓwiꞌ yili lɛ ɓwiꞌ lisàꞌ ɓwum ŋ̀kimmɔꞌ yɛꞌ kwan sɛ ɓwiꞌ yɛ ɓɛ̀n kɛ cì shin, son, ɓwiꞌ yili lɛ ɓyin ci lwɛn. Ɓwiꞌ yili li, kwo fɛꞌ she ɓwiꞌ cinne kǎn tî mbyi lɛ̀ ɓwiꞌ lisàꞌ ŋ̀kimmɔꞌ yɛꞌ.
Ntwiꞌ sɛ ɓwiꞌ wòli kan kim ɓwiꞌ fyinnzi lɛŋkæ̌m Mvɛ̀nnswæ̀b. Ywum yɛ ɓwiꞌ ta cì hwæn, ɓwiꞌ ta ɗyi lɛ̀ lɛŋkæ̌m màzwùm.
Ǹlim ta ɓwiꞌ lwukea kɛ nyɛn yɛ ɓwiꞌ ta ɓyin yɛnni ɓyin ɓi kimmɔa, ɓwiꞌ ɓɛ swublea. Ɓwiꞌ ta M̀vɛ̀nnswæ̀b keli kɛ mɛ myin nyin nun lɛ nun kɛnnzì ɓyin mbyî kɛ mbyi nyon nun.
Mùn tà ɓyin ywum ton yi kɔi lɛ̀ mùn ɓǎn kɛ nyinnìm shin nun, ɓǎ kwan sɛ mùn yɛ̌ ɓɛ̀n, mǔn læ̀kì ɓyin nyɛnndi kɛ ŋkimmɔꞌ yɛ Nyɛli nyɛꞌ fɛ mun nun. À fɛ mùn ŋ̀kimmɔꞌ màzwùm lɛ̀ ŋ̀kwìn ɓwum ɓyin kɛn kɛ mbyî, ɓa kì yɛ fyôn ɓe lɛ̀ ǹyè.
Mɛ̀ ŋgyinni ɓyɛ̂m, mùn lɛbbâ ɓyin. Kpæmmênì mɛꞌ lɛ̀ ɓyin kɛn mbyî kɛ she Mvɛ̀nnswæ̀b nun, ɓyin kimnzi ɓwùlu mɛ̀ nlim kɛ nyinnìm shin nun, ɓyin ton ŋwum fɔꞌ lɛ̀ ɓwùlu, flɔa ɓɛ kɛ nyinnìm shin nun. M̀vɛ̀nnswæ̀b nɛ tà ɓwiꞌ yili, à kònndì tì ɓwiꞌ flɔa fɛ, à yɛ̌ ɓɛ lɛ̀ ɓyin.
Ŋ̀ŋgæ̀nni yɛ Nyɛli nyɛꞌ Yesù Kristò tà ɓwiꞌ ŋgæ̀nni, ǹyili yɛ M̀vɛ̀nnswæ̀b tà ɓwiꞌ yili, lɛ̀ m̀ɓæti yɛ M̀pùn Nsanmi tà ɓwiꞌ ɓæti lɛ̀ ɓwùlu kɛ ŋkwìn yɛꞌ nun, yɛ ton lɛ̀ ɓyin, ɓyin hwæn.
(-)
<font color=teal>Ɗèwà Sɛ Pɔ̂l Kɔe Lɛ̀ Mɛ̀ Ŋkwìn Ɓwum Yesù Kristò Ɓye Gàlàsî</font>Mɛ̀ hwæsiMùn Pɔ̂l nɛ kɔi ɓyin ɗèwà ton sɛ. Mùn ni ci-ntwum Yesù Kristò ɓa kì ntwiꞌ sɛ mwum ndɔꞌ nɛ yæn mun, shìkì mwum ndɔꞌ nɛ fyi mùn, son, Yesù Kristò ɓon lɛ̀ Ce M̀vɛ̀nnswæ̀b nɛ yìmnzâ Yesù kɛ ywi nun, ɓon ɓɛ fyi mùn.
Ɓwiꞌ kɔi ɓyin ɗèwǎ màzwùm ɓwiꞌ lɛ̀ mɛ̀ ŋgyinni ɓwum Kristò ɓye kɛ fɛ, ɓǎ ɓwiꞌ hwæsi ɓyin ɓɛ mɛ̀ ŋkwìn ɓwum Yesù Kristò ɓye kɛ ŋgyɔꞌ Gàlàsî nun.
Ce nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì ɓyin, ɓɛ fɛ ɓyin flɔa.
Nyɛli nyɛꞌ Yesù nɛ fɛe nun nɛꞌ ɓǎ nun pæꞌ ɓwiꞌ kɛ ɓyɛbbi nun, nun swæti ɓwiꞌ kɛ ŋgyɔ̂ꞌ wan nɛ ɓyɛbbi ni kɛ nlim. Li nɛ Ce nyɛꞌ M̀vɛ̀nnswæ̀b yili lɛ à ci.
Ǹtwu ɓɛ lɛ̀ M̀vɛ̀nnswæ̀b kwan hwæn! <font color=blue>Àmɛ̀n</font>.
Ǹtwum Lwɛn sukuꞌ fɔꞌÀma, shìmmea ta mun cǐ lɛ̀ swum sɛ ɓyin ta cì. M̀vɛ̀nnswæ̀b loen ɓyin kɛ kwɛ̀nnzǐ nlim Yesù Kristò nun lɛ ɓyin ɓɛ ɓwum ɓyon, son, ɓyin mgbæ̀nni kan, ɓyin ɗwiâ M̀vɛ̀nnswæ̀b lɛ̀ fyǎꞌ mɛ̀ꞌ, ɓyin ɗunmi mwù kɛ̌ lɛ̀ ǹtwum lwɛn ye ɗin.
Sɛ ɓa lɛ ǹtwum lwɛn ndɔꞌ yi tì kwe. Son, ɓwum ndɔꞌ ɓi kɛ nyinnìm shin nun, ɓɛ ta ɓyin mwù gwànnzi, ɓɛ yili ɓɛ kwɛbsi Ǹtwum Lwɛn ye kɛ nywi Yesù Kristò.
Son, mùn shɛ̀ ɓyin jenɛ lɛ, ɓɛshɛ mwum ndɔꞌ ɓɛ̀n, nun ɓɛ fɛꞌ kɛ ŋkwìn yɛꞌ nun, kwo fɛꞌ cikpuꞌ Mvɛ̀nnswæ̀b nɛ kyilì fɛꞌ ŋ̀waì ye kɛ ɗɛb, ɓɛshɛ à ɗunmi ɓyin ǹtwum lwɛn ye ɗin shɛ̌, yɛ lân ye ɓwiꞌ shɛâ ɓyin mbyî, M̀vɛ̀nnswæ̀b yɛnnzi nun vɛ̀nɛ̀ꞌ.
Mùn shɛ̀â ɓyin mbyî, mùn yɛ̌ tì kònndi kwùbtàꞌ jenɛ: Ɓɛshɛ mwum ndɔꞌ ɓɛ̀n, à ɗunmi ɓyin ǹtwum lwɛn ye ɗin ndɔꞌ shɛ̌, yɛ lân ye ɓyin ywɔâ mbyî, M̀vɛ̀nnswæ̀b yɛnnzi nun vɛ̀nɛ̀ꞌ.
Ɓyin fɔkaꞌ lɛ mùn shɛ̌ lɛꞌ si li ɓǎ ɓwum fɛ mùn ǹtwu? Ayi, mùn sukuꞌ yili lɛ M̀vɛ̀nnswæ̀b yili mùn ŋ̀gwòn. Kɛ̀ mùn yili mùn lwusi ɓwum ǹlim kɛ zwum? Ɓɛshɛ mun yilê lɛ mùn yɛ̌ mùn ɓwum ǹlim lwusi zwum, mǔn ɓê kǎn ci-she Yesù Kristò.
Kwan sɛ M̀vɛ̀nnswæ̀b yæ̀nne Pɔ̂l wɛ̌ ci-she nyonMɛ̀ ŋgyinni ɓyɛ̂m, mùn tà ɓyin shɛ̌ lɛ mwum ndɔꞌ nɛ ghe kǎn Ǹtwum Lwɛn yɛ mùn shɛ̀â ɓyin.
Mǔn ywɔꞌ kan yon ŋwum mwum ndɔꞌ, shìkì mwum ndɔꞌ lìsàꞌ kuꞌ mùn yon. Son, Yesù Kristò nɛ kwasi mun yon.
Ɓyin limmi kwǔ kɛ̀n shɛ̂m kwan sɛ mùn ɓe ɓɛ̀ꞌ mɛ Yudà ɗwon. Kɛ kwan màzwùm nun, mùn ɓe ŋ̀kwìn ɓwum Mvɛ̀nnswæ̀b vɛ̀nɛ̀ꞌ yɛnnzi ǹzwɔnzwɔ̀ꞌ, mùn yile lɛ mùn kyasì yon.
Kɛ nɗwon yɛ mùn ɓe ɓɛ̀ꞌ mɛ Yudà ɗwon nun, mùn ɓe ɓwum ɓɛ ɓwiꞌ cinne kwan ye fɔꞌ ɓwiꞌ lɛ̀ ɓon lèan. Mùn ɓe mwù kɛ̌ kɛ nywi yi ɓɛ̀ꞌ mɛ mbibea ɓyɛꞌ nun ǹzwɔnzwɔ̀ꞌ.
Son, M̀vɛ̀nnswæ̀b, kɛ kwɛ̀nnzǐ nlim shon nun, à yæ̀nne mùn lɛ̀ ɓɛ ye kifɛꞌ mun, à lon mùn lɛ̀ mùn kiìn she shon cǐ.
Kwan sɛ sɛ woli nun lɛ nun yɛ̌ mùn mwɛn nyon kwàsi ɓǎ mùn ɗyi shìtàkwù shon kɛ swiꞌ ɓwum ɓɛ ɓa mɛ̀ Yudà, mǔn kɛ̀nne kǎn mwum ndɔꞌ cibbi lɛ à lisàꞌ mùn ywum màzwùm,
shìkì mùn kɛ̀n kuꞌ kɛ Yèrusàlɛ̀m ɓǎ mùn yɛn ɓwum ɓɛ sɛti ɓɛ zwimbyiꞌ shɛ̂m mɛ̀ ci-ntwum Yesù. Son, mùn waɔꞌ kɛ̀n ǹnywɛ̀n kɛ ŋgyɔꞌ Àràbî. Kɛ nyě yi, mùn fyòìn ɓe kɛ Dàmasì.
A lan ɓe ɗwùm lê, mǔn kà kɛ̀n kɛ Yèrusàlɛ̀m ɓǎ mùn kɛn Pìɛ̂r ɓæ̀ti. Ɓwiꞌ non kwe ɓwiꞌ lɛ̀ nun ŋgyìn wûm ɓlàn shæ̂n.
Mǔn yɛn kan ɓwùlu mɛ̀ ci-ntwum Yesù, a shi ɓɛ Jâꞌ, ŋgyinni Nyɛli nyɛꞌ.
(Ywum yɛ mùn tà ɓyin kɔꞌ yɛ yi lɛŋkæ̀m. M̀vɛ̀nnswæ̀b lìmmi lɛ mǔn tà ka ɓwɛ̀lì ɗin.)
Kɛ nyě yi, mùn waꞌ kɛ̀n, mùn kɛ̀n ɓɛ̀n kɛ ŋgyɔꞌ Sìrî nun lɛ̀ kɛ ŋgyɔꞌ Sìlìsî.
Kɛ kwan màzwùm nun, mɛ̀ ŋkwìn ɓwum Yesù Kristò ɓye kɛ ŋgyɔꞌ Jùdê nun, ɓe lɛ̀ ǎ yɛn kifɛꞌ fli mɛꞌ shɛ̂m.
À ɓe suꞌ ywɔꞌ swum sɛ ɓwum ɓe lɛli kɛ nywi yɛ̂m lɛ: «Ci-nyɛnnzi ɓwum vɛ̀nɛ̀ꞌ nɛ ɓɛkàꞌ mbyî, jenɛ à tǎ ɓwum Ǹtwum Lwɛn Yesù Kristò lìsea, swum sɛ nun yile lɛ nun kyasì.»
Li, ɓwum ton ɓi ɗunmi M̀vɛ̀nnswæ̀b twuli kɛ jin shɛ̂m nun.
Pɔ̂l tǎ ɓwùlu mɛ̀ ci-ntwum Yesù ɓæ̀ti kɛ Yèrusàlɛ̀mKɛ nyě ɗwùm wûm ɓlàn nyî, ɓwiꞌ konndì tì kɛ̀n ɓe Yèrusàlɛ̀m ɓwiꞌ lɛ̀ Bàrnàbâ. Ɓwiꞌ twɛlɔ̀ꞌ tì kuꞌ Tîtɛ̀ kɛ fyaꞌ.
Mùn kɛ̀nne li ntwiꞌ sɛ M̀vɛ̀nnswæ̀b nɛ shɛe mùn lɛ mùn kɛn. Kwan sɛ mun ɓɛ̌n kwe, ɓwiꞌ swɔli lɛ̀ mɛ̀ ci-zwiꞌ nyenswæ̀b ɓye kwe, mùn sannzi ɓon kɛ kwiꞌ nun Ǹtwum Lwɛn yɛ mùn tǎ shɛ̀ lɛ̀ ɓwum ɓɛ ɓa mɛ̀ Yudà. Mùn sannze ɓon li ntwiꞌ sɛ mǔn yili kan lɛ she sɛ mùn cìâ mbyî lɛ̀ she mun tǎ cì jenɛ, sɛ ywiɔ̀ꞌ ŋgyɔꞌ ɗin.
Son, kwan sɛ ɓɛ ywɔꞌ hwæn, ɓɛ shɛ̀ kan lɛ̀ Tîtɛ̀, mwum grɛ̂ꞌ nɛ ɓwiꞌ kɛnne ɓwiꞌ lɛ̀ nun lɛ nyǐ ni ɗun ǹdùn.
Son, ɓwiꞌ ɓe mɛ̀ ywiꞌ sæ̀ti kɛ ywum yɛ ɓɛ ɓe ɓwiꞌ shɛ̌ nun. Ɓwiꞌ yili lɛ Ǹtwum Lwɛn yɛ ɗyi lɛŋkæ̀m yɛ ton kɛ nyinnìm shin nun kwan hwæn, shìkì ɓɛ kwɛbsi yon.
Ti lɛ̀ ɓwum ɓye ɓyin ta lon lɛ mɛ̀ ci-zwiꞌ nyenswæ̀b, (kɛ̀ mɛ̀ ci-zwiꞌ ɓɛkè, kɛ̀ ɓon ɓɛ ɓan, swum fɔꞌ sɛ kɛ mɛꞌ yɛ̂m, ntwiꞌ M̀vɛ̀nnswæ̌b tà ka mwum ndɔꞌ cɛ kɛ mɛꞌ zwɛ̂m), ɓwum màzwǔm shɛ̀ kan lɛ mùn konndì swum ndɔꞌ kɛ Ǹtwum Lwɛn yɛ mùn ɓe shɛ̀ mbyî nun.
Son, ɓɛ fyon yɛn lɛ M̀vɛ̀nnswæ̀b fɛ mun she nshɛ̌ Ntwum Lwɛn yi lɛ̀ ɓwum ɓɛ ɓa mɛ̀ Yudà, wɛ̌ tà shɛ nun fɛe she màzwùm kuꞌ lɛ̀ Pìɛ̂r lɛ nyǐ ni kɛn mɛ̀ Yudà shɛ̌.
M̀bɔ̀kì nɛ nun kɛ̀â Pìɛ̂r wɛ̌ ci-ntwum Yesù kɛ nywi mɛ Yudǎ, m̀banmbɔꞌ kuꞌ à kɛ̀â kuꞌ mùn wɛ̌ ci-ntwum Yesù kɛ nywi ɓwum ɓɛ ɓa mɛ̀ Yudà.
Jâꞌ, Pìɛ̂r lɛ̀ Jân, ɓon ɓɛ ɓyin ta twɛꞌ wɛ̌ mɛ̀ ci-zwiꞌ, ɓɛ limme lɛ M̀vɛ̀nnswæ̀b fɛe mùn she ŋkæ̀mŋkæm si fyaꞌ, li, ɓɛ ɗunmi ɓwiꞌ mɛ̀ fyàꞌ fɛkea ɓwiꞌ lɛ̀ Bàrnàbâ, swum sɛ lisea lɛ ɓwiꞌ ɓi ŋwum fɔꞌ ɓwiꞌ lɛ̀ ɓon. Li, ɓwiꞌ sunndi lɛ ɓwiꞌ yɛ kɛ̌n Ǹtwum Lwɛn shɛ̌ lɛ̀ ɓwum ɓɛ ɓa mɛ̀ Yudà, ɓon kuꞌ, ɓɛ kɛn shɛ̌ cǐ mɛ Yudà.
Swum sɛ ɓon sue kuꞌ ɓwiꞌ cibbi, à si lɛ ɓwiꞌ kpaꞌ mɛ̀ ci-nzæmnzæm ɓyan. Swum màzwùm sɛ mùn yile kuꞌ mbyî lɛ mùn ci.
Pɔ̂l cinne lɛꞌ ndɔꞌ lɛ̀ Pìɛ̂r kɛ Àntìyɔ̂shìSon, kwan sɛ Pìɛ̂r ɓɛ̀nne kɛ Àntìyɔ̂shì, ɓwiꞌ cinni lɛꞌ ndɔꞌ ɓwiꞌ lɛ̀ nun kɛ swiꞌ ɓwum, ntwiꞌ sɛ ɓe lɛ̀ à pyìâ lɛꞌ.
Kwan sɛ nun ɓɛ̀nne, à ɓe ji ji lɛ̀ ɓwum ɓɛ ɓa mɛ̀ Yudà. Son, kwan sɛ mɛ̀ Yudà ɓye Jâꞌ fyie ɓɛn, Pìɛ̂r kɛsi nywi, ǎ ji kan tî ji lɛ̀ ɓwum ɓɛ ɓa mɛ̀ Yudà, ntwiꞌ sɛ nun lìmme lɛ yì ɓɛ̀ꞌ yan ɓyinnɔꞌ ǹji ji lɛ̀ ɓwum ɓɛ ɓa mɛ̀ Yudà. Li, à ɓe mɛ̀ Yudà yi.
Mɛ̀ Yudà ndɔꞌ ɓye ɓe ɓwum Yesù Kristò ɓe kwe, ɓɛ ɗunmi kuꞌ cì wɛ̌ Pìɛ̂r. Kwo fɛꞌ Bàrnàbâ nun nɛꞌ ɓe kɛ læm màzwùm nun.
Kwan sɛ mùn yɛn lɛ ɓɛ ɓe kàn tî kwǔ kɛ̀n she zuꞌ kɛ̀nni wɛ̌ shɛ Ǹtwum Lwɛn yɛ ɗyi lɛŋkæ̀m yili, mùn waꞌ zwô kɛ swiꞌ ɓwum hwæn, mùn shɛ̀ lɛ̀ Pìɛ̂r lɛ: «Wù ni mwum Yudà, son, kwan sɛ wù ɓe tòn kɛ nyinnìm ɓwum ɓɛ ɓe kǎn mɛ̀ Yudà nun, wù ɓe cì wɛ̌ ɓwum màzwùm, wǔ ɓe kǎn yì ɓɛ̀ꞌ mɛ Yudà ɗwon. Ti jenɛ, yɛn sɛ ci wù yili wù ci dòlɛ̀ꞌ lɛ̀ ɓwum ɓɛ ɓa mɛ̀ Yudà lɛ ɓɛ ɗwon yì ɓɛ̀ꞌ mɛ Yudà?»
Swum sɛ ci mwum ɓɛ ǹlwinni kɛ mɛꞌ Mvɛ̀nnswæ̀bƁwiꞌ, ɓwiꞌ ɓi mɛ̀ Yudà mɛ̀ kwù lɛ̀ mwù nun. Ɓwiꞌ ɓa ɓwum ɓɛ ɓa mɛ̀ Yudà, mɛ̀ ci-ncǐ ɓyɛbbi ɓi.
Son, ɓwiꞌ limmi lɛ M̀vɛ̀nnswæ̌b tà ka mwum fyɔ̀si ǹsanmi kɛ swiꞌ shon ntwiꞌ sɛ nun tǎ mɛ̀ lwuǎ Mòîzɛ̀ ɗwon. À tǎ mwum fyɔ̀si ǹsanmi kwan sɛ mwum ni ta ǹlim kɛ̌ lɛ̀ Yesù Kristò. Li, ɓwiꞌ kuꞌ, ɓwiꞌ kɛâ ǹlim kɛ nywi Yesù Kristò ɓǎ M̀vɛ̀nnswæ̀b fyɔsì ɓwiꞌ sanmi kɛ nyě kɛ̌ nlim màzwùm, ɓa kì ntwiꞌ sɛ ɓwiꞌ ta mɛ̀ lwuǎ Mòîzɛ̀ ɗwon. Ntwiꞌ ǹɗwonnzi mɛ lwuà yɛ ɓa cǐ mwum ɓɛ ǹlwinni kɛ swiꞌ Mvɛ̀nnswæ̀b.
Ɓwiꞌ yili lɛ ɓwiꞌ ɓɛ lwinni kɛ mɛꞌ Mvɛ̀nnswæ̀b ntwiꞌ sɛ ɓwiꞌ ta ǹlim kɛ̌ lɛ̀ Yesù Kristò. Kɛ kwan màzwùm nun, ɓɛ shɛ lɛ ɓwiꞌ ɗuân kɛ læm mɛ ci-ncǐ ɓyɛbbi nun. Kɛ à si li, sɛ lisaꞌ lɛ Yesù Kristò nɛ kin ɓwiꞌ ɗunnzi kɛ ɓyɛbbi nun? Ayi, sɛ ɓa li.
Ɓɛshɛ mùn ɗonnzi ǹɗwonnzi mɛ lwuǎ Mòîzɛ̀, kɛ nyě yi, mùn ɗunmi tì ɗwon ɓe, mùn cìâ ɓyɛbbi kɛ swiꞌ Mvɛ̀nnswæ̀b.
Kɛ swiꞌ lwuà mùn ni ɗwon. Lwuà nɛ ci mùn ywi ɓǎ mùn cinni ǹzison kɛ swiꞌ Mvɛ̀nnswæ̀b. Ɓɛ ywummɔꞌ ɓwiꞌ kɛ ŋgæꞌ mɛ̀ ɓɔtɔꞌ zwɛm ɓwiꞌ lɛ̀ Yesù Kristò m̀ban,
li, ǹzison shɛ mùn cinni jenɛ, shɛ̂m sɛ ɓan, Yesù Kristò nɛ kin tòn kɛ nywi yɛ̂m. Tòn shɛ̂m sɛ mùn tǎ tòn fɛ ŋgyɔ̂ꞌ wan, mùn tǎ tòn lɛ̀ kɛ̌ nlim lɛ̀ Mwɛn Mvɛ̀nnswæ̀b, nun nɛ yili mun, à ywi kɛ ntwiꞌ yɛ̂m.
Mǔn tà ka kwɛ̀nnzǐ nlim Mvɛ̀nnswæ̀b twɛli lɛ̀ swum ɗin. Ɓɛshɛ M̀vɛ̀nnswæ̀b fyɔsè mwum ǹsanmi ntwiꞌ nɗwonnzi mɛ lwuà, sɛ lisaè lɛ Yesù ywi ŋgyɔꞌ ɗin.
Yɛn sɛ ta ɓwum ǹzison fɛ?O! Lan Gàlàsî, ɓyin ɓa lɛ̀ mwù nun! Yà mwum nɛ pɔkaꞌ ɓyin? Mùn sannzâ ɓyin m̀bɔ̀kì nɛ ɓɛ ywummɔâ Yesù Kristò kɛ ŋgæꞌ mɛ̀ ɓɔtɔꞌ zwɛm fɔ̀sì lwɛn.
Swum fɔꞌ sɛ mùn yili lɛ ɓyin shɛ mùn lɛ̀ mɛ̀ ŋwum yin si lɛ: M̀pùn Nsanmi ɓɛ̀nne ɓyin kɛ nywi ntwiꞌ ɓyin ɓe mɛ̀ lwuǎ Mòîzɛ̀ ɗwon, kɛ̀ ntwiꞌ sɛ ɓyin ywɔe Ǹtwum Lwɛn?
Ɓyin ɓa lɛ̀ mwù nun? Ɓyin ɗunme kɛ̀n mbyî lɛ̀ ŋ̀kimmɔꞌ Mpùn Nsanmi, ti jenɛ, ɓyin yili ɓyin kɛn kɛ ŋkimmɔꞌ yin nɛꞌ nun ntwiꞌ yɛn?
Ywum yɛ lan ɓyin nywi yi à yi ŋgyɔꞌ ɗin? Ɓan, yɛ ɓa ŋgyɔꞌ ɗin.
M̀vɛ̀nnswæ̀b nɛ fɛ ɓyin M̀pùn nyon, à tà tî yì hìlea cǐ kɛ nyinnìm shin nun, ɓyin ɓakaꞌ lɛ à tà yon cǐ li ntwiꞌ sɛ ɓyin ta mɛ̀ lwuǎ Mòîzɛ̀ ɗwon, kɛ̀ ntwiꞌ sɛ ɓyin ywɔe Ǹtwum Lwɛn?
À si wɛ̌ tà shɛ ɓɛ kɔꞌ kɛ nywi Abràhæ̂m lɛ: «Abràhæ̂m tɛ̀le zwùm lɛ̀ M̀vɛ̀nnswæ̀b, li nɛ ci M̀vɛ̀nnswæ̀b fyɔ̀se nun ǹsanmi kɛ swiꞌ shon.»
Kɛ nzæ̌ꞌ lɛꞌ yi nun ɓyin woli ɓyin limmì lɛ ɓwum ɓɛ ta zwùm tɛ̀li lɛ̀ M̀vɛ̀nnswæ̀b lɛ̀ lɛŋkæ̀m, ɓon ɓɛ ɗyi ɓwɛn Abràhæ̂m.
Ɓɛ kɔe kɛ ɗèwǎ Mvɛ̀nnswæ̀b nun lɛ M̀vɛ̀nnswæ̀b yɛ̌ ɓwum ɓɛ ɓa mɛ̀ Yudà fyɔ̀si sanmi kwan sɛ ɓɛ ta ǹlim kɛ̌ lɛ̀ nun. Li, Abràhæ̂m ywɔe Ǹtwum Lwɛn màzwùm ǹdìkàꞌ ŋwê, yɛ M̀vɛ̀nnswæ̀b shɛ̀e nun lɛ: «Mùn yɛ̌ ɓwum hwæn lwɛn cǐ ŋgyɔ̂ꞌ wan nun kɛ ntwiꞌ ywû.»
Abràhæ̂m tɛ̀le zwùm lɛ̀ M̀vɛ̀nnswæ̀b, M̀vɛ̀nnswæ̀b cìâ nun lwɛn. Li nɛ ci, ɓwum ɓɛ ta zwùm tɛ̀li lɛ̀ M̀vɛ̀nnswæ̀b, M̀vɛ̀nnswæ̀b yɛ̌ ɓon lwɛn cǐ wɛ̌ tà shɛ nun cìâ Abràhæ̂m.
Ɓwum ɓɛ ta mwù kɛ̌ kɛ nɗwonnzi mɛ lwuà nun, ŋ̀ke Mvɛ̀nnswæ̀b yɛ ɓon ɓænni. Ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ: «Ŋ̀ke ɗwon mwum nɛ tà ka ywum yɛ ɓɛ kɔꞌ kɛ ɗèwǎ Mòîzɛ̀ nun ɗwonnzi hwæn pæꞌ.»
Mwum hwæn lìmmi lɛ M̀vɛ̀nnswæ̌b tà ka mwum ndɔꞌ fyɔ̀si ǹsanmi kɛ swiꞌ shon ntwiꞌ sɛ nun tǎ mɛ̀ lwuà ɗwon. Ntwiꞌ ɓɛ kɔꞌ kɛ ɗèwǎ Mvɛ̀nnswæ̀b nun lɛ: «Mwum nɛ M̀vɛ̀nnswæ̀b fyɔ̀sâ ǹsanmi yɛ̌ ǹzison ɗwùmɗwùm cinni ntwiꞌ sɛ nun tǎ zwùm tɛ̀li lɛ̀ nun».
Li, ɓwiꞌ yɛn lɛ ǹɗwonnzi mɛ lwuà yi kyi, ǹtɛ̀ꞌ zwum yi kuꞌ kyi. Mwum nɛ tǎ mwù kɛ̌ mɛ lwuà nun, à yɛ̌ ǹzison cinni kɛ nyě yɛ nun lwinnzi mɛ̀ lwuà màzwùm hwæn pæꞌ nun.
Yesù Kristò cìe li ɓǎ ɓwum ɓɛ ɓa mɛ̀ Yudà yê ŋ̀ŋgæ̀nni yɛ ɓe kɛ nywi Abràhæ̂m. Li, ɓǎ ɓwiꞌ yê M̀pùn Nsanmi nɛ M̀vɛ̀nnswæ̀b cìe ɓwiꞌ ŋ̀kàli ntwiꞌ sɛ ɓwiꞌ ta zwùm tɛ̀li lɛ̀ nun.
Lwuǎ sɛ̀mnzi kan ŋ̀gwòn nɛ M̀vɛ̀nnswæ̀b jine lɛ̀ ɓwumMɛ̀ ŋgyinni, mùn yili mùn twɛꞌ m̀bɔ̀kì lɛꞌ ndɔꞌ lɛ̀ ywum yɛ ta lànnzì kɛ ŋgyɔ̂ꞌ wan. Kwan sɛ mwum ndɔꞌ tǎ ɓɛ, à jinâ ŋ̀gwòn ɓon lɛ̀ lwikwæ̌n wɛ̌ shɛ sɛ yili, mwum nyan ndɔꞌ wòli kan à sɛ̀mnzì ǹzæ̀ꞌ lɛꞌ ndɔꞌ kɛ nlim, shìkì à kònndì kuꞌ nyɛ̌ ɗin.
M̀banmbɔꞌ kuꞌ, M̀vɛ̀nnswæ̀b cìe ŋ̀kàli lɛ̀ Abràhæ̂m lɛ̀ tì kuꞌ lɛ̀ mwɛn nyon. Ɓɛ kɔꞌ kan kɛ ɗèwǎ Mvɛ̀nnswæ̀b nun lɛ M̀vɛ̀nnswæ̀b cìâ ŋ̀kàli lɛ̀ ɓwɛn Abràhæ̂m, à si wɛ̌ ɓɛ lɛꞌ kɛ nywi ɓwum mèan. Ɓɛ suꞌ kɔꞌ lɛ: «Ŋ̀kàli yi yɛn mwɛn nywù». Kɛ nzæ̀ꞌ lɛꞌ màzwùm nun, mwum m̀bɔꞌ nɛ nun lɛꞌ, nun nɛ ɗyi Yesù Kristò.
Swum sɛ mùn yili mùn shɛ ɓyin, à si lɛ: M̀vɛ̀nnswæ̀b sɛte ŋ̀gwòn jini ɓon lɛ̀ Abràhæ̂m, a lan ɓe nyè yi ɗwǔm nɗuꞌ nnyì lɛ̀ mwùm lê, mɛ̀ lwuǎ Mòîzɛ̀ kà kwan. Li, mɛ̀ lwuà ɓi wòli kan kim ɓɛ sɛmnzì ŋ̀gwòn nɛ M̀vɛ̀nnswæ̀b jine mbyî lɛ̀ Abràhæ̂m, shìkì ɓɛ twɔꞌ kuꞌ ŋ̀kàli Mvɛ̀nnswæ̀b.
Ɓɛshɛ mɛ̀ lwuà ɓɛ ta cì mwum kà yě swum lwɛn kɛ fyaꞌ Mvɛ̀nnswæ̀b, ŋ̀kàli Mvɛ̀nnswæ̀b yɛ ɓa tî yi. Son, M̀vɛ̀nnswæ̀b cìe ŋ̀kàli lɛ̀ Abràhæ̂m lɛ nun ni yɛ nyǐ lwɛn fɛ.
Ɓɛshɛ à si li, mɛ̀ lwuǎ Mòîzɛ̀ ta kpaꞌ lɛ̀ yɛn? M̀vɛ̀nnswæ̀b fɛe ɓon ɓǎ ɓɛ lisàꞌ ɓwum ɓyɛbbi nɛ ɓwum ta cì kɛ nywi Mvɛ̀nnswæ̀b. À kɛ̀e ɓon han a kɛn ɓɛ̀n kwan sɛ mwɛn Abràhæ̂m nɛ M̀vɛ̀nnswæ̀b cìe ŋ̀kàli kɛ nywi yon yɛ̌ ɓɛ̀n.M̀vɛ̀nnswæ̀b fɛe mɛ̀ lwuà màzwùm kɛ fyaꞌ mɛ cikpuꞌ ɓyon ɓye ɗɛb, ɓe nyě yi, mwum m̀bɔꞌ ndɔꞌ nɛ kɛn ɓon yèi, à kìn lɛ̀ ɓon.
Mwum màzwùm lànnze lɛꞌ kɛ nyinnìm ɓwum lɛ̀ M̀vɛ̀nnswæ̀b. Ɓwiꞌ limmi lɛ kwan sɛ mwum lànnzi lɛꞌ kɛ nyinnìm ɓwum ɓî, lɛꞌ sɛ sɛ yɛn mɛ̀ fyàꞌ ɓî. Son, ti lɛ̀ ŋ̀kàli yɛ M̀vɛ̀nnswæ̀b cìe, nun nɛ sukuꞌ ǹlim kyi.
Sɛ lisaꞌ lɛ mɛ̀ lwuǎ Mòîzɛ̀ ɓyinnzi ywum yɛ M̀vɛ̀nnswæ̀b cìe ŋ̀kàli lɛ̀ yon? Ayi, sɛ ɓa li. Ɓɛshɛ lwuà ndɔꞌ ɓe kwe nyɛ̌ ɓwum woli ɓɛ cinni ǹzison kɛ nyè yon, li, mwum ɓê ǹlwinni kɛ mɛꞌ Mvɛ̀nnswæ̀b ntwiꞌ sɛ nun tǎ lwuà ni ɗwon.
Son, ɓɛ kɔꞌ kɛ ɗèwǎ Mvɛ̀nnswæ̀b nun lɛ mwum hwæn nɛ kɛ cɛ̌ ŋgyɔꞌ zwɛm ni kɛ kwǔ ɓyɛbbi nji. Li, ɓwum ɓɛ ta zwùm tɛ̀li lɛ̀ Yesù Kristò yɛ ywum yɛ M̀vɛ̀nnswæ̀b cìe ŋ̀kàli lɛ̀ Abràhæ̂m yě kɛ ntwiꞌ ntɛ̀ꞌ zwum yan.
Mwǔ she yɛ mɛ̀ lwuǎ Mòîzɛ̀ ta cìLɛ̀ ŋ̀gyìn yɛ ɓwiꞌ yɛ zwùm tɛ̀li lɛ̀ Yesù kà wòli, ɓe lɛ̀ lwuà kpæmmâ ɓwiꞌ wɛ̌ mɛ̀ ci-nye njè. Ɓwiꞌ toen kpimmea li han a kiìn ɓɛ̀n kwan sɛ M̀vɛ̀nnswæ̀b wòe ɓwiꞌ mbyi nɛ ɓwiꞌ yɛ zwùm tɛ̀li lɛ̀ Yesù Kristò.
Li, mɛ̀ lwuà ɓɛ ɓe ɓwiꞌ ɓǒn a kiìn ɓɛ̀n kɛ kwan sɛ Yesù Kristò ɓɛ̀n nun. À ɓòn ɓwiꞌ li ɓǎ M̀vɛ̀nnswæ̀b fyɔsì ɓwiꞌ sanmi kɛ swiꞌ shon kwan sɛ ɓwiꞌ ta zwùm tɛ̀li lɛ̀ Yesù.
Jenɛ, kwan ntɛ̀ꞌ zwum ɓɛnnâ, mɛ̀ lwuǎ tà ka tî ɓwiꞌ ɓǒn.
Kɛ ɓyin tɛlâ zwùm lɛ̀ Yesù Kristò, ɓyin ɓi ɓwɛn Mvɛ̀nnswæ̀b, ntwiꞌ sɛ ɓyin ɓi ɓæti lɛ̀ Yesù.
Ɓyin hwæn ɓɛ ɓɛ jimnze kɛ jin Yesù Kristò nun, ɓyin fyonnâ ɓwɛn Mvɛ̀nnswæ̀b wɛ̌ nun.
Jenɛ, ŋ̀kyììli ɓa tî kɛ nyinnìm ɓwum Yudà lɛ̀ ɓwum ɓɛ ɓa mɛ̀ Yudà. Ŋ̀kyììli ɓa tî kɛ nyinnìm mɛ son lɛ̀ ɓwum ɓɛ ɗyi mgbonmgbon. Ŋ̀kyììli ɓa tî kuꞌ kɛ nyinnìm mɛ ɗwɛb lɛ̀ mɛ̀ yib. Ntwiꞌ sɛ ɓyin ɓi swum fɔꞌ kɛ mɛꞌ Mvɛ̀nnswæ̀b ntwiꞌ sɛ ɓyin ɓi ɓæti lɛ̀ Yesù Kristò.
Ɓɛshɛ à si lɛŋkæ̀m lɛ ɓyin ɓi ɓwum Kristò, ɓyin ɓi tì kuꞌ ɓwɛn Abràhæ̂m. Ɓyin ɓi kɛ læm ɓwum ɓye yɛ ywum yɛ M̀vɛ̀nnswæ̀b cìe ŋ̀kàli lɛ̀ Abràhæ̂m yě.
Mùn yili mùn sannzi tì ɓyin ǹzæ̌ꞌ lɛꞌ màzwùm. À si lɛ: Mwɛn nɛ yɛ̌ kwiꞌ ce nyon ji, kwan sɛ nun kɛ dèdɛꞌ, ŋ̀kyììli ɓa kɛ nyinnìm shon ɓon lɛ̀ son nɛ kwe næm, kwo fɛꞌ she nun ni ci-ɗwon si.
Kwan sɛ nun kɛ mwɛsɔ̀ꞌ si, à tǎ lɛꞌ ywo kɛ ŋwum ɓwum ɓɛ ta nun ɓǒn, ɓɛ konni tì kuꞌ lɛ̀ ywum yon a kɛn ɓɛ̀n kwan sɛ ce nyon tean.
Ɓwiꞌ kuꞌ, kwan sɛ ɓe lɛ̀ mɛꞌ sanmi kifɛꞌ ɓwiꞌ, ɓwiꞌ ɓe mɛ̀ son mɛ swæ̀b ɓɛ fɛ ŋgyɔ̂ꞌ wan.
Son, kwan sɛ a woli M̀vɛ̀nnswæ̀b kɛ fyaꞌ, à fyiì Mwɛn nyon, m̀lib ndɔꞌ nɛ ye nun, mwɛn màzwùm ɓe mɛ̀ lwuǎ Mòîzɛ̀ ɗwon.
À ɓɛ̌n ɓǎ nun libbaꞌ mɛ̀ mwù ɓwum ɓye kɛ kɛ mɛ lwuà nun, ɓǎ ɓwiꞌ fyonnì ɓwɛn Mvɛ̀nnswæ̀b.
Ɓyin ti jenɛ ɓwɛn Mvɛ̀nnswæ̀b lɛŋkæ̀m, li, M̀vɛ̀nnswæ̀b fyie ɓyin M̀pùn Mwɛn nyon, à kìn tòn kɛ mɛ nlim nyin nun. M̀pùn màzwùm tǎ cì ɓwiꞌ lon M̀vɛ̀nnswæ̀b lɛ: «Bùba! Ce nyɛ!»
Li, wù ɓà tî son, wù ni mwɛn Mvɛ̀nnswæ̀b. Kɛ wù ni mwɛn Mvɛ̀nnswæ̀b, wù yɛ̌ tì kuꞌ ywum lwɛn nyon cinni.
M̀fyonŋgaꞌ yɛ Pɔ̂l tǎ fyonŋgaꞌ kɛ nywi ɓwum ɓɛ GàlàsîKɛ kwan sɛ ɓe mbyî nun, lɛ̀ ɓyin lìmme kifɛꞌ M̀vɛ̀nnswæ̀b, ɓyin ɓe mɛ̀ son mɛ swæ̀b ɗinɗin ɓɛ ɓa M̀vɛ̀nnswæ̀b.
Son jenɛ, ɓyin limmâ M̀vɛ̀nnswæ̀b, (ǹdikàꞌ mùn shɛ̀ lɛ jenɛ M̀vɛ̀nnswæ̀b lìmmâ ɓyin). Ti yɛn sɛ ci ɓyin yili ɓyin ɗwon tì mɛ̀ swæ̀b ɓɛ ɗyi swublea? ɓyin fyonnì tì ɓɛ mɛ̀ son ɓyan?
Ɓyin ta ŋ̀gyìn ndɔꞌ kɛ̌ lɛ ŋ̀gyìn ndwun nɛ nyɛ̌, ɓyin kɛ tì mɛ̀ nywiꞌ ndɔꞌ, lɛ̀ yì ɗwùm ndɔꞌ lɛ yɛ klwɔkea yɛ.
Kɛ ncì yɛ ɓyin ta cì li, ǹlim ta mun ponpon zwum lɛ shindɔꞌ she sɛ mùn cì kɛ cì shin si ŋgyɔꞌ ɗin.
Mɛ̀ ŋgyinni ɓyɛ̂m, mùn tà ɓyin ɗɔa lɛ, fyònnênì mgbonmgbon wɛ̌ mùn, wɛ̌ m̀bɔ̀kì nɛ mùn fyònni mgbonmgbon kwan sɛ mùn kìân ɗun kɛ ŋkwìn yin nun. Ɓyin cìe kǎn mun lɛꞌ ɓyɛbbi ndɔꞌ.
Ɓyin limmi lwɛn lɛ mùn sɛte ɓyin kǐn Ǹtwum Lwɛn shɛ̌ kɛ kæ̀mmì she zwimbyiꞌ nun ntwiꞌ sɛ mùn ɓe ŋ̀gwɛ̀nŋgwɛ̀n.
Kɛ kwan màzwùm nun, ɓyin ɓe ǹdàli ywo ǹzwɔnzwɔ̀ꞌ. Ti jenɛ, yɛn sɛ ci ɓyin? Mùn wòli mùn ɗyi shìtàkwù kɛ nywi yin lɛ, kwan sɛ mùn ɓe kwɛ̌n, ɓyin cinnè mbyi mpìlàꞌ mɛ mɛꞌ nyin, ɓyin kwɛbsê yon lɛ̀ yɛ̂m.
Ti jenɛ, mùn ti tì ci-ɓyìnnì nyin kɛ ntwiꞌ lɛŋkæ̀m sɛ mùn tà ɓyin shɛ̌?
Ɓwum ɓye fɔꞌ màzwùm, ǹzæ̌ꞌ lɛꞌ yɛ ɓɛ ta ɓyin shɛ̌, ɓɛ ta ɓyin mbɛ̀ti ɗin. Ǹzæ̌ꞌ lɛꞌ pwìnpwìn yɛ. Swum sɛ ɓɛ yili, à si lɛ ɓɛ gwannzì mùn lɛ̀ ɓyin, ɓǎ ɓyin ɗunmi ɓon mwù kɛ̌ kɛ nywi.
À si lwɛn lɛ mwum mbɛtì lwikwæ̌n, son, kɛ mbyi lwɛn nun. Mùn yili li kwan hwæn, a suꞌ kan kwan sɛ mùn ni ŋgyɔꞌ.
Ɓwɛn ɓyɛ̂m, nywi ta tî mùn kònndi kwɛ̀nni kɛ ntwiꞌ yin wɛ̌ tà shɛ ye tǎ m̀lib kwɛ̀nni. Kwɛ̀nnì nywi màzwùm yɛ ɓɛ li han a kɛn ɓɛ̀n kwan sɛ ɓyin yɛ m̀bɔ̀kì Yesù lìsea ɓe kɛ mbɔ̀kì tòn nyin nun.
Jenɛ, mùn yili mùn ɓɛ kɛ ke shin ɓǎ mùn limmì swum sɛ mun yɛ̌ lɛli lɛ̀ ɓyin. Àma, mùn tǎ fyonŋgaꞌ kɛ ntwiꞌ yin.
M̀bɔ̀kì nɛ Pɔ̂l twɛꞌ kɛ nywi Hagà ɓon lɛ̀ SaràƁyin ɓɛ yili ɓyin ɓɛ mɛ̀ son mɛ lwuà, mùn yili mùn cibbi ɓyin swum ndɔꞌ. Ɓyin tà ka swum sɛ mɛ̀ lwuà ta shɛ̀ ywo?
Ɓɛ kɔꞌ kɛ ɗèwǎ mɛ lwuà nun lɛ Abràhæ̂m ye ɓwɛn ɓî, nyɛ̌ m̀bɔꞌ mon nyon ɓe son, jin shon ɓe lɛ Hagà. Nyɛ̌ mɛ̀ mɓì ɓe mwɛn mlib nɛ ɓe mgbonmgbon, jin shon ɓe lɛ Sarà.
Mwɛn nyɛ̌ Abràhæ̂m ye ɓon lɛ̀ son nyon, à ye nun kɛ nlwinnzi yi ɓɛ̀ꞌ yɛ cɛ̌ ŋgyɔꞌ zwɛm. Son, ti lɛ̀ nyɛ̌ nun ye ɓon lɛ̀ Sarà, ŋ̀kàli Mvɛ̀nnswæ̀b yɛ lwinne.
Ɓwiꞌ woli ɓwiꞌ yɛn m̀bɔ̀kì ndɔꞌ kɛ lɛꞌ màzwùm nun. M̀bɔ̀kì màzwùm ni lɛ mɛ̀ yib ɓî màzwùm, ɓɛ ta mɛ̀ ŋgwòn ɓî lìsea. M̀bɔ̀kì nɛ Hagà tǎ lìsàꞌ, à ni ŋ̀gwòn nɛ M̀vɛ̀nnswæ̀b jine kɛ kpaꞌ Sìnàî zwɛm ɓon lɛ̀ ɓwum Izràɛ̂l. Ɓwɛn Hagà ɓe mɛ̀ son, li nɛ kuꞌ lɛ̀ ɓwum ɓɛ M̀vɛ̀nnswæ̀b jine ŋ̀gwòn lɛ̀ ɓon kɛ Sìnàî, ɓon ɓe mɛ̀ son mɛ lwuà.
Jin Hagà si, ɓɛ ta kpaꞌ Sìnàî nɛ kɛ ŋgyɔꞌ Àràbî nun lon lɛ̀ jin màzwùm. Ɓwiꞌ woli ɓwiꞌ lon kuꞌ Yèrusàlɛ̀m lɛ̀ jin fɔꞌ, ntwiꞌ sɛ ɓwum ɓɛ myi màzwùm nun ɓi mɛ̀ son.
Son, Yèrusàlɛ̀m she kɛ ɗɛb, à si mgbonmgbon, son sɛ ɗyi wɛ̌ mon nyɛꞌ.
Ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ:«Kìm m̀lib nɛ ye kifɛꞌ mwɛn, ywɔꞌ ǹdàli.Wù nɛ ywɔꞌ kifɛꞌ kwɛ̀nni nywi nye mwɛn, lwon kyikye.Ntwiꞌ sɛ m̀lib nɛ cinne kan ɓwɛn yɛ̌ ɓwɛn ye à làn m̀lib nɛ tòn lɛ̀ ywon.»
Ti lɛ̀ ɓyin mɛ̀ ŋgyinni ɓyɛ̂m, ɓyin ɓi ɓwɛn ɓye M̀vɛ̀nnswæ̀b cìe ŋ̀kàli ɓon lɛ̀ Abràhæ̂m lɛ à yɛ̌ nun fɛ, wɛ̌ tà shɛ ɓɛ ye Izàꞌ kɛ nyě ŋkàli Mvɛ̀nnswæ̀b.
Kwan sɛ ɓe mbyî, mwɛn nɛ ɓɛ ye kɛ nlwinnzi yi ɓɛ̀ꞌ yɛ cɛ̌ ŋgyɔꞌ zwɛm ɓe mwɛn nɛ ɓɛ ye kɛ ŋkàli Mvɛ̀nnswæ̀b nun zæbsi. Han a kiìn ɓɛ̀n jenɛ, sɛ kɛ kuꞌ li.
Son, ɓɛ kɔꞌ kɛ ɗèwǎ Mvɛ̀nnswæ̀b nun lɛ: «Fyinni son ni ɓon lɛ̀ mwɛn nyon. Ntwiꞌ mwɛn son ɓǎ kwiꞌ ce ji ɓon lɛ̀ mwɛn mlib ɗæm.»
Mɛ̀ ŋgyinni ɓyɛ̂m, li nɛ kuꞌ lɛ̀ ɓwiꞌ, ɓwiꞌ ɓa ɓwɛn mɛ son, ɓwiꞌ ɓi ɓwɛn mlib ɗæm.
Ɓa ɓyin ɓɛ tì mɛ̀ son mɛ lwuàYesù Kristò libbeâ ɓwiꞌ kɛ nye son nɛ ɓwiꞌ ɓe nlim, jenɛ, ɓwiꞌ ti mgbonmgbon lɛ̀ lɛŋkæ̀m. Kɛ à si li, ɗyiênì kɛ nlim kimmi, ɓyin konni ɓyin læ̀kì fyònnì ɓe mɛ̀ son.
Ywɔênì fɛꞌ, mùn Pɔ̂l, mùn shɛ̀ ɓyin lɛ ɓɛshɛ ɓyin ci ɓɛ ɗunnzi ɓyin ǹdùn, sɛ lisaꞌ lɛ she sɛ Yesù Kristò cì kɛ nywi yin si ŋgyɔꞌ ɗin.
Mùn kònndì ɓyin shɛ̀ ɓe lɛ̀ lɛŋkæ̀m lɛ, ɓɛshɛ mwum ndɔꞌ yili lɛ ɓɛ ɗunnzi nun ǹdùn, à si nun nywi dòlɛ̀ꞌ lɛ à lwinnzi mɛ̀ lwuà ɓye mbyî hwæn.
Ɓyin ɓɛ yili ɓyin ɓɛ lwinni ntwiꞌ sɛ ɓyin ta mɛ̀ lwuà ɗwonnzi, ɓyin ɓa tî ɓæti lɛ̀ Yesù Kristò. Ɓyin yonnzâ ǹyè lɛ̀ kwɛ̀nnzǐ nlim Mvɛ̀nnswæ̀b.
Ti lɛ̀ ɓwiꞌ, swum sɛ ɓwiꞌ ta mwù kɛ̌ lɛ̀ son, à si lɛ M̀vɛ̀nnswæ̀b yɛ̌ ɓwiꞌ fyɔ̀si sanmi kɛ swiꞌ shon. Li, ɓwiꞌ ton lɛ̀ m̀ɓònŋgàꞌ nywɔꞌ màzwùm ntwiꞌ M̀pùn Nsanmi nɛ ta cì ɓwiꞌ ta zwùm tɛ̀li lɛ̀ M̀vɛ̀nnswæ̀b.
Mwum nɛ ɗyi m̀ɓæti lɛ̀ Yesù Kristò, kwo fɛꞌ ɓɛ ɗunnzi nun ǹdùn, kwo fɛꞌ ɓɛ shi fɛꞌ nun ɗunnzi, sɛ tà ka kpaꞌ lɛ̀ swum ndɔꞌ. Ŋgyi lɛꞌ ni lɛ ɓyin lisaꞌ kɛ̌ nlim shin kɛ nyili yɛ ɓyin ta ɓwùlu yili nun.
Ɓyin ɓi lɛꞌ si ɓænni lwɛn, ti wɛn nɛ kænni ɓyin jenɛ lɛ ɓa ɓyin kɛn mbyî lɛ̀ lɛŋkæ̀m.
Ŋ̀kænni yi waꞌ kan kɛ cɛ̌ Mvɛ̀nnswæ̀b nɛ lon ɓyin.
Ɓɛ ta ka ŋ̀kæ̌n lɛꞌ ndɔꞌ ɗwǐ lɛ: «M̀bɔ̀kì mbùn kwæꞌ lɛ nɛ ta mɛ̀ wɔ̌ꞌ lǒn mèan wasi?»
Mùn lìmmi lwɛn lɛ kɛ mɓæti yɛ ɓyin ti ɓæti lɛ̀ Nyɛli nyɛꞌ, ɓyin ɓa mɛ̀ mɓàkàꞌ nyɛ̌ ɗin ndɔꞌ cinni. Son, mwum nɛ tà ɓyin hwumnzi fi ni, M̀vɛ̀nnswæ̀b yɛ̌ nun mɛ̀ kæ̀ꞌ lànnzi, kwo nun ɓɛ fɛꞌ wɛn.
Mɛ̀ ŋgyinni ɓyɛ̂m, ti lɛ̀ mùn, ɓɛshɛ ɓe lɛ̀ mǔn kɛ shɛ̀ lɛ ɓwum ɗun ǹdùn, yɛn sɛ ɓwum ta mun vɛ̀nɛ̀ꞌ yɛnnzi kɛ ntwiꞌ lɛꞌ màzwùm nun? Sɛ ɓê lɛŋkæ̀m li, ɓwum ɓa tî ɓyɛbbi ywo lɛ̀ Ǹtwum Lwɛn yɛ mùn tǎ shɛ̀ kɛ nywi Yesù nɛ ywie kɛ ŋgæꞌ mɛ̀ ɓɔtɔꞌ zwɛ̂m.
Mùn yili ma lɛ, ɓwum ɓɛ ta ɓyin hwumnzi lɛ̀ lɛꞌ nɗunnzi ndùn ɓi, ɓɛ kpæm mɛꞌ kɛ she shan nun, ɓɛ san ɓon nɛꞌ ŋwɔꞌ.
Ntwiꞌ sɛ mɛ̀ lwuà hwæn swɔli kɛ lwuà m̀bɔꞌ nun, nyɛ̌ lɛꞌ lɛ: «Yili lwikwæ̌n nywù wɛ̌ tà shɛ wù tǎ wù nɛꞌ yili.»
Son, ɓɛshɛ ɓyin ta cì wɛ̌ mɛ̀ nyæ̀m nyenea ɓye kɛ mbo nun, ɓyin ta ɓwùlu ɗyɛmnzea, ɓyin zæbsi tì ɓyin nɛꞌ kɛ nyinnìm shin nun, konnênì, ɓyin læ̀kì ɓyin nɛꞌ mlɔ̀si.
Swum sɛ mùn yɛ̌ ɓyin shɛ̌, à si lɛ: ɗonnzênì ɓyin nɛꞌ M̀pùn Nsanmi kɛnnzì ɓyin kɛ tòn shin nun. Li, ɓyin ɓa ɓyɛbbi nɛ tà ɓyin wai kɛ mɛ nlim nun cǐ.
Ntwiꞌ sɛ ywum yɛ ta ɓwiꞌ wai kɛ mɛ nlim nun ɓa ywum yɛ M̀pùn Nsanmi yili. M̀banmbɔꞌ kuꞌ, ywum yɛ M̀pùn Nsanmi tǎ yili lɛ ɓwiꞌ ci, yon yɛ mɛ̀ nlim nyɛꞌ ɓyìnnɔ̀ꞌ ǹcì. M̀pùn Nsanmi ɓon lɛ̀ ywum yɛ mɛ̀ nlim nyɛꞌ yili cinni kan ŋwɛn kɛ nyinnìm shan nun. Li, ɓyin wòli kan kim ɓyin ci swum sɛ ɓyin yili.
Son, ɓɛshɛ M̀pùn Nsanmi nɛ ta ɓyin kɛ̀nnzi, ɓyin ɓa tî kɛ kwù mɛ lwuà nji.
Ywum yɛ ta waì kɛ mɛ nlim nyɛꞌ nun, ɓwiꞌ limmi yon seansean. Ɓwum ta mɛ̀ nlàꞌ ywikea, ɓɛ cinni mɛ̀ mɓàkàꞌ mɓyibbɔa, ɓɛ ci ywum hwæn wɛ̌ tà shɛ ɓon yili.
Ɓɛ ta yì fɔ̀kì mwumnzi, ɓɛ kwan ǹdæ̀m. Ɓwum ta ɓwùlu ɓyìnnzi, ɓɛ klwikàꞌ mɛ̀ lɛꞌ, ɓɛ kɛ mɛ̀ mkpì lɛ̀ ɓwùlu. Mɛ̀ nlim ɓɛ ɓon kɛ zwum ŋæ̀lea, ɓɛ ɓɛ tì mɛ̀ ci-nshelaꞌ nywi. Ɓɛ ta ɓon nɛꞌ kyììlea, ɓɛ fɔꞌ mɛ̀ ŋkwìn kyikyi.
Ɓɛ ta ywum ɓwulu tæmmi, ɓɛ nwikaꞌ mɛ̀ ŋkan han kon ɓwu ɓon mwu. Ɓɛ ta tî kònndi ywum ɗin ndɔꞌ cì tî. Mùn shɛ̀ ɓyin lɛ̀ lɛŋkæ̀m lɛ ɓwum ɓɛ ta ywum màzwùm cǐ, ɓɛ ɓa mbyi nɗun kɛ ywɔꞌ Mvɛ̀nnswæ̀b nun cinni.
Son, M̀pùn Nsanmi nɛ ta cì ɓwum cinni mɛ̀ kìkæ̀n nlwukea. Nun nɛ ta cì ɓwum ta ɓwùlu yili, ɓɛ ton lɛ̀ ǹdàli, ɓɛ ton tì mɛ̀ ywiꞌ ɗɔ̀ꞌ lɛ̀ ɓwùlu, ɓɛ fyimnzi mɛ̀ lɛꞌ, ɓɛ ɗwi ɓwùlu fyàꞌ nywi, ɓɛ ci lwɛn lɛ̀ ɓwùlu, ɓɛ ɓɛ lwinnɔa kɛ mɛ lɛꞌ nyan nun hwæn.
Ɓɛ ɓɛ ɓwum flɔkea, ɓɛ ta mɛ̀ nlim nyan ɓænni. Mɛ̀ kìkæ̀n hwæn li, lwuà ndɔꞌ ɓǎn nyɛ̌ kænni ɓwum lɛ ɓa ɓɛ ci nun.
Ɓwum ɓɛ ɗyi ɓæti lɛ̀ Yesù Kristò, ɓɛ ɗonnzâ mɛ̀ lɛꞌ ɓyibbɔa nɛ ɓe ɓon kɛ kwæꞌ nywiꞌ nun. À si wɛ̌ ɓon ywummɔa ywum màzwùm kɛ ŋgæꞌ mɛ̀ ɓɔtɔꞌ Yesù zwɛm.
Kɛ M̀pùn Nsanmi nɛ ta ɓwiꞌ ǹzison she nywæb fɛ, ǹdikàꞌ ɓwiꞌ kɛnnènì kɛ kwǔ kɛ̀n she nun tà ɓwiꞌ lìsea nun.
Ɓa kì ɓwiꞌ ɓɛènì mɛ̀ ci-ntwuli mwu, shìkì ɓwiꞌ kæbsi ɓwùlu mɛ̀ lɛꞌ kɛ nyinnìm shɛꞌ nun. Ɓa ɓwiꞌ ci m̀bànni lɛ̀ ɓwùlu.
Kpeànì ɓwùlu kɛ ywum yɛ ta ɓon hwumnzi kɛ tòn shan nunMɛ̀ ŋgyinni ɓyɛ̂m, ɓɛshɛ ɓyin ɓænnzi mwum nyin ndɔꞌ lɛ̀ à tǎ ɓyɛbbi ndɔꞌ cǐ, ɓyin ɓɛ M̀pùn Mvɛ̀nnswæ̀b ni kɛ nywi ɓi, ɓyin ɓi yɛ nun ɗyili ɓe kɛ mbyi nyɛ̌ zuꞌ nun. Ɓyin yɛ cì li kɛ ŋkwu flɔa nun. Wù yɛ̌ tì konni lɛ̀ wù nɛꞌ, wǔ læ̀kì tì kuꞌ pyì kɛ mɛ mɓwɛb nun.
Kpeànì ɓwùlu ɓye mɛ̀ lɛꞌ ta ɓon kyìbli mwu, li, ɓyin yɛ lwuà Yesù Kristò lwinnzi.
Ɓɛshɛ mwum ndɔꞌ tǎ fɔ̀kàꞌ kɛ nlim yon nun lɛ nun nɛ ɗyi mwum ndwun, son, lɛ̀ lɛŋkæ̀m à ni swum ɗin, à tǎ nun nɛꞌ pɔkea.
Sɛ yili lɛ mwum hwæn cæsi kwǔ kɛ̀n shon. Ɓɛshɛ nun cinni swum nshelaꞌ nywi, à shelaꞌ lɛ̀ nun nɛꞌ, ɓa à shelaꞌ nywi ntwiꞌ sɛ nun lan lwikwæ̌n,
ntwiꞌ sɛ sɛ yili lɛ mwum hwæn shɛ ǹshe yon lɛ̀ nun nɛꞌ.
Mwum nɛ ɓɛ ta lɛꞌ Mvɛ̀nnswæ̀b lìsea, à kyiilàꞌ lwɛn nyon nɛ nun cinni ɓon lɛ̀ ǹlìsàꞌ nyon.
Ɓa ɓyin pɔkaꞌ ɓyin nɛꞌ, mwum wòli kan à twɛꞌ M̀vɛ̀nnswæ̀b lɛ̀ ɗyimi. Ɓɛ ta ŋ̀kæ̌n lɛꞌ ndɔꞌ ɗwǐ lɛ: «Swum sɛ mwum yɛ ɓǐ, son sɛ nun yɛ̌ kuꞌ fyæ̀b.»
Ɓɛshɛ mwum ndɔꞌ suꞌ swum sɛ ta waꞌ kɛ nlim yon nun cǐ, swum sɛ nun yɛ̌ kuꞌ fyæ̀b ɓe kɛ nyě mɓǐ màzwùm nun, à si ywi. Son, nun cì swum sɛ M̀pùn Mvɛ̀nnswæ̀b yili, ǹzison ɗwùmɗwùm sɛ nun ywìmɛ fyæ̀b ɓe kɛ nyě yi.
Ɓa kì ɓwæꞌ ci ɓwiꞌ lɛ̀ ǹcǐ lwɛn. Ntwiꞌ sɛ ɓɛshɛ ɓwiꞌ shi mɛꞌ nywusi, kwan ta kìn she ɓwiꞌ yɛ ywum lwɛn cinni fyaꞌ Mvɛ̀nnswæ̀b.
Kɛ à si li, kwan sɛ ɓwiꞌ cinni mbyi ncǐ lwɛn, ɓwiꞌ konnènì mɛ̀ fyàꞌ, ɓwiꞌ ci lwɛn lɛ̀ ɓwum hwæn, a lan lɔꞌ ɗyě mɛ̀ ŋgyinni ɓwum Yesù Kristò.
M̀mlɔ̀kàꞌ nzæ̌ꞌ lɛꞌCɛênì fɛꞌ paꞌ ŋgɔꞌ klwɔkea ndɔꞌ sɛ mùn kɔi ɓyin ɗèwà ɗyě lɛ̀ son. Mùn kɔꞌ son lɛ̀ fyàꞌ yɛ̂m ɓǎ ɓyin kɛ mwù kɛ nlim.
Ɓwum ɓɛ ta ɓyin dòlɛ̀ꞌ cǐ lɛ̀ ɓyin ɗun ǹdùn, ɓon ɓɛ kæb lɛ ɓwùlu yili ɓon ŋ̀gwòn kɛ ŋkwìn ɓwum nun. Son, ɓɛ ta suꞌ cì li ɓǎ mɛ̀ Yudà læ̀kì ɓon vɛ̀nɛ̀ꞌ yɛnnzi kɛ ntwiꞌ Ntwum Lwɛn yɛ ɓɛ ta shɛ̀ kɛ nywi Yesù Kristò nɛ ywie kɛ ŋgæꞌ mɛ̀ ɓɔtɔꞌ zwɛ̂m.
Kwo fɛꞌ ɓon ɓɛ yili nɗun ǹdùn ɓi, ɓon nɛꞌ ma ɓɛ tà ka mɛ̀ lwuà ɗwon hwæn. Ɓɛ sukuꞌ yili lɛ ɓyin ɓi ɗun ǹdùn ɓǎ ɓon cinni mbyi ǹtwuli mwù kɛ nywi yin.
Ti lɛ̀ mùn, mùn ɓǎ nywi shelea kɛ nywi swum ndɔꞌ, a shi ɓɛ kɛ nywi ŋgæꞌ mɛ̀ ɓɔtɔꞌ Nyɛli nyɛꞌ Yesù Kristò. Nun nɛ ci ywum ŋgyɔ̂ꞌ wan fyonnì ywum ɗinɗin kɛ cì shɛ̂m. M̀banmbɔꞌ kuꞌ, mùn ni wɛ̌ mwum ywi kɛ nyili yɛ mùn yɛ̌ ywum ŋgyɔ̂ꞌ wan yili nun.
Ɓɛshɛ ɓɛ ɗunnzi fɛꞌ ɓyin ǹdùn, kwo fɛꞌ ɓɛ shi fɛꞌ ɗunnzi, sɛ tà ka kpaꞌ lɛ̀ swum ndɔꞌ. Swum sɛ ɗyi zwimbyiꞌ si lɛ M̀vɛ̀nnswæ̀b fɔꞌ wù m̀fɔ̀ꞌ ye nywæb.
M̀vɛ̀nnswæ̀b kwɛnnzì ǹlim lɛ̀ ɓwum ɓɛ ta lwuà màzwùm ɗwon, à fɛ flɔa kɛ nyinnìm shan nun, à fɛ tì flɔa lɛ̀ ŋ̀kwìn ɓwum Mvɛ̀nnswæ̀b hwæn.
Mɛ̀ ŋgyinni ɓyɛ̂m, Nyɛli nyɛꞌ Yesù Kristò ŋgænnì ɓyin, ɓyin hwæn. <font color=blue>Àmɛ̀n</font>.
<font color=teal>Ɗèwà Sɛ Pɔ̂l Kɔe Lɛ̀ Ŋ̀kwìn Ɓwum Yesù Kristò Ye Èfɛ̂zɛ̀</font>Mɛ̀ hwæsi Pɔ̂lMùn Pɔ̂l, ci-ntwum Yesù Kristò nɛ M̀vɛ̀nnswæ̀b yæ̌n, mùn kɔi ɗèwà ton sɛ lɛ̀ ɓyin ɓɛ ɓwum Yesù Kristò ɓye kɛ Èfɛ̂zɛ̀, ɓyin ɓɛ ta Yesù Kristò ɗwon lɛ̀ ǹlim fɔꞌ, ɓyin ɓɛ tì ɓæti lɛ̀ nun.
Ce nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì ɓyin, ɓɛ fɛ ɓyin flɔa.
Lwɛn nɛ M̀vɛ̀nnswæ̀b cìâ lɛ̀ ɓwum ɓyonTwulênì M̀vɛ̀nnswæ̀b, Ce Nyɛli nyɛꞌ Yesù Kristò. Nun nɛ ŋgænnâ ɓwiꞌ, à fɛâ ɓwiꞌ ywum lwukea ye kɛ nsòn ye nlim ɗɛb nun hwæn. À fɛâ yon lɛ̀ ɓwiꞌ ɓɛ ti ɓæti lɛ̀ Yesù Kristò.
Lɛ̀ ǎ fɔ̀ꞌ kifɛꞌ ŋgyɔ̂ꞌ wan, à yæ̀nne ɓwiꞌ lɛ̀ ɓwiꞌ ɓɛ ɓwum ɓyon kɛ nyè yɛ ɓwiꞌ ɓi ɓæti lɛ̀ Yesù Kristò. À yæ̀nne ɓwiꞌ li lɛ̀ ɓwiꞌ ɓɛ ɓwum sanmea ɓye ɓyɛbbi m̀bɔꞌ ndɔꞌ ɓà ɓwiꞌ nywi kɛ swiꞌ shon. À yile ɓwiꞌ,
son sɛ ci à fyɔ̀sì ɓwiꞌ, ɓwiꞌ ɓɛ ɓwɛn ɓyon kɛ ntwiꞌ she sɛ Yesù Kristò cìe. Ǹlim ɓe nun lwukea lɛ̀ ǹcì yɛ li,
ɓǎ ɓwiꞌ twuli nun lɛ̀ lwɛn ndwun nɛ nun cìâ ɓwiꞌ. À cìe nun ɗinɗin lɛ̀ ɓwiꞌ ɓɛ ti ɓæti lɛ̀ mwɛn nlim nyon, Yesù Kristò.
M̀vɛ̀nnswæ̀b libbaꞌ ɓwiꞌ kɛ ɓyɛbbi nyɛꞌ nun lɛ̀ mvæb mwɛn nyon Yesù, ntwiꞌ sɛ ɓwiꞌ ɓi ɓæti lɛ̀ Yesù. À zùsì ɓwiꞌ ɓyɛbbi nyɛꞌ, li, à lìsàꞌ ɓwiꞌ lɛ lwɛn nɛ nun tǎ ɓwiꞌ cǐ, à ni mèan.
À kònndi ɓwiꞌ lwɛn ni li, à lwinnzi ɓwiꞌ lɛ̀ kon ɓǎ ɓwiꞌ limmì swum sɛ nun yili.
Ɓe lɛ̀ ɓwiꞌ lìmmi kifɛꞌ swum sɛ nun ɓe lɛ̀ à yɛ̌ cì kɛ nywi Yesù Kristò, son jenɛ, à kwàsâ ɓwiꞌ son.
Swum sɛ nun yile nun yɛ̌ cì, sɛ ɓe lɛ, kwan sɛ kwan ywimɛ wòlǐ, à yɛ̌ ywum hwæn ye kɛ ɗɛb, lɛ̀ ye kɛ ŋgyɔ̂ꞌ wan nun swɔsi, yɛ ɓɛ kɛ ywɔꞌ Yesù Kristò nun.
M̀vɛ̀nnswæ̀b tǎ ywum hwæn cǐ wɛ̌ m̀bɔ̀kì nɛ nun yili lɛ yɛ ɓɛ. Li nɛ ci, à yæ̀n ɓwiꞌ wɛ̌ tà shɛ m̀ɓàkàꞌ yon yili, ɓǎ ɓwiꞌ ɓɛ ɓwum ɓyon, ntwiꞌ sɛ ɓwiꞌ ɓi ɓæti lɛ̀ Yesù Kristò.
Kwan sɛ ɓwum ta lwɛn nɛ nun cì ɓwiꞌ yɛnni, ɓɛ yɛ nun twuli kɛ ntwiꞌ yɛꞌ, ɓwiꞌ ɓɛ sɛte ǹlim kɛ̌ kɛ nywi Yesù Kristò.
Ɓyin kuꞌ, kwan sɛ ɓyin ywɔe lɛꞌ lɛŋkæ̀m she Ǹtwum Lwɛn yɛ M̀vɛ̀nnswæ̀b swætâ ɓyin, ɓyin kɛe kuꞌ mɛ̀ nlim nyin kɛ nywi Yesù Kristò. Ɓyin ti ɓæti lɛ̀ Yesù Kristò. Li nɛ M̀vɛ̀nnswæ̀b ɗæ̀n ɓyin m̀ɓùꞌ kɛ nywi lɛ ɓyin ɓɛ ɓwum ɓyon. M̀ɓǔꞌ màzwùm yi M̀pùn Nsanmi nɛ nun cìe ɓwiꞌ ŋ̀kàli lɛ nun yɛ̌ ɓwiꞌ fɛ.
M̀pùn Nsanmi ni tǎ lìsàꞌ lɛ M̀vɛ̀nnswæ̀b yɛ̌ ɓwiꞌ ywum lwukea ndɔꞌ fɛ, ye nun kɛ̀â ɓwiꞌ kɛ cì shon. Ɓwiꞌ yɛ ywum màzwùm cinni kwan sɛ nun yɛ̌ ɓwiꞌ swæti kɛ mmlɔ̀kàꞌ ŋgyɔ̂ꞌ wan. Ɓwiꞌ twulènì M̀vɛ̀nnswæ̀b, nun nɛ ɗyi Ce ndwun nyɛꞌ.
Mwǔ ŋkeli Pɔ̂lLi nɛ ci, mùn tǎ M̀vɛ̀nnswæ̀b osɔ̀kɔ̀ꞌ yili lɛ̀ ntwiꞌ yin. Mùn ywɔe m̀bɔ̀kì nɛ ɓyin ta kɛ̀n mbyî lɛ̀ ŋ̀kɛ̀ mwu kɛ mbyi Yesù Kristò nun, ɓyin konndì ŋ̀kwìn ɓwum ɓyon yili. Li nɛ ta cì
mùn tǎ M̀vɛ̀nnswæ̀b osɔ̀kɔ̀ꞌ yili kɛ ŋkeli nun lɛ̀ ntwiꞌ yin kwan hwæn.
Mùn ɗɔa Ce ndwun M̀vɛ̀nnswæ̀b, nun nɛ Nyɛli nyɛꞌ Yesù Kristò ɓe ɗwon. Mùn ɗɔa nun lɛ à fɛ ɓyin ǹlìmmǐ, à ci tì ɓyin ɓɛ ywɔli, ɓyin limmì nun seansean.
Mùn ɗɔa tì kuꞌ lɛ à sannzi ɓyin mɛꞌ, lɛ̀ ɓyin limmì swum sɛ nun lon ɓyin lɛ̀ ɓyin cinni son. Ɓyin limmì tì kuꞌ swum sɛ M̀vɛ̀nnswæ̀b lwæ̀si lɛ nun yɛ̌ ɓyin fɛ, à si swum twun ǹzwɔnzwɔ̀ꞌ. À kɛ̌ swum màzwùm ntwiꞌ yin, kònndì lɛ̀ ntwiꞌ ɓwùlu ɓye tì kuꞌ ɓwum ɓyon.
Mùn yili lɛ ɓyin limmì tì kuꞌ lɛ ŋ̀kimmɔꞌ yon yi twun, yɛ lan ywum hwæn. Yon yɛ ta she cǐ kɛ nywi yɛꞌ, ɓwiꞌ ɓɛ ta mbyi Yesù Kristò ɗwon. Ŋ̀kimmɔꞌ fɔꞌ màzwùm,
yon yɛ ɓe kuꞌ nywi Yesù Kristò kwan sɛ M̀vɛ̀nnswæ̀b yìmnze nun kɛ ywi nun, à fɛ nun gbaꞌ tòn kɛ fyaꞌ ji yon kɛ nlim ɗɛb.
Kɛ kwe nlim ɗɛb, nun nɛ ɗyi mwù kɛ swiꞌ mɛ cikpuꞌ Mvɛ̀nnswæ̀b lɛ̀ mɛ̀ lwun ɓyan, lɛ̀ ywum hwæn yɛ cinni ŋ̀kimmɔꞌ kɛ ɗɛb. Jin ndɔꞌ cinni kan tî ǹtwu mbyî kɛ ŋgyɔ̂ꞌ wan nɛ tòn nɛ nun, sɛ lan jin Yesù Kristò, kwo fɛꞌ kɛ wan nyɛ̌ tǎ kìn nun.
M̀vɛ̀nnswæ̀b fɛ Yesù ŋ̀kimmɔꞌ ywum hwæn fyaꞌ, à kɛ̀ nun m̀vɛ̀n ndwun. Nun nɛ ɗyi mwǔ ŋkwìn ɓwum ɓyon.
Ŋ̀kwìn ɓwum ɓyon yɛ kuꞌ wɛ̌ kwæꞌ nywi shon. À yi lwinni lɛ̀ m̀pùn nyon, wɛ̌ tà shɛ nun nɛꞌ, Yesù ni ǹlwinni cìcì hwæn.
M̀vɛ̀nnswæ̀b swætâ ɓwiꞌ kɛ kwɛ̀nnzǐ nlim shon nunƁyin ɓe mbyî wɛ̌ ɓwum ɓɛ ywiâ nùn kɛ mɛꞌ Mvɛ̀nnswæ̀b kɛ ntwiꞌ mɛ̀ lɛꞌ mɓyibbɔa nyin nyɛ̌ ɓyin ɓe cì.
Ɓyin ɓe suꞌ mɛ̀ kìkæ̀n nyɛ̌ ŋgyɔ̂ꞌ wan cǐ. Ɓyin ɓe suꞌ mwù kɛ̌ lɛ̀ m̀vɛ̀n mɛ̀ swæ̌b ɓyibbɔa nyɛ̌ tǎ tòn kɛ mpùn nun, nun nɛ ta she cǐ kɛ mɛ nlim ɓwum ɓye ɓa ywɔli lɛ̀ M̀vɛ̀nnswæ̀b.
Ɓwiꞌ hwæn, ɓwiꞌ ɓe kuꞌ m̀banmban wɛ̌ ɓon, kwan hwæn ɓwiꞌ ɓe ywum ɓyibbɔa yɛ mɛ̀ nlim nyɛꞌ ɓe yili cǐ. Mɛ̀ mɓàkàꞌ nyɛꞌ ɓe suꞌ kɛ̀n ɓe kɛ lwɛn nyɛ̌ ɓwiꞌ nɛꞌ nun. Paꞌ tòn sɛ ɓwiꞌ ɓe nlim si, ɓwiꞌ ɓe ɓwum ɓɛ yɛnnè vɛ̀nɛ̀ꞌ kɛ swiꞌ Mvɛ̀nnswæ̀b wɛ̌ ɓwùlu mɛ̀ ci-ncǐ ɓyɛbbi.
<sup>(4-5)</sup> Son, M̀vɛ̀nnswæ̀b ywɔâ kwɛ̀nnzǐ nlim lɛ̀ ɓwiꞌ ǹzwɔꞌ. Kwo fɛꞌ she ɓe lɛ̀ ɓwiꞌ ti wɛ̌ ɓwum ywi lɛ̀ ntwiꞌ ɓyɛbbi nyɛꞌ si, kɛ nyili twun yon nun, à fɛâ ɓwiꞌ ǹzison she nywæb lɛ̀ Yesù m̀ban. (Li, à swæti ɓyin kɛ kwɛ̀nnzǐ nlim shon nun.)
(-)
À cì ɓwiꞌ lwɛn ni li kɛ nywi Yesù Kristò ɓǎ nun lisàꞌ lɛ̀ ɓwum hwæn kɛ cɛ̌ ŋgyɔ̂ꞌ wan lɛ, lwɛn nɛ nun cì ɓwiꞌ kɛ kwɛ̀nnzǐ nlim shon nun ni swum shìmmea.
<sup>(8-9)</sup> M̀vɛ̀nnswæ̀b swætâ ɓyin ntwiꞌ sɛ ɓyin tɛlâ zwùm lɛ̀ nun. Ǹswæti màzwǔm wai kǎn fyaꞌ yin, a ɓa ntwiꞌ she ndɔꞌ sɛ ɓyin lwinnzâ, à si lɔꞌ swum sɛ M̀vɛ̀nnswæ̀b cìâ ɓyin ɗinɗin kɛ kwɛ̀nnzǐ nlim shon nun. Li, mwum ndɔꞌ cinni kan mbyi nshelaꞌ nywi.
(-)
À si li ntwiꞌ sɛ M̀vɛ̀nnswæ̀b nɛ fɔe ɓwiꞌ, à kònndì ɓwiꞌ kɛ̌ kɛ fyaꞌ Yesù Kristò, ɓǎ ɓwiꞌ ci mɛ̀ lɛꞌ nlwukea. À fɔ̀se mɛ̀ lɛꞌ nlwukea ni ǹdìkàꞌ ŋwê lɛ̀ ɓwiꞌ lwinnzi nun.
Ɓwiꞌ ti paꞌ ɓwum fɔꞌ kɛ ntwiꞌ Yesù KristòƁyin ɓɛ ɓɛ kɛ mvu ɓwum mɛ Yudà nun, kwan sɛ ɓyin yɛ tòn, ɓyin ɓunŋgàꞌ m̀bɔ̀kì tòn nɛ ɓyin ɓe mbyî nun. Mɛ̀ Yudà, ɓwum ɓɛ ɓe ɓon nɛꞌ twɛli lɛ̀ ɓwum ɓɛ ɗuân ǹdùn, ɓɛ ɓe ɓyin lon lɛ mɛ̀ nswìꞌ. A ɓe ɓɛ̀ꞌ ndɔꞌ sɛ ɓon ɓe suꞌ cì kɛ kwæꞌ nywi zwɛm.
Lìmmênì lɛ kɛ kwan màzwùm nun, ɓyin lìmme kǎn Yesù Kristò. Ɓyin ɓe kǎn ɓwɛn mɛ Izràɛ̂l. Kwan sɛ M̀vɛ̀nnswæ̀b jine ŋ̀gwòn lɛ̀ ŋ̀kwìn ɓwum ɓyon, à cì tì ɓon ŋ̀kàli lɛ nun yɛ̌ ɓon lwɛn ndɔꞌ cǐ, ɓyin ɓe kǎn kɛ nlim. Ɓyin ɓe kǎn lɛ̀ m̀ɓàkàꞌ ncinni swum ndɔꞌ kɛ fyaꞌ Mvɛ̀nnswæ̀b. Ɓyin ɓe kɛ ŋgyɔ̂ꞌ wan nun, son, ɓyin lìmme kǎn M̀vɛ̀nnswæ̀b.
Ɓyin ɓe læ̀bbi lɛ̀ mbyi nyon, son jenɛ, ɓyin ti ɓæti lɛ̀ Yesù Kristò kɛ ntwiꞌ mvæb yɛ nun swie kɛ ntwiꞌ yin. M̀vɛ̀nnswæ̀b kwɛmnzâ ɓyin kɛ ke shon.
Yesù Kristò nɛ ciâ ɓwiꞌ ton ŋwum fɔꞌ ɓwiꞌ lɛ̀ ɓyin, ŋ̀kyììli ɓa tî kɛ nyinnìm mɛ Yudà lɛ̀ ɓwum ɓye ɓa mɛ̀ Yudà. À ɓlɔâ ŋ̀kaꞌ yɛ kɛe ɓwiꞌ ŋ̀kyììli kɛ nyinnìm shɛꞌ nun kwan sɛ ɓwiꞌ ɓe ɓwiꞌ nɛꞌ ɓyìnnzi. À ɓlɔâ yon lɛ̀ ywi nɛ nun ywie kɛ ŋgæꞌ mɛ̀ ɓɔtɔꞌ zwɛ̂m.
À ɓyìtì mɛ̀ lwuà mɛ Yudà lɛ̀ mɛ̀ mwù ywum yɛ ɓon ɓe lwinnzi kɛ mɛ lwuà màzwùm nun hwæn. À cìe li lɛ̀ ɓwum hwæn ɓɛ swum fɔꞌ, mɛ̀ Yudà lɛ̀ ɓwum ɓye ɓa mɛ̀ Yudà. À cìe mɛ̀ paꞌ ɓwum mɓì fyònnì ŋwum fɔꞌ, ɓɛ fyôn ŋ̀kwìn ɓwum nywæb kɛ mɓæti yɛ ɓon ti ɓæti lɛ̀ nun. Li nɛ nun fɛe flɔa kɛ nyinnìm shɛꞌ nun.
À mlɔ̀sâ ɓyìnnzì sɛ ɓwiꞌ ɓe ɓwiꞌ nɛꞌ ɓyìnnzi kwan sɛ nun ywie kɛ ŋgæꞌ mɛ̀ ɓɔtɔꞌ nun. Mɛ̀ paꞌ ɓwum mɓì hwæn, à cìâ ɓon, ɓɛ ɓɛ ŋ̀kwìn ɓwum fɔꞌ, à mlɔ̀sâ lɛꞌ shan lɛ̀ M̀vɛ̀nnswæ̀b.
She sɛ Yesù Kristò kìen cì kɛ ŋgyɔ̂ꞌ wan, a si lɛ nun shɛ Ǹtwum Lwɛn yɛ ta flɔa fɛ lɛ̀ ɓyin ɓɛ ɓe læ̀bbi lɛ̀ mbyi nyon, kònndì lɛ̀ ɓwiꞌ ɓɛ ɓe tì kuꞌ kwukwæ̂ꞌ lɛ̀ nun.
Kɛ nyě yon, ɓwiꞌ hwæn, ɓwiꞌ woli kim ɓwiꞌ kwɛmmi lɛ̀ Ce M̀vɛ̀nnswæ̀b. M̀pùn Nsanmi m̀bɔꞌ ni nɛ ta ɓwiꞌ mbyi màzwùm lìsea.
Kɛ à si li, ɓyin ɓa tî mɛ̀ kyìn, shìkì ɓyin ɓɛ kuꞌ ɓwum ɓye wai pɛɗin kɛ nyinnìm ŋkwìn ɓwum Mvɛ̀nnswæ̀b nun, ɓyin ti jenɛ ɓwɛn mɛ ci-ŋgyɔꞌ wɛ̌ ɓwùlu ɓwum Mvɛ̀nnswæ̀b, ɓyin ɓɛ tì ɓwum ɓye kɛ ɗwon Mvɛ̀nnswæ̀b.
Ɓyin kuꞌ, ɓyin ti wɛ̌ nye nɛ ɓɛ wasi. Mɛ̀ ci-ntwum Yesù, lɛ̀ mɛ̀ ci-nlɛli kɛ ŋwum Mvɛ̀nnswæ̀b nun, ɓɛ ɗyi mɛ̀ kwù nye màzwùm. Yesù Kristò nun nɛꞌ nɛ ɗyi ǹshimmbyiꞌ nye.
Nun nɛ ŋ̀kimmɔꞌ nye hwæn kɛn swɔli nywi, li, m̀ɓwɛm nye ta nàn mbyimbyî, lɛ̀ nun fyonnì nye nsanmi nyɛ̌ M̀vɛ̀nnswæ̀b yɛ̌ tòn kɛ nlim.
Kɛ mɓæti yɛ ɓyin ɓætâ lɛ̀ Yesù Kristǒ, ɓwiꞌ ti kuꞌ ɓwiꞌ lɛ̀ ɓyin wɛ̌ nye nɛ ni, nyɛ̌ M̀pùn Mvɛ̀nnswæ̀b tǎ tòn kɛ nlim.
Mwǔ she Pɔ̂l kɛ jin ŋkwìn ɓwum ɓye ɓa mɛ̀ YudàKɛ ntwiꞌ she sɛ M̀vɛ̀nnswæ̀b cìe kɛ nyinnìm shin nun si, mùn tà nun keli kwan mèan hwæn. Mùn ni jenɛ ci-nye njè kɛ ntwiꞌ she Yesù Kristò sɛ mùn ɓe cì nun lɛ̀ ntwiꞌ yin, ɓyin ɓɛ ɓa mɛ̀ Yudà.
Mùn fɔ̀kaꞌ lɛ ɓyin ywɔâ lɛ M̀vɛ̀nnswæ̀b fɛ mûn she ton sɛ fyaꞌ lɛ̀ mùn ci son ntwiꞌ yin. À fɛ mun son lɛ̀ ǹyili nlim lwɛn yon.
À kwàsâ mùn m̀ɓàkàꞌ yon yɛ ɓe gwùmni ǹdìkàꞌ ŋwê. Mùn sɛtâ ɓyin ǹzæ̀ꞌ lɛꞌ ndɔꞌ kɔa mbyî kɛ nywi lɛꞌ màzwùm kɛ nɗunmi ɗèwà ton sɛ nun.
Kwan sɛ ɓyin yɛ ǹzæ̌ꞌ lɛꞌ yi nzanŋgea, ɓyin yɛ lìmmì lɛ mùn cinni ǹlìmmì kɛ nzæꞌ lɛꞌ gwùmni ndɔꞌ ye ɗyi kɛ nywi Yesù Kristò.
Kɛ kwan sɛ ɓe mbyî nun, M̀vɛ̀nnswæ̀b lìsae kǎn ywum màzwùm lɛ̀ mɛ̀ mbibea ɓyɛꞌ. Son jenɛ, m̀pùn nyon kwàsâ yon lɛ̀ mɛ̀ ci-ntwum Yesù, kònndì lɛ̀ mɛ̀ ci-nlɛli kɛ ŋwum Mvɛ̀nnswæ̀b nun, ɓon ɓɛ ɗyi ɓwum ɓyon.
Ywum gwùmni màzwùm yi lɛ: lwɛn nɛ nun kɛ̀e lɛ̀ ŋ̀kwìn ɓwum mɛ Yudà, à yɛ̌ kuꞌ nun fɛ lɛ̀ ɓwum ɓye ɓa mɛ̀ Yudà. Mɛ̀ Yudà, lɛ̀ ɓwum ɓye ɓa mɛ̀ Yudà, ɓɛ ti paꞌ ɓwum fɔꞌ. Swum sɛ M̀vɛ̀nnswæ̀b cìe ŋ̀kàli lɛ nun ywìmɛ cì lɛ̀ ɓwum ɓye ti fyaꞌ Yesù Kristò, à yɛ̌ kuꞌ son cǐ lɛ̀ ɓyin ɓye ɓa mɛ̀ Yudà. À yɛ̌ cì li ntwiꞌ sɛ ɓyin kɛâ mwù lɛ̀ Ǹtwum Lwɛn.
M̀vɛ̀nnswæ̀b cìâ mùn lwɛn lɛ̀ she nun kɛ̀ mun lɛ̀ ci-she nyon, à fɛâ mùn ŋ̀kimmɔꞌ yon ɓǎ mùn shɛ Ǹtwum Lwɛn.
Kwo fɛꞌ she mùn ni lwæ̀b ɓe kɛ nyinnìm ŋkwìn ɓwum ɓyon nun, à yilâ lɛ mùn kɛn Ǹtwum Lwɛn yon shɛ̌ lɛ̀ ɓwum ɓye ɓa mɛ̀ Yudà, mùn lìsàꞌ ɓon lwɛn nɛ ɓwiꞌ cinni kɛ nywi Yesù Kristò nun. Lwɛn màzwǔm cinni kan m̀mlɔ̀kàꞌ.
À kònndì tì yili lɛ mùn sannzi m̀ɓàkàꞌ yon yɛ ɓe gwùmni wɛ̌ tà shɛ yɛ yɛ kwàlì. M̀vɛ̀nnswæ̀b nɛ fɔ̀e ywum hwæn, à gwùmme m̀ɓàkàꞌ yi ǹdìkàꞌ ŋwê han sɛ kiìn ɓɛ̀n ɗyě.
Jenɛ, à kwàsâ yon kɛ fyaꞌ ŋkwìn ɓwum ɓyon, ɓǎ mɛ̀ cikpuꞌ ɓyon lɛ̀ mɛ̀ mvɛ̀n ɓyan kɛ ɗɛb limmì wɛ̌ tà shɛ ǹlìmmì yon yi mɛ̀ paꞌ mèan.
Li nɛ ci, à kɛ̀kae mɛ̀ mwù lɛꞌ nɛ nun ɓe fɔ̀kàꞌ kwan sɛ ɓe lɛ̀ ǎ fɔ̀ꞌ kifɛꞌ ŋgyɔ̂ꞌ wan. À lwinnze nun kɛ fyaꞌ Nyɛli nyɛꞌ Yesù Kristò.
Kɛ ɓwiꞌ ti ɓæti lɛ̀ Yesù Kristò, ɓwiꞌ woli ɓwiꞌ kwɛmmi lɛ̀ M̀vɛ̀nnswæ̀b lɛ̀ ǹlim pyǐ, shìkì ɓwiꞌ yi swum ndɔꞌ, ntwiꞌ sɛ ɓwiꞌ ta zwùm tɛ̀li lɛ̀ Yesù.
Li, mùn swuleâ ɓyin lɛ ɓa ɓwæꞌ ci ɓyin kɛ ntwiꞌ mɛ̀ vɛ̀nɛ̀ꞌ nyɛ̌ mùn tǎ yɛn kɛ ntwiꞌ yin. Mɛ̀ vɛ̀nɛ̀ꞌ ni nɛ yɛ ɓyin kpea, ɓyin kà cinni ǹtwu.
nun nɛ fɔ̀e mɛ̀ paꞌ ɓwum hwæn nyɛ̌ kɛ ɗɛb lɛ̀ nyɛ̌ kɛ ŋgyɔ̂ꞌ wan.
M̀vɛ̀nnswæ̀b ni ǹdwun, à cinni ywum hwæn. Li, mùn tà nun keli lɛ M̀pùn nyon fɛ ɓyin ŋ̀kimmɔꞌ lɛ̀ ɓyin ɗyi kimmi kɛ mbyi nyon nun.
Mùn kònndì tì keli lɛ Yesù Kristò kiìn tòn kɛ mɛ nlim nyin nun ntwiꞌ sɛ ɓyin ta zwùm tɛ̀li lɛ̀ nun. Mùn yili lɛ ɓyin yili ɓwùlu. Kɛ kwan si nun, ɓyin ywimɛ ɓɛ kimmi wɛ̌ ŋgæꞌ nɛ ghim mɛ̀ nɗì kɛ ŋgyɔꞌ kimmi. Ŋ̀kimmɔꞌ yin konndì ɓɛ wɛ̌ kwùmkwùm nye she ɓɛ shim mɛ̀ kwù nye lwɛn.
Li, ɓyin lɛ̀ ŋ̀kwìn ɓwum Yesù hwæn, ɓyin yɛ ŋ̀kimmɔꞌ cinni ɓǎ ɓyin limmì wɛ̌ tà shɛ ǹyili Yesù yi twun, yɛ cinni kan m̀mlɔ̀kàꞌ.
Ǹyili yon yi lan ǹlìmmì ɓwum. Yili yɛ ɓɛ fɛꞌ li, mùn tǎ keli lɛ ɓyin limmì yon ɓǎ ɓyin ɓɛ kuꞌ kwan hwæn kɛ paꞌ tǒn Mvɛ̀nnswæ̀b nun.
Ɓwiꞌ twulênì M̀vɛ̀nnswæ̀b, nun nɛ cinni ŋ̀kimmɔꞌ ncì ywum hwæn yɛ lan fɛꞌ mɛ̀ mfɔ̀kàꞌ nyɛꞌ, lɛ̀ mɛ̀ ncibbi nɛ ɓwiꞌ ta nun cibbi. À tǎ cì li lɛ̀ ŋ̀kimmɔꞌ yon yɛ ta she cǐ kɛ nywi yɛꞌ.
Ǹtwu ɓɛ lɛ̀ nun kɛ ntwiꞌ ŋ̀kwìn ɓwum ɓyon. Ǹtwu ɓɛ tì lɛ̀ nun kɛ ntwiꞌ Yesù Kristò. Yɛ ɓɛ lɛ̀ nun li kwan hwæn, a kɛn ɓɛ̌n mmlɔ̀kàꞌ ŋgyɔ̂ꞌ wan. <font color=blue>Àmɛ̀n</font>.
Ɓwiꞌ ɓɛènì swum fɔꞌ kɛ mbyi Yesù Kristò nunJenɛ, mùn yɛ̌ lɛli kɛ nywi paꞌ tòn sɛ ɓyin ta tòn nun. Mùn nɛ ɓɛ kɛ kɛ nye njè ntwiꞌ sɛ mùn tǎ she Yesù Kristò cǐ, mùn swuleâ ɓyin lɛ: cinnênì kwǔ kɛ̀n she lwɛn wɛ̌ tà shɛ M̀vɛ̀nnswæ̀b yile lɛ ɓyin cinni kwan sɛ nun loen ɓyin.
Ɓyin yɛ tǒn, ɓa ɓyin lisàꞌ nywi, son, ɓɛênì flɔkea kwan mèan hwæn, ɓyin fyimnzi mɛ̀ lɛꞌ mɓyibbɔa, ɓyin ɓɛ mɛ̀ ci-mɓæn nlim, ɓyin kwɛnnzì ǹlim lɛ̀ ɓwùlu.
Ɓyin konndì tì nywi kimnzi lɛ̀ tǒn ŋwum fɔꞌ wɛ̌ tà shɛ M̀pùn Nsanmi fɛâ ɓyin flɔa lɛ̀ ɓyin ton ɓæti lɛ̀ ɓwùlu.
Ŋ̀kwìn ɓwum Yesù sukuꞌ fɔꞌ, M̀pùn Nsanmi ɓɛ tì kuꞌ m̀bɔꞌ. Swum sɛ M̀vɛ̀nnswæ̀b lon ɓyin lɛ̀ ɓyin kiìn son cinni kɛ fyaꞌ yon, à si tì kuꞌ fɔꞌ.
Ɓwiꞌ hwæn, ɓwiꞌ cinni Nyɛli m̀bɔꞌ, mbyi Mvɛ̀nnswæ̀b ni m̀bɔꞌ, mwǔ njimnzi yɛꞌ yi tì kuꞌ fɔꞌ.
M̀vɛ̀nnswæ̀b ni m̀bɔꞌ, à ni Ce ɓwum hwæn, ywum hwæn yi nun fyaꞌ. À tǎ she shon cǐ cìcì hwæn, cìcì ndɔꞌ ɓa ɗin à shì ɓɛ kwe.
Son, mwum hwæn ni lɛ̀ mwǔ she yon kyi kɛ mbyi Mvɛ̀nnswæ̀b nun wɛ̌ tà shɛ Yesù Kristò fɛ nun.
Ɓɛ kɔꞌ kɛ ɗèwǎ Mvɛ̀nnswæ̀b nun kɛ nywi Yesù Kristò lɛ: «Ǹnàn yɛ nun nèân kɛ nlim ɗɛb, à hwɛnnâ mɛ̀ ci-ɓyìnnzì ɓyon, à kɛ̀n lɛ̀ ɓon. Kɛ nyě yi, à fɛkaꞌ ɗàsì lɛ̀ ɓwum ɓye ŋgyɔ̂ꞌ wan.»
Ǹzæ̀ꞌ lɛꞌ nyɛ̌ lɛ: «À nèân ɓe kɛ nlim ɗɛb» lìsaꞌ lɛ yɛn? À lìsaꞌ lɛ, ɓe lɛ̀ à sɛtâ kyìlì fɛ ŋgyɔ̂ꞌ wan.
Yesù Kristò nɛ kyìle fɛ ŋgyɔ̂ꞌ wan nun, nun nɛ konndi ti kuꞌ nàn ɓe han ŋgwɛmmi ɓan kɛ nlim ɗɛb, cìcì shɛ lan ywum hwæn ɓǎ m̀pùn nyon ɓɛ cìcì hwæn.
Nun Yesù Kristò, nun nɛ kyiilaꞌ ɓwum mɛ̀ mwù she kyikyi. À fɛ ɓyindɔꞌ lɛ ɓyi ɓɛ mɛ̀ ci-ntwum ɓyon, ɓyindɔꞌ, à kɛ̀ ɓon lɛ̀ mɛ̀ ci-nlɛli kɛ ŋwum Mvɛ̀nnswæ̀b nun. Ti lɛ̀ ɓye fɔꞌ ndɔꞌ, à kɛ̀ ɓon lɛ̀ mɛ̀ ci-nshɛ̌ Ntwum Lwɛn lɛ̀ lan wan, ɓye fɔꞌ ndɔꞌ tì kuꞌ, à kɛ̀ ɓon lɛ̀ mɛ̀ pàsìtê, kònndì lɛ̀ mɛ̀ nlìsǎꞌ lɛꞌ Mvɛ̀nnswæ̀b.
À kyììlaꞌ ɓon li, ɓǎ mwum hwæn limmì she sɛ nun yɛ̌ cì ɓǎ ŋ̀kwìn ɓwum Mvɛ̀nnswæ̀b yɛ ɗyi wɛ̌ kwæꞌ nywi shon kɛn mbyî kɛ mbyi nyon nun.
Kɛ kwan màzwùm nun, ɓwiꞌ yɛ tòn ŋwum fɔꞌ kɛ nyinnìm shɛꞌ nun, ntwiꞌ sɛ ɓwiꞌ hwæn, ɓwiꞌ limmi Yesù, Mwɛn Mvɛ̀nnswæ̀b, ɓwiꞌ kɛâ tì kuꞌ mɛ̀ nlim nyɛꞌ lɛ̀ nun. Li, ɓwiꞌ yɛ fyònnì ɓwum ɓɛ kwùm zwum yili, ɓwiꞌ wolì kuꞌ wɛ̌ nun nɛꞌ Yesù Kristò.
Ɓwiꞌ ɓa tî ɓɛ kɛ paꞌ ɓwɛsɔꞌ ɓye ta ɓwu kwan sɛ mɛ̀ ci-mɛ mɓwɛ̀ꞌ ta ɓon pɔkea lɛ̀ mɛ̀ lɛꞌ mmyimmea. Ɓwiꞌ ɓa tî ɓɛ wɛ̌ mvub ŋgæꞌ yɛ m̀pùn ta yònnzàꞌ.
Son, sɛ yili lɛ ɓwiꞌ yilênì ɓwiꞌ nɛꞌ kɛ nyinnìm shɛꞌ nun, ɓwiꞌ shɛènì ɓwùlu lɛŋkæ̀m, ɓǎ ɓwiꞌ lwinnzênì mwum shɛꞌ, ɓwiꞌ kà fyònni wɛ̌ nun nɛꞌ Yesù Kristò. Nun nɛ ɗyi wɛ̌ mwǔ ŋkwìn ɓwum ɓyon.
Nun nɛ ta ɓwum ɓyon swɔsi m̀banmban, ɓǎ ɓon ɓɛ swum fɔꞌ wɛ̌ m̀bɔ̀kì nɛ kwæꞌ nywi si wònndea lɛ̀ yì wòn. Kɛ kwæꞌ nywi mwum nun, kwan sɛ mvæb nywi ta làn lwɛn, kwan si sɛ mwum yɛ̌ fòn lwɛn. Li nɛ kuꞌ lɛ̀ ŋ̀kwìn ɓwum Yesù, kwan sɛ ɓon ta ɓon nɛꞌ yili kɛ nyinnìm shan nun, ɓɛ yɛ kɛ̀n mbyimbyî kɛ mbyi Mvɛ̀nnswæ̀b nun.
Ɗwonnzênì mɛ̀ kìkæ̀n nlwukea nɛ kɛ nywi Yesù KristòSwum sɛ mùn yili mùn shɛ ɓyin kɛ jin Nyɛli nyɛꞌ M̀vɛ̀nnswæ̀b nun, à si lɛ, ɓa ɓyin ɗwon tì mɛ̀ kwù ɓwum ɓye tà ka M̀vɛ̀nnswæ̀b yi. Mɛ̀ mfɔ̀kàꞌ nyan cinni kan mwù.
Mɛ̀ nlim nyan tà ka lɛŋkæ̀m yili. À ɓi mɛ̀ kyìn kɛ nzison nywæb sɛ M̀vɛ̀nnswæ̀b tǎ fɛ nun, ntwiꞌ sɛ ɓɛ ti mɛ̀ mwù ŋkimmɔa kɛ mbyi Mvɛ̀nnswæ̀b nun. Li, ɓɛ kɛ kɛ njimmi nun.
Ɓɛ kyikeâ mɛ̀ mwù nyan kɛ mɛ paꞌ mɛ lɛꞌ mɓyibbɔa nun mèan, ɓɛ ta mɛ̀ lɛꞌ kwɛ̀nnjin cǐ, lɛ̀ mɛ̀ nlim nyan tǎ fyǒn dàlì nùn. Ɓɛ ɓa tî lɛ̀ kwɛ̀nnjin kɛ mwu.
Ti lɛ̀ ɓyin, kɛ mɛ kìkæ̀n nyɛ̌ ɓon ta cì ni nun, à ɓǎ nyɛ̌ ɓyin yusea kɛ jin Yesù Kristò nun.
Mùn fɔ̀kaꞌ lɛ ɓyin ywɔâ swum sɛ ɓɛ lɛle kɛ nywi yon, ɓɛ konndì tì lɛŋkæ̀m she ɗyi kɛ nywi yon lìsea lɛ̀ ɓyin ɓɛ ta nun ɗwon.
Kɛ ɓyin limmâ mbyi nyon nlwɛn, ɓa ɓyin cinni tì kwǔ kɛ̀n she ɓyin ɓe mbyî nun. Paꞌ tǒn si ɓe ɓyin mbyi ɓwuli lɛ̀ ntwiꞌ ywum ɓyibbɔa yɛ mɛ̀ nlim nyin ɓe yili, ye ɓe ɓyin pɔkea nûn.
Ɓyin cinni kwǔ kɛ̀n she nywæb sɛ M̀vɛ̀nnswæ̀b yònnzâ ɓyin nlim, lɛ̀ shi si gwili kuꞌ shon. Kwǔ kɛ̀n sɛ nun yònnzi ɓyin nlim si si zuꞌ, son sɛ ta nun ǹdàli fɛ, ntwiꞌ sɛ son sɛ ta lɛŋkæ̀m lìsea.
Kɛ à si li, ɓa ɓyin shɛ tì mɛ̀ mɓwɛ̀ꞌ. Lɛlênì lɛŋkæ̀m kɛ nyinnìm shin nun lɛ̀ ɓwùlukwæ̌n, ntwiꞌ sɛ ɓwiꞌ ɓi ɓwum fɔꞌ.
Ɓɛshɛ lɛꞌ nyeni nlim ndɔꞌ cinni mwum nyin ndɔꞌ, ɓa mwum cì ɓyɛbbi. Ɓa ɓyin ton lɛ̀ nyeni nlim han kwæ̀bbi pyi.
Ɓa ɓyin fɛ Satæ̀n mbyi mpɔkaꞌ yin.
Mwum nɛ ɓe ci-nywiꞌ, ɓa à yib tì. Ǹdikàꞌ à cì she lɛ̀ mɛ̀ fyàꞌ ɓyon nɛꞌ, li, à yɛ̌ tì kuꞌ swum ndɔꞌ cinni lɛ̀ à kpaꞌ mɛ̀ ci-nzæmnzæm.
Ɓa ǹzæ̌ꞌ lɛꞌ ɓyibbɔa kwan ɓyin ŋwum, son, lɛlênì mɛ̀ lɛꞌ nɛ wòli à kimnzi ɓwùlu kɛ mbyi Mvɛ̀nnswæ̀b nun, ywum yɛ woli yɛ kpaꞌ ɓwum ɓɛ ta ɓyin ywɔti.
Ɓa ɓyin ɓyɛbsi M̀pùn Nsanmi nlim kɛ zwum, nun nɛ ɗyi m̀ɓùꞌ yɛ M̀vɛ̀nnswæ̀b ɗæ̀n ɓyin nywi, à lìsàꞌ lɛ ɓyin ti ɓwum ɓyon. À lìsàꞌ tì kuꞌ lɛ nywɔꞌ nɛ ŋ̀gyìn nɛ ni yɛ̌ wòlǐ, à yɛ̌ ɓwiꞌ swæti ŋ̀gyìnmbɔꞌ.
Mɛ̀ mɓàkàꞌ mɓyibbɔa, nyeni nlim, ŋ̀klwìkàꞌ mɛ lɛꞌ, lɛ̀ ǹcìkàꞌ mɛ lɛꞌ mɓyibbɔa hwæn, ɗwìênì yon ɓe nyè.
Ɓyin ɓɛ sàsi kɛ nyinnìm ɓwulu nun, ɓyin ci ɓon lwɛn, ɓyin fyeli tì kuꞌ ǹlim lɛ̀ ǹzæ̌ꞌ lɛꞌ ɓyibbɔa yɛ ɓon ta ɓyin cìkea, wɛ̌ tà shɛ M̀vɛ̀nnswæ̀b fyeli kuꞌ ǹlim lɛ̀ yin kɛ ntwiꞌ Yesù Kristò.
Kwǔ kɛ̀n she ɓwum ɓɛ ti kɛ ŋwanŋwan nunJenɛ, ɓyin ti wɛ̌ ɓwɛn ɓɛ M̀vɛ̀nnswæ̀b yili ǹzwɔnzwɔ̀ꞌ. Kɛ à si li, kònnzeànì nun.
Kɛ tòn shin nun, yilênì ɓyin nɛꞌ kwan hwæn wɛ̌ tà shɛ Yesù Kristò yili ɓwiꞌ, han à kɛ̀n ywi kɛ ntwiꞌ mɛ mwù nyɛꞌ. Ywi nɛ nun ywie ni, à ni wɛ̌ mlǎꞌ ŋgwɔ̂ꞌ lwɛn ndɔꞌ yɛ ɓɛ fɛ lɛ̀ M̀vɛ̀nnswæ̀b, ye ta nun ǹlim lwukea.
Ɓyin ti ɓwum Yesù, sɛ yili lɛ ɓyin ɗonnzi mɛ̀ lɛꞌ mɓyibbɔa. Ɓyin kyiilì lɛ̀ ǹlon hwæ̌n, ɓyin ɗonnzi tì kuꞌ ǹtæm ywum ɓwulu.
Mɛ̀ njě kwɛ̀nnjin, mɛ̀ lɛꞌ mpwìnpwìn, lɛ̀ yì fyɔ̌ꞌ ɓyibbɔa, ɓa yɛ kwan ɓyin ŋwum. Son, à si lwɛn lɛ ɓyin yili M̀vɛ̀nnswæ̀b osɔ̀kɔ̀ꞌ lɛ̀ ntwiꞌ lwɛn nɛ nun cìe lɛ̀ ɓwiꞌ.
Ɓwum ɓye ta mɛ̀ lɛꞌ mɓyibbɔa cǐ, kònndì lɛ̀ mɛ̀ ci-nzæmmì, lìmmênì lɛ ɓɛ ɓa swum ndɔꞌ yě kɛ ywɔꞌ sɛ M̀vɛ̀nnswæ̀b cinni nun ɓon lɛ̀ mwɛn nyon Yesù Kristò. Ɓwum ɓye ta ywum ɓwulu tæmmi, m̀banmbɔꞌ nɛ kuꞌ lɛ̀ ɓon, ntwiꞌ sɛ ywum yi ta ɓon ǹlim lwukea yɛ lan M̀vɛ̀nnswæ̀b. Li, ywum màzwùm ti wɛ̌ m̀vɛ̀nnswæ̀b nyan.
Konnênì lɛ lɛ̀ ɓwum ɓye yili ɓɛ pɔkaꞌ ɓyin lɛ̀ mɛ̀ nzæ̀ꞌ lɛꞌ pwìnpwìn yi, ntwiꞌ sɛ mɛ̀ kìkæ̀n mɓyibbɔa ni nɛ M̀vɛ̀nnswæ̀b tǎ nyeni nun lɛ̀ ɓwum ɓye ta mwù kimmi lɛ̀ nun.
Ɓa ɓyin ɓæti mɛ̀ kwǔ kɛ̀n lɛ̀ paꞌ ɓwum màzwùm.
Ɓyin ɓe mbyî kɛ njimmi nun, son, ɓyin ti jenɛ kɛ ŋwanŋwan nun, ntwiꞌ sɛ ɓyin ti fyaꞌ Nyɛli nyɛꞌ Yesù Kristò. Li, tòênnì kwan hwæn wɛ̌ ɓwum ɓɛ ti kɛ ŋwanŋwan nun.
Ywum yɛ kɛ ŋwanŋwan nun yi ywum ye lwukea, ye lwinni, yɛ konndì ɓɛ ye lɛŋkæ̀m.
Jijiênì kɛ mɛ mwù nyin nun, ɓyin limmì, ɓyin ci tì kuꞌ ywum yɛ ta Nyɛli nyɛꞌ Yesù Kristò ǹlim lwukea.
Ɓa ɓyin ɓæti mɛ̀ kwù lɛ̀ ɓwum ɓye ta mɛ̀ she cǐ kɛ njimmi nun, mɛ̀ she nyɛ̌ cinni kan m̀kpaꞌ. Lìseànì ɓon pisean lɛ mɛ̀ she nyan ɓǎ ǹlwukea.
Ywum yɛ ɓon ta cì gwùmnea, ɓwiꞌ wòli kan ɓwiꞌ shɛ yon lɛ̀ ntwiꞌ kwɛ̀nnjin.
Son, kwan sɛ ɓyin pwælâ yon, ɓyin yɛ yon fɔ̀si yɛnni seansean.
Ntwiꞌ swum sɛ ɓɛ ta kwannzi kɛ bàbà nun, à ti kɛ ŋwanŋwan nun. Li nɛ ɓɛ ta lɛꞌ kɛ cì ndɔꞌ lɛ:«Wù, mwum nɛ tǎ ɗye ɗye, yìmni ɗye.Wù nɛ kɛ ŋkwìn ɓwum ywi nun, waꞌ zwô.Li, ŋ̀wanŋwan Yesù yɛ wù ɗwùmmi nywi.»
Kɛ à si li, konnênì lɛ̀ kwǔ kɛ̀n shin lwɛn. Ɓa sɛ ɓɛ wɛ̌ she mɛ̀ nshì-nlìmmì, son, sɛ ɓɛ she mɛ̀ ci-kon.
Ɓa ɓyin ɓwuli kwan sɛ sɛ yili lɛ ɓyin ci mɛ̀ she nlwukea, ntwiꞌ sɛ ŋgyɔ̂ꞌ wan nyɛ̌ ɓwiꞌ ton jenɛ nlim nɛ, ɓyɛbbi lèân mwù.
Ɓa ɓyin ɓɛ wɛ̌ ɓwum ɓɛ cinni kan mwù, son, kɛ̀ênì mwù kɛ swum sɛ Nyɛli nyɛꞌ Yesù yili lɛ ɓyin ci nun.
Ɓa ɓyin ywi ywum nwi, ntwiꞌ sɛ ǹywi ywum nwi ta ɓyin mwù kyèa. Fyòênnì ɗonnzi M̀pùn Nsanmi lwinnzi ɓyin mɛ̀ nlim.
Kɛ nyinnìm shin nun, sàkeànì M̀vɛ̀nnswæ̀b kɛ mɛ nshib nun. Ɓyin sakàꞌ nun kɛ mɛ nshib kyikyi nɛ M̀pùn Nsanmi tà ɓyin ɓɛ̀nnzi mwu nun, ɓyin twuli nun lɛ̀ ǹlim fɔꞌ.
Yilênì Ce nyɛꞌ M̀vɛ̀nnswæ̀b osɔ̀kɔ̀ꞌ kwan hwæn kɛ jin Nyɛli nyɛꞌ Yesù Kristò nun lɛ̀ ntwiꞌ ywum hwæn yɛ ta ɓwiꞌ lèan nywi.
Ɓyin, mɛ̀ yib, kyìbsênì mɛ̀ ɗwɛb ɓyin wɛ̌ tà shɛ ɓyin ta Nyɛli nyɛꞌ Yesù Kristò kyìbsi.
Ntwiꞌ sɛ ǹɗwɛb nɛ ɗyi mwǔ mlib wɛ̌ tà shɛ Yesù Kristò nɛ ɗyi mwǔ ŋkwìn ɓwum ɓyon. Nun nɛꞌ nɛ swæti yon, yon yɛ ɗyi wɛ̌ kwæꞌ nywi shon.
Kɛ ǹɗwɛb nɛ mwǔ mlib, sɛ yili lɛ mɛ̀ yib kyibsì mɛ̀ ɗwɛb ɓyan wɛ̌ tà shɛ ŋ̀kwìn ɓwum Yesù ta Yesù Kristò kyìbsi.
Ti kuꞌ ɓyin mɛ̀ ɗwɛb, wɛn nɛ hwæn yili m̀myon wɛ̌ tà shɛ Yesù yili ŋ̀kwìn ɓwum ɓyon, à kɛ̀n ywi lɛ̀ ntwiꞌ yan.
Mwǔ ywi yon yi lɛ, ɓǎ nun fyɔsì ŋ̀kwìn ɓwum ɓyon sanmi, à fɛ yon lɛ̀ M̀vɛ̀nnswæ̀b. Ŋ̀kwìn ɓwum yi, à ɓɔsi yon lɛ̀ mlǎꞌ, à sannzâ yon lɛ̀ ǹzæ̌ꞌ lɛꞌ yon,
ɓǎ yon fyonnì nun swiꞌ swum sɛ cinni ǹtwu, yɛ ɓɛ sanmi shìkì swum ɓyɛbbi ndɔꞌ ɓɛ, ɓa ǹzɛ̀n ndɔꞌ ɓɛ yon nywi.
Li nɛ sɛ yili kuꞌ lɛ̀ mɛ̀ ɗwɛb, wɛn nɛ hwæn yili m̀myon wɛ̌ tà shɛ nun yili kwæꞌ nywi shon. Mwum nɛ tǎ m̀myon yili, sɛ lisaꞌ lɛ à yili nun nɛꞌ.
Ntwiꞌ sɛ mwum ndɔꞌ ɓǎn nyɛ̌ tǎ kwæꞌ nywi shon ɓyìnnzi. Mwum hwæn yili kwæꞌ nywi shon, à tà son ɗǐ, à giti son wɛ̌ tà shɛ Yesù Kristò tǎ ŋ̀kwìn ɓwum ɓyon giti.
Ɓwiꞌ hwæn, ɓwiꞌ ɓi wɛ̌ kwæꞌ nywi shon.
Ɓɛ kɔꞌ kɛ ɗèwǎ Mvɛ̀nnswæ̀b nun lɛ: «Son sɛ yɛ cì, ǹɗwɛb ɗonnzi ɗwòn bùba nyon, ɓɛ fɔꞌ kuꞌ ɗwòn nyan ɓon ɓî ɓon lɛ̀ m̀myon, ɓɛ fyonnì swum fɔꞌ.»
Ǹzæ̀ꞌ lɛꞌ nɛ tòn ni, à ni ǹzæ̀ꞌ lɛꞌ ŋkæ̀mŋkæm nyɛ̌ tǎ fyǒn lɛli kɛ nywi Yesù Kristò ɓon lɛ̀ ŋ̀kwìn ɓwum ɓyon.
Hwæn li, ǹdùꞌ si lɛ wɛn nɛ hwæn yili m̀myon wɛ̌ tà shɛ nun yili nun nɛꞌ. Mɛ̀ yib tì kuꞌ, ɓɛ kyibsì mɛ̀ ɗwɛb ɓyan.
M̀mwumnzi ɓwɛn kɛ ke mɛ ce ɓyan lɛ̀ mɛ̀ mon ɓyanƁyin ɓwɛn, ywɔlênì mɛ̀ ŋwum mɛ̀ ce ɓyin lɛ̀ mɛ̀ mon ɓyin lwɛn, ntwiꞌ sɛ à si lwɛn lɛ̀ ɓwum ɓye ti ɓæti lɛ̀ Nyɛli nyɛꞌ Yesù Kristò lɛ ɓon ci li.
Lwuà Mvɛ̀nnswæ̀b ndɔꞌ lɛli lɛ: «Mwumnzi ce nywù lɛ̀ mon nywù». Lwuà ni nɛ ɗyi lwuà nyɛ̌ zwimbyiꞌ nɛ M̀vɛ̀nnswæ̀b cǐ ɓwum ŋ̀kàli nlim.
Ŋ̀kàli màzwùm yi lɛ: «A wu mwumnzi ce nywù lɛ̀ mon nywù, wù yɛ̌ tòn lwɛn, wù ji ŋgyɔ̂ꞌ wan kwan tìtì».
Ɓyin mɛ̀ ce ɓwɛn tì kuꞌ, ɓa ɓyin nyɛnnzi ɓwɛn ɓyin mɛ̀ nlim. Son, lɛbbênì ɓon ndɛb, ɓyin swɛmnzi ɓon kɛ mbyi nɛ Yesù Kristò tà ɓyin lìsea nun.
M̀mwumnzi mɛ son kɛ ke mɛ nyɛli ɓyanƁyin mɛ̀ son, ywɔlênì mɛ̀ ŋwum mɛ̀ nyɛli ɓyin lwɛn. Ɓyin mwumnzi ɓon, ɓyin ci ɓon she lɛ̀ ǹlim fɔꞌ, wɛ̌ tà shɛ ɓyin ta kuꞌ cì lɛ̀ Yesù Kristò.
Ɓa ɓyin suꞌ she cǐ kwan sɛ ɓon ɓi ŋgyɔꞌ, lɛ̀ ɓon yili ɓyin. Son, cìênì ywum yɛ M̀vɛ̀nnswæ̀b yili lɛ̀ ǹlim fɔꞌ, ntwiꞌ sɛ ɓyin ɓi mɛ̀ ci-she Yesù Kristò.
Cìênì ɓon she lɛ̀ ǹyili nlim lwɛn. Ɓa ɓyin ci son wɛ̌ she mwum ndɔꞌ sɛ, cìênì son wɛ̌ she Nyɛli nyɛꞌ Yesù Kristò sɛ ɓyin ta cì.
Lìmmênì lɛ wu ɓɛ fɛꞌ son, wù ɓɛ fɛꞌ lɛ̀ mwù ywû, mɛ̀ lɛꞌ nlwukea nɛ wù tǎ cì hwæn, Nyɛli nyɛꞌ Yesù Kristò yɛ̌ wù fyàꞌ fyɔ̀si.
Ɓyin mɛ̀ nyɛli ɓye cinni mɛ̀ son, cìênì kuꞌ ɓon lwɛn. Ɓa ɓyin nyɛnndi ɓon. Lìmmênì lɛ, ɓyin lɛ̀ mɛ̀ son ɓyin nun, ɓyin cinni nyɛli m̀bɔꞌ nyɛ̌ kɛ ɗɛb. Ǎ tà ka ŋ̀kyììli kɛ̌ kɛ nyinnìm ɓwum nun.
Mɛ̀ ŋwum wì nɛ M̀vɛ̀nnswæ̀b fɛ lɛ̀ ɓwum ɓyonM̀mlɔ̀kàꞌ nzæ̌ꞌ lɛꞌ yɛ̂m yi lɛ: Lɛ̀ ɓyin kà cinni ŋ̀kimmɔꞌ, ɗyiênì kɛ nyě Nyɛli nyɛꞌ Yesù Kristò kɛ mɓæti yɛ ɓyin ɓi ɓæti lɛ̀ nun kɛ ŋkimmɔꞌ twun yon nun.
Kpæmmênì nywi wì, ɓyin sheli mɛ̀ ŋwum wì hwæn nɛ M̀vɛ̀nnswæ̀b tà ɓyin fɛ. À fɛ ɓyin ywum wì yi, ɓyin læ̀kì pyì kɛ mɛ mɓwɛb nɛ Satæ̀n tà ɓyin ɓwɛbbi nun.
Ntwiꞌ wì sɛ ɓwiꞌ kɛâ mwù kɛ nlim sɛ, sɛ ɓa wì sɛ ɓwiꞌ ta ɗwì lɛ̀ ɓwum ɓye lɛ̀ ǹnywùn kɛ mwu. Ɓwiꞌ ta son ɗwǐ lɛ̀ mɛ̀ mpùn mɓyibbɔa, lɛ̀ mɛ̀ mvɛ̀n ɓyan ɓye ta lwun sea kɛ cɛ̌ ŋgyɔ̂ꞌ wan nɛ ǹlwinni lɛ̀ ɓyɛbbi. Ɓwiꞌ ta ti kuꞌ ɗwì lɛ̀ ywum ɓyibbɔa hwæn yɛ cinni ŋ̀kimmɔꞌ kɛ zwô kɛ mpùn nun.
Li nɛ sɛ yili lɛ ɓyin sheli ywum wì yɛ M̀vɛ̀nnswæ̀b fɛ ɓyin hwæn ɓǎ ɓyin ɗyi kimmi nywɔꞌ nɛ ŋ̀gyìn mɓyɛbbi ni yɛ̌ ɓɛ̀n, lɛ̀ ɓyin ɗwi wì a kɛn ɓɛ̌n mmlɔ̀kàꞌ, ɓyin pyì kan.
Fɔ̀sênì lɛ, ɓyin ɓɛ mɛ̀ ci-lɛŋkæ̀m, ntwiꞌ sɛ lɛŋkæ̀m si wɛ̌ ŋ̀kæ̀nndan yɛ ɓɛ ta plè kpæmmi nun, ɓǎ mwum ɓɛ ɗonmi kɛ wì nun. Ɓyin ɓɛ tì kuꞌ lwinni, ntwiꞌ ǹlwinni yi, yon yɛ wɛ̌ plè ŋ̀wum nɛ ŋ̀wum wì ndɔꞌ tà ka ɗwo.
Ɓyin ɗyi kɛ mɛ kwù zwɛm, ɓǎ ɓyin kɛn Ǹtwum Lwɛn yɛ ta ɓwum flɔa fɛ shɛ̌. Ǹɗyi màzwùm yi wɛ̌ mɛ̀ dibaꞌ yɛ ɓyin swon kɛ mɛ kwù ɓǎ ɓyin fɔsì kɛ̀n kɛ wì nun lwɛn.
Ɓyin tɛli zwùm kwan hwæn lɛ̀ Yesù Kristò. Ǹtɛ̀ꞌ zwum màzwùm yi wɛ̌ ŋ̀gàn wì nyɛ̌ tà ɓyin gho kwan sɛ Satæ̀n tà ɓyin le lɛ̀ yì sàn. Kwo fɛꞌ win nyænnì fɛꞌ kɛ yi sǎn màzwùm zwɛm, ŋ̀gàn wì ni yɛ̌ yon njimnzea.
Yilênì lɛ M̀vɛ̀nnswæ̀b swæti ɓyin. Ǹswæti màzwùm yi wɛ̌ tæ̀m nyɛ̌ ŋ̀wum nɛ ɓyin ta mwù gwùmnzi nun. Kɛ fyaꞌ, ɓænnênì ǹzæ̌ꞌ lɛꞌ Mvɛ̀nnswæ̀b, yon yɛ wɛ̌ ǹjìm wì nɛ M̀pùn Nsanmi tà ɓyin fɛ.
Ɓyin keli tì kuꞌ nun lɛ̀ ntwiꞌ yɛ̂m, ɓǎ nun lisàꞌ mùn ǹzæ̌ꞌ lɛꞌ yɛ mùn yɛ̌ shɛ̀, mùn sannzi Ǹtwum Lwɛn yɛ M̀vɛ̀nnswæ̀b kwàsâ ɓwiꞌ, ɓǎ mùn shɛ yon mwù zwô.
Mùn ni ci-ntwum Yesù Kristò kɛ ntwiꞌ Ntwum Lwɛn màzwùm, kwo fɛꞌ she mùn ni kɛ nye njè sɛ. Kelênì M̀vɛ̀nnswæ̀b lɛ̀ mùn sannzi yon mwù zwô wɛ̌ m̀bɔ̀kì nɛ sɛ yili.
Mɛ̀ hwæsi mmlɔ̀kàꞌMùn yili lɛ ɓyin limmì m̀bɔ̀kì tòn nyɛ̌ mùn tòn jenɛ kɛ nlim, lɛ̀ ywum yɛ mùn tǎ cì. Li nɛ mùn fyii ɓyin ŋgyinni nyɛꞌ Tìshîꞌ, nun nɛ ta she Nyɛli nyɛꞌ Yesù Kristò cǐ lɛ̀ ǹlim fɔꞌ, ɓǎ nun sannzi ɓyin ywum hwæn.
Mùn fyii ɓyin nun ɓǎ ɓyin limmì m̀bɔ̀kì tòn nyɛꞌ, lɛ̀ nun kimnzi ɓyin mɛ̀ nlim kɛ zwum.
Ce nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò fɛ flɔa lɛ̀ mɛ̀ ŋgyinni ɓye kɛ cì shin hwæn.
Ɓwum ɓye ta Nyɛli nyɛꞌ Yesù Kristò yili lɛ̀ ǹyili yɛ tà ka mlɔ̀ꞌ, M̀vɛ̀nnswæ̀b ŋgænnì ɓon, ɓon hwæn.
<font color=teal>Ɗèwà Sɛ Pɔ̂l Kɔe Lɛ̀ Ŋ̀kwìn Ɓwum Yesù Kristò Ye Fìlîb</font>Mɛ̀ hwæsiMùn Pɔ̂l ɓwiꞌ lɛ̀ Tìmòtê ɓɛ mɛ̀ cikpuꞌ Yesù Kristò, ɓwiꞌ ɓɛ ta ɓyin ɗèwà ton sɛ kɔi. Ɓwiꞌ ta son kɔi lɛ̀ ɓyin ɓɛ ŋ̀kwìn ɓwum Yesù Kristò ye kɛ Fìlîb, yɛ ɓætâ lɛ̀ Yesù Kristò. Ɓwiꞌ konndì tì kuꞌ kɔi lɛ̀ ɓwumŋkæ̀m kɛ nyenswæ̀b nyin, lɛ̀ ɓwum ɓye ta she cǐ kwe.
Ce ndwun nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì ɓyin, ɓɛ fɛ ɓyin flɔa.
Mwǔ ŋkeli Pɔ̂l kɛ nywi ŋkwìn ɓwum Yesù Kristò ye kɛ FìlîbMùn tǎ M̀vɛ̀nnswæ̀b osɔ̀kɔ̀ꞌ yili ntwiꞌ yin yì kwan hwæn yɛ mùn tǎ lɛꞌ shin ɓǔn.
Mùn tǎ tòn lɛ̀ ǹlim lwɛn yì kwan hwæn yɛ mùn tǎ ɓɛ mùn kelâ M̀vɛ̀nnswæ̀b lɛ̀ jin shin.
Mùn tǎ M̀vɛ̀nnswæ̀b osɔ̀kɔ̀ꞌ yili, ntwiꞌ sɛ ɓyin ɓætâ lɛ̀ mùn kɛ she nshɛ̌ Ntwum Lwɛn nun, ŋ̀waꞌ yɛ ŋ̀gyìn zwimbyiꞌ nɛ ɓyin ɗunme ǹlim ɗyili kɛ nywi Yesù Kristò, han a kiìn ɓɛ̀n jenɛ.
Mùn lìmmi seansean lɛ M̀vɛ̀nnswæ̀b nɛ ɗunme she lwɛn cǐ kɛ mɛ nlim nyin nun, à ywìmɛ she màzwùm kɛ̀nnzi mbyimbyî, sɛ kwannzi mwù, a kɛn ɓɛ̌n m̀mlɔ̀kàꞌ nywɔꞌ nɛ Yesù Kristò ywìmɛ fyònnì.
À si wòli lɛ mùn fɔkàꞌ li kɛ ntwiꞌ yin. Ɓyin ɓi mùn kɛ nlim, ntwiꞌ ŋ̀ŋgæ̀nni fɔꞌ yɛ M̀vɛ̀nnswæ̀b ŋgæ̀nni mun, à ŋgæ̀nnâ tì kuꞌ ɓyin. Son sɛ ci, ɓyin ta mun kpea jenɛ fɛ nye njè, kwo fɛꞌ kɛ nɗyi shìtàkwǔ Ntwum Lwɛn yɛ mùn ɓe ɗyi lɛ à yi lɛŋkæ̀m.
M̀vɛ̀nnswæ̀b ni shìtàkwù lɛ mùn yili ɓyin lɛŋkæ̀m, ǹyili yɛ mùn yili ɓyin nun ta kuꞌ waì nywi Yesù Kristò nun nɛꞌ.
Ywɔênì fɛꞌ swum sɛ mùn tǎ M̀vɛ̀nnswæ̀b keli lɛ̀ jin shin. Mùn tà nun keli lɛ à ci ɓyin yili ɓwùlukwæ̌n mbyimbyî kɛ nyinnìm shin nun. À ci tì kuꞌ kɛ nyili màzwùm nun, ɓyin fɔsì lɛŋkæ̀m lìmmi, ɓyin limmì tì kuꞌ ŋ̀kɛ̌ ŋkyììli kɛ nyinnìm mɛ lɛꞌ mɓyibbɔa lɛ̀ nyɛ̌ ǹlwukea,
ɓǎ ɓyin yæn mɛ̀ lɛꞌ nlwukea. Li, nywɔꞌ nɛ Yesù Kristò yɛ̌ fyònnǐ, mɛ̀ nlim nyin ɓɛ ǹsanmea; ɓa ɓyin ɓɛ lɛ̀ ɓyɛbbi ndɔꞌ nywi.
Mɛ̀ kìkæ̀n nyin yɛ̌ tì kuꞌ ɓɛ ǹlwukea kwan mèan hwæn. Ŋ̀kimmɔꞌ ncinni mɛ̀ kìkæ̀n nlwukea màzwùm hwæn yɛ̌ waꞌ kɛ ŋkimmɔꞌ Yesù Kristò nun. Li nɛ ywimɛ cì ɓwum sakàꞌ M̀vɛ̀nnswæ̀b, ɓɛ twuli nun.
Yesù Kristò ni mwum nɛ làn ywum hwæn yɛ ŋgyɔ̂ꞌ wanMɛ̀ ŋgyinni ɓyɛ̂m, mùn yili lɛ ɓyin limmì lɛ mɛ̀ lɛꞌ nɛ cinni mun fɛ tɛ̀ꞌ kan lɛꞌ Mvɛ̀nnswæ̀b ɓe nyè, à fyǒn cì sɛ kɛn mbyî.
Mɛ̀ lɛꞌ ni nɛ ci mɛ̀ suzæ̀n hwæn ɓye ta nye gwɛmnà ɓǒn, lɛ̀ ɓwum mèan ndɔꞌ tì kuꞌ limmì lɛ mùn ni nye njè ntwiꞌ sɛ mùn ni mwum Yesù Kristò.
A konndì tì ɓɛ kɛ ŋkɛ̀ yɛ ɓɛ kɛ mun nye njè yɛ, yɛ fɛâ tì kuꞌ ŋ̀kimmɔꞌ lɛ̀ mɛ̀ ci-nɗwon mbyi Nyɛli nyɛꞌ Yesù Kristò ǹzwɔnzwɔ̀ꞌ. Yi tà ka tî ɓon kwɛ̀nni, ɓɛ ti lɛꞌ Mvɛ̀nnswæ̀b sannzi mwù zwô.
Mùn lìmmì seansean lɛ ɓyindɔꞌ ta lɛꞌ Yesù Kristò sannzi lɛ̀ ɓon ci m̀bànni lɛ̀ mùn. Ti kuꞌ kɛ fyaꞌ ndɔꞌ nun, ɓye ta lɛꞌ shon shɛ̌ lɛ̀ ǹlim fɔꞌ, à ɓi tì kuꞌ kwe.
Ɓon ɓi ta lɛꞌ Mvɛ̀nnswæ̀b shɛ̌ lɛ̀ ǹlim fɔꞌ li ntwiꞌ sɛ ɓɛ yili mûn. Ɓɛ limmi lɛ M̀vɛ̀nnswæ̀b fyi mùn fɛ ɓǎ mùn ɗyi, mùn lisàꞌ lɛ Ǹtwum Lwɛn yi swum sɛ ɗyi lɛŋkæ̀m.
Ɓye ta m̀bànni cǐ lɛ̀ mùn ɓi, ɓɛ ta lɛꞌ Yesù Kristò sannzi ɓǎ ɓon cinni ǹtwu, ɓɛ lan mùn. Lɛꞌ sɛ ɓon ta lɛꞌ hwæn cinni kan cǐ tòn kɛ mɛ nlim nyan nun, sɛ suꞌ kɛ ŋwum. Ɓɛ ta shɛ̀ li, ɓǎ ɓon konndì mùn vɛ̀nɛ̌ꞌ fɛ nye njè.
Son, nywi kwɛ̀nnâ kan mûn. Kwo ɓɛ shɛ fɛꞌ lɛ̀ m̀ɓàkǎꞌ ɓyɛbbi nlim, shindɔꞌ ɓɛ shɛ lɛ̀ m̀ɓàkǎꞌ lwɛn, swum twun si lɛ lɛꞌ Yesù Kristò ta fɔ̀si kɛ̀nnɔ̀ꞌ mbyî. Mǔn kɛ̀ kan lɛꞌ ɓyɛbbi ndɔꞌ nlim lɛ̀ ntwiꞌ màzwùm, mùn tǎ fɔ̀si dàlì mbyî nùn.
Ntwiꞌ sɛ mùn lìmmi lɛ kɛ ywum màzwùm nun hwæn, M̀vɛ̀nnswæ̀b yɛ̌ mùn nywæ̀si nun ntwiꞌ mɛ̀ ŋkeli nɛ ɓyin ta keli lɛ̀ ntwiꞌ yɛ̂m, lɛ̀ m̀kpaꞌ yɛ M̀pùn Yesù Kristò tà mûn kpea.
Swum sɛ ǹlim ta mun fɔ̀si ɗyi kɛ nlim lwɛn, à si lɛ kwɛ̀nnjin ɓà mun ɓænni kɛ swiꞌ ɓwum. Mùn yɛ̌ fyǒn tòn lɛ̀ m̀ɓònŋgàꞌ lɛ ɓa ǹlim sænndi mùn, mùn ton kwan hwæn wɛ̌ tà shɛ mùn tòn jenɛ lɛ̀ mùn lisàꞌ ɓwum kɛ mbɔ̀kì tòn nyɛ̀m nun hwæn lɛ Yesù Kristò ni ǹdwun; mùn nɛ ɓɛ fɛꞌ lɛ̀ mɛꞌ, kwo mùn ywi fɛꞌ nùn.
Ti lɛ̀ mǔn, kwan sɛ mǔn kɛ lɛ̀ mɛꞌ, Yesù Kristò nɛ swum ŋkæ̀mŋkæm shɛ̂m. Ywi ni cì shɛ̂m wɛ̌ ɗàsì nyɛ̌ làn fɛꞌ ǹzison ŋgyɔ̂ꞌ wan.
Ɓɛshɛ ŋ̀gyìn yɛ̂m kɛɔ̂ꞌ mbyî, mùn wòli mùn cì tì she ndɔꞌ she ywimɛ ɓwum kpea. Li, mùn ni mɛ̀ nyinnìm, mǔn lìmmi kan fyàꞌ yɛ mùn yɛ̌ yæ̀n.
Mùn ni mɛ̀ nyinnìm li, swum sɛ mùn yili lwɛn à si ywi, ɓǎ mùn kɛn tòn m̀ban ɓwiꞌ lɛ̀ Yesù Kristò. Son si sɛ lwu sɛ lan tòn she fɛ ŋgyɔ̂ꞌ wan.
Mùn kɛ̀nnâ yɛn ɓe lɛ mǔn kɛ fɛꞌ tǒn wan nùn. Mùn yɛ̌ fɛꞌ tòn ɓwiꞌ lɛ̀ ɓyin m̀banmban ɓǎ ɓyin hwæn, ɓyin fɔsì mɛ̀ nlim nyin ɗyili mbyî kɛ nywi Mvɛ̀nnswæ̀b, ɓyin konndì tì kuꞌ tòn lɛ̀ ǹdàli kɛ nɗyili nlim màzwùm nun.
Li, kwan sɛ mǔn kà kwankàꞌ nye njè, ɓwiꞌ ywimɛ tì cinnènì ɓe; ɓyin yɛ Yesù Kristò twuli mbyimbyî, ntwiꞌ sɛ mùn ɓɛ̀nnâ nsòn yin.
Ŋgyi swum nɛ ɓyin ywimɛ cì à ni lɛ, m̀bɔ̀kì tòn nyin ɓɛ swum sɛ ywimɛ lìsàꞌ lɛ ɓyin ta ǹlim kɛ̌ lɛ̀ Ǹtwum Lwɛn yɛ kɛ nywi Yesù Kristò. Mùn yili lɛ kwan sɛ mùn ywìmɛ ɓyin kǐn yɛnni, shindɔꞌ mùn nɛ shi fɛꞌ kǐn, mùn ywɔꞌ lɛ ɓyin ɗyi kimmi kɛ mbyi Mvɛ̀nnswæ̀b nun, ɓyin ta suꞌ tòn ŋwum fɔꞌ lɛ̀ ɓwùlu, ɓyin ɗwi ti kuꞌ twùꞌ lɛ̀ ǹlim fɔꞌ ɓǎ Ǹtwum Lwɛn kɛnnɔ̀ꞌ mbyî.
Ɓa ɓyin yi tì mɛ̀ ci-ɓyìnnzì ɓyin, kwo fɛꞌ kɛ ya mbyi nun. Kwan sɛ a yɛ ɓɛ ɓyin tà ka tî ɓon yi, a ywimɛ ɓon ǹlìmmì cǐ lɛ ɓɛ ti ɓwum ɓye ɓwuâ nùn, ɓyin ɓɛ kuꞌ làn nyin ɓwum ɓɛ M̀vɛ̀nnswæ̀b swætâ. M̀vɛ̀nnswæ̀b nɛ ywimɛ ɓon ǹlìmmǐ màzwùm cǐ.
Kɛ kwɛ̀nnzǐ nlim sɛ M̀vɛ̀nnswæ̀b kwɛ̀nnzâ lɛ̀ ɓyin, à wò ɓyin mbyi lɛ̀ ɓyin ɗwon Yesù Kristò, a suꞌ kan seansean ǹɗyili nlim yɛ ɓyin ɗyili nywi yon, à si tì kuꞌ lɛ ɓyin yɛn vɛ̀nɛ̀ꞌ lɛ̀ ntwiꞌ yon.
Kɛ à si li, ɓyin ɗuân twùꞌ m̀bɔꞌ nɛ mùn tǎ ɗwì. Ǹɗwì twuꞌ màzwùm yi ye ɓyin yɛnne mun ɓe ɗwì wɛ̌ tà shɛ ɓyin ta ywɔꞌ jenɛ fyaꞌ lɛ mùn tǎ ɗwì.
Ɗwoênnì Yesù Kristò kɛ mɛ mɓàkàꞌ nyon nyɛ̌ nun cinne nunM̀ɓæti yɛ ɓyin ɓi ɓæti lɛ̀ Yesù Kristò tɛ̀ti kan ɓyin zwùm? Ǹyili yon yɛ nun tà ɓyin yili fɛâ kan ɓyin kpæm mɛꞌ? M̀pùn Nsanmi ti kàn ɓyin nywi? Kwɛ̀nnzǐ nlim lɛ̀ ɓwùlu ɗuân kǎn nyinnìm shin nun? Ɓyin ti kan ɓwùlu yili nùn?
Kɛ ɓyin ti nyinnìm ywum màzwùm hwæn li, fɔ̀sênì mùn ǹlim lwuli mbyî kɛ tǒn ŋwum fɔꞌ nun, ɓyin yili ɓwùlu, ɓa ǹlim ndɔꞌ ɓɛ kyi, ɓyin kɛnnzì ywum hwæn lwɛn, ŋ̀kyììli læ̀kì ɓɛ nyinnìm shin nun.
Ɓa ɓyin sukuꞌ lwɛn nyɛ̌ ɓyin nɛꞌ fɔ̀kea, shìkì ɓyin twuli kuꞌ ɓyin nɛꞌ, fyòênnì ɓyin nɛꞌ twɛli ŋgyɔꞌ, ɓyin cɛ ɓwùlukwæ̌n wɛ̌ ɓwum ɓye lan ɓyin nùn.
Mwum hwæn ci swum sɛ woli sɛ kpaꞌ lwikwæ̌n. Ɓa ɓyin sukuꞌ ɓyin nɛꞌ nyæ̀mmi.
Ɗwoênnì m̀bɔ̀kì Yesù Kristò kɛ mɛ mɓàkàꞌ nyon nyɛ̌ nun cinne hwæn nun.
Tòn shon ɓe lɛ, kwo fɛꞌ she nun ni swum fɔꞌ ɓon lɛ̀ M̀vɛ̀nnswæ̀b si, ǎ ɓe kǎn m̀bànni cǐ lɛ̀ M̀vɛ̀nnswæ̀b.
Son, à ɗonnze paꞌ tǒn màzwùm mbɛti, à lànnzì mwum shon kɛ ŋgyɔ̂ꞌ wan wɛ̌ ɓwiꞌ, à fyɔ̀sì nun nɛꞌ lɛ̀ ci-she Mvɛ̀nnswæ̀b. Kwan sɛ nun ɓe mwum wɛ̌ ɓwiꞌ,
à fyɔ̀se nun nɛꞌ ɓe ŋgyɔꞌ, à ywɔli M̀vɛ̀nnswæ̀b, li han a kɛn ɓɛ̀n kɛ ywi nun, kwo fɛꞌ ywi vɛ̀nɛ̀ꞌ nyɛ̌ ɓɛ ywummɔe nun kɛ ŋgæꞌ mɛ̀ ɓɔtɔꞌ zwɛ̂m.
Li nɛ ci, M̀vɛ̀nnswæ̀b twuli nun à làn ywum hwæn, à kɛ̀ nun jin she lan ɓwùlu mɛ̀ myin hwæn,
ɓǎ ɓwum hwæn ɓye kɛ ɗɛb lɛ̀ ɓye ŋgyɔ̂ꞌ wan, kwo fɛꞌ ɓye ŋgyɔꞌ nji, kwan sɛ ɓon ywimɛ jin Yesù ywo, ɓɛ kiìn swummi kɛ swiꞌ shon, ɓɛ twuli nun.
Kwo wɛn ywìmɛ shɛ̀ lɛ̀ ŋwum yon lɛ Yesù Kristò ni Nyɛli ɓwum hwæn. Li, ɓɛ yɛ kònndì Ce M̀vɛ̀nnswæ̀b twuli.
Mɛ̀ ci-ŋkɛ̌ nlim lɛ̀ Yesù Kristò ɓi wɛ̌ ŋ̀wanŋwanMɛ ŋgyinni ɓyɛ̂m, kɛ ɓyin yɛnnâ ǹywɔli yɛ Yesù ɓe ywɔli lɛ̀ M̀vɛ̀nnswæ̀b, sɛ yili lɛ ɓyin ɓɛ ywɔli wɛ̌ m̀bɔ̀kì kwan sɛ mùn ɓe ɓwiꞌ lɛ̀ ɓyin. Jenɛ nɛ mùn ɓà tî ɓwiꞌ lɛ̀ ɓyin, ywɔlênì tì sɛ lan li. Ǹywɔli màzwùm yi lɛ, kɛ nswæti yɛ M̀vɛ̀nnswæ̀b swætâ ɓyin nun, sɛ yili lɛ ɓyin ci kuꞌ she sɛ yɛ lìsàꞌ lɛ ɓyin swælâ, ɓa ɓyin ɓwæti mwù lɛ̀ ǹlìsǎꞌ nswæti yin.
Ntwiꞌ sɛ M̀vɛ̀nnswæ̀b nɛ ta ɓyin ɗyi nyè, ɓyin kà yili ywum yɛ ta nun ǹlim lwukea, à fɛ tì kuꞌ ɓyin kim ncǐ ywum màzwùm.
Kɛ mɛ she nyin nɛ ɓyin ta cì nun hwæn, ɓa ɓyin ŋgunnàꞌ ɓwùlu, shìkì ɓyin pyisì kuꞌ mɛ̀ lɛꞌ,
ɓyin læ̀kì ɓɛ lɛ̀ ɓyɛbbi ndɔꞌ nywi, son, ɓǎ ɓyin ɓɛ sanmea, ɓyin ɓɛ ɓwɛn Mvɛ̀nnswæ̀b ɓye cinni kan ɗɛ̀m ndɔꞌ nywi. Ɓyin ɓi nyinnìm ɓwum ɓɛ cinni mɛ̀ ŋwum mɓì-mɓì, ɓye ta mbyi mɓyɛbbi ɗwon, kɛ nyinnìm shan ɓyin ɓi wɛ̌ ŋ̀wanŋwan,
ɓyin ta ɓon ǹzæ̌ꞌ lɛꞌ yɛ ta ɓwum ǹzison ŋkæ̀mŋkæm fɛ sannzi. Ɓɛshɛ ɓyin ci li, ŋ̀gyìn nɛ Yesù Kristò ywìmɛ fyònnǐ, mùn ywìmɛ dàlì kɛ swiꞌ shon ntwiꞌ yin. Ntwiꞌ son sɛ yɛ lìsàꞌ lɛ mǔn ywie kǎn she ɗin.
Kɛ̌ nlim sɛ ɓyin ta kɛ̀ kɛ nywi Yesù Kristò, à si wɛ̌ sàtìkæ̀ꞌ shin sɛ ɓyin ta fɛ lɛ̀ M̀vɛ̀nnswæ̀b. Ɓɛ wu fɛꞌ mun nùn, mùn yɛ̌ tòn lwɛn, ntwiꞌ mvæb yɛ̂m yɛ ɓɛ sàtìkæ̀ꞌ sɛ mùn kònndi kɛ sàtìkæ̀ꞌ shin nun, li, ɓwiꞌ lɛ̀ ɓyin, ɓwiꞌ yɛ dàlì ɓwiꞌ hwæn.
Ɓyin kuꞌ, ɓɛênì kuꞌ lɛ̀ ǹlim lwɛn lɛ̀ mùn m̀ban, lɛ̀ ɓwiꞌ dalènì.
Tìmòtê ɓon lɛ̀ Èpàflòdîtɛ̀Ɓɛshɛ Nyɛli nyɛꞌ Yesù Kristò yili, mùn yɛ̌ ɓyin Tìmòtê fyi ŋ̀gyìɛn, ɓǎ kwan sɛ nun ywìmɛ fyònnǐ, à shɛ̀ kuꞌ mùn wɛ̌ tà shɛ ɓyin ton, ɓǎ zwùm tɛꞌ kuꞌ mùn kɛ nlim.
Mwum m̀bɔꞌ ndɔꞌ ɓǎn nyɛ̌ ɓwiꞌ cinni mɛ̀ mɓàkàꞌ m̀ban ɓwiꞌ lɛ̀ nun, shi kuꞌ ɓɛ nun, Tìmòtê. À tǎ lɛꞌ shin ɓàkea ǹzwɔnzwɔ̀ꞌ.
Ɓwùlukwæ̌n hwæn ta suꞌ mɛ̀ lɛꞌ nyan nɛꞌ nyæ̀mmi, ɓɛ tà ka ɓàkàꞌ nywi ywum Yesù Kristò.
Ti lɛ̀ Tìmòtê, ɓyin limmi mɛ̀ kìkæ̀n nlwukea nyon. Ɓwiꞌ lɛ̀ nun, ɓwiꞌ ciâ Ǹtwum Lwɛn kɛn mbyî; à tà mun kpea lɛ̀ she màzwùm wɛ̌ tà shɛ mwɛn tǎ ce nyon kpea.
Li, kwan sɛ a yɛ ɓɛ lɛ̀ ɓɛ linnâ mɛ̀ kæ̀ꞌ ɓyɛ̂m, mùn yili mùn fyî ɓyin nun m̀byìmmi.
A konndì tì kuꞌ ɓɛ lɛ ŋgyinni nyɛ̀m Èpàflòdîtɛ̀, mwum nyɛ̌ ɓyin fyiê lɛ à kiìn mùn ywum yɛ ɓe mùn shi fɛ, ɓwiꞌ lɛ̀ nun, ɓwiꞌ ciâ she m̀banmban, ɓwiꞌ ɓɔlâ she ǹzwɔnzwɔ̀ꞌ. Mùn fɔ̀keâ jenɛ lɛ ǹdikàꞌ mùn fyî nun ɓe cì shin,
ntwiꞌ sɛ ǹjè nyɛn yin tà nun kwɛ̀nni ǹzwɔnzwɔ̀ꞌ. Ǹlim ta nun kwɛ̀nni lɛ̀ ɓyin ntwiꞌ sɛ à lìmmi lɛ ɓyin ywɔâ lɛ nun kwɛ̀nnâ.
Lɛ̀ lɛŋkæ̀m, ɓe lɛ̀ à kwɛ̀nnâ. Ɓe lɛ̀ sɛ nzwonmɛ kwæꞌ ɓǎ nun ywi, son, M̀vɛ̀nnswæ̀b nɛ kwɛnnzi ǹlim lɛ̀ nun, à kimnzi nun; ǎ suꞌ kan ǹlim kwɛ̀nnzi lɛ̀ nun, à kwɛ̀nnzi tî kuꞌ ǹlim lɛ̀ mǔn, ntwiꞌ nun læ̀kì mùn vɛ̀nɛ̀ꞌ ndɔꞌ kònndi nywi.
Kɛ ntwiꞌ màzwǔm, ǹlim ta mun suꞌ ɗyi lɛ mùn fyɔsì nun ɓe cì shin m̀byìmmi, ɓǎ kwan sɛ ɓyin ywimɛ nun yɛnni, ǹlim lwukaꞌ ɓyin. Ti lɛ̀ mǔn, ǹlim pyi kuꞌ mùn zwum.
Li, kwan sɛ nun ywìmɛ ɓɛ̌n, yèênì nun lwɛn, ɓyin yê nun lɛ̀ ǹdàli ntwiꞌ sɛ nun nɛ kuꞌ mwum Nyɛli nyɛꞌ Yesù Kristò. Twulênì paꞌ mwum sɛ wɛ̌ nun si,
ntwiꞌ ɓe lɛ̀ à nzwonmɛ kwæꞌ ɓǎ nun ywi kɛ she Yesù Kristò nun. She sɛ ɓyin ɓɛ ɓê cɛ̌, ɓyin kpaꞌ mùn, son sɛ nun ci, han à shinɔ̂ꞌ ywi ŋganŋgwu.
Mbyi nɛ tǎ mwum sannzi kɛ swiꞌ Mvɛ̀nnswæ̀bMɛ̀ ŋgyinni ɓyɛ̂m, m̀mlɔ̀kàꞌ nzæ̀ꞌ lɛꞌ nyɛ̀m ni lɛ ɓyin dalì ntwiꞌ sɛ ɓyin ɓi ɓwum Nyɛli nyɛꞌ Yesù Kristò. Sɛ ɓa mûn nywi hwum lɛ̀ ŋ̀ŋæti nzæ̀ꞌ lɛꞌ nɛ mùn kɔâ ɓyin mbyî nùn. Kwo fɛꞌ li, mùn yɛn ma lɛ à si lwɛn li kɛ cì shin.
Son sɛ mùn lɛꞌ lɛ, cìênì lɔꞌ kon lɛ̀ ɓwum ɓye wɛ̌ ɓwɛn mbyiꞌ nyenea ɓye ta mɛ̀ she mɓyibbɔa cǐ, ɓɛ ta suꞌ fɔ̀kàꞌ lɛ lɛꞌ lwɛn sɛ sukuꞌ ǹɗunnzi ǹdùn.
Ɓɛ lɛ̀ ǹɗunnzi ǹdùn ye ŋ̀kæ̀mŋkæm, à yi kyi. Ɓwiꞌ ɓɛ ta M̀vɛ̀nnswæ̀b keli lɛ̀ ŋ̀kimmɔꞌ Mpùn Nsanmi, ɓwiꞌ twuli Yesù Kristò, ɓwiꞌ kɛ̀ kan mwù kɛ yi ɓɛ̀ꞌ yɛ ɓwum ta ghekaꞌ nun, ɓwiꞌ ɓɛ ti ɓwum ɓye ɓɛ ɗunnzâ ǹdùn she ŋ̀kæ̀mŋkæm kɛ swiꞌ Mvɛ̀nnswæ̀b, ɓa tì ɓon.
Yì ɓɛ̌ꞌ màzwǔm ɓê ywum ŋkæ̀mŋkæm, mǔn kɛè mwù kɛ nlim, ntwiꞌ sɛ ɓɛshɛ mwum ndɔꞌ shɛ̀ lɛ nun ni kɛ yi ɓɛ̌ꞌ màzwùm nun ŋ̀wòli, mùn lìmmi lɛ mùn ni nlim ŋ̀wòli, mùn làn nun.
Ǹɗunmi zwimbyiꞌ yi lɛ: mùn ni seansean mwum Èbrû, sɛ konndì ɓɛ mùn ni mwɛn nyɛ̌ ŋgyɔꞌ Ìzràɛ̂l kɛ mvu ɓwum Bɛ̀njàmɛ̂n nun. Kwan sɛ ɓɛ yee mǔn, mùn wòle ŋ̀gyǐn nìni ɓɛ ɗunnzi mùn ǹdùn. Kɛ mbyi mɛ lwuà mɛ Yudà nun, mùn ɓe <font color=blue>Fàrìzìɛ̂n</font>.
Mùn ɓe m̀ɓyi kɛ mbyi mɛ̀ Yudà nun, han mùn ɓe ma ɓwum Yesù Kristò zæbsi. Mǔn ɓe kǎn mɛ̀ lwuà mɛ Yudà ndɔꞌ lèan. Li, mùn ɓe kwan hwæn ǹlwinni.
Mùn ɓe fɔ̀kàꞌ lɛ ywum màzwùm wole kim yɛ kpaꞌ mùn, son jenɛ, kɛ ntwiꞌ Yesù Kristò, mùn lìmmâ lɛ ywum pwìnpwìn yɛ ɓe.
Lɛ̀ lɛŋkæ̀m, mùn pæ̀lâ fyàꞌ lɛ̀ ywum hwæn li, ntwiꞌ nlìmmì yɛ mùn lìmmâ Nyɛli nyɛ̀m Yesù Kristǒ, yɛ lan ywum yɛ mbyî hwæn. Kɛ ntwiꞌ yon nun kyishon, mùn ɗonnzâ ywum hwæn. Mùn tǎ ywum màzwùm cɛ jenɛ wɛ̌ ywum yɛ ɓɛ swiâ twuꞌ, hwæn li, ɓǎ mùn ɓɛ lɛ̀ Yesù Kristò.
Ɓa m̀ɓɛ yɛ fyàꞌ fɔꞌ, son, ɓǎ mùn ɓɛɔ̂ꞌ nun fyaꞌ gwùm. Mùn ɓà tî lɛ̀ m̀ɓàkǎꞌ nshɛ̀ yɛ lɛ mùn ni ǹsanmi kɛ swiꞌ Mvɛ̀nnswæ̀b ntwiꞌ sɛ mùn tǎ mɛ̀ lwuà mɛ Yudà ɗwonnzi. Swum sɛ ta mun fyɔ̀si ǹsanmi kɛ swiꞌ shon, à si kɛ̌ nlim sɛ mùn kɛ̌ lɛ̀ Yesù Kristò. M̀vɛ̀nnswæ̀b tà mun cɛ ǹsanmi ntwiꞌ kɛ̌ nlim màzwùm.
Swum sɛ mùn sukuꞌ yili ǹzwɔnzwɔ̀ꞌ, à si lɛ mùn fɔsì Yesù Kristò lìmmi, mùn limmì tì kuꞌ ŋ̀kimmɔꞌ yon, ŋ̀kimmɔꞌ yɛ nun lèan ywi nun. Mùn yili mùn yɛn kuꞌ vɛ̀nɛ̀ꞌ wɛ̌ tà shɛ nun yɛnne, ywi nyɛ̀m ɓɛ kuꞌ wɛ̌ ǹyon,
ɓǎ ɓɛshɛ M̀vɛ̀nnswæ̀b yili, à yìmnzì kuꞌ mùn wɛ̌ tà shɛ nun yìmnze kuꞌ Yesù Kristò.
Mɛ̀ lɛꞌ nɛ mùn lɛꞌ hwæn ni, mǔn lɛꞌ kan lɛ mùn lwinnzâ ywum màzwùm hwæn, shindɔꞌ mǔn cinni kan tî ɓyɛbbi, son, mùn tǎ nywi kimnzi fyaꞌ ɓǎ mun kwumndi mɛ̀ lɛꞌ màzwùm hwæn, a ɓɛ ǹyɛ̀m, ntwiꞌ mun ti mwum nɛ Yesù Kristò kwumndâ nùn.
Mɛ̀ ŋgyinni ɓyɛ̂m, mùn tà ɓyin shɛ̌ lɛ m̀ɓàkàꞌ yɛ̂m ɓa lɛ mùn kwumndâ mɛ̀ lɛꞌ màzwùm nùn. Swum fɔꞌ sɛ mùn tǎ cì, à si lɛ mǔn tà ka tî ǹlim kɛ̌ lɛ̀ ywum yɛ mùn ɓe mbyî nlim. Mùn tǎ nywi kimnzi lɛ̀ mùn kɛnnɔ̀ꞌ mbyî ywum ye zwimbyiꞌ nun.
Mùn tǎ lwùmnì lɛ̀ kɛ̀n, ɓǎ mun ɓɛn mwu, mùn yê ɗàsì nɛ M̀vɛ̀nnswæ̀b tà mûn lon lɛ̀ nun ntwiꞌ sɛ mùn ni mwum Yesù Kristò. Ɗàsì màzwùm ni ǹtòn yɛ ɓwiꞌ yɛ tòn kwe ɗɛb ɓwiꞌ lɛ̀ nun.
Ɓwiꞌ ɓɛ ti ɓwum ɓye kwùm zwum yili kɛ lɛꞌ Mvɛ̀nnswæ̀b nun, sɛ yili lɛ ɓwiꞌ cinnênì paꞌ mɓàkǎꞌ màzwùm. Ɓɛshɛ ɓyindɔꞌ cinni mɛ̀ mɓàkàꞌ nyɛ̌ ɗin ndɔꞌ, M̀vɛ̀nnswæ̀b ywìmɛ ɓyin fɔ̀si lìsea lɛ mɛ̀ mɓàkàꞌ nyin ɓǎ ǹlwukea.
Swum fɔꞌ sɛ ɓwiꞌ yɛ cì suꞌ lɛ ɓwiꞌ limmènì lɛ̀ ǹyè mbyi nɛ ɓwiꞌ ti nlim, ɓa ɓwiꞌ fyôn ɓe ɓwæ̀b nun, ɓwiꞌ kɛnnènì mbyimbyî lɛ̀ kwǔ kɛ̌n fɔꞌ.
Mɛ̀ ŋgyinni ɓyɛ̂m, ɗwoênnì mɛ̀ kwǔ kɛ̀n ɓyɛ̂m, ɓyin hwæn. Ɓwiꞌ liseâ ɓwum m̀bɔ̀kì tòn nyɛ̌ ǹlwɛn. Ɗwoênnì mɛ̀ kwù ɓyan, ɓɛshɛ ɓyin yɛn lɛ ɓɛ cinni kuꞌ m̀bɔ̀kì tòn m̀bɔꞌ lɛ̀ ɓwiꞌ.
Ɓwum mèan ndɔꞌ ɓi kwe, m̀bɔ̀kì tòn nyan tǎ lìsàꞌ lɛ à ɓi mɛ̀ ci-ɓyìnnzì Yesù Kristò nɛ ywie kɛ ŋgæꞌ mɛ̀ ɓɔtɔꞌ zwɛ̂m. Mùn ŋætâ ɓyin mɛ̀ lɛꞌ tòn nɛ kæ̀mmì ti mèan, jenɛ, mùn tǎ tì lɔꞌ ɓyin nun shɛ̌ lɛ̀ mɛ̀ ɗuꞌ kɛ mɛꞌ.
Kɛ cì ɓwum màzwǔm, m̀vɛ̀nnswæ̀b ndɔꞌ ɓa mbyî, a lan kuꞌ mɛ̀ mɓàkàꞌ nyan nɛ kɛ zwum shan nun, swum kwɛ̀nnjin sɛ ɓon ta cì sɛ ɓɛ ta fyǒn ɓon nɛꞌ twuli nun, mɛ̀ mɓàkàꞌ nyan tǎ suꞌ kɛ̀n kɛ ywum ŋgyɔ̂ꞌ wan nun. Kɛ mmlɔ̀kàꞌ ŋgyɔ̂ꞌ wan, M̀vɛ̀nnswæ̀b ywìmɛ ǹzison nyan ɓwuli lɛ̀ ntwiꞌ màzwùm.
Ti lɛ̀ ɓwiꞌ, ŋgyɔꞌ ŋkæ̀mŋkæm nyɛꞌ ni kɛ ɗɛb cɛ̌ Mvɛ̀nnswæ̀b, ɓwiꞌ ta suꞌ tòn lɛ̀ m̀ɓònŋgàꞌ Nyɛli nyɛꞌ Yesù Kristò nɛ Ci-nswæti nyɛꞌ.
Kwan sɛ nun yɛ̌ ɓɛ̌n, à yɛ̌ ɓwiꞌ kwæꞌ nywi she ɓwiꞌ cinni ŋgyɔ̂ꞌ wan sɛ yònnzi, sɛ fyôn kuꞌ kwæꞌ nywi she cinni ǹtwu wɛ̌ shon. À yɛ̌ cì li lɛ̀ ŋ̀kimmɔꞌ yon yɛ nun tǎ ywum hwæn kɛ̌ kɛ mɛ kwù nji.
Ywum yɛ Pɔ̂l yili lɛ ŋ̀kwìn ɓwum Yesù Kristò ye Fìlîb ciKɛ ɓyin limmâ li, mɛ̀ ŋgyinni ɓyɛ̂m, ɗyiênì kimmi kɛ mɓæti yɛ ɓyin ti ɓæti lɛ̀ Nyɛli nyɛꞌ Yesù Kristò. Mùn yili ɓyin ǹzwɔnzwɔ̀ꞌ, ǹlim yɛ̂m ta suꞌ ɗyi lɛ mùn kònndì tì ɓyin yɛnni ɓe, mùn tǎ dàlì ntwiꞌ yin, ɓyin ɓi swum sɛ lisaꞌ lɛ she shɛ̂m kwannzâ mwù.
Ǹzæ̀ꞌ lɛꞌ nɛ mùn yili mùn shɛ lɛ̀ Èvòdî ɓon lɛ̀ Sæ̀ntìshî, à ni lɛ mùn swuleâ ɓon, ɓɛ ton ŋwum fɔꞌ ɓon kɛ nyinnìm shan nun, ntwiꞌ sɛ ɓon ti ɓæti lɛ̀ Yesù Kristò.
Dàlênì kwan hwæn kɛ mɓæti yɛ ɓyin ti ɓæti lɛ̀ Nyɛli nyɛꞌ Yesù Kristò nun, mùn tà lɔꞌ ɓyin ŋæti, dàlênì mɛ̀.
Ɓɛênì flɔa kɛ swiꞌ ɓwum hwæn, ntwiꞌ sɛ ɓyin limmi lɛ m̀ɓɛ̌n Nyɛli nyɛꞌ Yesù Kristò ti kwukwæꞌ.
Ɓa ɓyin fyon swum ndɔꞌ mɛ nlim nyin nun, son, shɛ̀ênì ywum hwæn yɛ ta ɓyin shini lɛ̀ M̀vɛ̀nnswæ̀b, ɓɛ fɛꞌ yɛn, kelênì nun, ɓyin yili tì kuꞌ nun osɔ̀kɔ̀ꞌ.
Ɓɛshɛ ɓyin ci li, M̀vɛ̀nnswæ̀b yɛ̌ ɓyin flɔa fɛ, flɔa nyɛ̌ lǎn ǹlìmmì ɓwum hwæn. Flɔa màzwùm yɛ̌ mɛ̀ nlim nyin, lɛ̀ mɛ̀ mɓàkàꞌ nyin ɓǒn kɛ nywi Yesù Kristò.
Mɛ̀ ŋgyinni ɓyɛ̂m, m̀mlɔ̀kàꞌ nzæ̌ꞌ lɛꞌ yɛ̂m yi lɛ, kɛ̀ênì mɛ̀ nlim nyin kɛ nywi ywum ye ɗyi ŋ̀kæ̀mŋkæm yɛ woli yɛ cinni ǹtwu wɛ̌ ywum ye ɗyi lɛŋkæ̌m, ywum ye cinni ŋ̀kyìblǐ, ywum lwinnea, ywum sanmea, mɛ̀ lɛꞌ myimmea, lɛ̀ ywum lwukea yɛ ta mwum hwæn ǹdàli fɛ nlim. Ywum màzwùm hwæn li, fɔ̀keànì lɛ̀ yon kwan hwæn.
Ywum yɛ mùn lìsae ɓyin yɛ ɓyin yilâ, kònndì lɛ̀ ywum yɛ ɓyin ywɔe mùn kɛ ŋwum, kwo fɛꞌ ye ɓyin yɛnne mùn kɛ ncì, cìênì kuꞌ yon. Li, M̀vɛ̀nnswæ̀b nɛ tǎ ɓwum flɔa fɛ yɛ̌ ɓyin ɓǒn.
Ǹyili osɔ̀kɔ̀ꞌ Pɔ̂l lɛ̀ ŋ̀kwìn ɓwum Yesù Kristò ye FìlîbMùn ywɔâ ǹdàli kɛ nywi Nyɛli nyɛꞌ Yesù Kristò ǹzwɔnzwɔ̀ꞌ, ntwiꞌ sɛ ɓyin konndâ tì fɔ̀kàꞌ ɗyě lɛ̀ mùn. Mùn lìmmâ lɛŋkæ̀m lɛ ɓyin ta lɛꞌ shɛ̂m fɔ̀kea kwan hwæn, son, ɓyin cinne kǎn mbyi m̀kpaꞌ yɛ̂m.
Mǔn tà ka lɛꞌ li ntwiꞌ sɛ mùn ni kɛ shiꞌ nun. Mùn mɛ̀nndâ lɛ̀ mɛ̀ paꞌ tòn hwæn, ɓɛ fɛꞌ ɓyɛbbi, lɛ̀ lwɛn, mùn tǎ tòn, shìkì mùn fyon.
Tòn sɛ mùn tǎ tòn kwan sɛ mùn ni kɛ shiꞌ nun, mùn lìmmi son, she mùn tà kuꞌ tòn kwan sɛ mùn ni kɛ wɛꞌ nun, mùn lìmmi tî kuꞌ son hwæn. Mɛ̀ paꞌ tòn màzwùm ti mùn mɛꞌ seansean; mùn lìmmi mbyi nɛ mùn ywìmɛ tòn kɛ nlim, mǔn hwumni kan kwo fɛꞌ she mùn cinni swum ji, shindɔꞌ ǹjè nɛ ta mûn kwɛ̀nni, mun shì fɛꞌ ywum cinni, kɛ̀ mùn nɛ cinni fɛꞌ mèan.
Mùn wòli mùn làn mɛ̀ paꞌ tòn hwæn lɛ̀ ŋ̀kimmɔꞌ yɛ Yesù Kristò tà mun fɛ.
Kɛ nyě màzwùm hwæn li, ɓyin ciâ lwɛn kɛ mkpaꞌ yɛ ɓyin kpaꞌ mùn kɛ mɛ vɛ̀nɛ̀ꞌ nun.
Ɓyin ɓɛ ŋ̀kwìn ɓwum Yesù Kristò ye kɛ Fìlîb, ɓyin limmi lɛ kwan sɛ ɓɛ ɗunme Ǹtwum Yesù Kristò shɛ̌ kɛ Màsèdwân, ɓyin ɓɛ ɓe mùn suꞌ kpea, a kɛn ɓɛ̀n kɛ ŋwai ye mùn wai kwe. Ɓyin ɓɛ ɓe ŋ̀kwìn ɓwum Yesù Kristò yɛ ɓwiꞌ ɓe ywum fyìkea nyinnìm shɛꞌ.
Kwan sɛ ɓe lɛ̀ mǔn kɛ kɛ Tɛ̀sàlònikà, ɓyin næmnze mùn ywum yɛ ɓe mùn shi kæ̀mmì mèan.
Sɛ ɓa lɛ fɛ nyɛ̌ ɓyin ta mun fɛ nɛ suꞌ mun ǹlim lwu, son, mùn tǎ dàlì, ntwiꞌ sɛ mùn lìmmi lɛ M̀vɛ̀nnswæ̀b yɛ̌ ɓyin ŋgæ̀nni kɛ fɛ nɛ ɓyin ta mun fɛ nun.
Mùn yɛnnâ ywum yɛ ɓyin næmnzi mùn hwæn, yɛ lan tì fɛꞌ yɛ ɓe mùn shi. Kwan sɛ Èpàflòdîtɛ̀ fɛ mun ywum yɛ nun ɓɛ̀nne lɛ̀ yon, swum ndɔꞌ shiꞌ kan tî mùn. Ywum màzwùm yi wɛ̌ sàtìkæ̌ꞌ lwɛn sɛ M̀vɛ̀nnswæ̀b tǎ yili, sɛ ta nun ǹlim lwukea ǹzwɔnzwɔ̀ꞌ.
M̀vɛ̀nnswæ̀b cinni ǹjònndì ndwun, kɛ njònndì nyon nun, à yɛ̌ ɓyin ywum hwæn yɛ ta ɓyin shi fɛ fyaꞌ Yesù Kristò.
Ǹtwu ɓɛ lɛ̀ Ce Ndwun nyɛꞌ M̀vɛ̀nnswæ̀b yì ɗwùmɗwǔm mèan hwæn. <font color=blue>Àmɛ̀n</font>.
Mɛ̀ hwæsi mmlɔ̀kàꞌHwæsênì ɓwum Yesù Kristò hwæn. Ɓye ɓwiꞌ ɓi fɛ lɛ̀ ɓon hwæsi tì kuꞌ ɓyin.
Ɓwum Yesù Kristò ɓye mbyî hwæn hwæsi ɓyin. Ɓye hwæsi ɓyin ǹzwɔnzwɔ̀ꞌ à ɓi ɓwum ɓye kɛ ɗwon mvɛ̀n ndwun Sèzâr.
Nyɛli nyɛꞌ Yesù Kristò ŋgænnì ɓyin.
<font color=teal>Ɗèwà Sɛ Pɔ̂l Kɔe Lɛ̀ Ŋ̀kwìn Ɓwum Yesù Kristò Ye Kòlɔsì</font>Mɛ̀ hwæsiMùn Pɔ̂l ci-ntwum Yesù Kristò nɛ M̀vɛ̀nnswæ̀b yæ̌n, ɓwiꞌ lɛ̀ ŋgyinni nyɛꞌ Tìmòtê, ɓwiꞌ ɓɛ ta ɓyin ɗèwà ton sɛ kɔi.
Ɓwiꞌ ta son kɔi lɛ̀ ɓyin ɓɛ ŋ̀kwìn ɓwum Yesù Kristò ye kɛ Kòlɔsì. Ɓyin ɓi mɛ̀ ŋgyinni ɓyɛꞌ ɓye ta Nyɛli nyɛꞌ Yesù Kristò ɗwon lɛ̀ ǹlim fɔꞌ. Ɓyin ti ɓæti lɛ̀ Yesù Kristò. Ce ndwun nyɛꞌ M̀vɛ̀nnswæ̀b ŋgænnì ɓyin, à fɛ ɓyin flɔa.
Mwǔ ŋkeli Pɔ̂l kɛ nywi ŋkwìn ɓwum Yesù Kristò ye kɛ KòlɔsìƁwiꞌ ta Ce ndwun M̀vɛ̀nnswæ̀b nɛ ɗyi Ce Nyɛli nyɛꞌ Yesù Kristò osɔ̀kɔ̀ꞌ yili yì kwan hwæn yɛ ɓwiꞌ ta nun keli lɛ̀ jin shin.
Ɓwiꞌ ta nun osɔ̀kɔ̀ꞌ yili, ntwiꞌ sɛ ɓwiꞌ ywɔâ m̀bɔ̀kì nɛ ɓyin kɛâ ǹlim kɛ nywi Yesù Kristò, ɓyin ta tî kuꞌ ŋ̀kwìn ɓwum ɓyon yili.
Hwæn li, ntwiꞌ sɛ ɓyin ta zwùm tɛ̀li lɛ̀ ywum lwukea yɛ M̀vɛ̀nnswæ̀b fɔ̀sâ lɛ̀ ntwiꞌ yin kɛ ɗɛb. Ɓe lɛ̀ ɓɛ sannzâ ɓyin lɛꞌ ywum lwukea màzwùm kwan sɛ ɓyin sɛte Ǹtwum Lwɛn ywo, ǹtwum ye kɛ nywi nzæ̌ꞌ lɛꞌ ŋkæ̀mŋkæm.
Ǹtwum Lwɛn màzwùm ta kònndi læ̀m kɛ ŋgyɔ̂ꞌ wan nun hwæn. À yi wɛ̌ ŋgæꞌ nyɛ̌ tǎ gwǔm lwukea sean ntwiꞌ sɛ ɓwum ɓye ta mwù kɛ̌ lɛ̀ ǹtwum màzwùm ta fɔ̀si màn mbyimbyî. Li, ǹtwum màzwùm ta kuꞌ kɛ̀n mbyimbyî kɛ nyinnìm shin nun, ǹdìkàꞌ nywɔꞌ nɛ ɓyin sɛte ywo m̀bɔ̀kì nɛ M̀vɛ̀nnswæ̀b kwɛ̀nnzâ ǹlim lɛ̀ ɓyin, a kiìn ɓɛ̀n ɗyě. Ɓyin limmâ jenɛ lɛ son nɛꞌ, kwɛ̀nnzǐ nlim sɛ.
Ǹtwum Lwɛn màzwùm, ɓyin ywɔꞌ yon kɛ ŋwum Èpàflâ. Èpàflâ màzwùm ni ŋwè nlim nyɛꞌ. Ɓwiꞌ lɛ̀ ɓon, ɓwiꞌ ɓi mɛ̀ ci-she Yesù Kristò. À tǎ she Yesù Kristò cǐ lɛ̀ ǹlim fɔꞌ, à tǎ she cǐ kɛ nsòn yin kɛ ɓàn shɛꞌ nun.
Nun nɛ shɛ ɓwiꞌ m̀bɔ̀kì nɛ ɓyin ta ɓwùlukwæ̌n yili lɛ̀ ŋ̀kimmɔꞌ Mpùn Nsanmi.
Li nɛ ci, ǹdìkàꞌ nywɔꞌ nɛ ɓwiꞌ ywɔe lɛꞌ màzwùm, ɓwiꞌ tà ka mwù ɓwæti lɛ̀ ŋ̀keli Mvɛ̀nnswæ̀b lɛ̀ jin shin. Ɓwiꞌ ta M̀vɛ̀nnswæ̀b keli, ɓwiꞌ cibbi nun lɛ à ci ɓyin fɔsì ywum yɛ ta nun ǹlim lwukea lìmmi, lɛ̀ ɓyin cinni tì kuꞌ ŋ̀kimmɔꞌ yɛ M̀pùn Nsanmi nyon tà ɓyin fɛ, ɓǎ ywum hwæn pæꞌ ɓɛ ɓyin mɛꞌ seansean kɛ mbyi nyon nun.
Ɓwiꞌ ta tî kuꞌ kònndi keli lɛ, kɛ ŋkimmɔꞌ yon yɛ lan ywum hwæn, M̀vɛ̀nnswæ̀b ci ɓyin ɗyi kwan hwæn kimmi kɛ mbyi nyon nun. Li, kɛ kwan hwæn nun, ɓyin yɛ mɛ̀ lɛꞌ fyimnzi, ɓyin ɓæn tì ǹlim lɛ̀ ɓwùlu, ɓyin ɓɛ tì kuꞌ kɛ ndàli nun.
Yilênì Ce nyɛꞌ M̀vɛ̀nnswæ̀b osɔ̀kɔ̀ꞌ, nun nɛ wo ɓyin mbyi nlwɛn, ɓǎ ɓyin cinni kuꞌ swum sɛ nun kɛ̀ kɛ cìcǐ ŋwanŋwan kɛ ɗɛb lɛ̀ ŋ̀kwìn ɓwum ɓyon.
Nun nɛ nywæsi ɓwiꞌ kɛ cǐ tòn njimmi she Satæ̀n nɛ ta ywɔꞌ kwe, à kɛ̀ ɓwiꞌ kɛ ywɔꞌ mwɛn nlim nyon Yesù Kristò nji.
Yesù Kristò nɛ nywæsi ɓwiꞌ, à zùsì tì kuꞌ ɓwiꞌ ɓyɛbbi nyɛꞌ.
M̀vɛ̀nnswæ̀b kɛ̀ Yesù Kristò lɛ̀ mwù ywum hwænMwum ndɔꞌ tà ka M̀vɛ̀nnswæ̀b yɛnni lɛ̀ zɛꞌ, son, Yesù Kristò nɛ ɓwum yɛnnâ nùn, nun nɛ ɗyi fli mɛꞌ Mvɛ̀nnswæ̀b, à lìsaꞌ ɓwiꞌ m̀bɔ̀kì nɛ M̀vɛ̀nnswæ̀b tǒn. Yesù Kristò nɛ Mwɛn Mvɛ̀nnswæ̀b, à cinni ǹtwu, à làn ywum hwæn pæꞌ yɛ M̀vɛ̀nnswæ̀b fɔ̌.
M̀vɛ̀nnswæ̀b fɛ ma nun ŋ̀kimmɔꞌ mfɔ̀ꞌ ywum hwæn ye kɛ ɗɛb lɛ̀ ye kɛ ŋgyɔ̂ꞌ wan, ywum ye cinni kwæꞌ nywi lɛ̀ ye ɓɛ tà ka yɛn. Ywum ye cinni ŋ̀kimmɔꞌ kɛ ɗɛb hwæn, kwo fɛꞌ mɛ̀ paꞌ mɛ̀ cikpuꞌ Mvɛ̀nnswæ̀b nɛ cinni ǹtwu kɛ nlim ɗɛb hwæn, M̀vɛ̀nnswæ̀b fɛ ŋ̀kimmɔꞌ mfɔ̀ꞌ yan hwæn kɛ fyaꞌ mwɛn nyon Yesù Kristò. Ywum yɛ nun fɔ̀e hwæn yi, M̀vɛ̀nnswæ̀b fɛ tì kuꞌ nun yon fyaꞌ.
Kwan sɛ ɓe lɛ̀ ŋgyɔ̂ꞌ wan kwan kifɛꞌ, a ɓe lɛ̀ Yesù Kristò ti kwe. Nun nɛ ta ywum hwæn giti lɛ̀ ŋ̀kimmɔꞌ yon.
Nun nɛ mwǔ ŋkwìn ɓwum Mvɛ̀nnswæ̀b, ŋ̀kwìn ɓwum Mvɛ̀nnswæ̀b yi wɛ̌ kwæꞌ nywi shon, nun nɛꞌ ɓɛ kuꞌ wɛ̌ mwù. Nun nɛ sɛte ɓɛ, kwan sɛ ɓe lɛ̀ ŋgyɔ̂ꞌ wan kwan kifɛꞌ. Nun nɛ sɛti tì kuꞌ ywi yìmni. Sɛ lisaꞌ lɛ à ni ǹdwun, à làn ywum hwæn, nun nɛ zwimbyiꞌ ywum hwæn,
ntwiꞌ sɛ M̀vɛ̀nnswæ̀b nɛ yili lɛ m̀bɔ̀kì nɛ nun nɛꞌ tǒn, mwɛn nyon Yesù Kristò ɓɛ kuꞌ hwæn pæꞌ li.
À yili ti kuꞌ lɛ, kɛ mvæb mwɛn nyon Yesù Kristò nun, à cì ywum ye ŋgyɔ̂ꞌ wan lɛ̀ ye kɛ ɗɛb nun hwæn, yɛ fyôn ŋwum fɔꞌ lɛ̀ nun. Mvæb fɔꞌ màzwùm nun yɛ mwɛn nyon swìe kɛ ŋgæꞌ mɛ̀ ɓɔtɔꞌ zwɛm, yon yɛ fɛâ flɔa kɛ nyinnìm shon lɛ̀ ɓwum.
Ɓyin, kɛ kwan sɛ ɓe mbyî nun, ɓyin ɓe mɛ̀ kyìn, ɓyin ɓɛ mɛ̀ ci-ɓyìnnzì Mvɛ̀nnswæ̀b kɛ mɛ mɓàkàꞌ mɓyibbɔa nɛ ɓyin ɓe ɓàkàꞌ, kònndì lɛ̀ mɛ̀ lɛꞌ mɓyibbɔa nɛ ɓyin ɓe tì kuꞌ cì.
Son jenɛ, M̀vɛ̀nnswæ̀b mlɔ̀keâ lɛꞌ lɛ̀ ɓyin kɛ ywi nyɛ̌ mwɛn nyon nɛ fyònne mwum wɛ̌ ɓwiꞌ ywie. À ywie li, ɓǎ ɓyin ɓɛ sanmi, ɓǎ nun ɓɛn lɛ̀ ɓyin kɛ swiꞌ Mvɛ̀nnswæ̀b lɛ̀ ɓyɛbbi ndɔꞌ m̀bɔꞌ ɓà ɓyin kɛ nywi, lɛ̀ mwum ndɔꞌ læ̀kì ɓyin lɛꞌ wɛ̀ꞌ cinni nywi.
Kwo fɛꞌ li, sɛ yili lɛ ɓyin kɛn mbyî lɛ̀ ŋ̀kɛ̌ nlim yɛ ɓyin ta kɛ̀ kɛ nywi Yesù Kristò, ɓa kì ɓyin nywuli mɛꞌ lɛ̀ ywum yɛ ɓɛ shɛ ɓyin kɛ Ntwum Lwɛn nun, ye ɓyin limmâ lɛ ɓyin yɛ cinni. Ǹtwum màzwùm yɛ ɓɛ shɛ̀â lɛ̀ ɓwum hwæn ɓɛ kɛ ŋgyɔ̂ꞌ wan nun. Mùn Pɔ̂l, she shɛ̂m si lɛ mùn shɛ tì kuꞌ Ǹtwum màzwùm lɛ̀ ɓwum.
She sɛ M̀vɛ̀nnswæ̀b fɛe Pɔ̂l fyaꞌMùn tǎ dàlì jenɛ ntwiꞌ sɛ mùn tǎ vɛ̀nɛ̀ꞌ yɛnni kɛ jin shin nun. M̀bɔ̀kì nɛ Yesù Kristò yɛnne kuꞌ vɛ̀nɛ̀ꞌ mbyî, m̀banmbɔꞌ ni nɛ mun tà kuꞌ yɛn kɛ ntwiꞌ sɛ ŋ̀kwìn ɓwum Mvɛ̀nnswæ̀b yɛ wɛ̌ kwæꞌ nywi Yesù Kristò. Mùn tǎ vɛ̀nɛ̀ꞌ yɛnni li, ɓǎ she shon kɛn ɓɛ̀n kɛ mmlɔ̀kàꞌ.
Mùn ti ci-she kɛ ŋkwìn ɓwum Mvɛ̀nnswæ̀b nun. M̀vɛ̀nnswæ̀b nɛ fɛ mûn she màzwùm fyaꞌ ɓǎ mùn kpaꞌ ɓyin. She màzwùm si lɛ mùn shɛ ɓwum hwæn ǹzæ̌ꞌ lɛꞌ yon lɛ̀ ǹdùꞌ nun.
Kwan sɛ ɓe mbyî ɓe lɛ̀ ǹzæ̌ꞌ lɛꞌ yon kwan kifɛꞌ pisean, son jenɛ, à kwàsâ yon lɛ̀ ŋ̀kwìn ɓwum ɓyon.
M̀vɛ̀nnswæ̀b yilâ nun lisàꞌ ŋ̀kwìn ɓwum ɓyon lɛ m̀bɔ̀kì swum sɛ nun yili nun ci si, swum twun sɛ lan ywum hwæn sɛ, sɛ yɛ ɓwum kpea yì cìcì hwæn kɛ ŋgyɔ̂ꞌ wan. Swum màzwùm si lɛ Yesù Kristò ni kɛ mɛ nlim nyin nun. Kɛ ntwiꞌ màzwǔm, ɓyin limmì lɛ M̀vɛ̀nnswæ̀b ywìmɛ cì ɓyin ɗun kɛ ywɔꞌ ntwu shon nun.
Nun Yesù Kristò nɛ ɓwiꞌ ta lɛꞌ shon shɛ̌, ɓwiꞌ ta ɓwum hwæn konnzi, ɓwiꞌ lisàꞌ lɛꞌ shon lɛ̀ kon sɛ M̀vɛ̀nnswæ̀b fɛ ɓwiꞌ. Ɓwiꞌ yili lɛ ɓwum hwæn ɓye kɛ mbyi Yesù Kristò nun, ɓɛ fyonnì ɓwum ɓye kwùm zwum yili.
Li nɛ ci, mùn tǎ kɛ̀n mbyimbyî, mùn tǎ ɓɔli lɛ̀ ŋ̀kimmɔꞌ twun yɛ Yesù Kristò fɛ mûn ɓǎ mùn kpeli mwu she màzwùm.
Mùn yili lɛ ɓyin limmì m̀bɔ̀kì nɛ mùn tǎ ɓɔli lɛ̀ ntwiꞌ yin, lɛ̀ ntwiꞌ ɓwum ɓye kɛ Làòdìsê, kònndì lɛ̀ ntwiꞌ ɓwum mèan ɓyindɔꞌ ɓye yɛn kifɛꞌ mun mbyî wɛ̌ ɓyin.
Mùn tǎ ɓɔli li, ɓǎ zwùm tɛꞌ ɓyin, ɓyin yili tì kuꞌ ɓwùlu kɛ nyinnìm shin nun, ɓyin ɓɛ swum fɔꞌ lɛ̀ ɓwùlukwæ̌n. Mùn yili ti kuꞌ lɛ, ɓyin ywɔti lɛ̀ ǹdùꞌ nun swum sɛ M̀vɛ̀nnswæ̀b kwàsi pisean, ɓǎ ɓyin ɓɛ kɛ nlim kimmi, lɛ̀ nun fɛ ɓyin ŋ̀ŋgæ̀nni lɛ̀ ntwiꞌ swum màzwùm. Swum màzwùm sɛ nun kwàsi pisean si, à si Yesù Kristò.
Nun Yesù Kristò nɛ ta ɓwiꞌ kon fɛ lɛ̀ ɓwiꞌ ywɔti mɛ̀ lɛꞌ nyon hwæn pæꞌ, kon màzwùm si wɛ̌ ǹjònndì.
Mùn tà ɓyin shɛ̌ li ntwiꞌ mwum ndɔꞌ læ̀kì ɓyin mɛꞌ dwùsi lɛ̀ ǹzæ̌ꞌ lɛꞌ myimmea.
Lìmmênì lɛ ɓɛ fɛꞌ she mun ɓà kɛ ŋkwìn yin nun si, mùn tǎ ɓàkàꞌ kwan hwæn lɛ̀ ɓyin. Mùn tǎ dàlì lɛ̀ she ɓyin ta ywum hwæn cǐ kɛ mbyi nun, lɛ̀ she ɓyin ta ɗyi kimmi kɛ kɛ̌ nlim she ɓyin ta kɛ̀ nywi Yesù Kristò.
Ǹzison ŋkæ̀mŋkæm si kɛ fyaꞌ Yesù KristòJenɛ, ɓyin yilâ lɛ Yesù Kristò ɓɛ nyɛli nyin. Kɛ à si li, mɛ̀ kìkæ̀n nyin ɓɛ wɛ̌ tà shɛ nun yili.
Tòênnì kɛ fyaꞌ yon kimmi wɛ̌ tà shɛ ŋgæꞌ tǎ mɛ̀ nɗì ghimmi kɛ ŋgyɔꞌ. Ɓyin kɛn mbyimbyî kɛ mbyi Yesù Kristò nun, ɓyin fɔsì ǹlim yin kɛ̌ kɛ nywi yon wɛ̌ tà shɛ ɓɛ lisae ɓyin. Ɓyin konndì tì kuꞌ kɛ̀n mbyî lɛ̀ ǹyili osɔ̀kɔ̀ꞌ ǹzwɔnzwɔ̀ꞌ lɛ̀ M̀vɛ̀nnswæ̀b.
Konnênì, ɓa mwum ndɔꞌ pɔkaꞌ ɓyin lɛ̀ ǹlìmmì yɛ ɓǎ ǹlìmmì ye ŋ̀kæ̀mŋkæm. Ǹlìmmǐ màzwùm yi ye ɓwum, yɛ ɓɛ tì kuꞌ ye mɛ̀ mpùn mɓyibbɔa nɛ fɛ ŋgyɔ̂ꞌ wan, yɛ ɓa ǹlìmmì ye Yesù Kristò.
Ntwiꞌ sɛ m̀bɔ̀kì nɛ M̀vɛ̀nnswæ̀b tǒn, mwɛn nyon Yesù Kristò ni kuꞌ li lɛŋkæ̀m.
Kɛ mɓæti yɛ ɓyin ɓætâ lɛ̀ Yesù Kristǒ, ɓyin ti kuꞌ lwinni lɛ̀ m̀bɔ̀kì tòn nyon. Ywum yɛ cinni ŋ̀kimmɔꞌ kɛ ɗɛb hwæn, nun nɛ lan yon hwæn.
Ǹjimnzi yɛ ɓɛ jimnze ɓyin yɛ lisaꞌ lɛ ɓɛ gwumme ɓyin m̀banmban lɛ̀ Yesù Kristò. Ŋ̀kwan yɛ ɓyin kwean mlaꞌ nun yɛ lisaꞌ kuꞌ lɛ ɓyin yimnâ ywi lɛ̀ nun m̀banmban. A si li ntwiꞌ sɛ ɓyin ta zwùm tɛ̀li lɛ M̀vɛ̀nnswæ̀b nɛ yìmnze Yesù Kristò kɛ ywi nun, à cinni tî kuꞌ ŋ̀kimmɔꞌ nyìmnzì yin.
Kwan sɛ ɓe mbyî, ɓyin ɓe wɛ̌ yì ɗwon kɛ mɛꞌ Mvɛ̀nnswæ̀b ntwiꞌ sɛ ɓyin ɓe kǎn ɓwum ɓyon, ɓyin ɓe ɓyɛbbi cǐ. Jenɛ, M̀vɛ̀nnswæ̀b fɛâ ɓyin m̀bɔ̀kì tòn nyɛ̌ nywæb lɛ̀ Yesù Kristò m̀ban, à zùsì ɓwiꞌ lɛ̀ ɓyin m̀ban ɓyɛbbi nyɛ̌ ɓwiꞌ ɓe cì.
Ɗèwà mɛ lwuà ɓe wɛ̌ ke sɛ M̀vɛ̀nnswæ̀b kɛ̀e ɓwiꞌ. Kɛ nywummɔꞌ yɛ ɓɛ ywummɔe Yesù Kristò kɛ ŋgæꞌ mɛ̀ ɓɔtɔꞌ zwɛm, à si wɛ̌ M̀vɛ̀nnswæ̀b yæ̀teâ ɗèwǎ ke màzwùm, à ywummɔꞌ son kɛ ŋgæꞌ mɛ̀ ɓɔtɔꞌ zwɛm.
Kɛ ywi nɛ Yesù Kristò ywie nun, à lèân ywum yɛ cinni ŋ̀kimmɔꞌ kɛ ɗɛb hwæn lɛ̀ kim, à pæ̀lâ yon ŋ̀kimmɔꞌ hwæn, à kwannzi yon mgbon.
Kɛ à si li, ɓa mwum ndɔꞌ wɛ̀sì ɓyin kɛ ywum yɛ ɓyin ta ji nun, ywum yɛ ɓyin ta nwi, lɛ mɛ̀ ŋgwìn ndɔꞌ ɓye ɓyin tà ka ji, wɛ̌ ŋ̀gwìn nywiꞌ nywæb, lɛ̀ ŋ̀gwìn mɛ̀ yìnnì.
Ywum màzwùm hwæn pæꞌ, à yi wɛ̌ fyìnfyinnì yɛ ɓe ɓwum lìsea lɛ swum lɛŋkæ̀m ndɔꞌ yɛ ɓɛ̀n. Swum lɛŋkæ̀m màzwùm si Yesù Kristò.
Ɓwum ndɔꞌ ɓi kwe ɓye ta nywi shelea kɛ ntwɛꞌ yɛ ɓɛ ta ɓon nɛꞌ twɛli lɛ̀ yì lwæ̀b ɓe, ɓye ta tî mɛ̀ cikpuꞌ Mvɛ̀nnswæ̀b ɓye ɗɛb twuli. Ɓa ɓyin ci ɓɛ cinni swum wɛ̀ꞌ ndɔꞌ nywi yin. Ɓɛ ta mwù twuli lɛ M̀vɛ̀nnswæ̀b lìseâ ɓon ywum. Kànmbɛꞌ, ǹlìmmì yan ɓǎ ǹlìmmì ye ŋkæ̀mŋkæm.
Ɓɛ ɓa tî ɓæti lɛ Yesù Kristò nɛ mwù yan. Ɓwum ɓye ti ɓæti lɛ̀ nun, à tà ɓon swum sɛ ta ɓon shi fɛ, à cì ɓɛ ɓɛ ŋwum fɔꞌ. Li, ɓɛ kɛn mbyimbyî kɛ mbyi nɛ M̀vɛ̀nnswæ̀b yili nun. Yesù Kristò tǎ ɓwum ɓyon ɓæti lɛ̀ nun nɛꞌ lɛ̀ ɓon ɓɛ swum fɔꞌ wɛ̌ tà shɛ nywi mwum yi wònŋgea lɛ̀ yì wòn, lɛ̀ mɛ̀ ntæ̀n.
Ǹzison she nywæb<sup>(20-21)</sup> Ɓyin limmi lɛ ɓyin ywie m̀ban lɛ̀ Yesù Kristò lɛŋkæ̀m. Li, mɛ̀ mpùn mɓyibbɔa nɛ fɛ ŋgyɔ̂ꞌ wan cinni kan tî ŋ̀kimmɔꞌ lɛ̀ ɓyin. Kɛ à si li, yɛn sɛ ɓyin ta tòn wɛ̌ ɓwum ɓɛ lìmmi kifɛꞌ Yesù Kristò? Mɛ̀ lwuà ɓye ta shɛ̀ lɛ: «Ɓa wù sheli shɛ», «Ɓa wù ji shi», «Ɓa wù yìnndì shi ton si», ɓyin ta yon ɗwon lɛ̀ ntwiꞌ yɛn?
(-)
Mɛ̀ lwuà màzwùm yi kɛ nywi ywum yɛ ɓɛ ta ji lɛ̀ ye ɓɛ ta cì; hwæn li, à yi ywum yɛ ta mlɔ̀ꞌ nùn. Ɓwum ɓɛ ta mɛ̀ lwuà màzwùm ghe lɛ̀ mwù yan.
À si lɛŋkæ̀m lɛ mɛ̀ lwuà màzwùm gwili lɛ, ɓɛshɛ mwum ɗwon yon à cinni kon, ntwiꞌ sɛ ɓɛ ta lɛꞌ lɛ mwum lwinnzi ywum mèan kɛ nɗwon Mvɛ̀nnswæ̀b nun, à twɛꞌ nun nɛꞌ sɔ̀ɗin, à kònndì tì nun nɛꞌ vɛ̀nɛ̀ꞌ yɛnnzi. Son, mùn kɛ̌n yɛn lɛ mɛ̀ lwuà màzwùm ɓi ɗin, ɓɛ tà ka mwum ndɔꞌ kpea ɓǎ nun cinni ŋ̀kimmɔꞌ ye ǹyæmnzi ywum ɓyibbɔa yɛ kwæꞌ nywi shon ta yili.
Ɓyin limmi lɛ, ɓyin yimnâ ywi lɛ̀ Yesù Kristò m̀ban, à ni jenɛ ǹtǒn kɛ fyaꞌ ji Ce M̀vɛ̀nnswæ̀b. Kɛ à si li, kimnzênì nywi lɛ̀ ɓyin cinni ywum ye kɛ nlim kɛ cìcì sɛ nun tòn nun.
Ɓyin ɗyili mɛ̀ mɓàkàꞌ kwan hwæn lɛ̀ ywum ye kwe ɗɛb, ɓa ɓyin ɓakàꞌ lɛ̀ ye fɛ ŋgyɔ̂ꞌ wan nun.
Ntwiꞌ sɛ à si wɛ̌ ɓyin ywie nùn, M̀vɛ̀nnswæ̀b yìmnzâ ɓyin ywi nun, à tǎ ɓyin ǹzison shin she nywæb ɓǒn kɛ fyaꞌ Yesù Kristò.
Kɛ ǹzison shin si fyaꞌ yon, kwan sɛ nun yɛ̌ tì kònndi ɓɛ̌n, ɓyin yɛ tì kuꞌ ɓɛ lɛ̀ nun kɛ ntwu yon nun.
M̀bɔ̀kì tòn nyɛꞌ nyɛ̌ ɓe mbyî, lɛ̀ nyɛ̌ jenɛKɛ ntwiꞌ màzwùm, kwɛbsênì m̀bɔ̀kì tòn mɓyɛbbi nyin kɛ ŋgyɔ̂ꞌ wan nun. Ywum yɛ mùn yɛ̌ ɓyin shɛ̌ jenɛ, yɛ ɓɛ cì shin wɛ̌ ywum yɛ leân nùn. Ywum màzwùm yi lɛ: ǹlon hwæ̌n, ǹzæ̀mmǐ, mwǔ ɓyɛbbi, kònndì lɛ̀ ǹɗyi yɛ mɛ̀ nlim nyin tǎ ɗyi kɛ mɛ mɓàkàꞌ mɓyibbɔa nun. Ǹtimmaꞌ yɛ ɓyin ta ywum timmea yi tì kuꞌ nlim, ntwiꞌ sɛ a ɓyin tæm ywum, lɛ̀ yon yɛ ɓyin yɛ kɛ̀ lɛ̀ m̀vɛ̀nnswæ̀b nyin.
Ywum màzwùm hwæn pæꞌ yɛ ta M̀vɛ̀nnswæ̀b ǹlim nyɛnnzi zwum lɛ̀ ɓwum ɓye tà ka nun mwumnzi.
Kwan sɛ ɓe mbyî, lɛ̀ ɓyin kwɛbsi kifɛꞌ m̀bɔ̀kì tòn mɓyɛbbi nyin, ɓyin ɓe kuꞌ ywum màzwùm cǐ li.
Son jenɛ, ɗonnzênì tì paꞌ ywum yɛ mùn ywìmɛ ɓyin tannzi yɛ. Ɓa ɓyin nyeni, shìkì ɓyin kɛ kuꞌ mɛ̀ mkpì lɛ̀ ɓwùlu. Ɓa ɓyin ci ɓwùlu mɛ̀ lɛꞌ mɓyibbɔa, shìkì ɓyin swiꞌ kuꞌ kɛ ŋwum wɛ̌ mbyiꞌ kɛ mɛ myin ɓwùlu nun. Ɓa ɓyin lɛꞌ mɛ̀ lɛꞌ kwɛ̀nnjin,
shìkì ɓyin shɛ kuꞌ ɓwùlu mɛ̀ mɓwɛ̀ꞌ kɛ nywi, ntwiꞌ sɛ ɓyin kwɛbsâ m̀bɔ̀kì tòn nyin, lɛ̀ ywum yɛ ɓyin ɓe cì mbyî nun hwæn,
m̀bɔ̀kì tòn nyɛ̌ nywæb nɛ ɓyin ti jenɛ nlim. M̀vɛ̀nnswæ̀b nɛ fɛ ɓyin m̀bɔ̀kì tòn nlwɛn màzwùm. À tà nun lwuli mɛ̀ ŋgyinŋgyin ɓǎ nun ɓɛ kuꞌ wɛ̌ ǹyon, lɛ̀ ɓyin fɔsì nun nɛꞌ lìmmi mbyimbyî.
Kɛ à si li, ŋ̀kyììli ɓan kɛ swiꞌ Mvɛ̀nnswæ̀b, mɛ̀ Yudà ɓa kyi, paꞌ ɓwum ɓyindɔꞌ ɓɛ tì kuꞌ kyi, shìkì ŋ̀kyììli ɓɛ kuꞌ kɛ nyinnìm ɓwum ɓye ɗuân ǹdùn lɛ̀ ɓwum ɓye ɗun kan, kwo fɛꞌ kɛ nyinnìm ɓwum ɓye cinni kon, lɛ̀ ɓye njimmi nun, lɛ̀ kɛ nyinnìm mɛ̀ son lɛ̀ ɓwum ɓye lɛ̀ mwù yan. Hwæn li, à ɓi m̀ban kɛ swiꞌ Mvɛ̀nnswæ̀b, ntwiꞌ sɛ Yesù Kristò nɛ cinni ywum hwæn, à ni kɛ mɛ nlim ɓwum ɓyon nun hwæn.
Ɓyin yɛ tòn, ɓyin ɓun lɛ M̀vɛ̀nnswæ̀b yæ̀nnâ ɓyin ɓǎ ɓyin ɓɛ ɓwum ɓyon, à tà ɓyin yili. Kɛ à si li, ɗwonnzênì ǹzæ̌ꞌ lɛꞌ ton yɛ: kwɛ̀nnzênì ǹlim lɛ̀ ɓwùlu, ɓyin ɓɛ lɛ̀ ǹlim lwɛn lɛ̀ ɓon. Twɛlênì ɓyin nɛꞌ sisɔꞌ, mɛ̀ nlim nyin ɓɛ m̀flɔkea, ɓyin njilì mɛ̀ lɛꞌ.
Ɓyin fyimnzi mɛ̀ lɛꞌ mɓyibbɔa nɛ ɓwùlukwæ̌n ta ɓyin cǐ, a lwikwæ̌n cì wù lɛꞌ ɓyɛbbi, swì nun mvub nywi. Nyɛli nyɛꞌ Yesù Kristò zùsâ ɓyin ɓyɛbbi nyin, ɓyin kuꞌ, a yili lɛ ɓyin ɗonnzi kuꞌ ɓwùlu ɓyɛbbi nɛ ɓon ta ɓyin cǐ.
Mwǔ lɛꞌ yɛ mùn yili lɛ ɓyin ci, à yi lɛ: yilênì ɓwùlukwæ̌n kɛ nyinnìm shin nun, ntwiꞌ ɓɛshɛ ɓyin ci li, lɛ̀ ɓyin yɛ tòn m̀banmban lɛ̀ ǹlim fɔꞌ.
Yilênì flɔa nɛ Yesù Kristò tà ɓyin fɛ mɛ nlim nun, ɓǎ à ɗyili ɓyin mɛ̀ nlim kwan hwæn, ntwiꞌ sɛ M̀vɛ̀nnswæ̀b yili lɛ ɓyin cinni flɔa màzwùm ɓǎ ɓyin ɓɛ swum fɔꞌ. Yilênì tì kuꞌ nun osɔ̀kɔ̀ꞌ kwan hwæn.
Fɔ̀sênì ǹzæ̌ꞌ lɛꞌ Yesù Kristò ɓænni, ɓyin kɛ yon kɛ mɛ nlim nyin nun. Lìseànì ywum lɛ̀ ɓwùlu, ɓyin lɛb tì ɓon ndɛb lɛ̀ kon she M̀vɛ̀nnswæ̀b tà ɓyin fɛ. Sàkeànì M̀vɛ̀nnswæ̀b kɛ mɛ nshib nyɛ̌ M̀pùn Nsanmi tà ɓyin ɓɛ̀nnzi mwu, ɓyin sakàꞌ tì kuꞌ nun kɛ mɛ nshib ndɔꞌ nun, ɓyin shib nun lɛ̀ M̀vɛ̀nnswæ̀b lɛ̀ ǹlim fɔꞌ, ɓyin yili tì kuꞌ nun osɔ̀kɔ̀ꞌ kɛ nlim.
Ywum yɛ ɓyin ta shɛ̀, lɛ̀ ye ɓyin ta cì, cìênì yon kɛ mbyi Yesù Kristò nun, ɓyin yili tì kuꞌ Ce nyɛꞌ M̀vɛ̀nnswæ̀b osɔ̀kɔ̀ꞌ kɛ nywi Yesù Kristò.
Ti kuꞌ ɓyin mɛ̀ ɗwɛb, wɛn nɛ hwæn yili m̀myon, ɓa à pàn ǹlim lɛ̀ nun.
Ɓyin ɓwɛn, ywɔlênì mɛ̀ ce ɓyin lɛ̀ mɛ̀ mon ɓyin kɛ ywum hwæn nun, ntwiꞌ sɛ li nɛ Nyɛli nyɛꞌ Yesù Kristò yili.
Ɓyin mɛ̀ ce ɓwɛn, ɓa ɓyin lwæb ɓwɛn ɓyin ǹlim nyɛnnzi zwum, ntwiꞌ sɛ ɓyin ci li, lɛ̀ ɓyin ta ɓon ɓwæꞌ kwɛ̀nnzi.
Ti kuꞌ kɛ mbyi mɛ̀ son nun, ɓyin mɛ̀ son, mwumnzênì mɛ̀ nyɛli ɓyin kɛ ywum hwæn nun. Ɓa ɓyin suꞌ ɓon mwumnzi kwan sɛ ɓon ɓi ŋgyɔꞌ, lɛ̀ ɓon yili ɓyin. Son, cìênì ɓon she lɛ̀ ǹlim fɔꞌ ntwiꞌ sɛ ɓyin ɓi ɓwum ɓɛ ta Nyɛli nyɛꞌ Yesù Kristò mwumnzi.
She shin ɓɛ fɛꞌ lɛ, cìênì son lɛ̀ ǹlim fɔꞌ, ntwiꞌ sɛ she Nyɛli nyɛꞌ Yesù Kristò sɛ ɓyin ta cì, a suꞌ kan she ɓwum.
Lìmmênì lɛ nun nɛ yɛ ɓyin ɗɛ̀bbi, ɗɛ̀bbi màzwùm ni swum sɛ nun kɛ̀ kɛ ɗɛb lɛ̀ ɓwum ɓyon. Nyɛli ŋkæ̀mŋkæm nɛ ɓyin ta she shon cǐ ni Yesù Kristò.
Ti lɛ̀ ɓwum ɓye ta ɓyɛbbi cǐ, à yɛ̌ ɓon vɛ̀nɛ̀ꞌ yɛnnzi ntwiꞌ sɛ ɓyɛbbi nɛ ɓon ta cì. À si li ntwiꞌ sɛ à tǎ mwum hwæn twɛli m̀banmban.
Mùn kònndì tì kuꞌ lɛꞌ lɛ̀ mɛ̀ nyɛli mɛ son lɛ, cìênì ywum hwæn kɛ mbyi nun lɛ̀ mɛ̀ son ɓyin. Ɓyin limmì lɛ ɓyin cinni tì kuꞌ Nyɛli ndɔꞌ kɛ ɗɛb.
M̀mlɔ̀kàꞌ ndɛbKelênì M̀vɛ̀nnswæ̀b kwan hwæn, ɓa ɓyin ɗye kɛ ŋkeli nun, ɓyin yili tì kuꞌ nun osɔ̀kɔ̀ꞌ.
Ɓyin keli tì kuꞌ nun lɛ̀ ntwiꞌ yɛꞌ, ɓǎ nun wô ɓwiꞌ mbyi nlwɛn lɛ̀ ɓwiꞌ shɛ ɓwum lɛꞌ shon, ɓwiꞌ sannzi tì kuꞌ ɓon swum sɛ nun kwàseâ ɓwiꞌ kɛ nywi Yesù Kristò. Ǹsannzi lɛꞌ yɛ mùn tǎ sannzi yi, yon yɛ ci mùn ni nye njè.
Kelênì M̀vɛ̀nnswæ̀b lɛ̀ mùn shɛ lɛꞌ shon seansean wɛ̌ tà shɛ sɛ yili lɛ mùn shɛ.
Cinnênì m̀bɔ̀kì tòn nyɛ̌ ǹlwɛn kɛ nyinnìm ɓwum ɓye tà ka Yesù Kristò ɗwon. Ɓa ɓyin kwin lɛ̀ m̀kpaꞌ yan.
Cinnênì ŋwum lwɛn, ǹzæ̌ꞌ lɛꞌ yin ɓɛ myimmea wɛ̌ kwìn, ɓyin limmì tì kuꞌ wɛ̌ tà shɛ ɓyin yɛ fyònnzì kɛ mbyi nun lɛ̀ ɓwum, yì kwan hwæn yɛ ɓɛ ywimɛ ɓyin mɛ̀ lɛꞌ cibbea.
Cìcì mɛ hwæsiTìshîꞌ nɛ ŋgyinni nyɛꞌ kɛ mbyi Yesù Kristò nun tǎ she Yesù Kristò cǐ lɛ̀ ǹlim fɔꞌ. Ɓwiꞌ lɛ̀ nun, ɓwiꞌ ta she fɔꞌ cǐ; she shɛ Nyɛli nyɛꞌ Yesù Kristò. À yɛ̌ ɓyin mɛ̀ lɛꞌ nyɛ̀m shɛ̌.
Li nɛ ci, mùn fyii ɓyin nun, ɓǎ nun shɛ ɓyin wɛ̌ tà shɛ ɓwiꞌ ton, lɛ̀ nun tɛtì tì kuꞌ ɓyin zwùm.
À yɛ̌ kìn ɓon lɛ̀ Ònèzîm nɛ ŋgyinni nyɛꞌ nɛ mwum nyɛ̌ kɛ ŋkwìn yin nun. Nun Ònèzîm ni kuꞌ mwum nyɛ̌ tǎ Yesù Kristò ɗwon lɛ̀ ǹlim fɔꞌ. Ɓɛ yɛ ɓyin ywum yɛ ta lànnzì fɛ shɛ̌ hwæn pæꞌ.
Àrìstakù nɛ ɓwiꞌ ɓi nye njè ɓwiꞌ lɛ̀ nun hwæsi ɓyin. Markù, ŋgyinni Bàrnàbâ hwæsi tì kuꞌ ɓyin. Ɓɛshɛ nun ɓìn nywɔꞌ ndɔꞌ cì shin, ɓyin yê nun lwɛn. Ɓe lɛ̀ mùn shɛ̀â ɓyin lɛꞌ nyè yon mbyî nùn.
Yesù nyɛ̌ jin shon she fɔꞌ si lɛ Jùsìtû hwæsi tì kuꞌ ɓyin. Ɓon ɓɛ suꞌ kuꞌ ɓon lê kɛ nyinnìm mɛ Yudà nun, ɓwum ɓɛ ɓwiꞌ ta she cǐ ɓwiꞌ lɛ̀ ɓon, ɓǎ ɓwum hwæn limmì lɛ M̀vɛ̀nnswæ̀b ni m̀vɛ̀n ndwun. Ɓɛ ta mun zwùm tɛ̀ti ǹzwɔnzwɔ̀ꞌ.
Èpàflâ nɛ tì kuꞌ mwum nyɛ̌ kɛ ŋkwìn yin nun hwæsi ɓyin. À tà tî kuꞌ she Nyɛli nyɛꞌ Yesù Kristò cǐ. Kwan hwæn à tǎ M̀vɛ̀nnswæ̀b keli kɛ jin shin nun lɛ̀ ǹlim fɔꞌ. À tǎ keli ɓǎ ɓyin ɓɛ kwùm zwum yili kɛ mbyi Mvɛ̀nnswæ̀b nun, lɛ̀ ɓyin ɗyi tì kuꞌ kimmi, ɓyin ɗwon swum sɛ ta M̀vɛ̀nnswæ̀b ǹlim lwukea lɛ̀ ǹdùꞌ nun.
Mùn nɛꞌ, mùn yɛnnâ lɛ̀ zɛꞌ wɛ̌ tà shɛ nun tǎ ɓɔli kɛ she nun kɛ ntwiꞌ yin, lɛ̀ kɛ ntwiꞌ ɓwum ɓye Làòdìsê, lɛ̀ ɓye Èràpòlisì tì kuꞌ.
Lukasì nɛ dotà nyɛꞌ nɛ ɓwiꞌ yili ǹzwɔnzwɔ̀ꞌ, ɓon lɛ̀ Demà hwæsi tì kuꞌ ɓyin.
Hwæsênì mùn ɓwum Yesù Kristò ɓye kɛ Làòdìsê hwæn, ɓyin hwæsi tì kuꞌ Nìmfâ lɛ̀ ŋ̀kwìn ɓwum Yesù Kristò ye ta swɔlaꞌ ɗwon nyon.
Kwan sɛ yɛ ɓɛ, ɓɛ nzanŋgeâ ɓyin ɗèwà ton sɛ, ɓyin fyiɔ̀ꞌ son kɛ mbyî lɛ̀ ŋ̀kwìn ɓwum Yesù Kristò ye kɛ Làòdìsê, ɓǎ ɓɛ nzanŋgaꞌ tì kuꞌ ɓon son. Ɓye kwe yɛ tì kuꞌ ɓyin ɗèwà shɛ ɓon fyaꞌ næ̀mnzi ɓǎ ɓɛ nzanŋgaꞌ tì kuꞌ ɓyin son.
Shɛ̀ênì Àrshîb lɛ à ɓɔli, à mlɔ̂ꞌ she sɛ Nyɛli nyɛꞌ Yesù Kristò fɛ nun fyaꞌ.
Mùn Pɔ̂l, mǔn nɛꞌ nɛ kɔi mɛ̀ hwæsi yɛ ton yɛ lɛ̀ fyàꞌ yɛ̂m. Mùn hwæsi ɓyin. Ɓa ǹlim fye ɓyin lɛ mùn ni nye njè. M̀vɛ̀nnswæ̀b ŋgænnì ɓyin.
<font color=teal>Ɗèwà She Zwimbyiꞌ Sɛ Pɔ̂l Kɔe Lɛ̀ Ŋ̀kwìn Ɓwum Yesù Kristò Ye Tɛ̀sàlònikà</font>Mɛ̀ hwæsi Pɔ̂lMùn Pɔ̂l nɛ kɔi ɗèwà ton sɛ ɓwiꞌ lɛ̀ Sìlvɛ̂n lɛ̀ tì Tìmòtê. Ɓwiꞌ kɔi son lɛ̀ ɓyin ɓɛ ŋ̀kwìn ɓwum Mvɛ̀nnswæ̀b ye kɛ Tɛ̀sàlònikà, ɓyin ɓɛ kɛ fyaꞌ Ce M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò. Ce M̀vɛ̀nnswæ̀b ŋgænnì ɓyin, à fɛ ɓyin flɔa.
Lan Tɛ̀sàlònikà yile Ǹtwum LwɛnƁwiꞌ ta M̀vɛ̀nnswæ̀b osɔ̀kɔ̀ꞌ yili kwan hwæn kɛ nywi yin nun. Ɓwiꞌ tà ka mwù ɓwæti lɛ̀ ŋ̀keli Mvɛ̀nnswæ̀b kɛ mɛ myin nyin nun.
Ɓwiꞌ cinni m̀ɓùnŋgaꞌ kwan hwæn kɛ swiꞌ Mvɛ̀nnswæ̀b lɛ̀ she sɛ ɓyin ta cì kɛ ntwiꞌ sɛ ɓyin ta zwùm tɛ̀li lɛ̀ Yesù Kristò. Ɓyin ta tî she kɛ̀nnzi ntwiꞌ ɓyin ta ɓwùlukwæ̌n yili kɛ nyinnìm shin nun, ɓyin konndì tì mɛ̀ nlim ɓænni ntwiꞌ sɛ ɓyin ta mɛꞌ kɛ̌ kɛ nywi Nyɛli nyɛꞌ Yesù Kristò nun.
Mɛ̀ ŋgyinni ɓyɛꞌ ɓɛ M̀vɛ̀nnswæ̀b yili, ɓwiꞌ limmi lɛ M̀vɛ̀nnswæ̀b yæ̀nnâ ɓyin ɓǎ ɓyin ɓɛ ɓwum ɓyon.
Ɓyin ɗunmi mɛ̀ kwǔ kɛ̀n ɓyɛꞌ ɗwon ɓe lɛ̀ mɛ̀ kwǔ Nyɛli nyɛꞌ. Kwo fɛꞌ she ɓyin yɛnnâ vɛ̀nɛ̀ꞌ ǹzwɔꞌ si, ɓyin yilâ ǹzæ̌ꞌ lɛꞌ Mvɛ̀nnswæ̀b lɛ̀ ǹdàli yɛ M̀pùn Nsanmi tà ɓyin fɛ kɛ mɛ nlim nun.
Li, ɓyin ti m̀bɔ̀kì ndɔꞌ kɛ nyinnìm mɛ̀ ŋkwìn ɓwum Kristò ɓye kɛ ŋgyɔꞌ Màsèdwân nun, kònndì lɛ̀ ɓye kɛ ŋgyɔꞌ Àkàyî nun.
Ɓyin ɓɛ cie ɓɛ limmì lɛꞌ Nyɛli nyɛꞌ, sɛ suꞌ kan kɛ ŋgyɔꞌ Màsèdwân nun lɛ̀ ŋgyɔꞌ Àkàyî, son, ɓɛ ywɔâ m̀bɔ̀kì nɛ ɓyin ta zwùm tɛ̀li lɛ̀ M̀vɛ̀nnswæ̀b yì cìcì hwæn. Ɓwiꞌ ɓa tî lɛꞌ màzwùm lɛli ɓe,
ntwiꞌ sɛ ɓon nɛꞌ, ɓɛ ta ɓwiꞌ ǹjè shɛ̌ wɛ̌ tà shɛ ɓyin yee ɓwiꞌ kwan sɛ ɓwiꞌ ɓɛnne kɛ cì shin. Ɓɛ konndì tì ɓwiꞌ shɛ̌ wɛ̌ m̀bɔ̀kì nɛ ɓyin ɗonnzâ ǹɗwon yì fɔ̀kì, ɓyin ɗunmi mbyi Mvɛ̀nnswæ̀b ɗwon, ɓǎ ɓyin ywɔli M̀vɛ̀nnswæ̀b nyɛ̌ ŋ̀kæ̀mŋkæm nun kyishon.
Ɓyin ta tî Mwɛn nyon Yesù ɓònŋgea, nun nɛ yɛ̌ waì kɛ ɗɛb. Nun nɛ M̀vɛ̀nnswæ̀b yìmnze kɛ ywi nun, à nywæ̀sì ɓwiꞌ ɓǎ nyeni nlim Mvɛ̀nnswæ̀b læ̀kì ɓwiꞌ ɓænni kwan ndɔꞌ.
She sɛ Pɔ̂l cìe kɛ Tɛ̀sàlònikàMɛ̀ ŋgyinni ɓyɛ̂m, ɓyin nɛꞌ ɓyin limmi seansean lɛ ǹyòn ye ɗinɗin ndɔꞌ yɛ ɓwiꞌ kìen kǎn kɛ cì shin.
Ɓyin limmi tì kuꞌ lɛ ɓɛ sɛte ɓwiꞌ vɛ̀nɛ̀ꞌ yɛnnzi kɛ Fìlîb, ɓɛ simmɔ̀ꞌ ɓwiꞌ lɛ̀ ɓwiꞌ kà ɓɛ̌n kɛ cì shin. Kwo fɛꞌ she ɓwum ɓe ɓwiꞌ ɓyìnnzi si, M̀vɛ̀nnswæ̀b kimnzi ɓwiꞌ mɛ̀ nlim kɛ zwum, ɓwiꞌ shɛ ɓyin Ǹtwum Lwɛn yon.
Ǹzæ̌ꞌ lɛꞌ yɛ ɓwiꞌ ɓe ɓyin shɛ̌ ɓe kǎn ǹzæ̌ꞌ lɛꞌ mɛ mɓwɛ̀ꞌ. Ɓwiꞌ shɛ̀ kan yon lɛ̀ mɛ̀ mɓàkàꞌ ndɔꞌ kɛ mɛ nlim nyɛꞌ nun, shìkì ɓwiꞌ yili lɛ ɓwiꞌ pɔkaꞌ ɓyin.
Ywum yɛ ɓwiꞌ ta shɛ̌, à yi kwan hwæn ye M̀vɛ̀nnswæ̀b yili, ntwiꞌ sɛ nun yɛnne lɛ ɓwiꞌ ɓi ɓwum ŋkæ̀mŋkæm kɛ mɛꞌ yon, li, à fɛ ɓwiꞌ she nshɛ̌ Ntwum Lwɛn yi kɛ fyaꞌ. Ɓwiꞌ tà ka kæb lɛ̀ ɓwum twɛꞌ ɓwiꞌ lɛ̀ ɓwum lwukea, son, ɓwiꞌ yili lɛ M̀vɛ̀nnswæ̀b ywɔꞌ lwɛn lɛ̀ ɓwiꞌ, nun nɛ limmi mɛ̀ mɓàkàꞌ nyɛꞌ.
Ǹzæ̌ꞌ lɛꞌ yɛꞌ ɓe kǎn ye m̀mbɛ̀tì ɓwum, ɓyin limmi seansean li. Ɓwiꞌ ɓe kǎn se ndɔꞌ kæbbi kɛ nyě yin. M̀vɛ̀nnswæ̀b nɛ ɗyi shìtàkwù shɛꞌ.
Ɓwiꞌ ɓe kǎn ǹtwu yɛ ta kwan kɛ ŋwum ɓwum kæbbi, kwo fɛꞌ kɛ nyinnìm shin nun, kwo fɛꞌ kɛ nyinnìm ɓwulu ndɔꞌ nun.
Lɛ̀ lɛŋkæ̀m, ɓwiꞌ wole ɓwiꞌ twɛꞌ ɓwiꞌ nɛꞌ wɛ̌ ɓwum ŋkæ̀mŋkæm kɛ nyinnìm shin nun ntwiꞌ sɛ ɓwiꞌ ɓi mɛ̀ ci-ntwum Kristò. Son, ɓwiꞌ ɓe tòn flɔa kɛ nyinnìm shin nun, wɛ̌ m̀lib ndɔꞌ nɛ tǎ ɓwɛn ɓyon giti.
Kɛ ntwiꞌ ǹyili yɛ ɓwiꞌ yili ɓyin, ɓwiꞌ yile lɛ̀ ǹlim fɔꞌ lɛ ɓwiꞌ shɛ ɓyin Ǹtwum Lwɛn Mvɛ̀nnswæ̀b yi, ɓwiꞌ konndi ɓyin ɓwiꞌ nɛꞌ fɛ kɛ she nun, ntwiꞌ ɓe lɛ̀ ɓyin ti ɓwiꞌ kɛ nzwon nlim.
Mɛ̀ ŋgyinni ɓyɛꞌ, ɓùnŋgeànì ɓe wɛ̌ tà shɛ ɓwiꞌ ciâ she kɛ nyinnìm shin nun. Ɓwiꞌ ɓe kǎn mwù ɓwæti kɛ she màzwùm nun. Kwan sɛ ɓwiꞌ ɓe ɓyin Ǹtwum Lwɛn Mvɛ̀nnswæ̀b shɛ̌, ɓwiꞌ ɓe tì kuꞌ mɛ̀ she nyɛ̌ ɗin ndɔꞌ cǐ kpòn lɛ̀ nywɔꞌ lɛ̀ ɓwiꞌ læ̀kì ɓyin hwumnzi lɛ̀ ǹɗì yɛꞌ.
Ɓyin nɛꞌ, ɓyin ɓe yɛn lɛ̀ mɛ̀ mɛꞌ nyin, M̀vɛ̀nnswæ̀b kònndì tì kuꞌ yɛn lɛ kwǔ kɛ̀n shɛꞌ ɓe lwɛn kɛ swiꞌ shin. Kwǔ kɛ̌n màzwùm ɓe tì lwinni, shìkì mwum ndɔꞌ cinni swum wɛ̀si kɛ nlim.
Ɓyin limmi ti lɛ ɓwiꞌ ɓe ɓyin ywum cǐ wɛ̌ ce mwɛn ndɔꞌ nɛ ta cì lɛ̀ ɓwɛn ɓyon.
Ɓwiꞌ lɛbbi ɓyin ndɛb, ɓwiꞌ kimnzi ɓyin mɛ̀ nlim kɛ zwum, ɓwiꞌ swulea ɓyin kwan hwæn lɛ kwǔ kɛ̀n shin ɓɛ lwɛn wɛ̌ tà shɛ M̀vɛ̀nnswæ̀b yili. Nun nɛ ta ɓyin lon ɓǎ ɓyin ɗun kɛ ywɔꞌ shon nun, ɓyin ton tì kuꞌ kwe kɛ ntwu yon nun.
Ɓwiꞌ yɛ tì swum fɔꞌ ndɔꞌ kònndi, she ɓwiꞌ ta tî M̀vɛ̀nnswæ̀b osɔ̀kɔ̀ꞌ yili nun kwan hwæn, à si lɛ kwan sɛ ɓyin ywɔe lɛꞌ Mvɛ̀nnswæ̀b kɛ mɛ ŋwum nyɛꞌ, ɓyin kɛ̀e kǎn son kɛ mɛ nlim nun wɛ̌ ǹzæ̌ꞌ lɛꞌ ɗin ye ɓwum ɓe shɛ̌, son, ɓyin twɛle yon lɛ ǹzæ̌ꞌ lɛꞌ Mvɛ̀nnswæ̀b yɛ. Lɛ̀ lɛŋkæ̀m, ǹzæ̌ꞌ lɛꞌ Mvɛ̀nnswæ̀b yɛ. Yon yɛ ta mɛ̀ nlim nyin kwɛbsi, ɓyin ɓɛ ta ŋwum Yesù Kristò ywo.
Mɛ̀ ŋgyinni ɓyɛ̂m, swum sɛ leân ɓyin nywi si, son sɛ leân tì kuꞌ mbyî kɛ nywi ɓwum Yesù Kristò ɓye kɛ mɛ ŋkwìn ɓwum Mvɛ̀nnswæ̀b ŋgyɔꞌ Jùdê nun. Ɓɛ yɛnnzâ ɓyin vɛ̀nɛ̀ꞌ kɛ nsòn yin m̀banmbɔꞌ kuꞌ wɛ̌ tà shɛ mɛ̀ Yudà yɛnnze kuꞌ ɓwum Yesù vɛ̀nɛ̀ꞌ kɛ ŋgyɔꞌ Jùdê.
Mɛ̀ Yudǎ màzwǔm, ɓon ɓɛ wue mɛ̀ ci-nlɛli kɛ ŋwum Mvɛ̀nnswæ̀b nun, ɓɛ wu tì Nyɛli nyɛꞌ Yesù. Ɓon kuꞌ, ɓɛ zæbsi ɓwiꞌ, ɓɛ ɓyɛbsi M̀vɛ̀nnswæ̀b ǹlim kɛ zwum, ɓɛ ta ɓwum hwæn ɓyìnnzi.
Ɓɛ ta kæb lɛ ɓɛ twɔꞌ ɓwiꞌ mbyi nshɛ̌ lɛꞌ-Nswæ̀b lɛ̀ ɓwum ɓɛ ɓa mɛ̀ Yudà, ɓon ɓi læ̀kì swæꞌ. Kɛ ncǐ yi li, ɓɛ lwinnzâ ɓyɛbbi nɛ ɓɛ ɗunme cì ǹdìkàꞌ ŋwê. Jenɛ, nyeni nlim Mvɛ̀nnswæ̀b ɓɛnnâ ɓon nywi.
Pɔ̂l yili nun kɛn tì lan Tɛ̀sàlònikà ɓæ̀ti ɓeTi lɛ̀ ɓwiꞌ, mɛ̀ ŋgyinni ɓyɛꞌ, ǹlim ta ɓwiꞌ kwɛ̀nni lɛ̀ ɓyin kɛ kwan kwæꞌ sɛ ɓɛ kyili ɓwiꞌ lɛ̀ ɓyin. Kwæꞌ nywi shɛꞌ sɛ sukuꞌ ɓwu kɛ mɛꞌ yin, son, mɛ̀ nlim nyɛꞌ ni ɓyin kɛ nywi. Li, ɓwiꞌ kpæmmâ mɛꞌ lɛ̀ ɓwiꞌ kiìn ɓyin yɛnni,
ntwiꞌ ǹlim ta ɓwiꞌ suꞌ ɗyi lɛ̀ ǹyɛn yin. Mùn Pɔ̂l, mùn sùkeà ŋkǐn nyɛn yin kæ̀mmì mèan, son, Satæ̀n ɓe mùn mbyi kænni.
Wɛn nɛ ta ɓwiꞌ ǹdàli fɛ? Wɛn nɛ ci ɓwiꞌ tɛꞌ zwùm lɛ̀ M̀vɛ̀nnswæ̀b? Ɓyin ɓɛ ɓan? Ɓyin ɓi swum sɛ lisaꞌ lɛ she shɛꞌ kwannzâ mwù. Son sɛ ci ɓwiꞌ yɛ bæn pyǐ kɛ swiꞌ Nyɛli nyɛꞌ Yesù kwan sɛ nun ywìmɛ fyòn.
À si li lɛŋkæ̀m, ɓyin ɓɛ ci ɓwiꞌ shelaꞌ nywi, ɓwiꞌ konndì tì ǹdàli ywo.
Kɛ ɓwiꞌ wòle kǎn tî ɓwiꞌ ɓæn ǹlim kɛ mɓònŋgǎꞌ ntwum yin nun, ɓwiꞌ yɛn lɛ ǹdikàꞌ ɓwiꞌ ton ɓwiꞌ ɓe fɛ Àtɛ̂nɛ̀ ɓwiꞌ nɛꞌ, ɓwiꞌ nɛꞌ,
ɓwiꞌ fyiì ɓyin Tìmòtê, ŋgyinni nyɛꞌ nɛ tǎ she Mvɛ̀nnswæ̀b cǐ, nyɛ̌ ɓwiꞌ ta Ǹtwum Lwɛn Kristò shɛ̌ ɓwiꞌ lɛ̀ ɓon m̀ban. Ɓwiꞌ fyi nun ɓǎ nun kimnzi ɓyin kɛ mbyi Mvɛ̀nnswæ̀b nun, à cì lɛ ɓyin ɗyi kimmi,
mwum ndɔꞌ læ̀kì nun nɛꞌ ɓwuli kɛ ntwiꞌ yi vɛ̀nɛ̀ꞌ yɛ ɓɛ ta ɓyin yɛnnzi nun. Ɓyin nɛꞌ, ɓyin limmi lwɛn lɛ yì vɛ̀nɛ̌ꞌ màzwùm, M̀vɛ̀nnswæ̀b nɛ yæn ɓwiꞌ ɓǎ ɓwiꞌ yɛn yon.
Kwan sɛ ɓwiꞌ ɓe mbyî kɛ cì shin, ɓwiꞌ shɛe ɓyin lɛ ɓwiꞌ yɛ vɛ̀nɛ̀ꞌ yɛnni. Sɛ ciâ kuꞌ wɛ̌ tà shɛ ɓwiꞌ lɛle, ɓyin limmi son seansean.
Son, Tìmòtê wai jenɛ kɛ cì shin, à ɓɛ̌n, à shɛ̀ ɓwiꞌ ǹtwum lwɛn wɛ̌ tà shɛ ɓyin ta Yesù ɗwon lɛ̀ ǹlim fɔꞌ, ɓyin yili tì kuꞌ ɓwùlu kɛ nyinnìm shin nun. À shɛ̀ tì kuꞌ ɓwiꞌ lɛ ɓyin ta ɓwiꞌ ɓùnŋgea kwan hwæn. Mɛ̀ nlim nyin tǎ suꞌ ɗyi kɛ nywi yɛꞌ m̀banmbɔꞌ kuꞌ wɛ̌ tà shɛ ǹyɛꞌ tà kuꞌ ɗyi kɛ nywi yin lɛ ɓwiꞌ yili ɓwiꞌ cinnênì tì ɓe m̀banmban.
Mɛ̀ ŋgyinni ɓyɛꞌ, kɛ nywɔꞌ yɛ ɓwiꞌ ywɔꞌ ŋgwu yin lɛ̀ m̀bɔ̀kì nɛ ɓyin ɗwon Yesù lɛ̀ ǹlim fɔꞌ, mɛ̀ nlim pyì ɓwiꞌ zwum, kwo fɛꞌ she ɓwiꞌ ta vɛ̀nɛ̀ꞌ yɛnni lɛ̀ ɓwiꞌ ta fyonŋgaꞌ si.
Jenɛ, ǹlim ta ɓwiꞌ yèan ɓe zwum kɛ ntwiꞌ sɛ ɓyin ɗyi kimmi kɛ fyaꞌ Nyɛli nyɛꞌ nun.
Kwo fɛꞌ ɓwiꞌ yili M̀vɛ̀nnswæ̀b osɔ̀kɔ̀ꞌ kæ̀mmì nyi lɛ̀ mɛ̀ myin nyin, ntwiꞌ ǹdàli yɛ ɓyin ci ɓwiꞌ dàli kɛ swiꞌ Mvɛ̀nnswæ̀b, à ɓa wòli.
Ɓwiꞌ ta nun keli lɛ̀ ǹlim fɔꞌ kpòn lɛ̀ nywɔꞌ ɓǎ ɓwiꞌ cinnênì tì ɓe m̀banmban, ɓwiꞌ konndì tì ɓyin ywum lìsea, swum ndɔꞌ læ̀kì ɓyin shi kɛ mbyi Mvɛ̀nnswæ̀b nun.
Ce nyɛꞌ M̀vɛ̀nnswæ̀b nun nɛꞌ, ɓon lɛ̀ Nyɛli nyɛꞌ Yesù, ɓɛ ci ɓwiꞌ cinni mbyi nɛ ɓwiꞌ yɛ ɓɛ̀n kɛ cì shin.
Nyɛli nyɛꞌ ci tì kuꞌ lɛ ǹyili yɛ ɓyin ta ɓwùlu yili kɛ nyinnìm shin nun kɛnnɔ̀ꞌ mbyimbyî, ɓyin yili tì kuꞌ ɓwum hwæn, m̀banmbɔꞌ kuꞌ wɛ̌ tà shɛ ɓwiꞌ yili ɓyin.
Li, à yɛ̌ mɛ̀ nlim nyin kimnzi, ɓyin yɛ ɓɛ sanmi, ɓyin ɓɛ tì lwinni kɛ swiꞌ Ce nyɛꞌ M̀vɛ̀nnswæ̀b kwan sɛ Nyɛli nyɛꞌ Yesù ywìmɛ fyònnì ɓe lɛ̀ ɓwum sanmea ɓyon.
Kwǔ kɛ̀n she ta M̀vɛ̀nnswæ̀b ǹlim lwukeaMɛ̀ ŋgyinni ɓyɛꞌ, ǹzæ̀ꞌ lɛꞌ nɛ mùn yili mùn kɛn mbyî lɛ̀ nun à ni lɛ: Kɛ nɗunmi, ɓe lɛ̀ ɓwiꞌ lisea ɓyin m̀bɔ̀kì kwǔ kɛ̀n nɛ ɓyin yɛ kɛ̀n ɓǎ ǹlim lwu M̀vɛ̀nnswæ̀b. Lɛ̀ lɛŋkæ̀m, ɓyin ti m̀bɔ̀kì kwǔ kɛ̌n màzwùm ɗwon nun. Son jenɛ, ɓwiꞌ ta ɓyin ɗɔa, ɓwiꞌ konndì tì ɓyin swulea kɛ jin Nyɛli nyɛꞌ Yesù nun lɛ, kɛ̀nnênì mbyî lɛ̀ son, a lan li.
Ɓyin limmì ndɛb yɛ ɓwiꞌ lɛbbe ɓyin mbyî yi, yɛ wai kɛ ŋwum Nyɛli nyɛꞌ Yesù Kristò.
Swum sɛ M̀vɛ̀nnswæ̀b yili à si lɛ ɓyin ɓɛ ɓwum sanmea, ɓyin yonnzi ǹyè lɛ̀ mɛ̀ lɛꞌ nzæ̀mmì,
mwum hwæn limmì m̀ɓæn mmyon wɛ̌ tà shɛ M̀vɛ̀nnswæ̀b yili, ɓɛ ɓɛ tì kuꞌ kyìblea kɛ mɛꞌ ɓwum.
Ɓa ɓyin suꞌ lwæ̀b lɛ̀ mɛ̀ mɓàkàꞌ mɓyibbɔa wɛ̌ tà shɛ ɓwum ɓye ɓa mɛ̀ Yudà ta cì ntwiꞌ sɛ ɓon lìmmi kan M̀vɛ̀nnswæ̀b.
Kɛ lɛꞌ mɛ yib nun, ɓa kì mwum ndɔꞌ cì lwikwæ̌n ɓyɛbbi, shìkì à pɔkaꞌ kuꞌ nun. Ɓwiꞌ shɛâ ɓyin son mbyî, ɓwiꞌ konndì tì ɓyin mɛ̀ ywiꞌ ɗwosi jenɛ lɛ: Nyɛli nyɛꞌ ywìmɛ ɓwum ɓye ta ɓyɛbbi màzwùm cǐ vɛ̀nɛ̀ꞌ yɛnnzi.
M̀vɛ̀nnswæ̌b lon kan ɓwiꞌ ɓǎ ɓwiꞌ ci ǹzæ̀mmì, son, à lon ɓwiꞌ ɓǎ ɓwiꞌ ɓɛ ɓwum sanmea.
Li nɛ ci mwum nɛ tǎ ǹzæ̌ꞌ lɛꞌ yɛ njìli, sɛ ɓa lɛ ǹnjìli yon yɛn mwum nɛ tǎ lɛꞌ màzwùm lɛli, son, M̀vɛ̀nnswæ̀b nɛ fɛ ɓyin M̀pùn Nsanmi nyon nɛ nun tǎ njìlì.
Ti lɛ̀ ǹyili yɛ ɓwum Mvɛ̀nnswæ̀b cinni kɛ nyinnìm shan nun, sɛ yili kan lɛ mùn kɔì tì ɓyin swum ndɔꞌ kɛ nlim. Ntwiꞌ sɛ ɓyin nɛꞌ, M̀vɛ̀nnswæ̀b lìseâ ɓyin m̀bɔ̀kì nɛ sɛ yili lɛ ɓyin yili ɓwùlu kɛ nyinnìm shin nun.
Son, kɛ mbyî ma, li nɛ ɓyin ta ɓwùlu mɛ̀ ŋgyinni ɓye kɛ Màsèdwân hwæn yili. Mɛ̀ ŋgyinni ɓyɛꞌ, ɓwiꞌ ɗɔa ɓyin lɛ: cìênì tì, a lan li.
Kpæmmênì mɛꞌ ɓǎ flɔa ton kɛ nyinnìm shin nun, ɓa ɓyin ɗun kɛ lɛꞌ sɛ yɛn kan ɓyin nun. Cìênì she lɛ̀ ɓyin nɛꞌ, wɛ̌ tà shɛ ɓwiꞌ shɛâ ɓyin son mbyî.
Ɓyin ci li, lɛ̀ ɓyin yɛ ɓɛ kyìbli kɛ mɛꞌ ɓwum ɓɛ ɓa ɓwum Kristò. Li, ɓyin ɓa kɛ̌n ŋgun tònnzea kɛ nye mwum ndɔꞌ.
Kwan mɓɛ̌n Nyɛli nyɛꞌ YesùMɛ̀ ŋgyinni ɓyɛꞌ, ɓwiꞌ yili kan lɛ ɓyin ɓɛ kɛ njimmi nun kɛ lɛꞌ sɛ yɛn ɓwum ɓɛ ywiâ nùn, ɓyin læ̀kì tòn lɛ̀ m̀fyonŋgaꞌ wɛ̌ ɓwùlu ɓɛ tà ka zwùm tɛ̀li lɛ̀ Yesù.
Ɓwiꞌ limmi lɛ̀ lɛŋkæ̀m lɛ Yesù ywie, à kònndì yìmne kɛ ywi nun. M̀banmbɔꞌ kuꞌ, ɓwum ɓye ywi lɛ̀ ɓɛ tɛlâ zwùm lɛ̀ Yesù, M̀vɛ̀nnswæ̀b yɛ̌ kuꞌ ɓon yìmnzi kɛ ywi nun ɓǎ ɓɛ ton lɛ̀ Yesù m̀ban.
Ǹzæ̀ꞌ lɛꞌ nɛ ɓwiꞌ yɛ ɓyin shɛ̌ jenɛ nɛ, Nyɛli nyɛꞌ nɛ lisaꞌ ɓwiꞌ nun. Ǹzæ̀ꞌ lɛꞌ màzwùm ni lɛ, nywɔꞌ nɛ Nyɛli nyɛꞌ Yesù ywìmɛ fyònnǐ, ɓwiꞌ ɓɛ ywi kifɛꞌ ɓɛ, ɓwiꞌ ɓɛ ɓa sɛti làn kɛ swiꞌ ɓwum ɓɛ ywiâ nùn.
Nywɔꞌ màzwǔm, ɓwiꞌ yɛ ŋ̀kwu mvɛ̀n mɛ̀ cikpuꞌ Mvɛ̀nnswæ̀b ɓye zwô ywo lɛ̀ yɛ ta pæm lɛ̀ kim, ɓwiꞌ yɛ tì kuꞌ ywɔꞌ she ɓɛ ta ɓæ̌n Mvɛ̀nnswæ̀b lwon. Li, Nyɛli nyɛꞌ Yesù yɛ̌ kyìlì ŋ̀waì yɛ kɛ ɗɛb. Ɓwum ɓye ywie lɛ̀ ɓɛ tɛlâ zwùm lɛ̀ Yesù, ɓɛ yɛ̌ sɛti yìmni kɛ ywi nun.
Kɛ nyě yi, ɓwiꞌ ɓɛ kɛ lɛ̀ mɛꞌ, M̀vɛ̀nnswæ̀b yɛ̌ ɓwiꞌ swɔsi ɓwiꞌ lɛ̀ ɓon m̀ban, à nànnzì ɓwiꞌ kɛ ɓwɔꞌ nun lɛ̀ ɓwiꞌ kà kɛ̌n Nyɛli nyɛꞌ Yesù cinni zwô. Li, ɓwiꞌ yɛ ɓɛ kwan hwæn ɓwiꞌ lɛ̀ Nyɛli nyɛꞌ Yesù m̀banmban.
Kɛ à si li, ɓònnzeànì ɓwùlu kɛ nyinnìm shin nun lɛ̀ ǹzæ̌ꞌ lɛꞌ yɛ ton yɛ.
Mɛ̀ ŋgyinni ɓyɛꞌ, sɛ yili kan lɛ mùn kɔì tì ɓyin swum ndɔꞌ kɛ nywi ŋgyìn yɛ ywum màzwùm yɛ lànnzì nun.
Ntwiꞌ ɓyin nɛꞌ, ɓyin limmi seansean lɛ ŋ̀gyìn nɛ Nyɛli nyɛꞌ yɛ̌ fyòn nun yɛ̌ ɓɛ wɛ̌ m̀bɔ̀kì nɛ ci-nywiꞌ tǎ ɓɛ̀n kpon nun.
Kwan sɛ ɓwum yɛ lɛꞌ lɛ: «Flɔa tà ɓwiꞌ ɗwon, swum ndɔꞌ ɓa ɓwiꞌ hwumnzi», kɛ kwan màzwùm nun sɛ vɛ̀nɛ̀ꞌ yɛ ɓon ɓɛ̀nni kɛ nywi wɛ̌ ǹɗunmi ŋkwɛ̌n ye. Ɓɛ ɓa mbyi nɛ ɓon yɛ nywæ̀li nun cinni.
Ɓyin hwæn, ɓyin ɓi ɓwum ɓye ta kɛ̀n kɛ ŋwanni nun, ɓyin ɓɛ tì ɓwum ɓye ta ywum cǐ nywɔꞌ mwum. Ɓwiꞌ ɓa ɓwum ɓye ta tòn kɛ njimmi nun.
Kɛ à si li, ɓa ɓwiꞌ suꞌ ɗye ywitea wɛ̌ tà shɛ ɓwùlu ta ɗye. Ǹdikàꞌ she ɓwiꞌ ton kɛ mɓònŋgàꞌ nun, ɓwiꞌ ɓɛ mɛ̀ ci-mɓæn nlim.
Ɓwum ɓye ta ɗye ɗye, kpòn nɛ ɓon ta fɔ̀si ɗye lwɛn. Kpòn tà tî pyǐ, kwan nywi ŋkan wolì tì ɓon.
Son, ɓwiꞌ ɓɛ ɓwum ɓye ta kɛ̀n kɛ ŋwanni nun, ɓwiꞌ ɓɛènì mɛ̀ ci-mɓæn nlim, ɓwiꞌ ɗwon Yesù, ɓwiꞌ yili ɓwùlu. Kɛ ncì yɛ ɓwiꞌ ta cì li, a si wɛ̌ ɓwiꞌ kannzâ ɓwiꞌ nɛꞌ kɛ wì nun. Ɓwiꞌ ta tì kuꞌ mwù lùli kwan sɛ ɓwiꞌ ta zwùm tɛ̀li lɛ̀ Yesù lɛ nun ni yɛ̌ ɓwiꞌ swæti.
Ntwiꞌ M̀vɛ̀nnswæ̌b yæ̀nne kàn ɓwiꞌ ɓǎ nun nyɛnndaꞌ ɓwiꞌ, son, ɓǎ nun swæti ɓwiꞌ kɛ nyě Nyɛli nyɛꞌ Yesù Kristò.
Nun nɛ ywie kɛ ntwiꞌ mɛ mwù nyɛꞌ ɓǎ ɓwiꞌ ton lɛ̀ nun m̀ban, kwo fɛꞌ ɓɛshɛ ɓwiꞌ ywiâ nùn, kwo fɛꞌ she ɓwiꞌ ɓi ǹzison.
Li nɛ ci, ɓònnzeànì ɓwùlu kɛ nyinnìm shin nun, ɓyin kimnzi ɓyin nɛꞌ ǹlim wɛ̌ tà shɛ ɓyin ti cì nùn.
Ǹzæ̌ꞌ lɛꞌ ye m̀mlɔ̀kàꞌMɛ̀ ŋgyinni ɓyɛꞌ, ɓwiꞌ ta ɓyin swulea lɛ mwumnzênì ɓwum ɓye ta she cǐ kɛ nyinnìm shin nun, ɓɛ kɛnnzì ɓyin kɛ mbyi Nyɛli nun, ɓɛ konndì ɓyin ndɛb lɛbbi.
Yilênì ɓon, ɓyin kyibsì tì ɓon ntwiꞌ she sɛ ɓon ta cì. Ɓɛênì ŋwum fɔꞌ kɛ nyinnìm shin nun.
Mɛ̀ ŋgyinni ɓyɛꞌ, ɓwiꞌ ta ɓyin ɗɔa lɛ lɛbbênì mɛ̀ mɓwæꞌ ndɛb, ɓyin kimnzi mɛ̀ ci-yi nlim kɛ zwum, ɓyin kpaꞌ ɓwùlu ɓye ɗyi swublea. Ɓɛênì mɛ̀ ci-mɓæn nlim kɛ mɛꞌ ɓwum hwæn.
Konnênì, ɓa kì mwum ndɔꞌ fyɔ̀sì ɓyɛbbi lɛ̀ lwi ɓyɛbbi, son, kpæmmênì mɛꞌ ɓǎ ɓyin ci lwɛn kɛ nyinnìm shin nun, ɓyin ci tì kuꞌ lɛ̀ ɓwum hwæn.
Ɓɛênì lɛ̀ ǹdàli kwan hwæn.
Ɓyin keli M̀vɛ̀nnswæ̀b yì kwan hwæn.
Kwo fɛꞌ yǎ swum sɛ ci fɛꞌ ɓyin, yilênì M̀vɛ̀nnswæ̀b osɔ̀kɔ̀ꞌ, ntwiꞌ sɛ M̀vɛ̀nnswæ̀b yili lɛ ɓyin sukuꞌ cì li, ɓyin ɓɛ ton kɛ fyaꞌ Yesù Kristò nun.
Ɓa ɓyin ɗwɔꞌ M̀pùn Nsanmi mbyi,
shìkì ɓyin njilì tì kuꞌ ǹzæ̌ꞌ lɛꞌ yɛ M̀pùn Nsanmi tà ɓwum kɛ̌ kɛ ŋwum.
Cæsênì ywum kɛ kon nun, ɓyin ɓæn ye lwukea.
Ɓyin kɛsi nywi læ̀bbi lɛ̀ mɛ̀ paꞌ ɓyɛbbi nɛ hwæn.
M̀vɛ̀nnswæ̀b nun nɛꞌ nɛ ta ɓwiꞌ flɔa fɛ, à fyɔsì ɓyin sanmi ŋ̀gyìnmbɔꞌ, à ɓon ɓyin kɛ tǒn mwum shin nun hwæn, ɓǎ kwan sɛ ŋ̀gyìn nɛ Nyɛli nyɛꞌ Yesù Kristò ywìmɛ fyònnì nun, ɓɛ læ̀kì swum wɛ̀si ndɔꞌ cinni kɛ tòn shin nun.
M̀vɛ̀nnswæ̀b nɛ lon ɓyin yɛ̌ ywum màzwùm cǐ li, ntwiꞌ sɛ à tǎ ǹzæ̌ꞌ lɛꞌ yɛ nun tǎ lɛꞌ lwinnzi kwan hwæn wɛ̌ tà shɛ nun lɛꞌ.
Mɛ̀ ŋgyinni ɓyɛꞌ, kelênì tì kuꞌ M̀vɛ̀nnswæ̀b lɛ̀ mɛ̀ myin nyɛꞌ,
ɓyin hwæsi mɛ̀ ŋgyinni hwæn lwɛn.
Kɛ jin Nyɛli nyɛꞌ nun, mùn shɛ̀ ɓyin lɛ nzanŋgeànì ɗèwà sɛ kɛ swiꞌ mɛ ŋgyinni hwæn.
Kwɛ̀nnzǐ nlim Nyɛli nyɛꞌ Yesù Kristò ɓɛ lɛ̀ ɓyin.
<font color=teal>Ɗèwà She Mɛ Mɓì Sɛ Pɔ̂l Kɔe Lɛ̀ Ŋ̀kwìn Ɓwum Yesù Kristò Ye Tɛ̀sàlònikà</font>Mɛ̀ hwæsi Pɔ̂lMùn Pɔ̂l nɛ kɔi ɗèwà ton sɛ ɓwiꞌ lɛ̀ Sìlvɛ̂n lɛ̀ tì Tìmòtê. Ɓwiꞌ kɔi son lɛ̀ ɓyin ɓɛ ŋ̀kwìn ɓwum Mvɛ̀nnswæ̀b ɓye kɛ Tɛ̀sàlònikà, ɓyin ɓɛ kɛ fyaꞌ Ce nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò.
Ce M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì ɓyin, ɓɛ fɛ ɓyin flɔa.
Kyìtæ̀ꞌ sɛ M̀vɛ̀nnswæ̀b yɛ̌ lànnzìMɛ̀ ŋgyinni ɓyɛꞌ, à si ɓwiꞌ nywi dòlɛ̀ꞌ lɛ ɓwiꞌ yili M̀vɛ̀nnswæ̀b osɔ̀kɔ̀ꞌ yì kwan hwæn kɛ ntwiꞌ yin. À si swum lwɛn kɛ ncì yɛ ɓwiꞌ ta cì li yi nun ntwiꞌ ɓyin ta kɛ̀n mbyî lɛ̀ ǹɗwon Yesù, ɓyin konndì ɓwùlu yili kɛ nyinnìm shin nun ǹzwɔnzwɔ̀ꞌ.
Son sɛ ci, ɓwiꞌ ta nywi shelea kɛ mɛ nyenswæ̀b nun kɛ ntwiꞌ yin. Ɓwiꞌ ta nywi shelea li kɛ ntwiꞌ m̀bɔ̀kì nɛ ɓyin ɗyi kimmi kɛ mbyi nun, ɓyin konndì zwùm tɛ̀li lɛ̀ Yesù, kwo fɛꞌ she ɓyin ta mɛ̀ vɛ̀nɛ̀ꞌ yɛnni mèan si.
Ywum màzwùm hwæn li ta lìsàꞌ lɛ kyìtæ̌ꞌ Mvɛ̀nnswæ̀b yɛ ɓɛ kyìtæ̌ꞌ she ŋ̀kæ̀mŋkæm. Ntwiꞌ m̀fyimnzi yɛ ɓyin ta fyimnzi yi yɛ cì ɓyin ɓɛ ɓwum ɓɛ woli kim ɓɛ ɗun kɛ ywɔꞌ Mvɛ̀nnswæ̀b nun. Ɓyin ta vɛ̀nɛ̀ꞌ yɛnni li kɛ ntwiꞌ ywɔꞌ màzwùm.
À yɛ̌ tì ɓwiꞌ flɔa fɛ ɓwiꞌ lɛ̀ ɓyin m̀ban, kwan sɛ Nyɛli nyɛꞌ Yesù Kristò ywìmɛ kyìlì ŋ̀waì yɛ kɛ ɗɛb, à ɓɛ̀n lɛ̀ mɛ̀ cikpuꞌ kimmɔa ɓyon kɛ nyè.
Win nyɛli ndɔꞌ yɛ nun ɓɛ ke. Li, à yɛ̌ ǹjì wìnni kɛ nywi ɓwum ɓɛ lìmmi kan M̀vɛ̀nnswæ̀b, ɓye tà ka Ǹtwum Lwɛn Nyɛli nyɛꞌ Yesù Kristò yili.
À yɛ̌ ɓon mɛ̀ kæ̀ꞌ lànnzi lɛ ɓɛ ɓwuâ ŋ̀gyìnmbɔꞌ, ɓɛ ɓa tî mɛꞌ Mvɛ̀nnswæ̀b yɛnni ɓe, shìkì ɓɛ yɛn ŋ̀kimmɔꞌ ntwu yon.
Ywum màzwùm yɛ làn nywɔꞌ nɛ Yesù Kristò ywìmɛ ɓɛ̀n lɛ̀ nun cinni ǹtwu kɛ fyaꞌ ɓwum ɓyon. Ɓwum Yesù hwæn yɛ nun mɛ̀ kpaꞌ nànnzea. Nywɔꞌ màzwǔm, ɓyin yɛ kuꞌ ɓɛ nlim, ntwiꞌ sɛ ɓyin yilâ ǹzæ̌ꞌ lɛꞌ yɛꞌ.
Son sɛ ci ɓwiꞌ ta M̀vɛ̀nnswæ̀b keli kwan hwæn kɛ mɛ myin nyin nun, ɓǎ M̀vɛ̀nnswæ̀b fyɔsì ɓyin wɛ̌ ɓwum ɓye woli kim ɓɛ cinni ǹzison she nun loen ɓyin nun. Ɓwiꞌ ta tî nun swulea lɛ à kpaꞌ ɓyin lɛ̀ ŋ̀kimmɔꞌ yon, à cì ɓyin lwinnzi lwɛn nɛ ɓyin ta ɓàkǎꞌ ncì, kònndì lɛ̀ mɛ̀ she nɛ ɓyin tǎ cì ntwiꞌ sɛ ɓyin ta Yesù ɗwon.
Li, ɓɛ yɛ jin Nyɛli nyɛꞌ Yesù twuli kɛ ntwiꞌ yin, ɓyin cinni tì kuꞌ ǹtwu fyaꞌ yon. Ywum màzwùm yɛ lànnzì li ntwiꞌ sɛ M̀vɛ̀nnswæ̀b nyɛꞌ ɓon lɛ̀ Nyɛli nyɛꞌ Yesù Kristò ta kwɛ̀nnzǐ nlim ywo lɛ̀ ɓwiꞌ.
Ci-ɓyìnnì Mvɛ̀nnswæ̀b nɛ yɛ̌ sɛti ɓɛ̀n lɛ̀ Yesǔ kà ɓɛ̌nKɛ lɛꞌ sɛ yɛn m̀ɓɛ̌n Nyɛli nyɛꞌ Yesù nun, lɛ̀ ǹswɔli yɛ ɓwiꞌ yɛ swɔli kɛ mɛ kwù ɓyon nji, mɛ̀ ŋgyinni ɓyɛꞌ, ɓwiꞌ swulaꞌ ɓyin
lɛ ɓa kì ɓyin hwumnzi ɓyin nɛꞌ kɛ paꞌ tòn shin nun, shìkì yi kwɛn ɓyin lɛ̀ she ɓyindɔꞌ ta shɛ̀ lɛ ŋ̀gyìn mɓɛ̌n Nyɛli nyɛꞌ wòlâ. Shindɔꞌ ɓɛ shɛâ ɓyin lɛ M̀pùn Nsanmi kwàsâ ɓwiꞌ ŋ̀gyìn màzwùm, kɛ̀ shindɔꞌ ɓɛ shɛâ ɓyin lɛ ɓwiꞌ ɓɛ shɛe son lɛ̀ ŋwum, kɛ̀ shindɔꞌ ɓwiꞌ ɓɛ kɔe son kɛ ɗèwà nun.
Kwo fɛꞌ kɛ yà mbyi nun, ɓa ɓyin ɗonnzi mwum ndɔꞌ pɔkaꞌ ɓyin. Ntwiꞌ sɛ ŋ̀gyìn màzwùm ɓǎ wòli han kwan sɛ ɓwum mèan yɛ̌ M̀vɛ̀nnswæ̀b ɓyìnnzi, lɛ̀ ci-ɓyìnnì Mvɛ̀nnswæ̀b ndwun yɛ̌ kwan kɛ pisean, nun nɛ ywìmɛ ɓwu kɛ win twun nun kwan mmlɔ̀kàꞌ ŋgyɔ̂ꞌ wan nun.
Mwum màzwùm ɓǎ yili lɛ ɓwum mwumnzi swum ndɔꞌ, shìkì ɓɛ mwumnzi kuꞌ M̀vɛ̀nnswæ̀b. À yɛ̌ nun nɛꞌ twɛli wɛ̌ ci-zwiꞌ ywum hwæn pæꞌ. À ywìmɛ kɛ̌n ɗun kɛ nyenswæ̀b ndwun, à ɓæn cǐ tòn she zwimbyiꞌ, à twɛꞌ nun nɛꞌ wɛ̌ M̀vɛ̀nnswæ̀b.
Ǹlim fyeâ ɓyin lɛ̀ she mùn shɛ̀e ɓyin ywum màzwùm kwan sɛ ɓwiꞌ ɓe lɛ̀ ɓyin m̀ban?
Son, swum ndɔꞌ si kwe she ta ywum màzwùm kænni lɛ ɓa yi lannzì jenɛ. Ɓyin nɛꞌ, ɓyin limmi swum màzwùm. Son sɛ ci ci-ɓyìnnì Mvɛ̀nnswæ̀b ndwun ni yɛ̌ ɓɛ̀n kɛ kwan sɛ ɓɛ tan nun.
Ɓwiꞌ yɛnnâ lɛ ɓyɛbbi lùâ cìcì hwæn. Ɓwiꞌ limmi son li ntwiꞌ sɛ M̀vɛ̀nnswæ̀b nɛ ta ɓwiꞌ son kwàsi. Son, ywum yɛ mùn sannzi ɓyin yi ɓa pwæ̀ti lànnzì. Sɛ yili lɛ M̀vɛ̀nnswæ̀b sɛti swum sɛ tǎ ci-ɓyìnnì ni mbyi kænni pæ̀li.
Kɛ nyě yi, ci-ɓyìnnì ni yɛ̌ kwan kɛ pisean. Nun nɛ Nyɛli nyɛꞌ Yesù yɛ̌ wu lɛ̀ m̀pùn lɛꞌ yon, à mlɔ̀sì nun kwan sɛ nun yɛ̌ ɓɛ̀n kɛ ŋwanni twun shon nun.
Kwan sɛ ci-ɓyìnnì Mvɛ̀nnswæ̀b ni yɛ̌ ɓɛ̀n lɛ̀ ŋ̀kimmɔꞌ Satæ̀n kɛ fyaꞌ, à yɛ̌ mɛ̀ paꞌ yì hìlea kyikyi cǐ, kònndì lɛ̀ yì kìkeàn mɛ mɓwɛ̀ꞌ.
À yɛ̌ fyi nyè mɛ mbyi mèan kɛ ncǐ ɓyɛbbi nun ɓǎ nun pɔkaꞌ ɓwum ɓye yɛ ɓwu. Ɓɛ yɛ ɓwu li ntwiꞌ sɛ ɓon yili kan lɛŋkæ̀m, ɓɛ yè kan son kɛ mɛ nlim nun, ɓon læ̀kì swæꞌ. Ɓɛ yilê son, M̀vɛ̀nnswæ̌b swætê ɓon.
Li nɛ ci M̀vɛ̀nnswæ̀b fyi ŋ̀kimmɔꞌ mɛ mɓwɛ̀ꞌ ndɔꞌ kɛ mɛ nlim nyan nun ɓǎ ɓɛ yili swum she ɓa zuꞌ.
Li, ɓwum ɓye yile kǎn lɛŋkæ̀m, son, ɓɛ ta ɓyɛbbi ndwæli, kyìtæ̌ꞌ Mvɛ̀nnswæ̀b yɛ ɓon ɓænni.
M̀vɛ̀nnswæ̀b yæ̀nne ɓyin ɓǎ ɓyin swæꞌMɛ̀ ŋgyinni ɓyɛꞌ, à si ɓwiꞌ nywi dòlɛ̀ꞌ lɛ ɓwiꞌ yili M̀vɛ̀nnswæ̀b osɔ̀kɔ̀ꞌ yì kwan hwæn kɛ ntwiꞌ yin, ɓyin ɓɛ Nyɛli nyɛꞌ yili. Ntwiꞌ sɛ M̀vɛ̀nnswæ̀b yæ̀nne ɓyin kɛ nɗunmi nun lɛ̀ ɓyin swæꞌ kɛ nyè yɛ M̀pùn Nsanmi kɛ̀â ɓyin kɛ fyaꞌ Mvɛ̀nnswæ̀b. Ɓyin swæꞌ kuꞌ kɛ nyè yɛ ɓyin kɛ mwù kɛ mbyi lɛŋkæ̀m nun.
M̀vɛ̀nnswæ̀b lon ɓyin lɛ ɓyin cinni ǹswæti màzwùm kwan sɛ ɓyin yeâ Ǹtwum Lwɛn yɛ ɓwiꞌ ɓe ɓyin shɛ̌. À cìe li ɓǎ ɓyin cinni ǹtwu kɛ nywi Nyɛli nyɛꞌ Yesù Kristò.
Li, mɛ̀ ŋgyinni ɓyɛꞌ, ɗyiênì kimmi, ɓyin ɓæn ywum yɛ ɓwiꞌ lisea ɓyin kɛ mɛ nlim nyin nun, ywum yɛ ɓwiꞌ ɓe ɓyin shɛ̌ zwozwô, kònndì lɛ̀ ye ɓwiꞌ kɔe ɓyin kɛ ɗèwà nun.
<sup>(16-17)</sup> Ŋ̀keli yɛꞌ yi lɛ: Nun nɛꞌ Nyɛli nyɛꞌ Yesù Kristò ɓon lɛ̀ Ce nyɛꞌ M̀vɛ̀nnswæ̀b nɛ yili ɓwiꞌ, ɓɛ kimnzì ɓyin mɛ̀ nlim kɛ zwum, ɓɛ fɛ tì ɓyin ŋ̀kimmɔa yɛ ɓyin yɛ ywum lwukea cǐ kwan hwæn, ɓyin konndì mɛ̀ nzæ̌ꞌ lɛꞌ lwukea shɛ̌. M̀vɛ̀nnswæ̀b tà ɓwiꞌ kimnzi mɛ nlim nun kɛ kwɛ̀nnzǐ nlim shon nun, à cì ɓwiꞌ ta zwùm tɛ̀li lɛ̀ nun kwan hwæn.
(-)
Kelênì M̀vɛ̀nnswæ̀bKɛ mmlɔ̀kàꞌ nzæ̌ꞌ lɛꞌ nun, mɛ̀ ŋgyinni ɓyɛꞌ, kelênì M̀vɛ̀nnswæ̀b kɛ ntwiꞌ yɛꞌ, ɓǎ ǹzæ̌ꞌ lɛꞌ Nyɛli nyɛꞌ kɛn mbyimbyî lɛ̀ kim, ɓwum mwumnzi yon wɛ̌ tà shɛ ɓyin cie kuꞌ kɛ nyinnìm shin nun.
Kelênì tì kuꞌ ɓǎ ɓwiꞌ nywælì tì kuꞌ kɛ fyaꞌ ɓwum nyenea, ntwiꞌ sɛ ɓwum hwæn ɓɛ ɗwon kan Yesù Kristò.
Son, Nyɛli nyɛꞌ ni mwum nɛ tǎ swum sɛ nun lɛli lwinnzi. À yɛ̌ ɓyin cǐ ɓyin ɗyi kimmi, à kànnzì ɓyin lɛ̀ Satæ̌n cì kan ɓyin ɓyɛbbi ndɔꞌ.
Nyɛli nyɛꞌ cì ɓwiꞌ ǹlìmmì kɛ nywi yin lɛ ywum yɛ ɓwiꞌ shɛâ ɓyin hwæn, ɓyin ta yon cǐ, ɓyin yɛ tì kònndi kɛ̀n mbyî lɛ̀ ǹcǐ màzwùm.
Nyɛli nyɛꞌ ɗyili ɓyin mɛ̀ nlim ɓǎ ɓyin limmì m̀bɔ̀kì nɛ M̀vɛ̀nnswæ̀b tǎ ɓwum yili, à cì ɓyin ɓæn tì kuꞌ ǹlim wɛ̌ tà shɛ Kristò ɓænne.
Sɛ yili lɛ mwum hwæn ci sheMɛ̀ ŋgyinni ɓyɛꞌ, kɛ jin Nyɛli nyɛꞌ Yesù Kristò nun, ɓwiꞌ shɛ ɓyin lɛ: Ɓa ɓyin kɛn ɓon lɛ̀ mɛ̀ ŋgyinni ɓye mɛ̀ ci-ɓwæꞌ, ɓon ɓɛ tà ka swum sɛ ɓwiꞌ lisaꞌ ɓyin ywo.
Ɓwiꞌ ɓe kǎn yili lɛ mwum ndɔꞌ fɛ ɓwiꞌ ji ɗinɗin, son, ɓwiꞌ ɓe she cǐ, han mɛ̀ ɗùsì kwan ɓwiꞌ kɛ swiꞌ. Kpòn lɛ̀ nywɔꞌ ɓwiꞌ ɓe hwum lɛ̀ ǹcǐ she lɛ̀ ɓwiꞌ læ̀kì ɓyin hwumnzi lɛ̀ ǹɗì yɛꞌ.
Ɓwiꞌ ɓe kǎn cì li ntwiꞌ sɛ ɓwiꞌ cinne kǎn ŋ̀kimmɔꞌ nyě swum ndɔꞌ kɛ fyaꞌ yin ɗin, son, ɓwiꞌ ɓe cì li ɓǎ ɓwiꞌ lisàꞌ ɓyin m̀bɔ̀kì nɛ ɓyin yɛ ɗwon.
Kwan sɛ ɓwiꞌ ɓe kɛ cì shin, ɓwiꞌ ɓe ɓyin ndɛb ton yɛ lɛbbi lɛ: Mwum nɛ yili kan nun ci she, ɓa à ji ji fyaꞌ yin.
Ɓwiꞌ lɛꞌ ǹzæ̌ꞌ lɛꞌ yi li, ntwiꞌ sɛ ɓwiꞌ ywɔꞌ lɛ ɓyindɔꞌ ɓi kɛ nyinnìm shin nun ɓye ta suꞌ yòn kɛ myi ɗin, shìkì ɓɛ cinni mwǔ she yɛ ɓon yɛ cì. Sukuꞌ shɛ m̀kpæ̀m ɓa yon, à fyæ̀mmi yon kɛ mbɛꞌ.
Kɛ jin Nyɛli nyɛꞌ Yesù Kristò nun, ɓwiꞌ shɛ lɛ̀ ɓwum màzwùm lɛ ɓɛ ci she lɛ̀ ǹlim pyǐ, ɓǎ ɓon cinni swum sɛ ɓon yɛ ɓon nɛꞌ ɗǐ nun.
Ti lɛ̀ ɓyin mɛ̀ ŋgyinni ɓyɛꞌ, ɓa ɓyin ɓwæti mwù lɛ̀ ǹcǐ lwɛn.
Ɓɛshɛ mwum ndɔꞌ shì mwù kɛ̌ kɛ nzæ̌ꞌ lɛꞌ yɛ ɓwiꞌ ta ɓyin shɛ̌ kɛ ɗèwà sɛ nun, cɛênì nun lwɛn, ɓa ɓyin ɓæti mɛ̀ kwǔ kɛ̀n lɛ̀ nun m̀ban. Li, kwɛ̀nnjin yɛ nun ɓænni.
Kɛ kwan màzwùm nun, ɓa ɓyin cɛ nun wɛ̌ ci-ɓyìnnì, son, lɛbbênì nun ndɛb wɛ̌ ŋgyinni nyin.
Ǹzæ̌ꞌ lɛꞌ ye m̀mlɔ̀kàꞌNun nɛꞌ Nyɛli nyɛꞌ nɛ tà ɓwiꞌ flɔa fɛ, à fɛ ɓyin flɔa kɛ mɛ mbyi hwæn nun kwan hwæn. Nyɛli nyɛꞌ ton lɛ̀ ɓyin, ɓyin hwæn.
Mùn Pɔ̂l, mùn nɛ kɔi ɓyin mɛ̀ hwæsi ɓɛ lɛ̀ fyàꞌ yɛ̂m. M̀bɔ̀kì nɛ tǎ lìsàꞌ lɛ yì ɗèwà yɛ̂m yɛ nɛ. Li nɛ fyàꞌ ŋgɔꞌ yɛ̂m ton.
Kwɛ̀nnzǐ nlim Nyɛli nyɛꞌ Yesù Kristò ɓɛ lɛ̀ ɓyin, ɓyin hwæn.
<font color=teal>Ɗèwà She Zwimbyiꞌ Sɛ Pɔ̂l Kɔe Lɛ̀ Tìmòtê</font>Mùn Pɔ̂l, ci-ntwum Yesù Kristò nɛ ta wu ɗèwà ton sɛ kɔi. M̀vɛ̀nnswæ̀b nɛ swæti ɓwiꞌ, nun ɓon lɛ̀ Yesù Kristò nɛ yɛ̌ ɓwiꞌ swum sɛ ɓwiꞌ ta ɓònŋgàꞌ lwinnzi; ɓon ɓɛ kɛ mûn lɛ mùn ɓɛ ci-she nyan.
Mùn tà son kɔi lɛ̀ wù Tìmòtê, wù nɛ mwɛn nyɛ̀m nyɛ̌ ŋ̀kæ̀mŋkæm ntwiꞌ sɛ ɓwiꞌ cinni kɛ̌ nlim fɔꞌ ɓwiꞌ lɛ̀ wù. Ce nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì wù, ɓɛ ywɔꞌ kwɛ̀nnzǐ nlim lɛ̀ wù, ɓɛ fɛ wù flɔa.
Cǐ kon lɛ̀ ɓwum ɓye ta ǹzæ̌ꞌ lɛꞌ pwìnpwìn lìseaKwan sɛ ɓe lɛ̀ mùn kɛ̀nmɛ kɛ Màsèdwân, mùn shɛ̀e wù lɛ wù ton kɛ Èfɛ̂zɛ̀, ɓǎ wù yæmnzi mɛ̀ ci-nlìsàꞌ nzæ̌ꞌ lɛꞌ pwìnpwìn ɓye ta ɓwum pɔkea. Mùn kònndimɛ tì lɔꞌ wù swum fɔꞌ shɛ̌ jenɛ.
Shɛ̌ mɛ̀ ci-nlìsàꞌ ɓi lɛ ɓa ɓɛ kɛ mɛ̀ mɓàkàꞌ kɛ mɛ pwìn nzæ̌ꞌ lɛꞌ kɛ nywi mɛ mbibea ɓyan lɛ̀ kɛ nywi mɛ̀ tan ɓɛ ɓe mbyî nun hwæn. Wù shɛ̀ ɓon lɛ ɓɛ ɗonnzi ywum màzwùm ntwiꞌ sɛ yɛ ta cì ŋ̀kwùm ŋgyi ɓɛ kɛ mɛ nyinnìm ɓwum nun, yɛ tà ka ɓwum kpea lɛ̀ ɓɛ limmì swum sɛ ǹlim Mvɛ̀nnswæ̀b ta ɗyi nlim. Swum màzwùm, ɓwiꞌ woli ɓwiꞌ limmi son ɓɛshɛ ɓwiꞌ ta ǹlim ɗyili nywi Mvɛ̀nnswæ̀b.
Mwǔ lɛꞌ ton sɛ yi lɛ, mwum yili lwikwæ̌n lɛ̀ seansean nyili yɛ ta waꞌ kɛ nlim nun, à cinni ǹlìmmǐ ncì ywum lwukea lɛ̀ ǹɗyili nlim ŋkæ̀mŋkæm.
Kɛ nyònnzǐ nyè yɛ ɓyindɔꞌ yonnzâ lɛ̀ mbyi nlwɛn màzwùm, ɓɛ ɓwuâ kɛ mɛ lɛꞌ mpwìnpwìn nɛ ɓon ta lɛli nun.
Ɓɛ ta yili lɛ̀ ɓon lisàꞌ mɛ̀ lwuǎ Mvɛ̀nnswæ̀b, ɓɛ ta ɓæn lɛ̀ kim, son, ɓɛ tà ka ywɔti swum sɛ ɓɛ ta lìsàꞌ.
Ɓwiꞌ limmi lɛ mɛ̀ lwuǎ Mvɛ̀nnswæ̀b ɓi swum lwɛn, ɓɛshɛ mwum ɓæn ɓon lwɛn.
Son, ɓwiꞌ limmì lɛ M̀vɛ̀nnswæ̌b kɛ̀ kan lwuà lɛ̀ ntwiꞌ ɓwum lwukea; à kɛ̀ nun lɛ̀ ntwiꞌ ɓwum ɓye ta nun gwànnzi, ɓye ta nun ǹyè yònnzi, ɓɛ ɓyinnɔ̀ꞌ lɛꞌ shon, ɓwum ɓye tà ka nun mwumnzi, ɓye mɛ̀ nlim nyan ni nyenea, shìkì ɓɛ ɓɛ kuꞌ sanmi kɛ swiꞌ shon. À konndì tì lwuà kɛ̌ lɛ̀ mɛ̀ ci-ŋwu ɓwum, ɓye ta mɛ̀ ce ɓyan wu, ɓɛ wu mɛ̀ mon ɓyan,
ɓwum ɓye ta ǹlàꞌ ywi, ɓye shɛ ɓwùlu mɛ̀ ɗwɛb wɛ̌ mɛ̀ yib ɓyan, mɛ̀ ci-ŋkyì ɓwum, mɛ̀ ci-nshɛ̀ mɛ mɓwɛ̌ꞌ, ɓye ta yì shìtàkwǔ gwætea ɗyi. Ywum ɓyibbɔa ndɔꞌ yi kwe yɛ ta ǹlìsàꞌ ywum yɛ ɗyi lwɛn gwànnzi, M̀vɛ̀nnswæ̀b kɛ̀ tì kuꞌ lwuà lɛ̀ yon.
Ywum yɛ mbyi nun yi kɛ Ntwum Lwɛn nun, ǹtwum yɛ cinni ǹtwu yɛ lan ɓwùlu mɛ̀ ntwum. Ǹtwum Lwɛn màzwùm yɛ M̀vɛ̀nnswæ̀b næ̀mnzi mùn fyaꞌ yi, yɛ wai kɛ cǐ shon, nun nɛ cinni ǹtwu.
Pɔ̂l tǎ Yesù Kristò osɔ̀kɔ̀ꞌ yili lɛ̀ ǹcǐ lwɛn yɛ nun cì nunMùn tǎ Nyɛli nyɛꞌ Yesù Kristò osɔ̀kɔ̀ꞌ yili lɛ̀ kim sɛ nun fɛ mun nywi kɛ ncǐ she shon nun. Mùn kònndì tì kuꞌ nun osɔ̀kɔ̀ꞌ yili m̀bɔ̀kì nɛ nun twɛꞌ mun lɛ̀ mwum nyɛ̌ wòli à cì she shon, à shɛâ mùn, à kɛ̀ mùn she shon nun.
Kwan sɛ ɓe mbyî, mùn ɓe jin shon ɓyɛbsi, mùn zæbsi tì ɓwum ɓyon, mùn kònndì tì nun sìmmɔa si. Kwo fɛꞌ li, M̀vɛ̀nnswæ̀b cinnâ kwɛ̀nnzǐ nlim lɛ̀ mùn, ntwiꞌ sɛ nun lìmmi lɛ mùn ɓe cì li kɛ njimmi nun, ntwiꞌ sɛ mǔn ɓe kǎn ǹlim kɛ̌ lɛ̀ nun, shìkì mùn lìmmì kuꞌ swum sɛ mùn ɓe cì.
Nyɛli nyɛꞌ lìseâ kwɛ̀nnzǐ nlim shon kɛ nywi yɛ̂m ǹzwɔnzwɔ̀ꞌ, à cìâ mùn kɛ̀ ǹlim kɛ nywi yon kwan hwæn, à cì tì mùn yili ɓwùlu kɛ mɓæti yɛ ɓwiꞌ ti ɓæti lɛ̀ Yesù Kristò.
Ǹzæ̀ꞌ lɛꞌ nɛ mùn yɛ̌ lɛꞌ nɛ ni ǹzæ̀ꞌ lɛꞌ ŋkæ̀mŋkæm; à ni ǹzæ̀ꞌ lɛꞌ nɛ yili lɛ mwum hwæn yê nun lwɛn, à kɛ̀ ǹlim lɛ̀ nun. Ǹzæ̀ꞌ lɛꞌ màzwùm ni lɛ, Yesù Kristò kìân ŋgyɔ̂ꞌ wan lɛ̀ nun swæti mɛ̀ ci-ncǐ ɓyɛbbi hwæn kɛ ncǐ ɓyɛbbi nun. Mùn nɛ tǎ lɛꞌ nɛ, mùn nɛ lan mɛ̀ ci-ncǐ ɓyɛbbi hwæn lɛ̀ ǹcǐ ɓyɛbbi.
Son sɛ ci kuꞌ, M̀vɛ̀nnswæ̀b ywɔâ kwɛ̀nnzǐ nlim lɛ̀ mùn. À cǐ li, ɓǎ nun lisàꞌ ɓwum lɛ nun ni ci-mɓæn nlim; à ɓæn ǹlim lɛ̀ mùn, mùn nɛ lǎn ɓwùlu mɛ̀ ci-ncǐ ɓyɛbbi hwæn. À cìe li, ɓǎ nun lisàꞌ m̀bɔ̀kì lɛ̀ ɓwum ɓye yɛ ǹlim kɛ̌ lɛ̀ nun, ɓɛ cinni ǹzison ɗwùmɗwùm.
Ǹtwu ɓɛ lɛ̀ M̀vɛ̀nnswæ̀b ɗwùmɗwùm nɛ tà ka ywi, nun nɛ suꞌ M̀vɛ̀nnswæ̀b m̀bɔꞌ, mwum tà ka nun yɛnni. Ǹtwu ɓɛ lɛ̀ nun ɗwùmɗwùm kwan hwæn. <font color=blue>Àmɛ̀n</font>.
Mwɛn nyɛ̀m Tìmòtê, mùn tà wu kònndi ndɛb fɔꞌ yɛ lɛbbi kɛ ŋwum fɔꞌ yɛ mɛ̀ ci-nlɛli kɛ ŋwum Mvɛ̀nnswæ̀b nun lɛle ǹdìkàꞌ ŋwê kɛ jin swû nun. Kyìbli kɛ ndɛb màzwùm nun, ɓǎ wù ɓɔli, wù ɗwi wì, wù kwan ŋ̀kimmi.
Ɓwum ɓî ndɔꞌ Èmènê ɓon lɛ̀ Àlèzândrɛ̀ ɓi kwe nyinnìm ɓwum màzwùm nun. Mùn fɛâ ɓon kɛ fyaꞌ Satæ̀n, ɓǎ ɓɛ limmì lɛ ŋ̀gwànnzì jin Mvɛ̀nnswæ̀b ɓa lwɛn.
Ndɛb yɛ kɛ nywi ŋkeliSwum zwimbyiꞌ sɛ mùn yili lɛ mwum sɛti cì, à si lɛ, à keli M̀vɛ̀nnswæ̀b kɛ mɛ myin ɓwum hwæn nun, à swulaꞌ nun kɛ mɛ mwù nyan nun, à yili nun osɔ̀kɔ̀ꞌ ntwiꞌ yan.
À keli lɛ̀ jin mɛ̀ myin mɛ mvɛ̌n klwɔkea, lɛ̀ mɛ̀ myin ɓwum ɓye mbyî hwæn ɓye cinni ŋ̀kimmɔꞌ kɛ mɛ ŋgyɔꞌ zwɛ̂m, ntwiꞌ ɓwiꞌ læ̀kì hwumni, lɛ̀ ɓwiꞌ toènnì flɔa, ɓwiꞌ ɓɛ kwan hwæn m̀ban lɛ̀ M̀vɛ̀nnswæ̀b, mɛ̀ kìkæ̀n nɛ ɓwiꞌ ta cì kwan hwæn ɓɛ nyɛ̌ ŋ̀kæ̀mŋkæm.
Swum sɛ woli sɛ ɓɛ myimmi kɛ swiꞌ Ci-nswæti nyɛꞌ M̀vɛ̀nnswæ̌b, à si.
M̀vɛ̀nnswæ̀b nɛ yili lɛ mwum hwæn swæꞌ, à lìmmi lɛŋkæ̀m.
M̀vɛ̀nnswæ̀b sukuꞌ m̀bɔꞌ, mwum nɛ ɓæti ti kuꞌ ɓwiꞌ lɛ̀ M̀vɛ̀nnswæ̀b suꞌ tì kuꞌ m̀bɔꞌ, à ni Yesù Kristò.
Nun nɛ fɛ nun nɛꞌ lɛ̀ nun swæti ɓwum hwæn. Li nɛ cie, kwan sɛ kwan wole, à lìsàꞌ lɛ M̀vɛ̀nnswæ̀b ni yili lɛ mwum hwæn swæꞌ.
Son sɛ mwǔ swum sɛ ci mùn ɓɛ ci-ntwum Mvɛ̀nnswæ̀b. À yæ̀nnâ mùn ɓǎ mùn lisàꞌ ywum ye kɛ lɛŋkæ̀m nun lɛ̀ ɓwum ɓye ɓa mɛ̀ Yudà, lɛ̀ ɓɛ kɛ ǹlim lɛ̀ nun. Lɛꞌ sɛ mùn tǎ wù shɛ̀ sɛ, mɛ̀ mɓwɛ̌ꞌ yɛ ɓan, lɛŋkæ̀m sɛ.
Li nɛ mùn yili lɛ kɛ cìcì hwæn, ɓwum hwæn keli M̀vɛ̀nnswæ̀b. Ɓɛ yɛ nun keli, ɓɛ keli nun lɛ̀ ǹlim fɔꞌ. Ɓa ɓɛ nyenaꞌ ǹlim, shìkì ɓɛ klwikaꞌ kuꞌ mɛ̀ lɛꞌ ɓon lɛ̀ ɓwùlu.
Ti lɛ̀ mbyi mɛ̀ yib, mùn yili lɛ ɓɛ swi mɛ̀ plè wɛ̌ tà shɛ mwum tǎ plè swǐ kɛ ŋkyìblì zwɛ̂m, ɓa ɓɛ ɓɛ mɛ̀ ci-nshelaꞌ nywi. Mwù hwæn, ɓa ɓɛ twæꞌ yon lɛ̀ mɛ̀ mɛꞌ ɓwum hwæn swi ɓon nywi, shìkì ɓɛ kɛ ywum nyànŋgaꞌ ye lǒn mèan kɛ nywi, lɛ̀ mɛ̀ plè ɓye lǒn mèan.
Lwu sɛ yili lɛ ɓɛ lwu, à si she ncìkàꞌ mɛ lɛꞌ nlwukea. Son sɛ lwu mlib nɛ tǎ shɛ̀ lɛ nun tǎ M̀vɛ̀nnswæ̀b mwumnzi.
Kwan sɛ mɛ̀ yib ta ywum yusea kɛ nyenswæ̌b, sɛ yili lɛ ɓɛ ton kàkaꞌ, ɓɛ ywɔꞌ ŋwum mwum nyɛ̌ tà ɓon ywum lìsea.
Mǔn yili kan lɛ mɛ̀ yib ɗyi kɛ swiꞌ mɛ ɗwɛb, ɓɛ ta mɛ̀ ɗwɛb ywum lìsea. Ɓa ɓɛ lwum ŋ̀kimmɔꞌ cinni nywi mɛ ɗwɛb, ɓɛ ton kàkaꞌ.
Ntwiꞌ kwan sɛ M̀vɛ̀nnswæ̀b fɔ̀e mwum, ǹɗwɛb nɛ nun sɛte fɔ̀ꞌ, ǎ kà fɔ̌ꞌ m̀lib ɓe.
Mbyi ndɔꞌ kònndì tì kuꞌ ɓɛ lɛ: Adæ̀m nɛ nywun pɔkae kǎn, son, m̀lib nɛ nun pɔkae. Li, m̀lib nɛ fyinnze ŋwum Mvɛ̀nnswæ̀b.
Kwo fɛꞌ she m̀lib nɛ fyinnze ŋwum Mvɛ̀nnswæ̀b si, mɛ̀ yib yɛ ɓwɛn ye, li, M̀vɛ̀nnswæ̀b yɛ̌ ɓon swæti, ɓɛshɛ ɓon ta mwù kɛ̌ kwan hwæn lɛ̀ nun, ɓɛ ɓɛ tì ɓwum ɓye ta ɓwùlu yili, ɓɛ konndì ɓɛ ɓwum sanmea kɛ swiꞌ Mvɛ̀nnswæ̀b. Ɓa ɓɛ ɓɛ mɛ̀ ci-nshelaꞌ nywi.
Ɓwumŋkæ̀m ŋkwìn ɓwum Mvɛ̀nnswæ̀bǸzæ̀ꞌ lɛꞌ nɛ ni nun nɛꞌ ǹzæ̀ꞌ lɛꞌ. À ni lɛ: Mwum nɛ yili lɛ nun ɓɛ mwumŋkæ̀m ŋkwìn ɓwum Mvɛ̀nnswæ̀b nun, she lwɛn sɛ nun ta kæb.
A yili kan lɛ mwumŋkæ̀m nɛ ŋkwìn ɓwum Mvɛ̀nnswæ̀b nun ɓɛ lɛ̀ lɛꞌ ɓyɛbbi ndɔꞌ nywi. À ɓɛ mwum nɛ cinni m̀lib m̀bɔꞌ, ɓa à kɛ̀ mwù kɛ lɛꞌ ŋkan nun, à ɓɛ mwum nɛ tǎ ywum hwæn cǐ kɛ mbyi nun. Mɛ̀ kìkæ̀n nyon ɓɛ nyɛ̌ ǹlwukea. À ɓɛ ci-nyè mɛ kyìn kɛ ɗwon nyon, à ɓɛ tì mwum nɛ wòli à lìsàꞌ ɓwum ywum.
Ɓa à ɓɛ son ɓæ̀ꞌ, shìkì à ɓɛ kuꞌ ci-ŋkæb lɛꞌ, son, à ɓɛ m̀flɔa. Ɓa à ɓɛ kuꞌ ci-ŋklwìkàꞌ mɛ lɛꞌ, shìkì à ɓɛ mwum nɛ lòn shɛâ ǹlim.
Sɛ yili ti kuꞌ lɛ à limmì m̀ɓæn ɓwum ɓyon, ɓwɛn ɓyon ɓɛ ywɔli, ɓɛ mwumnzi nun.
Ntwiꞌ mwum shì m̀ɓæn ɓwum ɓyon lìmmi, ǎ wòli kan à ɓæn ŋ̀kwìn ɓwum Mvɛ̀nnswæ̀b.
Mwum nɛ kɛ nywæb kɛ lɛꞌ-Nswæ̀b nun, sɛ yili kan lɛ à ɓɛ mwumŋkæ̀m ŋkwìn ɓwum Mvɛ̀nnswæ̀b. Ntwiꞌ shindɔꞌ, à yɛ̌ ɗunmi nywi shelea. Li, kyìtæ̀ꞌ yɛ nun ɓænni wɛ̌ tà shɛ sɛ ɓænne Satæ̀n.
Sɛ yili ti kuꞌ lɛ mwum nyɛ̌ wù yɛ̌ kɛ̀ cinni ŋ̀kyìblì kɛ mɛ mɛꞌ ɓwum hwæn. Li, ɓɛ ɓa swum sɛ ɓɛ yɛ nun shɔ̀lea nun cinni, à cinni tì kuꞌ ŋ̀kimmɔꞌ nɗyi kimmi kɛ mɓwɛb yɛ Satæ̀n yɛ̌ nun ɓwɛbbi nun.
Mɛ̀ ci-ncǐ she kɛ nyinnǐm ŋkwìn ɓwum Mvɛ̀nnswæ̀b nunƁwum ɓye ta she cǐ kɛ ŋkwìn ɓwum Mvɛ̀nnswæ̀b nun, sɛ yili lɛ ɓɛ cinni kuꞌ mɛ̀ kìkæ̀n nlwukea wɛ̌ nyɛ̌ ɓwumŋkæ̀m ŋkwìn ɓwum Mvɛ̀nnswæ̀b. Ɓa ɓɛ cinni mɛ̀ ŋwum mɓì-mɓì. Ɓa ɓɛ nwi ŋ̀kan ǹzwɔnzwɔ̀ꞌ, shìkì ɓɛ ɓɛ ɓwum ɓye mɛ̀ ci-ŋkwɛ̀b kɛ mɛ lɛꞌ lòn nun.
Ɓɛ kɛ ǹlim lɛ̀ swum sɛ M̀vɛ̀nnswæ̀b kwàsi ɓwiꞌ, ɓɛ ɓæn son lɛ̀ ǹlim fɔꞌ.
Sɛ yili lɛ, lɛ̀ ɓyin kà kɛ̌ ci-she kɛ ŋkwìn ɓwum Mvɛ̀nnswæ̀b nun, ɓyin sɛti fɛꞌ nun kɛ̀nnzi kɛ mɛ kìkæ̀n nyon nun. Kwan sɛ ɓyin yɛnnâ lɛ ǎ cinni kan mɛ̀ kìkæ̀n mɓyibbɔa, lɛ̀ ɓyin kà kɛ̌ nun kɛ nyinnǐm ŋkwìn ɓwum Mvɛ̀nnswæ̀b nun, à cì she.
Sɛ yili ti kuꞌ lɛ mɛ̀ yib ɓyan cinni m̀bɔ̀kì tòn nyɛ̌ ǹlwɛn, ɓa ɓɛ hwæb ɓwùlu, shìkì ɓɛ kɛ kuꞌ mwù kɛ lɛꞌ ŋkan nun. Ɓɛ ɓɛ kwan hwæn lwinni kɛ mɛ lɛꞌ nyan nun.
Mwum nɛ sukuꞌ m̀lib m̀bɔꞌ cinni nɛ woli à cì she kɛ nyinnǐm ŋkwìn ɓwum Mvɛ̀nnswæ̀b nun. À ɓɛ mwum nɛ tǎ ɓwɛn ɓyon ɓænni lwɛn, lɛ̀ ɓwum ɓyon nun hwæn.
Ci-she Mvɛ̀nnswæ̀b nɛ tǎ she cǐ kɛ ŋkwìn ɓwum Mvɛ̀nnswæ̀b nun lwɛn, à yɛ̌ ɓɛ mwum ŋkæ̀mŋkæm kɛ mɛꞌ ŋkwìn ɓwum màzwùm nun. À yɛ̌ lɛli mwù zwô kɛ nywi ywum yɛ ɓwiꞌ ta ɗwon kɛ mbyi Yesù Kristò nun kɛ mɓæti yɛ ɓwiꞌ ti ɓæti lɛ̀ nun.
mùn nɛ shi fɛꞌ pwæ̀ti ɓɛ̌n, ɓǎ wù limmì wɛ̌ tà shɛ sɛ yili lɛ ɗwòn Mvɛ̀nnswæ̀b ton. Ɗwòn màzwùm ni ŋ̀kwìn ɓwum Mvɛ̀nnswæ̀b, M̀vɛ̀nnswæ̀b nyɛ̌ tà ka ywi. Ŋ̀kwìn ɓwum màzwùm yɛ ta lɛŋkæ̀m ɓænni wɛ̌ tà shɛ ǹshimmbyiꞌ ta nye ɗɔ̀a.
Swum ŋkæ̀mŋkæm sɛ ɓe gwùmni sɛ M̀vɛ̀nnswæ̀b kwàsâ ɓwiꞌ kɛ nywi paꞌ nɗwon sɛ mwum wòli à ɗwon nun, à si swum twun ǹzwɔnzwɔ̀ꞌ. Swum màzwùm si kɛ nywi Yesù Kristò. A si lɛ:À fyònne mwum lɛ̀ ǹnywùn kɛ mwu wɛ̌ ɓwiꞌ ɓɛ ŋgyɔ̂ꞌ wan.M̀pùn Nsanmi tà ɓwiꞌ lìsea lɛ à ni ǹsanmi,mɛ̀ cikpuꞌ Mvɛ̀nnswæ̀b ɓye ɗɛb yɛnnâ nun.Ɓwum sannzâ ǹzæ̌ꞌ lɛꞌ yon yì cìcì hwæn.Ɓwum mèan ɗin ndɔꞌ kɛ ŋgyɔ̂ꞌ wan nun ɗyilâ ǹlim kɛ nywi yon.M̀vɛ̀nnswæ̀b nànnzâ nun kɛ zwô kɛ cìcǐ twun shon.
Ɓwum ɓye ta ywum yɛ ɓa mbyi nun lìseaM̀pùn Nsanmi shɛ̀ ɓwiꞌ seansean lɛ: Kwan sɛ ŋgyɔ̂ꞌ wan yɛ̌ kwɛmmi lɛ̀ m̀mlɔ̌ꞌ, ɓyindɔꞌ lɛ̀ ɓwum yɛ mbyi Mvɛ̀nnswæ̀b ɗonnzi. Ɓɛ yɛ mɛ̀ mpùn mɓyibbɔa nɛ tà ɓon pɔkea mwumnzi. Ywum yɛ m̀pùn mɓyɛbbi tǎ lìsàꞌ, yon yɛ ɓon yɛ ɗwon.
Mɛ̀ ci-mɛ ŋwum mɓì-mɓì ɓɛ ta mɛ̀ mɓwɛ̀ꞌ shɛ̌, ɓon ɓɛ yɛ ɓon mbyi nlwɛn ɓwuli. Mɛ̀ ci-mɓwuli ɓwùlu ɓi tà ka tì ɓàkàꞌ lɛ̀ mɛ̀ lɛꞌ mɓyibbɔa nɛ ɓon ta cì.
Paꞌ ɓwum màzwùm, ɓon ɓɛ ta ndɛb lɛbbi lɛ ɓa ɓwum shɛ ɗæm. Ɓɛ konndì kuꞌ paꞌ ywum ji ndɔꞌ sæ̀li nun, lɛ yindɔꞌ ɓa lwukea lɛ mwum ji yon. Son, ti kɛ mbyi Mvɛ̀nnswæ̀b nun, kwan sɛ nun fɔ̀e ywum màzwǔm, à shɛ̀e lɛ ɓɛ ji yon. Ɓwum ɓye ta ǹlim ɗyili kɛ nywi Yesù Kristò, ɓye limmi swum sɛ ɗyi lɛŋkæ̀m, ɓɛshɛ ɓɛ ji yon, ɓe ɓɛ yilâ M̀vɛ̀nnswæ̀b osɔ̀kɔ̌ꞌ, lɛ̀ lɛꞌ ɓyɛbbi ndɔꞌ ɓa kwe nlim.
À si li ntwiꞌ ywum yɛ M̀vɛ̀nnswæ̀b fɔ̀ꞌ hwæn yi lwukea. Swum ndɔꞌ ɓa she mwum wòli à ɓyìnnɔ̌ꞌ, ɓɛshɛ lɛ̀ wǔ kà ji son, wù tǎ sɛti M̀vɛ̀nnswæ̀b osɔ̀kɔ̀ꞌ yili.
Swum ji ta lwu ntwiꞌ lɛꞌ Mvɛ̀nnswæ̀b ɓɛshɛ mwum sɛti nun keli, lɛ̀ ǎ kà ji.
Mwum nɛ mwum nyɛ̌ ɗyi ǹlwɛn kɛ she Yesù Kristò nunYwum ton yɛ hwæn, wù yɛ̌ yon lìsea lɛ̀ ŋ̀kwìn ɓwum Mvɛ̀nnswæ̀b. Li, wù yɛ̌ ɓɛ ci-she Yesù Kristò nyɛ̌ ǹlwɛn, wù kònndì ɓɛ ŋ̀kimmi kɛ mbyi Mvɛ̀nnswæ̀b nun, kɛ ntwiꞌ lɛꞌ shon sɛ wù tǎ mwù kɛ̌ lɛ̀ son, lɛ̀ tì kuꞌ ntwiꞌ ǹlìsǎꞌ lwɛn yɛ wù tǎ ɗwonnzi.
Ɓa wù ɗwonnzi mɛ̀ tan pwìnpwìn yɛ tà ka M̀vɛ̀nnswæ̀b ǹlim lwukea. M̀bɔ̀kì tòn nywù fyǒn kònndɔ̀ꞌ mbyimbyî wɛ̌ tà shɛ M̀vɛ̀nnswæ̀b yili.
Ɓɛshɛ mwum ndɔꞌ tǎ kwæꞌ nywi shon mɛ̀nndi lɛ̀ ŋ̀kimnzaꞌ, sɛ woli sɛ kpaꞌ nun kwækwæꞌ. Son, ɓɛshɛ mɛ̀ kìkæ̀n nyon ni wɛ̌ tà shɛ M̀vɛ̀nnswæ̀b yili, sɛ woli sɛ kpaꞌ nun, sɛ lan li, ntwiꞌ sɛ nun lìmmâ lɛ nun cinnâ ǹzison she nywæb jenɛ, ǹzison she yɛ ɓɛ kwe kwan hwæn shìkì sɛ ywi.
Ǹzæ̀ꞌ lɛꞌ tòn nɛ ni ǹzæ̀ꞌ lɛꞌ ŋkæ̀mŋkæm, à si lwɛn lɛ mwum ɓæn nun lɛ̀ ǹlim yon nun hwæn.
Kɛ ntwiꞌ màzwǔm, ɓwiꞌ ta ɓɔli, kwo fɛꞌ ywi, ɓwiꞌ ywi, ntwiꞌ sɛ ɓwiꞌ ta zwùm tɛ̀li lɛ̀ M̀vɛ̀nnswæ̀b nɛ tà ka ywi. Nun nɛ ɗyi Ci-nswæti ɓwum hwæn, làn lwi ni ǹswæti yɛ mwum nɛ tǎ ǹlim ɗyili kɛ nywi Yesù Kristò.
Shɛ̌ lɛ̀ mwum hwæn lɛ à ci ywum yɛ mùn tannzi yi hwæn.
Ɓa wù cì mwum ndɔꞌ njìlì wù ntwiꞌ wù ni m̀bìpàn, fyǒn ɓon m̀bɔ̀kì tòn nlwɛn lìsea kɛ nzæ̌ꞌ lɛꞌ yɛ wù tǎ lɛꞌ nun, kɛ mɛ kìkæ̀n nywù nun, kɛ nyili yɛ wù yili ɓwùlu nun, kònndì kɛ nɗyili nlim yɛ wù tǎ ɗyili nywi Mvɛ̀nnswæ̀b, lɛ̀ m̀bɔ̀kì tòn nsanmi nywù.
Ɓa wù ɓwæti mwù lɛ̀ ǹnzanŋgaꞌ ɗèwǎ Mvɛ̀nnswæ̀b kɛ swiꞌ ɓwum, fannzi ɓon, wù lìsàꞌ ɓon lɛꞌ-Nswæ̀b, han a kɛn ɓɛ̀n nywɔꞌ nɛ mùn yɛ̌ ɓɛ̀n.
Ɓa wù njìlì ŋ̀kimmɔꞌ yɛ M̀vɛ̀nnswæ̀b fɛâ wû yi. À fɛe wù yon kɛ fyaꞌ ɓwum ɓye ɓe mɛ̀ ci-nlɛli kɛ ŋwum yon nun, ɓon ɓɛ lɛle kɛ jin swû nun kwan sɛ ɓwumŋkæ̀m satae wù mɛ̀ fyàꞌ mwu.
Ywum yɛ wù yɛ̌ cì hwæn, à yi. Wu ywìmɛ yon cǐ, wù cì yon lɛ̀ ǹlim fɔꞌ, ɓǎ mwum hwæn yɛn wɛ̌ tà shɛ wù tǎ kɛ̀nnɔ̀ꞌ mbyî kɛ mbyi Mvɛ̀nnswæ̀b nun lwɛn.
Konni lɛ̀ m̀bɔ̀kì tòn nywù lwɛn, kònndì lɛ̀ ywum yɛ wù tǎ lìsàꞌ nun, wù ɓɛ kɛ nlim ŋ̀kimmi; ɓɛshɛ wu cì li, lɛ̀ wù yɛ̌ wǔ nɛꞌ swæti, wù swæti tì kuꞌ ɓwum ɓye yɛ lɛꞌ swû ɗwonnzi.
M̀bɔ̀kì tòn nɛ yili lɛ wù ton kɛ swiꞌ ɓwum Yesù KristòƁa wù nyɛnndi ǹɗwɛbshì, lɛli lɛ̀ nun kɛ ŋkwu pɛn nun, wù twɛꞌ nun wɛ̌ ce nywù. Wù cì tì kuꞌ lɛ̀ mɛ̀ mbìpàn mɛ ɗwɛb wɛ̌ swum sɛ wù wòli wù cì lɛ̀ mɛ̀ ŋgyinni ɓyû ɓye mɛ̀ ɗwɛb.
Wù twɛꞌ mɛ̀ yibshì wɛ̌ ɓon ɓɛ ye wû, wù cì tì kuꞌ lɛ̀ ɓye mɛ̀ mbìpàn mɛ yib wɛ̌ ɓon ɓi mɛ̀ ŋgyinni ɓyû ɓye mɛ̀ yib. Ǹlim ywû ɓɛ zwum sanmi lɛ̀ ɓon.
Mɛ̀ kwɛb mɛ̀ yib ɓye ɓa lɛ̀ ɓwum nun, mwumnzi ɓon.
Ɓɛshɛ ŋ̀kwɛb mlib ndɔꞌ cinni mwɛn, shindɔꞌ ǹdwì nɛ yon cinni, mwɛn màzwùm sɛti fɛꞌ yon fyàꞌ ɗwǐ nywi, wɛ̌ tà shɛ a yili lɛ ɓwɛn ci lɛ̀ ɓwum ɓyan. Sɛ lisaꞌ lɛ ɓɛ giti ɓwum ɓyan ɓye ye ɓon, wɛ̌ tà shɛ ɓɛ gite kuꞌ ɓon lɛ̀ ɓɛ kà klwɔkaꞌ. Ywum màzwùm yɛ li yi, yon yɛ ta M̀vɛ̀nnswæ̀b ǹlim lwukea.
Ŋ̀kwɛb mlib yɛ fɔsi lɔꞌ ghonni kyi, ye cinni kan mwum ndɔꞌ nyɛ̌ wòli à giti yon, yon yɛ ta zwùm tɛ̀li lɛ̀ M̀vɛ̀nnswæ̀b, yɛ ta nun keli kwan hwæn, kpòn lɛ̀ nywɔꞌ lɛ à kpaꞌ yon.
Son, ti lɛ̀ ŋ̀kwɛb mlib yɛ ta swum sɛ lwukaꞌ ǹlim yon cǐ, kwo fɛꞌ she à yi lɛ̀ mɛꞌ si, yɛ ti wɛ̌ yɛ ywiâ nun.
Lìsaꞌ ɓwum ywum ton yɛ, mwum ndɔꞌ læ̀kì ɓon kwɛ̀m nyɛnndi cinni nywi.
Ɓɛshɛ mwum ndɔꞌ shì ɓwum ɓyon nɛꞌ giti, a lan lɔꞌ ɗyě ɓye ta tòn ɗwon nyon, lɛ̀ à ɓyìnnɔâ mbyi Mvɛ̀nnswæ̀b, ǹdikàꞌ tì fɛꞌ mwum nɛ ǹlim yon ɓa nywi Yesù Kristò.
Wù yɛ̌ suꞌ jin ŋkwɛb mlib kɔa kɛ ɗèwǎ mkpaꞌ nun lɛ̀ à wòlâ ɗwùm mwum fyuru; li, ɓyin kpaꞌ nun. Nyɛ̌ ɓyin yɛ jin shon kɔa li ni, sɛ yili lɛ à ɓɛ m̀lib nyɛ̌ sue kuꞌ ǹɗwɛb cinni m̀bɔꞌ kɛ wan nyon nun.
M̀lib màzwùm konndì tì kuꞌ ɓɛ m̀lib nyɛ̌ mwum hwæn lìmmi mɛ̀ kìkæ̀n nlwukea nyon, à ɓɛ m̀lib nyɛ̌ ɓe ɓwɛn ɓyon ndɛb lɛbbi lwɛn. À ɓɛ tì m̀lib nyɛ̌ yèâ mɛ̀ kyìn lwɛn kɛ ɗwon nyon, à ɓɔsâ ɓwum Mvɛ̀nnswæ̀b mɛ̀ kwù. À kònndì ɓɛ m̀lib nyɛ̌ kpeâ ɓwum ɓye ɓe vɛ̀nɛ̀ꞌ yɛnni kɛ tòn shan nun, nyɛ̌ ǹlim yon hwæn ɓe kɛ̀n kɛ ncìkàꞌ mɛ lɛꞌ nlwukea nun. Paꞌ ŋkwɛb màzwǔm, sɛ woli wù kɔꞌ jin shon kɛ ɗèwǎ mkpaꞌ nun.
Ti lɛ̀ ŋ̀kwɛb mlib yɛ woli ti yɛ ye ɓwɛn, ɓa wù kɔꞌ jin shon kɛ ɗèwǎ mkpaꞌ mɛ ŋkwɛb nun. Wu kɔꞌ jin shon m̀byìmmi li, ǹshɛ ɗæm yɛ tì nun kònndi ǹlim kwɛ̀nni ɓe, li, à yɛ̌ ǹyè yònnzi lɛ̀ Yesù Kristò.
Kwɛ̀m ndɔꞌ ni tì lɛ, shindɔꞌ wu kɔꞌ jin shon lɛ̀ ǎ kɛ m̀bìpǎn, she shon ɓa ti ɓɛ mbyî, sɛ lan m̀kpèlǐ nyòn mɛ̀ nye mɛ̀ nye. A ɓa suꞌ ɗin lɛ ǹyǒn, à yɛ̌ ɗunmi swi kɛ ŋwum wɛ̌ mbyiꞌ kɛ mɛ myin ɓwùlu nun, lɛꞌ ndɔꞌ ɓa nun lèan, à shì son lɛli. Lɛꞌ she ɓǎ she mwum lɛꞌ son sɛ nun yɛ̌ ɗwô.
Son sɛ ci mùn lɛꞌ lɛ, ŋ̀kwɛb mlib ye kɛ m̀bìpǎn, ǹdikàꞌ yɛ shɛ ǹɗwɛb ɓe ɓǎ yɛ ye tì ɓwɛn, yɛ konni lɛ̀ ɗwòn lwɛn, ntwiꞌ sɛ nun ɓɛ ɓe li, mɛ̀ ci-ɓyìnnzì ɓyɛꞌ ɓa ǹzæ̀ꞌ lɛꞌ mɓyɛbbi ndɔꞌ cinni nywi yɛꞌ.
Mùn tǎ son si lɛli ntwiꞌ mɛ̀ kwɛb mɛ̀ yib ndɔꞌ sɛtâ mbyi Mvɛ̀nnswæ̀b kwean, ɓɛ ɗwon nyɛ̌ Satæ̀n.
Ɓɛshɛ m̀lib ndɔꞌ nɛ kɛ mbyi Mvɛ̀nnswæ̀b nun cinni ŋ̀kwɛb mlib ndɔꞌ kɛ næm, à si lwɛn lɛ nun nɛ kpaꞌ ŋ̀kwɛb màzwùm. Ɓa à fɛ she màzwùm lɛ̀ ŋ̀kwìn ɓwum Mvɛ̀nnswæ̀b. Li, ŋ̀kwìn ɓwum Mvɛ̀nnswæ̀b woli yɛ giti ŋ̀kwɛb mlib ye yon kyishon, shìkì mwum.
Mwumnzênì ɓwumŋkæ̀m ɓye ta ŋ̀kwìn ɓwum Mvɛ̀nnswæ̀b kɛ̀nnzi lwɛn; ɓyin fɔsì ɓon mwumnzi, a lan lɔꞌ ɗyě ɓwum ɓye ta nywi kimnzi lɛ̀ ɓon lisàꞌ ɓyin lɛꞌ-Nswæ̀b.
Ntwiꞌ sɛ lɛꞌ-Nswæ̀b lɛli lɛ: «Nje nɛ tà wu she cǐ hwæn, ɓa wù kpæm nun ŋwum kwan sɛ à ni she nun.» Lɛꞌ fɔꞌ si konndi ti lɛꞌ lɛ: «Mwum nɛ tǎ she cǐ, sɛ yili lɛ à cinni ɗɛ̀bbi nyon.»
Ɓɛshɛ mwum ndɔꞌ shɛ̀ lɛ mwumŋkæ̀m ŋkwìn ɓwum Mvɛ̀nnswæ̀b cìâ lɛꞌ ɓyɛbbi ndɔꞌ, ɓwum ɓî, shindɔꞌ lê shi lɛꞌ màzwùm yili, ɓa wù yili son.
Ɓwumŋkæ̀m ŋkwìn ɓwum Mvɛ̀nnswæ̀b ɓye ta ɓyɛbbi cǐ hwæn, lɛsi ɓon kɛ ŋkwìn ɓwum nun, ɓǎ yi ɗun ɓwùlu zwum lɛ̀ ǹcìkǎꞌ paꞌ mɛ lɛꞌ màzwùm.
Mùn swulaꞌ wû kɛ swiꞌ Mvɛ̀nnswæ̀b lɛ̀ kɛ swiꞌ Yesù Kristò, kònndì lɛ̀ kɛ swiꞌ mɛ cikpuꞌ Mvɛ̀nnswæ̀b ɓye kɛ ɗɛb lɛ, cì swum sɛ mùn shɛ̀ wù si, shìkì wù kɛ̀ ŋ̀kyììli kɛ nyinnìm ɓwum nun; ɓa ɓyindɔꞌ ɓɛ wù mɛꞌ ɓye cinnâ ǹtwu, ɓyindɔꞌ kuꞌ ɓye cinni kan ǹtwu.
Ɓa wù sɛti mwum mɛ̀ fyàꞌ sati mwu lɛ̀ nun ci she Mvɛ̀nnswæ̀b shìkì wù sɛti kuꞌ nun ɓwɛbbi mbyî tin. Ɓa wù kɛ̀ fyàꞌ ywû kɛ mɛ ɓyɛbbi ɓwùlu nun. Kɛ nywi ywû wǔ nɛꞌ nun, ɓa wù cinni kìkæ̌n ɓyɛbbi ndɔꞌ nywi.
Wu yɛ̌ tì kuꞌ tònkǐ, wù ɓwɛb ɓæ̀ꞌ kwæꞌ, ɓa wù suꞌ mlǎꞌ nwi ntwiꞌ ŋkwɛ̀nnì zwum ywû.
Mɛ̀ ɓyɛbbi nyɛ̌ ɓyindɔꞌ lɛ̀ ɓwum ni kɛ pisean lwɛn, lɛ̀ ǎ kà kwan kɛ swiꞌ kyìtæ̌ꞌ, lɛ̀ mwum hwæn yɛnnâ nun. Ti kuꞌ lɛ̀ nyɛ̌ ɓyindɔꞌ, ɓɛ ta nun ywǐ lìmmi, lɛ̀ kyìtæ̀ꞌ sɛ kwannzi nun.
Ti lɛ̀ mɛ̀ she nlwukea nɛ mwum tǎ cǐ, ǎ tà ka gwùmnì; nun shì fɛꞌ lwɛn màzwùm cì kɛ mɛ mɛꞌ ɓwum, ǎ tà ka tòn à shì kwàlì kɛ pisean.
Mwum nɛ son hwæn, à mwumnzi ci-nye nyon, ɓwum læ̀kì jin Mvɛ̀nnswæ̀b gwànnzi, shìkì ɓɛ gwannzì kuꞌ ǹzæ̌ꞌ lɛꞌ yɛ ɓwiꞌ ta lìsàꞌ.
Ɓɛshɛ mɛ̀ ci-nye ɓyan ɓi ɓwum ɓye ta ǹlim ɗyili nywi Yesù Kristò, ɓa mɛ̀ son njilì kuꞌ ɓon, shindɔꞌ ntwiꞌ ɓon ɓi mɛ̀ ŋgyinni kɛ jin Yesù Kristò nun. Sɛ yili lɛ ɓɛ ci she, sɛ lan she ɓon ɓe cì mbyî, ntwiꞌ sɛ ɓwum ɓye ɓon ta she cǐ ɓi, à ɓi ɓwum Mvɛ̀nnswæ̀b, M̀vɛ̀nnswæ̀b tà ɓon yili.Lìsaꞌ ywum ton yi lɛ̀ ɓwum hwæn, wù shɛ̀ ɓon lɛ ɓɛ ci yon.
Ǹjònndì nyɛ̌ ɗyi ǹjònndì ŋkæ̀mŋkæmƁɛshɛ mwum ndɔꞌ ɗyi kuꞌ lɛ̀ mwù yon, à ɗunmi yindɔꞌ lɛ̀ ywum lìsea ye ta kwan kyi, à shɛ̀ lɛ nun ni ɓǎ lɛꞌ Nyɛli nyɛꞌ Yesù Kristò yili, shìkì nun yili kuꞌ swum sɛ ɓwiꞌ ta lìsàꞌ kɛ nywi mbɔ̀kì tòn nyɛ̌ nlwɛn kɛ swiꞌ Mvɛ̀nnswæ̌b,
lìmmi lɛ mwum màzwùm ni ci-nshelaꞌ nywi. Kwo swum fɔꞌ, ǎ lìmmi kan. Swum sɛ nun lìmmi lwɛn à si m̀pyìsàꞌ mɛ lɛꞌ, à tǎ lɛꞌ klwìkea kɛ nzæ̌ꞌ lɛꞌ ɗinɗin nun. Kɛ nzæ̌ꞌ lɛꞌ yon nun, ɓwum ɓye ta nun ywɔti ta fyònnì mɛ̀ ci-swùnnǐ, ɓɛ pyisàꞌ mɛ̀ lɛꞌ, ɓɛ ɗunmi ɓon nɛꞌ sɛ̀mni, ɓɛ kɛkàꞌ mɛ̀ mkpì lɛ̀ ɓwùlu ɓwum.
Lɛꞌ swɛm kan tî kɛ nyinnìm shan nun, ntwiꞌ mɛ̀ mɓàkàꞌ nyan ɓà tî nyɛ̌ ǹlwukea, a konndì tì ɓɛ, ntwiꞌ sɛ ɓon ɓwuâ mbyi lɛŋkæ̀m. Ɓɛ ta ɓàkàꞌ je lɛ ɓɛshɛ ɓon ɓi ɗwon mbyi Mvɛ̀nnswæ̀b lɛ̀ ɓon ɓi yɛ lòn cinni.
A si lɛŋkæ̀m, ɓɛshɛ mwum ɗwon mbyi Mvɛ̀nnswæ̀b lɛ̀ à yɛ̌ se ndwun cinni kwe, ɓɛshɛ ǎ njìli kan swum sɛ nun cinni.
Nywɔꞌ nɛ ɓwiꞌ ɓɛnne ŋgyɔ̂ꞌ wan nun, ɓwiꞌ ɓɛ̀nne kǎn lɛ̀ swum ndɔꞌ fyaꞌ, li, ɓwiꞌ yɛ tì kuꞌ kònndi fyònnì ɓe fyàꞌ pwìn, wɛ̌ tà shɛ ɓwiꞌ ɓɛnne kuꞌ nywɔꞌ nɛ ni.
Kɛ à si li, ɓɛshɛ ɓwiꞌ cinni ji nɛ ɓwiꞌ ta ji, lɛ̀ mɛ̀ plè ɓɛ ɓwiꞌ ta swì nywi, a si wòli.
Ti lɛ̀ ɓwum ɓye ta yili lɛ ɓon twɔkàꞌ ǹzwɔnzwɔ̀ꞌ, ɓɛ ta pyì kɛ mɛ mɓwɛb nun wɛ̌ ǹɗuꞌ yɛ ɓon pyi. Paꞌ ɓwum màzwùm yili ywum pwìnpwìn yɛ ta ɓwum gwànnzi. Ŋ̀gwànnzǐ màzwùm ɓa yàn, son, à yi ŋ̀gwànnzì ye ta mwum ɓwuli ŋ̀gyìnmbɔꞌ.
Swùnnǐ lòn ta cì ywum ɓyibbɔa mèan yɛ ɓi kǎn lɛ̀ ŋ̀kwan ɗunmi kwan. Kɛ ntwiꞌ swùnnǐ lǒn, ɓyindɔꞌ lɛ̀ ɓwum pælâ kwù kɛ mbyi Mvɛ̀nnswæ̀b nun, ɓɛ ti vɛ̀nɛ̀ꞌ yɛnni.
M̀mlɔ̀kàꞌ ndɛbTi lɛ̀ wǔ, wù ti mwum Mvɛ̀nnswæ̀b, ɓa wù lwùm mwù kɛ̌ kɛ mɛ paꞌ mɛ̀ lɛꞌ mɓyibbɔa ni nun. Kimnzi nywi lɛ̀ wù ɓɛ kɛ swiꞌ Mvɛ̀nnswæ̀b ǹsanmi. Cinni mɛ̀ kìkæ̀n nɛ M̀vɛ̀nnswæ̀b yili, wù tɛ̀lì zwùm kwan hwæn lɛ̀ nun, wù fɔ̀sì ɓwùlu yili lwɛn, wù fyimni ywum hwæn, wù ɓɛ tì kuꞌ m̀flɔa.
Ɗwǐ twùꞌ nyɛ̌ ǹlwɛn kɛ mbyi Mvɛ̀nnswæ̀b nun, wù kwumndi ǹzison ɗwùmɗwǔm sɛ M̀vɛ̀nnswæ̀b lon wû lɛ̀ son. Ǹlon màzwùm ɓe kwan sɛ wù kwàse swum sɛ wù tǎ ǹlim kɛ̌ kɛ nywi Yesù kɛ nzæ̌ꞌ lɛꞌ yɛ wu lɛle kɛ nyinnǐm ŋkwìn ɓwum mèan nun.
She mùn yɛ̌ wù shɛ̀ sɛ, mùn tà wû shɛ̌ kɛ swiꞌ Mvɛ̀nnswæ̀b nɛ tǎ ǹzison fɛ lɛ̀ ywum hwæn, lɛ̀ kɛ swiꞌ Yesù Kristò nɛ ɗyie shìtàkwù kɛ nywi swum sɛ ɗyi lwɛn kɛ swiꞌ gwɛmnà, Pônsɛ̀ Pìlatwù. Mùn shɛ̀ wù lɛ,
ɗwonnzi mɛ̀ lwuà ɓye M̀vɛ̀nnswæ̀b shɛ̀e lɛ wù ɗwonnzi ɓi, wù ɗwonnzi ɓon lɛ̀ ǹdùꞌ nun, ɓa wù limnzi ǹdɔꞌ. Wu yɛ̌ tòn, ɓa ɗɛ̀m lɛꞌ mɓyɛbbi ndɔꞌ ɓɛ wù nywi, han a kɛn ɓɛ̀n kwan sɛ Nyɛli nyɛꞌ Yesù Kristò yɛ̌ fyònnì.
À yɛ̌ fyònnì kɛ kwan sɛ M̀vɛ̀nnswæ̀b yili nun. Nun M̀vɛ̀nnswæ̀b, à cinni mɛ̀ ŋkimmɔꞌ hwæn; nun nɛ suꞌ M̀vɛ̀nnswæ̀b nun kyishon, nun nɛ Ci-tǒn lwɛn nyɛ̌ ŋ̀kæ̀mŋkæm, nun nɛ M̀vɛ̀n mɛ̀ mvɛ̀n, à kònndì ɓɛ Nyɛli mɛ̀ nyɛli.
Nun nɛ nun kyishon mwum nɛ tà ka ywi. À ni mwum nɛ tǎ tòn kwan hwæn kɛ ŋwanni nun. Ŋ̀wanni màzwǔm, mwum ndɔꞌ wòli kan à kwɛmmi lɛ̀ son. Mwum ndɔꞌ yɛn kifɛꞌ M̀vɛ̀nnswæ̀b, mwum ndɔꞌ wòli kan ma kuꞌ, à yɛn nun. Sɛ yili lɛ ɓwum twuli nun, ywɔꞌ shon ɓɛ li kwan hwæn. <font color=blue>Àmɛ̀n</font>.
Shɛ̀ ɓon lɛ ɓɛ cikàꞌ mɛ̀ lɛꞌ nlwukea, ɓɛ ɓɛ twɔ̀kea kɛ mɛ lɛꞌ nlwukea nun. Wù shɛ̀ ɓon lɛ ɓɛ ɓɛ fyàꞌ næ̀nndi lɛ̀ ɓwùlu, mɛ̀ nlim nyan ɓɛ zwum ǹlwɛn.
Ɓɛshɛ ɓon ci li, lɛ̀ ɓɛ fɔseâ ǹjònndì nyɛ̌ ŋ̀kæ̀mŋkæm, nyɛ̌ ɓon kà yèkàꞌ kwan ndɔꞌ; ǹjònndì màzwùm ni ǹzison ɗwùmɗwùm.
Mùn lɛꞌ lɛ̀ wù Tìmòtê; swum sɛ M̀vɛ̀nnswæ̀b fɛ wû fyaꞌ si, giti son lwɛn. Ɓa wù ɗunnaꞌ mɛ̀ ŋklwìkàꞌ lɛꞌ mpwìnpwìn nɛ M̀vɛ̀nnswæ̌b tà ka yili, shìkì wù kɛ̀ kuꞌ ŋwum kɛ nlìsàꞌ ywum mɛ mɓwɛ̀ꞌ nun yɛ ɓon ta lon lɛ ǹlìmmì ye ɗyi lɛŋkæ̀m.
Mùn lɛꞌ li ntwiꞌ ɓyindɔꞌ ta fɔ̀kàꞌ lɛ ɓon cinni ǹlìmmì màzwùm, son, ɓɛ ɓwuâ mbyi Mvɛ̀nnswæ̀b kɛ paꞌ mɛ mɓàkàꞌ nyan nun.M̀vɛ̀nnswæ̀b ŋgænnì ɓyin.
<font color=teal>Ɗèwà She Mɛ Mɓì Sɛ Pɔ̂l Kɔe Lɛ̀ Tìmòtê</font>Mɛ̀ hwæsiMùn Pɔ̂l nɛ ta wu ɗèwà ton sɛ kɔi. Mùn ni ci-ntwum Yesù Kristò ntwiꞌ sɛ M̀vɛ̀nnswæ̀b yæ̀nnâ mùn, à shɛ̀ mun lɛ mùn kɛn ɓwum ywum sannzi kɛ nywi nzison ŋkæ̀mŋkæm she nun cìe ŋ̀kàli lɛ nun yɛ̌ fɛ lɛ̀ ɓwum ɓye ɗyi ɓæti lɛ̀ Yesù Kristò.
Mwɛn nyɛ̀m Tìmòtê, mùn hwæsâ wù. Ce nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì wù, ɓɛ ywɔꞌ kwɛ̀nnzǐ nlim lɛ̀ wù, ɓɛ fɛ tì kuꞌ wù flɔa.
Pɔ̂l tǎ Tìmòtê ǹlim ncǐ she kimnzi kɛ zwumMùn tǎ M̀vɛ̀nnswæ̀b osɔ̀kɔ̀ꞌ yili lɛ̀ ntwiꞌ ywû. Nun nɛ mùn tǎ mwumnzi lɛ̀ ǹlim fɔꞌ wɛ̌ tà shɛ mɛ̀ mbibea ɓyɛ̂m ɓe kuꞌ nun mwumnzi. Mùn tà nun keli kwan mèan hwæn, mùn ɗɔa tì nun lɛ̀ jin swû kpòn lɛ̀ nywɔꞌ.
Mùn tǎ tòn, mùn ɓùn kwan sɛ wù kwee ǹzwɔnzwɔ̀ꞌ nywɔꞌ nɛ mùn wae kɛ̀n, li, ǹlim ta mun suꞌ ɗyi lɛ mùn yɛn tì wù ɓe, ɓǎ ǹlim lwukaꞌ mùn.
Mùn ɓùn tì kuꞌ wɛ̌ tà shɛ wù tǎ mwù kɛ̌ ǹzwɔnzwɔ̀ꞌ kɛ mbyi Yesù nun. Ɓě nywù Lwùîzɛ̀ nɛ sɛte mwù kɛ̌ kɛ mbyi màzwùm nun, ɓon lɛ̀ mon nywù Yùnisì. Mùn lìmmi lwɛn lɛ wù tǎ cì m̀banmban wɛ̌ ɓon.
Son sɛ ci mùn shɛ̀ wu lɛ, ɓa ɓwæꞌ kwɛn wù lɛ̀ ǹcǐ she lɛ̀ ŋ̀kimmɔꞌ yɛ M̀vɛ̀nnswæ̀b fɛâ wù nywɔꞌ nɛ mùn sati wù mɛ̀ fyàꞌ nywi.
Ntwiꞌ sɛ M̀vɛ̀nnswæ̀b fyie kǎn ɓwiꞌ m̀pùn nyɛ̌ ɓwiꞌ ɓɛ mɛ̀ ci-yi, son, à fyi ɓwiꞌ m̀pùn nyɛ̌ tà ɓwiꞌ kim fɛ, à cì ɓwiꞌ yili ɓwùlu, ɓwiꞌ konndì tì ɓɛ mɛ̀ ci-mɓæn nlim.
Kɛ à si li, ɓa kì kwɛ̀nnjin ɓæn wù lɛ̀ ǹɗyi shìtàkwù kɛ nywi Nyɛli nyɛꞌ Yesù Kristò, shìkì a ɓæn kuꞌ wù lɛ̀ mùn nɛ ɗyi ci-nye njè kɛ ntwiꞌ yon. Son, yili lɛ wù yɛn vɛ̀nɛ̀ꞌ kɛ ntwiꞌ Ntwum Lwɛn wɛ̌ tà shɛ mùn tà kuꞌ yɛn. Kɛ ncǐ yɛ li, wù yɛ̌ zwùm tɛ̀li lɛ̀ ŋ̀kimmɔꞌ yɛ M̀vɛ̀nnswæ̀b tà wu fɛ.
Nun nɛ swæti ɓwiꞌ, à lon ɓwiꞌ lɛ ɓwiꞌ ɓɛ ɓwum ɓyon. Ǎ lon kan ɓwiꞌ ntwiꞌ sɛ ɓwiꞌ ciâ swum lwɛn ndɔꞌ, son, à lon ɓwiꞌ ntwiꞌ sɛ nun nɛꞌ nɛ yili, à kònndì tì ɓwiꞌ lwɛn cǐ kɛ kwɛ̀nnzǐ nlim shon nun. Lwɛn màzwùm, à cìâ ɓwiꞌ nun ǹdìkàꞌ ŋwê kɛ nyè Yesù Kristò.
À kwàsâ ɓwiꞌ lwɛn màzwùm jenɛ kɛ mɓɛ̀n yɛ Nyɛli nyɛꞌ Yesù Kristò ɓɛ̀nni nun. Ǹtwum Lwɛn yon yɛ ta ɓwiꞌ ǹlìmmì cǐ lɛ nun, Yesù Kristò, à lèân ywi lɛ̀ ŋ̀kimmɔꞌ, à lìsàꞌ ɓwiꞌ mbyi nzison she tà ka mlɔ̀ꞌ.
Kɛ ntwiꞌ Ntwum Lwɛn màzwùm, M̀vɛ̀nnswæ̀b kɛ̀ mun lɛ̀ mùn ɓɛ ci-ntwum Yesù, mùn shɛ lɛꞌ shon, mùn kònndì tì ɓwum ywum lìsea kɛ mbyi nyon nun.
Kɛ ncǐ yɛ mùn tǎ cì li, son sɛ ci mùn tǎ vɛ̀nɛ̀ꞌ yɛnni nun. Son, ɓwæꞌ tà ka mun kwɛ̀nni, ntwiꞌ sɛ mùn lìmmi mwum nɛ mùn tǎ zwùm tɛ̀li lɛ̀ nun, mùn lìmmi lwɛn lɛ à cinni ŋ̀kimmɔꞌ, à ɓòn ywum yɛ nun fɛ mun fyaꞌ, a kɛn wòlì kɛ ŋgyìn mmlɔ̀kàꞌ nun.
Cɛ kwǔ kɛ̀n shɛ̂m kɛ nzæ̌ꞌ lɛꞌ yɛ mùn ɓe wù shɛ̌ nun, wù ɗyi kimmi kɛ mbyi Yesù nun, wù yili tì ɓwùlu lɛ̀ ŋ̀kimmɔꞌ yɛ wù cinni ntwiꞌ sɛ wù ni m̀ɓæti lɛ̀ Yesù Kristò.
Wù konni lɛ̀ Ǹtwum Lwɛn yɛ M̀vɛ̀nnswæ̀b fɛ wu fyaꞌ, wù ɓòn yon lɛ̀ ŋ̀kimmɔꞌ Mpùn Nsanmi nɛ tǎ tòn kɛ mɛ nlim nyɛꞌ nun.
Wù lìmmi wɛ̌ tà shɛ mɛ̀ ŋgyinni ɓye kɛ ŋgyɔꞌ Àzî nun nzwonnzâ mùn hwæn. Fìjɛ̂l ɓon lɛ̀ Èrmòjɛ̂n ɓi kɛ læm shan nun.
Nyɛli nyɛꞌ M̀vɛ̀nnswæ̀b lisàꞌ kwɛ̀nnzǐ nlim shon lɛ̀ ɗwòn Ònɛ̀sìfô, ntwiꞌ sɛ nun nɛ ɓe kìn kwan ndɔꞌ, à flɔsi mùn ǹlim kɛ zwum. Ǎ ywɔꞌ kan kwɛ̀nnjin lɛ̀ mùn nɛ kɛ nye njè.
Kwan sɛ nun ɓɛ̀nne fɛ Rɔ̂m, à kæbbe mùn ǹzwɔnzwɔ̀ꞌ han à kìn mùn cinni.
Nyɛli nyɛꞌ M̀vɛ̀nnswæ̀b ywɔꞌ kwɛ̀nnzǐ nlim lɛ̀ nun kɛ ŋgyin mmlɔ̀kàꞌ nun. Wù lìmmi tì kuꞌ m̀kpaꞌ yɛ nun kpea mùn kɛ Èfɛ̂zɛ̀ seansean.
Yili lɛ Yesù Kristò kimnzi wù nywi ɓǎ wù ci she shonTi lɛ̀ wù mwɛn nyɛ̀m, yili lɛ Yesù Kristò kimnzi wû lɛ̀ ŋ̀kimmɔꞌ yɛ nun fɛ wù ntwiꞌ sɛ wù ni m̀ɓæti lɛ̀ nun.
Ǹzæ̌ꞌ lɛꞌ yɛ̂m yɛ wù ywɔe, ye mùn ɓe shɛ̀ kɛ swiꞌ ɓwum mèan, shɛ̀ tî kuꞌ yon lɛ̀ ɓwum ɓye wù tǎ zwùm tɛ̀li lɛ̀ ɓon, ɓye woli kim ɓɛ lisàꞌ tì kuꞌ yon lɛ̀ ɓwùlu ndɔꞌ.
Yili lɛ wù yɛn vɛ̀nɛ̀ꞌ kɛ ntwiꞌ Yesù Kristò, wù fyimnzi son wɛ̌ suzæ̀n nyɛ̌ ǹywɔli.
Mwum nɛ tǎ she suzæ̀n shon cǐ, à yili nun lwusi ci-zwiꞌ nyon ǹlim kɛ zwum, li, ǎ wòli kan kim à ɗonnzi she shon, à ɗun kɛ mɛ lɛꞌ ɓwum ɓye ɓa mɛ̀ suzæ̀n nun.
M̀banmbɔꞌ kuꞌ, mwum nɛ tǎ mɛ̀li yanni, ɓɛshɛ nun shì mɛ̀ lwuà mɛli màzwùm lwinnzi, ǎ wòli kan à yè ɗàsì.
Ci-ɗyìm nɛ tǎ hwum kɛ ndɛm nun lɛ̀ ɗyìm, kwan sɛ ji tǎ pàn, sɛ yili lɛ nun nɛ sɛti swum ɗyǐm màzwùm ji.
Kpasi mwù kɛ lɛꞌ sɛ mùn tà wu shɛ̌ sɛ nun, ntwiꞌ sɛ Nyɛli nyɛꞌ Yesù yɛ̌ cì wù ywɔti ywum hwæn.
Kɛ ntwiꞌ Ntwum Lwɛn màzwǔm, mùn tǎ vɛ̀nɛ̀ꞌ yɛnni nun, ɓɛ kpimmaꞌ mun lɛ̀ mɛ̀ nɗuꞌ wɛ̌ mùn ni ci-ncǐ ɓyɛbbi ndɔꞌ. Son, lɛꞌ-Nswæ̀b sɛ ɓɛ kpimmaꞌ kan.
Li nɛ ci mùn tǎ ywum hwæn pæꞌ fyimnzi kɛ ntwiꞌ ɓwum ɓye M̀vɛ̀nnswæ̀b yæ̀nnâ lɛ̀ ɓɛ ɓɛ ɓwum ɓyon. Mùn yili lɛ ɓon kuꞌ, ɓɛ cinni mbyi nɛ Yesù Kristò yɛ̌ ɓon swæti nun, ɓon ɗun tì kuꞌ kɛ ntwu Mvɛ̀nnswæ̀b nun ŋ̀gyìnmbɔꞌ.
Ǹzæ̀ꞌ lɛꞌ nɛ tòn nɛ ni ǹzæ̀ꞌ lɛꞌ ŋkæ̀mŋkæm:Ɓɛshɛ ɓwiꞌ ywi ɓwiꞌ lɛ̀ nun m̀ban, ɓwiꞌ yɛ tì kuꞌ ǹzison cinni lɛ̀ nun m̀ban.
Ɓɛshɛ ɓwiꞌ fyimnzi yì vɛ̀nɛ̀ꞌ kwan sɛ ɓwiꞌ ta yon yɛnni, ɓwiꞌ yɛ kuꞌ lwun sea ɓwiꞌ lɛ̀ nun.Ɓɛshɛ ɓwiꞌ ɓyinnɔ̀ꞌ nun, à yɛ̌ kuꞌ ɓwiꞌ ɓyìnnɔa.
Ɓɛshɛ ɓwiꞌ shi fɛꞌ nun ywɔli, nun, à tǎ ǹzæ̌ꞌ lɛꞌ yon lwinnzi kwan hwæn,ntwiꞌ sɛ nun wòli kan kim à kwɛbsi ŋwum kɛ swum sɛ nun lɛlâ nun.
Cǐ she ɓǎ wù ɓɛ ǹlwɛn kɛ mɛꞌ Mvɛ̀nnswæ̀bǸzæ̌ꞌ lɛꞌ yɛ ton yɛ, wù shɛ̀ yon kwan hwæn lɛ̀ ɓwum, wù kònndì tì ɓon shɛ̌ kɛ swiꞌ Mvɛ̀nnswæ̀b lɛ ɓa ɓyi ɓi klwikàꞌ mɛ̀ lɛꞌ kɛ ntwiꞌ ǹzæ̌ꞌ lɛꞌ pwìnpwìn. Ŋ̀klwìkàꞌ mɛ lɛꞌ tà ka kpaꞌ lɛ̀ swum ndɔꞌ. A ta fyǒn ɓwum ɓye ta ywɔꞌ mbyi ɓwuli.
Kpæm mɛꞌ ɓǎ wù lisàꞌ wù nɛꞌ kɛ swiꞌ Mvɛ̀nnswæ̀b wɛ̌ mwum nɛ nun yili, wù ɓɛ tì kuꞌ ci-she nɛ tà ka kwɛ̀nnjin ywo lɛ̀ she shon, nyɛ̌ tǎ Ǹtwum lɛŋkæ̀m shɛ̌ wɛ̌ tà shɛ sɛ yili.
Kɛsi nywi lɛ̀ ɓwum ɓye ta ǹjě ɓyibbɔa shɛ̌, ntwiꞌ sɛ ɓwum ɓye ta ǹjě màzwùm shɛ̌ yɛ yæ̀kì ɓon nɛꞌ ɗunnzɔꞌ mbyî kɛ ɓyɛbbi nun.
Ǹzæ̌ꞌ lɛꞌ yɛ ta ɓon kwean ŋwum yɛ ɓɛ wɛ̌ fon ndɔꞌ sɛ ta gbùꞌ kɛ nywi mwum. Èmènê ɓon lɛ̀ Fìlɛ̂t ɓi kɛ læm ɓwum màzwùm nun.
Ɓɛ kɛsâ kwù lɛ̀ mbyi lɛŋkæ̀m, ɓɛ ta shɛ̀ lɛ mɛ̀ yìmnì ywi leân nùn. Li, ɓyindɔꞌ ɗonnzâ mbyi Mvɛ̀nnswæ̀b kɛ ntwiꞌ nlɛli yan.
Son li, lɛŋkæ̌m Mvɛ̀nnswæ̀b si kwe kwan hwæn wɛ̌ mɛ̀ kwù nye ɓɛ ɗyi cìcì fɔꞌ kimmi. Kɛ mɛ kwù nye màzwùm nun, ɓɛ kɔꞌ lɛ: «Nyɛli nyɛꞌ M̀vɛ̀nnswæ̀b lìmmi ɓwum ɓyon.» Ɓɛ konndì tì kɔꞌ lɛ: «Mwum nɛ tǎ shɛ̀ lɛ nun ni mwum Mvɛ̀nnswæ̀b, à kɛsi nywi lɛ̀ ɓyɛbbi.»
A wù ɗun kɛ nye ci-njônndì, wù yɛ̌ mɛ̀ peàn cinni kyikyi. Ɓye ɓɛ ci lɛ̀ ŋ̀wum lǒn mèan ɓi kwe, ɓye ɓɛ ɓwɛm tì kuꞌ lɛ̀ fyòn ɓi tì kuꞌ kwe. Kɛ nye m̀bɔꞌ màzwùm nun, mɛ̀ peàn ɓye ɓɛ paꞌ lɛ̀ ŋgæꞌ ɓi tì kònndì kwe. Mɛ̀ peàn lwukea ta kwan nywɔꞌ ŋgwìn ndwun ndɔꞌ, ɓye fɔꞌ, ɓɛ ta ji ji nun mɛ̀ nywɔꞌ mèan hwæn.
Mwum nɛ tǎ nywi kɛsi lɛ̀ ǹcǐ ɓyɛbbi, à yɛ̌ ɓɛ wɛ̌ peàn nyɛ̌ ci-nye tǎ kwannzi nywɔꞌ ŋgwìn, nyɛ̌ nun pæ̌ꞌ, à kɛ̀ kyi ɓǎ nun kpaꞌ nun kɛ mɛ she nlwukea nun.
Ɓa wù kwɛmmi lɛ̀ mɛ̀ ɓyɛbbi nɛ mɛ̀ mbìpàn yili. Kimnzi nywi lɛ̀ wù ɓɛ ǹsanmi kɛ swiꞌ Mvɛ̀nnswæ̀b, wù kɛ ǹlim kwan hwæn kɛ nywi yon, wù fɔ̀sì ɓwùlu yili lwɛn, wù tòn kɛ mlaꞌ flɔa nun lɛ̀ ɓon. Wù yɛ̌ ywum ton yi cǐ hwæn li, ɓyin lɛ̀ ɓwùlu ɓye ta Nyɛli nyɛꞌ M̀vɛ̀nnswæ̀b ɗɔa lɛ̀ ǹlim fɔꞌ m̀ban.
Ɓa wù ɗwì zwiꞌ lɛ̀ mɛ̀ ncibbi ɗyimi nɛ ɓwum ɓye ɓa lɛ̀ kon mwu ta cibbi. Ntwiꞌ sɛ wù lìmmi lɛ mɛ̀ ncibbi màzwùm tǎ kɛ̌n mlɔ̀ꞌ lɛ̀ ŋ̀klwǐ lɛꞌ.
Son, sɛ yili kan lɛ ci-she Nyɛli nyɛꞌ klwikàꞌ lɛꞌ. Sɛ yili lɛ à ɓɛ m̀fyùfyu lɛ̀ ɓwum hwæn, à ɓɛ tì mwum nɛ wòli à lìsàꞌ ɓwum ywum, à kònndì ɓɛ ci-mfyimnzi mɛ lɛꞌ.
Kɛ ŋkwu pɛn nun, à lisàꞌ lɛŋkæ̀m lɛ̀ ɓwum ɓye ta lɛꞌ shon ɓyìnnɔa, shindɔꞌ M̀vɛ̀nnswæ̀b yɛ̌ cì ɓɛ yonnzì mɛ̀ nlim nyan ɓǎ mɛꞌ welì ɓon mwu, ɓɛ limmì mbyi lɛŋkæ̀m.
Ɓɛ yɛ fyòn ɓe ɓon nɛꞌ nun, ɓɛ nywælì tì kuꞌ gòn sɛ Satæ̀n ɓænne ɓon nlim ɓǎ ɓon ci swum sɛ nun yili.
Ŋ̀gyìn ye m̀mlɔ̀kàꞌLìmmi lwɛn lɛ ŋgyɔ̂ꞌ wan yɛ̌ ɓɛ ŋ̀kyìbli kɛ mmlɔ̀kàꞌ ŋgyin nun.
Ntwiꞌ sɛ ɓwum yɛ ɓɛ mɛ̀ ci-ŋgɛm, mɛ̀ nlim nyan yɛ suꞌ kɛ̀n kɛ lòn nun. Ɓɛ yɛ ɓɛ mɛ̀ ci-ntwuli mwu, ɓɛ ci tì ywum mwù zwô. Ɓɛ yɛ jin Mvɛ̀nnswæ̀b gwànnzi, ɓɛ ɓa mɛ̀ ce ɓyan ywɔli. Ɓɛ ɓa ɓwum osɔ̀kɔ̀ꞌ yili kwan sɛ ɓɛ ta ɓon kpea, shìkì ɓɛ yi kuꞌ mɛ̀ lɛꞌ Mvɛ̀nnswæ̀b.
Ɓɛ ɓa ɓwum ɓyan yili, shìkì ɓɛ kwɛnnzì kuꞌ ǹlim lɛ̀ ɓwum. Ɓɛ yɛ ɓòɓo kɛ̀nnzi, ɓɛ ɓɛ tì mɛ̀ nlim zwum nyenea, à ɓɛ tì ŋ̀ŋæ̀li. Ɓɛ ɓa ǹcǐ lwɛn yili.
Ɓɛ yɛ ɓɛ mɛ̀ ci-ŋkwàsì ɓwulu, ɓɛ konni kan lɛ̀ ywum yɛ ɓon ta cì, ɓɛ ɓɛ tì mɛ̀ ci-nshelaꞌ nywi. Ywum ye ŋgyɔ̂ꞌ wan yɛ ɓon yon, a lan M̀vɛ̀nnswæ̀b.
Kɛ mɛꞌ zwɛm, ɓɛ yɛ ɓɛ wɛ̌ ɓwum Mvɛ̀nnswæ̀b, son, kɛ mɛ nlim nyan nun, ɓɛ yɛ ɓyìnnɔꞌ lɛ ŋ̀kimmɔꞌ Mvɛ̀nnswæ̀b ci she kɛ mɛ nlim nyan nun. Kɛsi nywi lɛ̀ ɓǒn paꞌ ɓwum màzwùm.
Ɓyindɔꞌ lɛ̀ ɓwum ɗuân kɛ mɛ nye ndɔꞌ nun lɛ̀ mɛ̀ bɛ̀b nyan, ɓɛ pɔkeâ yì ɗyimi mɛ yib ye ɓe kwe. Mɛ̀ yib màzwùm, ɓyɛbbi ni ɓon nywi ǹlwinni, ɓɛ ta suꞌ mwù kɛ̌ lɛ̀ ǹcǐ ywum yɛ ta ɓon ǹlim lwukea.
Ɓɛ ta yili ɓɛ yusaꞌ ywum kwan hwæn, son, ɓɛ tà ka mbyi nlìmmì lɛŋkæ̀m cinni.
Ti lɛ̀ mɛ̀ ci-mpɔkaꞌ ɓyan, ɓɛ tà ka lɛŋkæ̌m Mvɛ̀nnswæ̀b yili, wɛ̌ tà shɛ Jànɛ̂sì ɓon lɛ̀ Jàmblɛ̂sì yile kǎn lɛꞌ Mòîzɛ̀. Mɛ̀ mɓàkàꞌ mɓyibbɔa nɛ sukuꞌ ɓon mwu. M̀mwumnzi Mvɛ̀nnswæ̀b yan cinni kan m̀kpaꞌ.
Son, ɓɛ ɓa tî kɛ̀nni mbyî, ntwiꞌ mgbɔ̀tàꞌ yan yɛ kwan kɛ swiꞌ ɓwum hwæn, wɛ̌ tà shɛ sɛ lean kɛ nywi Jànɛ̂sì ɓon lɛ̀ Jàmblɛ̂sì.
M̀mlɔ̀kàꞌ ndɛbTi lɛ̀ wù, wù ywɔtâ ǹlìsàꞌ ywum yɛ̂m seansean lwɛn, wù lìmmì m̀bɔ̀kì nɛ kwǔ kɛ̀n shɛ̂m ton, wù lìmmì tì kuꞌ mwǔ she yɛ̂m. Wù lìmmi wɛ̌ tà shɛ mùn tǎ mbyi Mvɛ̀nnswæ̀b ɗwon. Wù lìmmi tì kuꞌ wɛ̌ tà shɛ mùn tǎ ǹlim ɓænni kɛ mɛ lɛꞌ nun, mùn kònndì tì ɓwum yili. Wù lìmmi ti kuꞌ m̀bɔ̀kì nɛ mùn tǎ ɗyi kimmi kɛ mbyi Mvɛ̀nnswæ̀b nun.
Wù lìmmi m̀bɔ̀kì nɛ ɓwum yɛnnze mun vɛ̀nɛ̀ꞌ, lɛ̀ m̀bɔ̀kì nɛ mùn ɓe vɛ̀nɛ̀ꞌ yɛnni. Wù lìmmi vɛ̀nɛ̀ꞌ sɛ laen mùn nywi kɛ Àntìyɔ̂shì, lɛ̀ kɛ Ìkɔ̂nɛ̀, kònndì lɛ̀ she mùn yɛnne kɛ Lisitɛ̀. Ywum yɛ laen mùn kɛ nywi yi, Nyɛli nyɛꞌ M̀vɛ̀nnswæ̀b nywæ̀sâ mùn kɛ nlim.
Son, ti lɛ̀ ɓwum ɓyibbɔa lɛ̀ mɛ̀ ci-mpɔkaꞌ ɓwum, ɓɛ yɛ yæki ɗuɔ̀n mbyî kɛ ɓyɛbbi nun. Ɓɛ yɛ ɓwùlu pɔkea, ɓɛ pɔkaꞌ tì kuꞌ ɓon nɛꞌ.
Son, ti lɛ̀ wù, ɗyi kimmi kɛ ywum ye wù yuseâ nun, yon yɛ wù tǎ zwùm tɛ̀li lɛ̀ yon, ntwiꞌ sɛ wù lìmmi paꞌ ɓwum ɓɛ ɓe wù ywum màzwùm lìsea.
Ǹdìkàꞌ mwɔ̂ꞌ swû, wù lìmme mɛ̀ ŋgɔꞌ nsanmea. Mɛ̀ ŋgɔꞌ màzwùm woli ɓɛ fɛ wù ǹlìmmì kɛ mbyi nyɛ̌ wù yɛ̌ ɗwon nun, M̀vɛ̀nnswæ̀b swæti wù kɛ nyě yɛ wù ɗyilâ ǹlim kɛ nywi Yesù Kristò.
Ywum yɛ ɓɛ kɔꞌ kɛ ɗèwǎ Mvɛ̀nnswæ̀b nun hwæn, M̀pùn Mvɛ̀nnswæ̀b nɛ fɛ ɓon ǹlìmmǐ ŋkɔꞌ màzwùm. Ŋgɔꞌ màzwùm ta kpaꞌ lɛ̀ ǹlìsàꞌ ywum lɛŋkæ̀m. Yɛ wɛsì ɓwiꞌ kwan sɛ ɓwiꞌ ta ɓyɛbbi cǐ. Yɛ ɗyili ɓwiꞌ kɛ mbyi nlwɛn nun, yɛ konndì ɓwiꞌ m̀bɔ̀kì kwǔ kɛ̀n she lwɛn lìsea.
Ywum hwæn li, mɛ̀ ŋgɔꞌ yɛ ta cì, ɓǎ mwum Mvɛ̀nnswæ̀b cinni kon, à wòli kim à cì mɛ̀ paꞌ mɛ̀ she nlwukea kyikyi.
Mùn swulaꞌ wû kɛ swiꞌ Mvɛ̀nnswæ̀b lɛ̀ kɛ swiꞌ Yesù Kristò, nun nɛ yɛ ɓwum ɓye kɛ lɛ̀ mɛꞌ, lɛ̀ ɓye ywiâ nun mɛ̀ kæ̀ꞌ lànnzi, nun nɛ yɛ kuꞌ kònndi ɓɛ̀n ɓǎ nun saꞌ lwun. Mùn tà wu swulea kɛ swiꞌ shan lɛ:
Kpæm mɛꞌ lɛ̀ ǹshɛ̌ lɛꞌ-Nswæ̀b, wù ŋæti ǹzæ̀ꞌ lɛꞌ màzwùm kwo fɛꞌ yǎ kwan. Wù wɛ̀sì ɓwum ɓye ta ɓyɛbbi cǐ, wù lɛb ɓon ndɛb, wù kimnzi ɓon zwum, wù ɓɛ ci-mɓæn nlim kwan sɛ wù tǎ ɓwum ywum lìsea.
Ntwiꞌ sɛ kwan ndɔꞌ yɛ ɓɛ̀n, she ɓwum ɓa tî ǹlìsàꞌ ywum ye ɗyi lɛŋkæ̀m ywɔti, son, ɓɛ yɛ fyǒn mɛ̀ nlìsàꞌ mɛ ci-mɛ mɓwɛ̀ꞌ kæbbi cìcì hwæn. Ǹlim yɛ ɓon suꞌ ɗyi kɛ nzæ̌ꞌ lɛꞌ myimmea ye ɓɛ yɛ ɓon shɛ̌ nun.
Ɓɛ ɓa tî mwù kɛ̌ kɛ lɛŋkæ̀m nun, son, ɓɛ yɛ suꞌ mɛ̀ njè nyɛ̌ ɗinɗin ndɔꞌ yili.
Son, ti lɛ̀ wù, ɓɛ ci-mɓæn nlim kɛ ywum hwæn nun, wù fyimnzi yì vɛ̀nɛ̀ꞌ, wù kpæm mɛꞌ lɛ̀ ǹshɛ̌ Ntwum Lwɛn, wù lwinnzi mwǔ she ywû lwɛn.
Ti lɛ̀ mǔn, kwan ywi shɛ̂m ti kwukwæ̂ꞌ. Mùn ti jenɛ wɛ̌ sàtìkæ̀ꞌ she ɓɛ fɔsâ ɓǎ ɓɛ fɛ.
Mùn cìâ she wɛ̌ mwum nɛ tǎ twùꞌ ɗwǐ kɛ nlìmmì nun, mùn mlɔ̀â mɛ̀li ɓyɛ̂m, mùn ɗyi tì kimmi kɛ mbyi Mvɛ̀nnswæ̀b nun.
Ɓɛ lwæsâ mùn ɗàsì nyɛ̀m jenɛ kɛ ɗɛb, ɗàsì nyɛ̌ ɓɛ ta fɛ lɛ̀ ɓwum ɓye ta ywum cǐ kɛ mbyi nun. Nyɛli nyɛꞌ M̀vɛ̀nnswæ̀b ni ci-nlin mɛ kæ̀ꞌ kɛ mbyi nun, nun nɛ yɛ mùn ɗàsì màzwùm fɛ kɛ ŋgyin mmlɔ̀kàꞌ nun. À ɓǎ suꞌ nun fɛ lɛ̀ mùn, mùn kyishɛ̂m, à yɛ̌ tì kuꞌ nun fɛ lɛ̀ ɓwum hwæn ɓye ta ŋ̀gyìn nɛ nun yɛ̌ fyònnì ɓònŋgea lɛ̀ ǹdàli.
Ǹyili yɛ Pɔ̂l yili lɛ Tìmòtê ɓɛn kɛ cì shonKpæmmì mɛꞌ, wù kìn mùn cinni m̀byìmmi.
Demà nzwonnzâ mùn ntwiꞌ sɛ ywum ŋgyɔ̂ꞌ wan ta nun yon. Li, à kɛ̀nnâ kɛ Tɛ̀sàlònikà. Krɛ̀sân, làn nyon, kɛ̀nnâ kɛ Gàlàsî, Tîtɛ̀ kuꞌ kɛ̀n tì kuꞌ kɛ Dàlmàsî.
Lukasì nɛ ɓwiꞌ sukuꞌ fɛ ɓwiꞌ lɛ̀ nun. Kwan sɛ wù ywìmɛ kǐn, twɛlì Markù fyaꞌ, ntwiꞌ sɛ à tǎ mûn kpea lɛ̀ she.
Mùn fyiâ Tìshîꞌ kɛ Èfɛ̂zɛ̀.
Kwan sɛ wù yɛ̌ kìn, wù fyi kɛ Tròâsɛ̀, ɗwon Kàlìpusì, wù shî mùn plè mbɛb nyɛ̀m nɛ mùn ɗonnze kɛ fyaꞌ yon. Wù shî tì kuꞌ mùn yì ɗèwà, a lan lɔꞌ ɗyě yɛ ɓɛ cie lɛ̀ kwæꞌ mɛ nyæ̀m yi.
Kyìlea-ŋgwùb nɛ ɓɛ ta lon lɛ Àlèzândrɛ̀ cìâ mùn ɓyɛbbi ǹzwɔnzwɔ̀ꞌ, son, Nyɛli nyɛꞌ M̀vɛ̀nnswæ̀b yɛ̌ nun ɗɛ̀bbi she nyon fɛɔꞌ mbyî.
Wù kuꞌ, konni lɛ̀ nun, ntwiꞌ sɛ nun nyenâ ǹzwɔnzwɔ̀ꞌ lɛ̀ ǹzæ̌ꞌ lɛꞌ yɛ ɓwiꞌ ta shɛ̀ hwæn.
Kæ̀mmì zwimbyiꞌ sɛ mùn sɛte ɗyi kɛ swiꞌ mɛ kæ̀ꞌ, kwo fɛꞌ mwum m̀bɔꞌ ndɔꞌ kìen kǎn mun ŋ̀gìm ɗyi. Ɓon hwæn, ɓɛ nzwonnze mùn. Ɓa kì M̀vɛ̀nnswæ̀b nyeni lɛ̀ ɓon.
Son, Nyɛli nyɛꞌ M̀vɛ̀nnswæ̀b nun nɛꞌ kìen mùn kpea, à kimnzi mùn ɓǎ mùn sannzi Ǹtwum Lwɛn seansean. Li, ɓwum ɓɛ ɓe kwe ɓye ɓa mɛ̀ Yudà ywɔe yon. Nyɛli nyɛꞌ M̀vɛ̀nnswæ̀b nywæ̀sâ mùn kɛ ŋwum gbɛ̂m.
Mùn lìmmi tì kuꞌ lwɛn lɛ à yɛ̌ mùn nywæ̀si kɛ ɓyɛbbi nyɛ̌ ɗin ndɔꞌ nun, li, à yɛ̌ mùn swæti ɓǎ mùn ɗun kɛ ɗɛb kɛ ywɔꞌ shon nun. Ɓwiꞌ fɛènì nun ǹtwu kwan hwæn. <font color=blue>Àmɛ̀n</font>.
M̀mlɔ̀kàꞌ nzæꞌ lɛꞌHwæsi mùn Plìsìkâ ɓon lɛ̀ Àkyìlâ. Hwæsi tì kuꞌ mùn ɓwum Ònɛ̀sìfô.
Èlàsità lwæ̀bbe ɓe kɛ Kòrɛ̂n. Ti lɛ̀ Tròfîm, mùn ɗonnzi nun ŋ̀gwɛ̀nŋgwɛ̀n kɛ Mìlê.
Ɓɔli lɔꞌ, wù kìn ɓɛ̀n fɛ lɛ̀ kwan mbɛb ɗunmi kifɛꞌ. Mɛ̀ Èbùlû, Pùdɛ̂n, Lìnusì, lɛ̀ Klòdià ta wu hwæsi, kònndì lɛ̀ ɓwum Mvɛ̀nnswæ̀b ɓye fɔꞌ.
Nyɛli nyɛꞌ Yesù ɓon wù kwan hwæn. M̀vɛ̀nnswæ̀b ŋgænnì ɓyin, ɓyin hwæn.
<font color=teal>Ɗèwà Sɛ Pɔ̂l Kɔe Lɛ̀ Tîtɛ̀</font>Mɛ̀ hwæsiMùn Pɔ̂l nɛ ta ɗèwà ton sɛ kɔi. Mùn ni ci-she Mvɛ̀nnswæ̀b, mùn kònndì ɓɛ ci-ntwum Yesù Kristò. M̀vɛ̀nnswæ̀b fyi mùn lɛ mùn kpaꞌ ɓwum ɓye nun yæ̌n, mùn kpaꞌ ɓon lɛ̀ ɓɛ ɗyili ǹlim nywi yon, mùn ci ɓɛ limmì ywum ye ɗyi lɛŋkæ̀m, ywum yɛ ta ɓwum m̀bɔ̀kì tòn nɛ nun yili lìsea.
Li, ɓǎ ɓon limmì lwɛn lɛ ɓon yɛ ǹzison ɗwùmɗwùm cinni. Ɓe lɛ̀ ŋgyɔ̂ꞌ wan ɗunmi kifɛꞌ, M̀vɛ̀nnswæ̀b cìe ɓwiꞌ ŋ̀kàli lɛ ɓwiꞌ yɛ ǹzison cinni. Ɓwiꞌ limmi lɛ nun, ǹzæ̌ꞌ lɛꞌ yon tà ka pyì ŋgyɔꞌ ɗin.
Mùn tà wu ɗèwà ton sɛ kɔi, wù Tîtɛ̀ nɛ mwɛn nyɛ̀m nyɛ̌ ŋ̀kæ̀mŋkæm ntwiꞌ sɛ ɓwiꞌ cinni ǹɗyili nlim fɔꞌ ɓwiꞌ lɛ̀ wù. Ce nyɛꞌ M̀vɛ̀nnswæ̀b ɓon lɛ̀ Ci-nswæti nyɛꞌ Yesù Kristò, ɓɛ ŋgænnì wù, ɓɛ fɛ wù flɔa.
She sɛ Tîtɛ̀ lwæ̀bbe ɓe kɛ Krɛ̂ꞌ lɛ̀ nun pwɛsìǸɗonnzi yɛ mùn ɗonnzi wu kɛ Krɛ̂ꞌ yɛ, à yi ɓǎ wu fɔsì ywum yɛ ɓe lɛ̀ yɛ wòli kifɛꞌ, ɓǎ wu konndì ɓwum yæ̀nni lɛ ɓwumŋkæ̀m ŋkwìn ɓwum Yesù Kristò kɛ mɛ nsòn mɛ nsòn wɛ̌ tà shɛ mùn lìsae wù.
Mwum nɛ ɓɛ ta yæ̀n lɛ̀ mwumŋkæ̀m ŋkwìn ɓwum Yesù Kristò, a yili kan lɛ à ɓɛ lɛ̀ mɛ̀ lɛꞌ mɓyibbɔa nywi, à ɓɛ mwum nɛ cinni m̀lib m̀bɔꞌ. Sɛ yili lɛ ɓwɛn ɓyon ɗwon Yesù Kristò, paꞌ tòn shan ɓɛ tì kuꞌ lwɛn lɛ̀ ɓwum hwæn pæꞌ yɛn lɛ ɓɛ tà ka mɛ̀ lɛꞌ mɓyibbɔa cǐ, shìkì ɓɛ fyinnzi kuꞌ ŋwum bùba nyan.
Mwumŋkæ̀m ŋkwìn ɓwum Yesù Kristò ni mwum nɛ tǎ she Mvɛ̀nnswæ̀b cǐ. Li nɛ sɛ yili lɛ ɓa à cinni lɛꞌ ɓyɛbbi ndɔꞌ kɛ kwæꞌ nywi shon nun; ɓa à ɓɛ ci-nshelaꞌ nywi, shìkì à ɓɛ kuꞌ ci-nyeni, shindɔꞌ ci-nywikaꞌ ywum nwi. Ɓa à ɓɛ ci-nɗwìkàꞌ mɛ twùꞌ, shìkì à kæb kuꞌ mɛ̀ mbyi njikaꞌ lòn fyàꞌ flɔa.
À fyǒn ɓɛ mwum nɛ tǎ mɛ̀ kyìn yě lwɛn, à kònndì ɓɛ mwum nyɛ̌ yili ǹcìkàꞌ ywum lwukea. À ɓɛ tì mwum nyɛ̌ cinni mwù. À ɓɛ ǹlwinni, à ɓɛ mwum nyɛ̌ mbyi Mvɛ̀nnswæ̀b nun, à ɓɛ tì ci-mɓæn nlim.
Mwum màzwùm konndì tì kuꞌ lɛꞌ lɛŋkæ̀m sɛ ɓwiꞌ ta lìsàꞌ ɓænni mwu lwɛn. Nun ɓɛ li, à wòli à tɛ̀tì ɓwùlu zwùm lɛ̀ ǹlìsàꞌ yɛ nun tǎ ywum ŋkæ̀mŋkæm màzwùm lìsea. Kwan màzwǔm, à wòli ti à lisàꞌ pisean lɛ̀ ɓwum ɓye ta lɛꞌ màzwùm ɓyìnnɔa lɛ ɓyi ɓi ɓwuâ mbyi nlwɛn.
Paꞌ ɓwum màzwùm ɓi mèan. Mwum nɛ ɓon ta ŋwum yon ywo à ɓǎn. Ɓɛ ta ɓwum pɔkea lɛ̀ ǹzæ̌ꞌ lɛꞌ pwìnpwìn yan. Ɓwum màzwùm fɔsi màn ǹzwɔꞌ kɛ mɛ Yudà ɓye twɔ̌ꞌ kwù kɛ lɛꞌ nɗunnzi ndùn nun.
Ɓa wù ɗonnzi ɓon ɓɛ konndì lìseɔ̀ꞌ mbyî, ntwiꞌ sɛ ɓɛ ta mɛ̀ mvu ɓwum kyèa mèan ɗin. Ɓɛ ta ywum yɛ ɓa mbyi nun lìsea, mɛ̀ nlim nyan tǎ suꞌ ɗyi lɛ̀ ǹyèkǎꞌ lòn nyènye.
Mwum ndɔꞌ nyɛ̌ tì kuꞌ mwum Krɛ̂ꞌ wɛ̌ ɓon lɛle lɛꞌ màzwùm lɛ̀ ŋwum yon, mwum màzwùm ɓe ci-nlɛli kɛ ŋwum mɛ̀ swæ̀b ɓye kwe nlim Krɛ̂ꞌ nun. À lɛli lɛ ɓwum ɓye Krɛ̂ꞌ ɓi kwan hwæn mɛ̀ ci-mɛ mɓwɛ̀ꞌ, à ɓi wɛ̌ nyæ̌m nyenea yɛ mbo nun, à ɓi mɛ̀ ci-ɓwæꞌ, ɓɛ ta suꞌ tǒn ji tǒn.
Swum sɛ nun lɛꞌ kuꞌ si, lɛꞌ lɛŋkæ̀m sɛ. Li nɛ sɛ yili lɛ wù nyɛnndi ɓon ɓǎ ɓon fɔsì ǹɗyili nlim yon nɛꞌ cinni nywi Yesù.
Wù ɗwosi ɓon mɛ̀ ywiꞌ lɛ ɓa ɓɛ kɛ mwù lɛ̀ mɛ̀ tan mɛ Yudà, shìkì ɓɛ kɛ tì kuꞌ mwù lɛ̀ mɛ̀ lwuà ɓye ɓwum ɓɛ ta lɛꞌ lɛŋkæ̀m ɓyìnnɔa ta ɗwì lɛ̀ ɓon nɛꞌ.
Ywum hwæn yi sanmi kɛ nywi mwum nɛ ɗyi sanmi kɛ swiꞌ Mvɛ̀nnswæ̀b. Ti lɛ̀ ɓwum ɓye mɛ̀ nlim nyan ni m̀ɓyibbɔa, ɓɛ yonnzâ ǹyè lɛ̀ M̀vɛ̀nnswæ̀b, swum sanmi ɓa cì shan. Ɓɛ tà ka tî ɓàkàꞌ lɛ̀ mɛ̀ lɛꞌ mɓyibbɔa nɛ ɓon ta cì, kon shan hwæn ti lwinni lɛ̀ mɛ̀ lɛꞌ mɓyibbɔa.
Ɓɛ ta shɛ̀ lɛ̀ mɛ̀ ŋwum nyan lɛ ɓon limmi M̀vɛ̀nnswæ̀b, son, mɛ̀ kìkæ̀n nyan nɛ ɓon ta cì tǎ lìsàꞌ lɛ ɓɛ lìmmi kan nun. Mɛ̀ kìkæ̀n nyan nɛ ɓon ta cì ni nyɛ̌ M̀vɛ̀nnswæ̀b ɓyìnnzi. Ɓɛ tà ka M̀vɛ̀nnswæ̀b mwumnzi, shìkì ɓɛ cinni kuꞌ kim ncì swum lwɛn kwo fɔꞌ.
M̀bɔ̀kì tòn nɛ yili lɛ ɓwum ɓye ti M̀vɛ̀nnswæ̀b ɗwon ton nlimTi lɛ̀ wǔ, Tîtɛ̀, lìsaꞌ ywum yɛ ɗyi zuꞌ kɛ mbyi Mvɛ̀nnswæ̀b nun.
Shɛ̌ lɛ̀ mɛ̀ ɗwɛbshì lɛ ɓa ɓɛ ɓɛ mɛ̀ ci-nywikaꞌ ywum nwi, ɓɛ ci ywum hwæn kɛ mwum zwɛ̂m; ɓɛ ɓɛ tì ɓwum ɓye lɛ̀ mwù nun, ɓɛ fɔsì ǹlim ɗyili nywi Mvɛ̀nnswæ̀b, ɓɛ kɛ ǹlim lɛ̀ ɓwùlu mbyimbyî, ɓɛ ɓɛ tì mɛ̀ ci-mfyimnzi mɛ lɛꞌ.
Wù shɛ̀ ti kuꞌ m̀banmbɔꞌ lɛ̀ mɛ̀ yibshì lɛ m̀bɔ̀kì tòn nyan ɓɛ nyɛ̌ ɓwum ɓye ti M̀vɛ̀nnswæ̀b ɗwon. Ɓa ɓɛ hwæb ɓwùlu, shìkì ɓɛ ɓɛ kuꞌ mɛ̀ son ywum nwi. Ɓɛ lɛb ndɛb lwɛn lɛ̀ ɓwùlu.
Li, ɓǎ ɓɛ lisàꞌ mɛ̀ yib ɓye ta waꞌ ɓe m̀bɔ̀kì nɛ sɛ yili lɛ ɓɛ yili mɛ̀ ɗwɛb ɓyan lɛ̀ ɓwɛn ɓyan nun.
Wù kònndì ɓon shɛ̌ lɛ ɓɛ ɓɛ ɓwum ɓɛ cinni mɛ̀ mwù nlwinnea, shìkì ɓyɛbbi ndɔꞌ ɓɛ ɓon nywi, ɓɛ ɓɛ tì kuꞌ mɛ̀ ci-ɗæm ŋkæ̀mŋkæm, ɓɛ ci mɛ̀ lɛꞌ nlwukea, ɓɛ ɓɛ mɛ̀ yib ɓye ta mɛ̀ ɗwɛb ɓyan mwumnzi. Ɓɛshɛ ɓon ɓɛ li, lɛ̀ mwum ndɔꞌ ɓǎ lɛꞌ ɓyɛbbi lɛli nywi nzæ̌ꞌ lɛꞌ Mvɛ̀nnswæ̀b.
Wù kònndì tì kuꞌ lɛꞌ fɔꞌ màzwùm lɛli lɛ̀ mɛ̀ mbìpàn mɛ ɗwɛb lɛ mɛ̀ mwù nyan ɓɛ ǹlwinnea.
Wǔ nɛꞌ, kɛ ywum cǐ ywû nun hwæn, lìsaꞌ m̀bɔ̀kì ncǐ lwɛn kɛ swiꞌ shan. Wu yɛ̌ ywum lìsea, wù lìsàꞌ kɛ mwum zwɛ̂m lɛ̀ ǹlim fɔꞌ.
Ǹzæ̌ꞌ lɛꞌ yɛ yɛ wù kwean ŋwum yɛ ɓɛ ye ɗyi zuꞌ, ɓa yɛ ɓɛ ǹzæ̌ꞌ lɛꞌ yɛ ɓɛ yɛ shɔ̀làꞌ. Li, mɛ̀ ci-ɓyìnnzì ɓyû yɛ lwin lɛ̀ kwɛ̀nnjin ɗin, ntwiꞌ sɛ ɓɛ ɓa swum sɛ ɓɛ yɛ ɓwiꞌ shɔ̀lea nlim cinni.
Wù shɛ̀ lɛ̀ mɛ̀ son lɛ ɓɛ mwumnzi mɛ̀ ci-nye ɓyan, ɓɛ ci ywum hwæn yɛ ɓɛ ta ɓon shɛ̌ lɛ ɓɛ ci, ɓa ɓɛ fyinnzi mɛ̀ ŋwum nyan.
Ɓa ɓɛ lwum ɓon swum ndɔꞌ yibbi næm. Ɓɛ fyon ɓɛ kwan hwæn ɓwum ɓye ta mɛ̀ kìkæ̀n nlwukea cǐ, ɓɛ ɓɛ she shan nun ywɔli. Ɓɛshɛ ɓon ci li, lɛ̀ ɓwum yɛ lɛꞌ sɛ ɓwiꞌ ta shɛ̀ kɛ jin Mvɛ̀nnswæ̀b, Ci-nswæti nyɛꞌ nun twuli.
À si lwɛn lɛ mwum hwæn lwinnzi ywum ton yi ntwiꞌ sɛ M̀vɛ̀nnswæ̀b lìsea kwɛ̀nnzǐ nlim shon, ɓǎ nun swæti ɓwum hwæn.
Ŋ̀kwɛ̀nnzǐ yɛ nun kwɛ̀nnze ǹlim yi yi ta ɓwiꞌ lìsea lɛ ɓwiꞌ pæꞌ fyàꞌ lɛ̀ m̀bɔ̀kì tòn mɓyɛbbi, kònndì lɛ̀ ǹyili yɛ ɓwiꞌ ta ywum ŋgyɔ̂ꞌ wan yɛ ta ɓwiꞌ ǹlim kwɛ̀nni yili. Li, ɓǎ ɓwiꞌ ɓɛ fɛ ŋgyɔ̂ꞌ wan nun ɓwum ɓye cinni mwù, ɓye lwinnea, ɓye ta M̀vɛ̀nnswæ̀b ywɔli.
Sɛ cibbi lɛ ɓwiꞌ cinni m̀bɔ̀kì tòn li, kwan sɛ ɓwiꞌ ɓi kɛ mɓònŋgǎꞌ ŋgyìn nlwɛn nɛ ɓwiꞌ ta zwùm tɛ̀li lɛ̀ nun. Ŋ̀gyìn màzwùm ni ŋ̀gyìn nɛ Ci-nswæti nyɛꞌ Yesù Kristò yɛ̌ ɓwùmnì kɛ ntwu yon nun. Nun nɛ ɗyi M̀vɛ̀nnswæ̀b ndwun nyɛꞌ.
À ywie ntwiꞌ yɛꞌ, lɛ̀ nun pæꞌ ɓwiꞌ kɛ ɓyɛbbi nun, ɓwiꞌ konndì tì kuꞌ ɓɛ ŋ̀kwìn ɓwum ye nun fyɔ̀sâ sanmi kɛ swiꞌ shon, ɓwiꞌ ɓɛ ɓwum ɓyon, nun kyishon; ŋ̀kwìn ɓwum ye ywimɛ mwù kɛ̌ lɛ̀ ǹcìkàꞌ mɛ lɛꞌ nlwukea kwan mèan hwæn.
Ywum ton yi hwæn, yon yɛ wù yɛ̌ ɓwum lìsea. Lɛli wɛ̌ mwum nyɛ̌ tǎ saꞌ sea, wù kimnzi ɓon mɛ̀ nlim, wù ɗwosi ɓwum ɓye tà ka ywɔꞌ mɛ̀ ywiꞌ. Ɓa wù cì ǹdɔꞌ cinni wù kwɛ̀m ɓyìnnzì kɛ nywi.
Ywum yɛ yili lɛ mɛ̀ ci-nɗwon Mvɛ̀nnswæ̀b ciWù yɛ̌ ŋ̀kwìn ɓwum Yesù Kristò shɛ̌ lɛ ɓɛ ywɔꞌ ŋwum mɛ̀ ci-mɛ ŋgyɔꞌ ɓɛ ywɔꞌ ɓon, ɓɛ mwumnzi ɓon, ɓɛ ɓɛ ɓwum ɓye yili ǹcìkàꞌ mɛ lɛꞌ nlwukea kwan hwæn.
Ɓwiꞌ ɓe kuꞌ làn nyɛꞌ mbyî njimmi nun li. Ɓwiꞌ ɓe kǎn mɛ̀ ci-mwumnzi ɓwum, ɓwiꞌ ɓe ɓwum ɓɛ ɓe ɓɛ ɓwuâ mbyi Mvɛ̀nnswæ̀b nun, ɓwiꞌ ɓe mɛ̀ son ywum lwukea yɛ ɓwiꞌ ɓe tæm ŋgyɔ̂ꞌ wan nun. M̀bɔ̀kì tòn nyɛꞌ ɓe ɓyɛbbi seansean, ɓwiꞌ ɓe tì kuꞌ ywum ɓwulu timmea. Ɓwum ɓe ɓwiꞌ ɓyìnnzi, ɓwiꞌ ɓyinnzì tì kuꞌ ɓon.
Kwo fɛꞌ li, M̀vɛ̀nnswæ̀b nɛ Ci-nswæti nyɛꞌ lìsaꞌ ɓwiꞌ kwɛ̀nnzǐ nlim shon lɛ̀ ǹyili yɛ nun yili ɓwum,
à swæti ɓwiꞌ. Ǹswæti yɛ nun swæti ɓwiꞌ ɓa ntwiꞌ ɓwiꞌ ɓe mɛ̀ lɛꞌ nlwukea cǐ, à swæti ɓwiꞌ ntwiꞌ nun cinni kwɛ̀nnzǐ nlim lɛ̀ ɓwiꞌ. À sannzâ ɓwiꞌ lɛ̀ ŋ̀kimmɔꞌ Mpùn Nsanmi, li, ɓwiꞌ ti ɓe yeli nywæb, ɓwiꞌ cinnâ ǹzison she nywæb.
Kɛ fyaꞌ Yesù Kristò nɛ Ci-nswæti nyɛꞌ, M̀vɛ̀nnswæ̀b kɛ̀â ɓwiꞌ M̀pùn Nsanmi mɛ nlim.
À cǐ li ɓǎ nun fyɔsì ɓwiꞌ sanmi kɛ swiꞌ shon, ɓwiꞌ cinni tì ǹzison ɗwùmɗwùm sɛ ɓwiꞌ ta zwùm tɛ̀li lɛ à yɛ̌ ɓwiꞌ fɛ. À cì li kɛ kwɛ̀nnzǐ nlim shon nun.
Ǹzæ̀ꞌ lɛꞌ nɛ ɓǎ nyɛ̌ ŋ̀kwùm ŋgyi. Mùn yili lɛ wù ɗyi kɛ nzæ̀ꞌ lɛꞌ màzwùm nun kimmi, ɓǎ ɓwum ɓye ta ǹlim ɗyili nywi Mvɛ̀nnswæ̀b, ɓɛ fɔsì ywum lwukea cǐ kwan hwæn. Mɛ̀ lɛꞌ nlwukea nɛ wòli à kpaꞌ ɓwum à ni.
Ɓa wù ɗunnaꞌ mɛ̀ lɛꞌ mpwìnpwìn. Wu ɓɛ̌n cì ndɔꞌ lɛ̀ ɓɛ ta mɛ̀ tan ɓɛ ɓe mbyî tean, ɓa wù kwɛmmi kwe. Ɓa wù ɗunmi fyònnzàꞌ mɛ lɛꞌ ɓyin lɛ̀ ɓon, shìkì wù pyìsì kuꞌ mɛ̀ lɛꞌ kɛ nywi mɛ lwuà mɛ Yudà. Paꞌ mɛ lɛꞌ màzwǔm cinni kan mwù; sɛ tà ka mwum ndɔꞌ kpea.
Mwum nɛ ci-gwànnzì kɛ ŋkwìn yin nun hwæn, yæm nun lɛꞌ màzwùm kæ̀mmì ɓî, ɓɛshɛ nun kònndì tì ɓe, wù kyììlì lɛ̀ nun.
Paꞌ mwum sɛ li si, wù lìmmi lɛ sɛ ɓwuâ mbyi ŋkæ̀mŋkæm. À ni ci-ncǐ ɓyɛbbi, li, ɓyɛbbi nyon yɛ̌ kwàlì lɛ̀ nun nɛꞌ.
M̀mlɔ̀kàꞌ nzæ̌ꞌ lɛꞌMùn yɛ̌ cì mùn fyi Àrtèmasì, shindɔꞌ Tìshîꞌ cǐ swû. Wu yɛn lɛ ɓɛ ɓɛnmɛ, wù kpæm mɛꞌ, wù kìn mùn cinni kɛ Nìkòpòlâ. Ntwiꞌ sɛ mùn yilâ lɛ mùn lànnzì kwan mbɛb kwe hwæn.
Ɓa wù fyɔ̀ꞌ zɛꞌ lɛ̀ Zènâ, mwum nɛ ci-nlìmmì mɛ̀ lwuà, ɓon lɛ̀ Àpòlô. Kæb ɓon swum ndɔꞌ kɛ kɛ̀n shan sɛ ɓon yɛ kɛ̀n nun, wù cì ɓa swum ndɔꞌ shiꞌ ɓon.
Sɛ yili kuꞌ lɛ ɓwum ɓyɛꞌ limmì ǹlwinnzi mɛ lɛꞌ nlwukea wɛ̌ tà shɛ sɛ ta yili, ɓǎ ɓɛ kpaꞌ ɓwum ɓye cinni kan swum ndɔꞌ. Li, ɓɛ yɛ ɓɛ ɓwum ɓye lànnzi kan kwan shan kɛ ŋgyɔ̂ꞌ wan ɗin.
Ɓwum ɓye ɓwiꞌ ɓi ɓwiꞌ lɛ̀ ɓon hwæsi wù. Hwæsi ɓwiꞌ ɓwùlu ɓwum Mvɛ̀nnswæ̀b ɓɛ yili ɓwiꞌ. M̀vɛ̀nnswæ̀b ŋgænnì ɓyin, ɓyin hwæn.
<font color=teal>Ɗèwà Sɛ Pɔ̂l Kɔe Lɛ̀ Fìlèmôn</font>Mùn Pɔ̂l nɛ kɛ nye njè ntwiꞌ sɛ mùn ni mwum Nyɛli nyɛꞌ Yesù Kristò, mùn nɛ ta ɓyin ɗèwà ton sɛ kɔi, ɓwiꞌ lɛ̀ ŋgyinni nyɛꞌ Tìmòtê. Ɓwiꞌ ta son kɔi lɛ̀ wù Fìlèmôn, ŋwè nyɛꞌ nɛ ɓwiꞌ ta she fɔꞌ cǐ lɛ̀ ɓyin.
Ɓwiꞌ kɔꞌ tì kuꞌ son lɛ̀ ŋgyinni nyɛꞌ nyɛ̌ m̀lib Àpeà, ɓon lɛ̀ Àrshîb nyɛ̌ ɓwiꞌ ta ɓɔli lɛ̀ nun kɛ mbyi Mvɛ̀nnswæ̀b nun, kònndi lɛ̀ ɓwum ɓye fɔꞌ ɓye ta kǐn M̀vɛ̀nnswæ̀b keli ɗwon nywù.
Ce ndwun nyɛꞌ M̀vɛ̀nnswæ̀b ɓon lɛ̀ Nyɛli nyɛꞌ Yesù Kristò ŋgænnì ɓyin, ɓɛ fɛ ɓyin flɔa.
Ǹyili yɛ Pɔ̂l tǎ M̀vɛ̀nnswæ̀b osɔ̀kɔ̀ꞌ yili ntwiꞌ FìlèmônKwan sɛ mùn tǎ M̀vɛ̀nnswæ̀b keli lɛ̀ jin swû, mùn tà nun osɔ̀kɔ̀ꞌ yili kwan hwæn,
ntwiꞌ sɛ mùn ywɔâ m̀bɔ̀kì nɛ wù tǎ ɓwum Mvɛ̀nnswæ̀b hwæn yili, lɛ̀ ǹɗyili nlim yɛ wù tǎ ɗyili nywi Nyɛli nyɛꞌ Yesù.
Mùn tǎ M̀vɛ̀nnswæ̀b keli ɓǎ tǒn nlim fɔꞌ yɛ ɓwiꞌ ta tòn lɛ̀ ɓwum Mvɛ̀nnswæ̀b kɛ nɗyili nlim yɛ ɓwiꞌ ta ɗyili nywi Yesù Kristò, yɛ kpaꞌ ɓwiꞌ lɛ̀ ɓwiꞌ fɔsì ywum lwukea yɛ M̀vɛ̀nnswæ̀b fɛ ɓwiꞌ fyaꞌ Yesù Kristò ywo.
Ŋgyinni nyɛ̀m, ǹlim lwukeâ mùn ǹzwɔnzwɔ̀ꞌ, wù kònndì tì mùn ǹlim kimnzi m̀bɔ̀kì nɛ wù tǎ ɓwùlu ɓwum Mvɛ̀nnswæ̀b yili, wù kònndì ɓon zwùm tɛ̀ti.
Pɔ̂l tǎ Fìlèmôn pyìtea mɛ kwù kɛ ntwiꞌ ÒnèzîmLi nɛ ci, mùn swulaꞌ wu lɛ wù ci swum sɛ mùn yɛ̌ wù shɛ̌. Kɛ mùn ni ci-ntwum Yesù Kristǒ, mùn cinni ŋ̀kimmɔꞌ yɛ mùn wòli mùn shɛ̀ wù lɛ: «Cì swum she lwɛn.»
Son, mǔn tà ka wu son fɛ fyaꞌ lɛ̀ ŋ̀kimmɔꞌ, mùn pyìtàꞌ wù mɛ kwù, ntwiꞌ sɛ ǹyili yi kɛ nyinnìm shɛꞌ ɓwiꞌ lɛ̀ wù. Mùn Pɔ̂l, ǹɗwɛbshì nyɛ̌ kɛ nye njè lɛ̀ ntwiꞌ Yesù Kristǒ,
mùn nɛ ta wu pyìtea mɛ kwù kɛ ntwiꞌ Ònèzîm. À ni mwɛn nyɛ̀m ntwiꞌ sɛ à ɗunmi ǹlim kɛ̌ lɛ̀ M̀vɛ̀nnswæ̀b fyaꞌ yɛ̂m. Mùn ti fɛ nye njè wɛ̌ ce nyon.
Kwan sɛ ɓe mbyî, ǎ ɓe kàn wu kpea ǹzwɔnzwɔ̀ꞌ, son jenɛ, à yɛ̌ ɓwiꞌ kpea ǹzwɔnzwɔ̀ꞌ ɓwiꞌ lɛ̀ wù.
Mùn fyimɛ wû nun ɓe. À ni m̀banmbɔꞌ wɛ̌ ǹlim yɛ̂m.
Mǔn yilè lɛ ɓwiꞌ ton fɛ lɛ̀ nun, ɓǎ nun kpaꞌ mùn kɛ ɓàn swû nun kwan sɛ mùn ni fɛ nye njè kɛ ntwiꞌ sɛ mùn tǎ Ǹtwum Yesù Kristò shɛ̌.
Son, mǔn yili kan mùn ci li kwan sɛ wu yili kifɛꞌ. Mǔn yili kan mùn ci wù dòlɛ̀ꞌ lɛ wù ci mùn lwɛn. Mùn yili lɛ wù kpaꞌ mùn kɛ mkpaꞌ ywû nun.
Shindɔꞌ M̀vɛ̀nnswæ̀b nɛ yile kwan kwæꞌ sɛ Ònèzîm kwan wû fyaꞌ si à kɛ̀n pɛɗin, ɓǎ kwan sɛ nun yɛ̌ fyònnì, ɓyin ton m̀banmban kwan hwæn.
Jenɛ, ǎ suꞌ kan ti son, à lwuâ fɛꞌ à làn li, à ni ŋgyinni nyɛꞌ. Mǔn, à ni mùn kɛ nlim nun. Ti lɛ̀ wǔ, mùn lìmmi lɛ wù yɛ̌ nun yili, sɛ lan ma li, ntwiꞌ sɛ à ni cì swû mɛ̀ làn mɓì. À ni son nywù, à ɓɛ tì ŋgyinni nywù kɛ mbyi Yesù Kristò nun.
Swum sɛ nun gwànnzi wû, lɛ̀ ke swû sɛ nun kɛ nywi hwæn, kɛ̀ yon kɛ ntan yɛ̂m nun.
Mùn Pɔ̂l, mǔn nɛꞌ nɛ kɔꞌ cìcì sɛ ton sɛ lɛ̀ fyàꞌ yɛ̂m lɛ: «Mùn nɛ yɛ wù ɗɛ̀bbi.» Lìmmi lɛ ɓwiꞌ cinni ke ɓwiꞌ lɛ̀ wù, ke màzwùm si ǹzison swû she nywæb she wu cinni kɛ mbyi Yesù Kristò nun.
Kɛ à si li, ŋgyinni nyɛ̀m, cì mun swum màzwùm lɛ̀ ntwiꞌ Nyɛli nyɛꞌ Yesù Kristò. Lwuli mùn ǹlim zwum, ntwiꞌ sɛ ɓwiꞌ ɓi ɓwum fɔꞌ kɛ mbyi Yesù Kristò nun.
Mùn lìmmi lɛ ɗèwà sɛ mùn tà wu kɔa sɛ, wù yɛ̌ swum sɛ mùn tà wu cibbi cǐ. Mùn lìmmi lɛ wù yɛ̌ cì sɛ lan ma li.
Swum shindɔꞌ she mun yili mùn shɛ wù, à si lɛ: «Fɔ̀si mùn cǐ nòn ntwiꞌ sɛ mùn tǎ fɔ̀kàꞌ lɛ kɛ ntwiꞌ mɛ ŋkeli nyin, M̀vɛ̀nnswæ̀b yɛ̌ cì mùn ɓɛ̌n cì shin.»
M̀mlɔ̀kàꞌ mɛ hwæsiÈpàflâ nɛ ɓwiꞌ ɓi nye njè ɓwiꞌ lɛ̀ nun kɛ ntwiꞌ ɓwiꞌ ɓi ɓwum Yesù Kristò, à hwæsi wù.
Ɓwùlukwæ̌n she ɓyɛ̂m, Markù, Àrìstakù, Demà lɛ̀ Lukasì, ɓɛ hwæsi tì kuꞌ wù.
Nyɛli nyɛꞌ Yesù Kristò ŋgænnì ɓyin.
<font color=teal>Ɗèwà Sɛ Ɓɛ Kɔe Lɛ̀ Mɛ̀ Èbrû</font>Mɛ̀ mbyi ɓɛ M̀vɛ̀nnswæ̀b ɓe lɛli lɛ̀ ɓwumKɛ næ̀m ɓwum, M̀vɛ̀nnswæ̀b ɓe lɛlakì lɛ̀ ɓon kɛ mɛ mbyi kyikyi nun kɛ mɛ ŋwum mɛ̀ ci-nlɛli kɛ ŋwum yon nun.
Son, sɛ kin kuꞌ ɓɛ̀n ɗyě kɛ mmlɔ̀kàꞌ ŋgyin yɛ ɓwiꞌ ti jenɛ nun yɛ, à lɛlâ lɛ̀ ɓwiꞌ kɛ ŋwum Mwɛn nyon. Mwɛn nyon ni nɛ nun fɛe ŋ̀kimmɔꞌ mfɔ̀ꞌ ŋgyɔ̂ꞌ wan fyaꞌ, à kɛ̀ nun kɛ mɛ mwù ywum hwæn.
Nun nɛ lisaꞌ ɓwiꞌ ǹtwu Mvɛ̀nnswæ̀b yɛ ta ɗwùmnàꞌ kɛ nywi yon. À ni swum fɔꞌ lɛ̀ M̀vɛ̀nnswæ̀b, kwo ŋ̀kyììli ɓa kɛ nyinnìm shan. Ǹzæ̌ꞌ lɛꞌ yon cinni ŋ̀kimmɔꞌ, yon yɛ nun tǎ ŋgyɔ̂ꞌ wan hwæn ɗɔ̀a nun. Kɛ nyě yɛ nun sannzi ɓwum ɓyɛbbi nyan, à kɛ̀n tòn kɛ ɗɛb kɛ fyaꞌ ji Ce M̀vɛ̀nnswæ̀b ŋkimmi.
Ǹtwu YesùLi, kɛ cìcǐ tòn shon si nun, ǹtwu yon yi twun, yɛ lan ye mɛ cikpuꞌ ɓye ɗɛb hwæn, wɛ̌ tà shɛ M̀vɛ̀nnswæ̀b kɛ̀ kuꞌ nun jin shon she lan shan ɓon hwæn.
Ɓàkeànì fɛꞌ, yà cikpuꞌ nɛ M̀vɛ̀nnswæ̀b fɔ̀â fɛꞌ shɛ̀ nywɔꞌ ndɔꞌ lɛ̀ nun lɛ:«Wù ni Mwɛn nyɛ̀m,mǔn, mùn cìâ ǹlìmmì ɗyě kɛ ŋkwìn ɓwum nun lɛ mùn ni yee wû»shɛ shi kuꞌ ɓɛ Yesù? Shindɔꞌ à shɛ̀ fɛꞌ lɛ̀ nun lɛ,«nun yɛ̌ ɓɛ Ce nyǐ, nyǐ ni ɓɛ kuꞌ Mwɛn nyon»?
Kwan sɛ ɓe lɛ̀ M̀vɛ̀nnswæ̀b yɛ̌ Mwɛn m̀bɔꞌ nyon fyi ŋgyɔ̂ꞌ wan, à lɛe lɛ,«mɛ̀ cikpuꞌ ɓyon hwæn, ɓyi ɓi mwumnzi nyǐ.»
Ti kuꞌ kɛ nywi mɛ cikpuꞌ ɓyon nun hwæn, à shɛ̀ kuꞌ lɛ,«nun ni tǎ mɛ̀ cikpuꞌ ɓyon fyɔ̀si wɛ̌ m̀pùn,nun ni fyɔ̀sì tì ɓyi wɛ̌ mɛ̀ mpè win.»
Son, kwan sɛ nun ɓɛ̀n kuꞌ kɛ nywi Mwɛn nyon, à kònndì tì shɛ̀ lɛ:«Wù nɛ ti M̀vɛ̀nnswæ̀b, wù yɛ̌ lwun sea ɗwùmɗwùm lɛ̀ ɗwùmɗwùm.Wù yɛ̌ ywɔꞌ swû kɛ̀nnzi kɛ mbyi nun.
Wù tǎ swum sɛ ɗyi lwinni yili,wù ɓyìnnzì tì kuꞌ mɛ̀ lɛꞌ mɓyibbɔa.Li nɛ ci, mùn nɛ ɗyi Ce nywù M̀vɛ̀nnswæ̀b, mùn yæ̀nnâ wù,mùn kɛ̀ wù cìcǐ tòn she twun, she lan she ɓwùlu ɓye ɓyin ɓi lɛ̀ ɓon,lɛ̀ wù ton kwe lɛ̀ ǹlwukaꞌ nlim.»
M̀vɛ̀nnswæ̀b kònndi tî lɛꞌ kɛ jin Mwɛn nyon nun kɛ cìcì ndɔꞌ kɛ ɗèwà shon nun lɛ:«Wù nɛ ɗyi Nyɛli ɓwum, kɛ nɗunmi, wù nɛ fɔe ŋgyɔ̂ꞌ wan,wù kònndì tì kuꞌ ɗɛb fǒ lɛ̀ mɛ̀ fyàꞌ ɓyû nɛꞌ.
Hwæn li, à yi ywum yɛ ywimɛ mlɔ̀ꞌ nùn,son, wǔ, wù yɛ̌ ɓɛ ɗwùmɗwùm.Ɗɛb lɛ̀ ŋgyɔ̂ꞌ wan yɛ ywìn wɛ̌ plè.
Li, wù yɛ̌ yon hwɛli wɛ̌ gân, wù kwɛbsi yon wɛ̌ tà shɛ ɓɛ ta mɛ̀ plè kwɛbsi.Son, ti lɛ̀ wǔ, wù yɛ̌ ɓɛ kwan hwæn wɛ̌ tà shɛ wù tòn si, wù ɓǎ ywi.»
Yà cikpuꞌ nyon nɛ nun shɛ̀â nywɔꞌ ndɔꞌ lɛ̀ nun lɛ:«Tǒn fyaꞌ ji yɛ̂m, mùn yɛ̌ mɛ̀ ci-ɓyìnnzì ɓyû kɛ̌ mɛ kwù ɓyû nji wɛ̌ cìcǐ nsataꞌ mɛ kwù swû,»a shi kuꞌ ɓɛ Mwɛn nyon?
Mɛ̀ cikpuꞌ Mvɛ̀nnswæ̌b màzwùm ɓi mɛ̀ mpùn ɓye ta M̀vɛ̀nnswæ̀b kpea kɛ she shon nun. Ɓon ɓɛ nun tǎ fyi kɛ cɛ̌ ɓwum ɓye nun yɛ̌ swæti.
Ɓa ɓwiꞌ njilènì Ǹtwum Lwɛn yɛ M̀vɛ̀nnswæ̀b fyi ɓwiꞌLi nɛ sɛ cibbi lɛ ɓwiꞌ fɔsènì mwù kɛ̌ lɛ̀ ywum yɛ ɓwiꞌ ywɔâ, ɓwiꞌ læ̀kì mbyi nlwɛn ɓwu.
Mɛ̀ lwuǎ Mvɛ̀nnswæ̀b ɓɛ mɛ̀ cikpuꞌ ɓyon ɓe kǐn shɛ̌ lɛ̀ mɛ̀ mbibea ɓyɛꞌ ɓe kwankì lɛŋkæ̀m. Mwum nɛ ɓe kǎn mwù kɛ̌ nlim, shìkì à cì kuꞌ swum sɛ ɓɛ lɛli, M̀vɛ̀nnswæ̀b ɓe mwum màzwùm vɛ̀nɛ̀ꞌ yɛnnzi lɛ̀ ntwiꞌ màzwùm.
Kɛ ɓwiꞌ limmi li, ɓɛshɛ ɓwiꞌ njilì ǹtwum nswæti yɛ M̀vɛ̀nnswæ̀b fyi ɓwiꞌ jenɛ, ǹtwum ye lan pwìn lwuà, lɛ̀ ɓwiꞌ yɛ cì lɛ, ɓwiꞌ kà nywæ̀li fyaꞌ Mvɛ̀nnswæ̀b? Nyɛli nyɛꞌ Yesù Kristò sɛtâ Ǹtwum Lwɛn màzwùm shɛ̌. À shɛ̀e yon li, ɓwum ɓɛ ɓe nun ywɔti shɛâ kuꞌ ɓwiꞌ yon, lɛ à yi ǹzæ̌ꞌ lɛꞌ ye lɛŋkæ̀m.
Nun nɛꞌ M̀vɛ̀nnswæ̀b ɗyie tì kuꞌ ǹyè ɓwum màzwùm kɛ yi kìkeàn nun, lɛ̀ yì hìlea yɛ nun ɓe cì. À fɛ tì kuꞌ ɓwum ɓyon ŋ̀kimmɔꞌ ncì ywum kyikyi lɛ̀ ŋ̀kimmɔꞌ Mpùn Nsanmi wɛ̌ tà shɛ nun yili.
Yesù Kristò, Ci-nswæti nyɛꞌÀ si lɛŋkæ̀m lɛ M̀vɛ̀nnswæ̌b fɛe kǎn wan nyɛ̌ nywæb nyɛ̌ ɓwiꞌ ta lɛꞌ jenɛ ni kɛ fyaꞌ mɛ cikpuꞌ ɓyon ɓye ɗɛb.
Son, ɓɛ kɔꞌ kɛ ɗèwǎ Mvɛ̀nnswæ̀b nun kɛ cìcì ndɔꞌ lɛ:«Yee, M̀vɛ̀nnswæ̀b! Mwum ni kuꞌ yɛn kɛ swiꞌ swû lɛ̀ wù ɗwi zwiꞌ lɛ̀ nun?À ni kuꞌ wɛn kɛ ŋgiti yɛ wù tà nun giti nun?
Wù cìe ǹtwu yon ɓwu kwan kwæꞌ kɛ swiꞌ mɛ cikpuꞌ ɓyû,kɛ nyě yi, wù fɛe nun ǹtwu ǹzwɔnzwɔ̀ꞌ wɛ̌ m̀vɛ̀n.
Swum sɛ ɓwiꞌ yɛn ɓe, à si lɛ Yesù ni kɛ mɛ mwù ywum hwæn. M̀vɛ̀nnswæ̀b sɛte cì ǹtwu yon ɓwu kwan kwæꞌ kɛ swiꞌ mɛ cikpuꞌ ɓyon. À cìe li kɛ kwɛ̀nnzǐ nlim shon nun, ɓǎ nyǐ ni ywi kɛ ntwiꞌ mɛ mwù ɓwum hwæn. Son, kɛ nyě yi, M̀vɛ̀nnswæ̀b fɛe nun ǹtwu ǹzwɔnzwɔ̀ꞌ wɛ̌ m̀vɛ̀n, kɛ ntwiꞌ vɛ̀nɛ̀ꞌ nɛ nun yɛn, à kɛ̀n ywi.
M̀vɛ̀nnswæ̀b nɛ fɔ̀e ywum hwæn ɓǎ yi ɓɛ yon, sɛ ɓe lwɛn kɛ mɛꞌ yon lɛ à lannzì Yesù kɛ mɛ vɛ̀nɛ̀ꞌ nun ɓǎ nun fyonnì mwum ǹlwinni lɛ̀ ǹdùꞌ nun, nun nɛ ɗyi Ci-nswæti nyɛꞌ. Li nɛ M̀vɛ̀nnswæ̀b yile, ɓǎ nun twɛꞌ ɓwum mèan lɛ̀ ɓɛ ɓɛ ɓwɛn ɓyon, ɓɛ ɗun kɛ ntwu yon nun.
Yesù Kristò, nun nɛ ta ɓwum fyɔ̀si sanmi, à ni Ce m̀bɔꞌ ɓon lɛ̀ ɓwum ɓye nun sannzâ hwæn. Son sɛ ci, kwɛ̀nnjin tà ka nun ɓænni lɛ̀ ǹlon ɓwum màzwùm lɛ mɛ̀ ŋgyinni ɓyon.
À lɛꞌ lɛ̀ M̀vɛ̀nnswæ̀b kɛ cì ndɔꞌ lɛ:«Mùn yɛ̌ lɛꞌ swû shɛ̌ lɛ̀ mɛ̀ ŋgyinni ɓyɛ̂m.Mùn sàkàꞌ tì jin swû kɛ ŋkwìn ɓwum ɓyû nun.»
À kònndì tì shɛ̀ lɛ:«Mǔn, mùn yɛ̌ zwùm tɛ̀li kwan hwæn lɛ̀ M̀vɛ̀nnswæ̀b.»Kɛ cìcì ndɔꞌ nun, à shɛ̀ lɛ:«Mùn ni fɛ ɓwiꞌ lɛ̀ ɓwum ɓye M̀vɛ̀nnswæ̀b fɛe mûn fyaꞌ.»
Ɓwum ɓɛ nun lɛꞌ fɛ, m̀bɔ̀kì nɛ ɓon ɓi ɓwum ɓɛ lɛ̀ ǹnywùn kɛ mwu, Yesù nun nɛꞌ fyònne kuꞌ kɛ kwæꞌ nywi ɓwum nun wɛ̌ ɓwiꞌ. Ywum hwæn yɛ ta ɓwum lànnzi kɛ nywi, yɛ lannzâ kuꞌ nun kɛ nywi. À fyònne li, ɓǎ nun mlɔꞌ ŋ̀kimmɔꞌ Satæ̀n kɛ ywi nyon nɛ nun ywie nun. Ntwiꞌ ŋ̀kimmɔꞌ ywi hwæn ɓe Satæ̀n fyaꞌ.
Yesù cinne tì kuꞌ kwæꞌ nywi mwum ɓǎ nun libbaꞌ ɓwum ɓɛ ɓe mbyî wɛ̌ mɛ̀ son kɛ ntwiꞌ nyi ywi nɛ ɓon ɓe yi, mwù ɗonmi tì kuꞌ ɓon.
À si seansean lɛ mɛ̀ cikpuꞌ ɓye ɗɛb ɓɛ nun kìên kǎn kpaꞌ, son, à kìên mvu ɓwum Abràhæ̂m kpea.
Li nɛ sɛ yili lɛ à kiìn kɛ mwum nun, à gwili mɛ̀ ŋgyinni ɓyon kɛ kwæꞌ nywi nun hwæn, ɓǎ nun fyonnì mwumŋkæ̀m mɛ̀ ci-mfɛ sàtìkæ̀ꞌ nyan nɛ tǎ ǹlim kwɛ̀nnzi lɛ̀ ɓon. À ni ǹlwinni kɛ she Mvɛ̀nnswæ̀b nun, ɓǎ M̀vɛ̀nnswæ̀b zusì ɓwum ɓyɛbbi nyan.
Ntwiꞌ m̀bɔ̀kì nɛ nun yɛnne vɛ̀nɛ̀ꞌ kɛ mɛ mɓwɛb nun, à wòli kim jenɛ, à kpaꞌ ɓwum ɓye m̀ɓwɛb ɓɛnnâ nywi.
Yesù Kristò, mwum nɛ cinni ǹtwu, à làn Mòîzɛ̀Kɛ à si li, ɓyin mɛ̀ ŋgyinni ɓwum Yesù Kristò, ɓyin ɓɛ M̀vɛ̀nnswæ̀b loen lɛ̀ ɓyin ɓɛ ɓwum ɓyon, kɛ̀ênì mɛꞌ lɛ̀ Yesù. Nun nɛ M̀vɛ̀nnswæ̀b fyie lɛ̀ nun ɓɛ mwumŋkæ̀m mɛ̀ ci-mfɛ sàtìkæ̀ꞌ nyɛꞌ nyɛ̌ ɓwiꞌ ta zwùm tɛ̀li lɛ̀ nun, ɓwiꞌ konndì tì lɛŋkæ̀m shon shɛ̌.
Yesù ɓe ǹywɔli kɛ she sɛ M̀vɛ̀nnswæ̀b fɛe nun si nun, m̀banmbɔꞌ wɛ̌ tà shɛ Mòîzɛ̀ ɓe tì kuꞌ ǹywɔli kɛ she sɛ M̀vɛ̀nnswæ̀b fɛe nun fyaꞌ kɛ nyinnǐm ŋkwìn ɓwum ɓyon nun.
Son, kɛ nyinnìm Yesù ɓon lɛ̀ Mòîzɛ̀, à si lwɛn lɛ ɓwum twuli Yesù, a lan ǹtwuli yɛ ɓɛ yɛ Mòîzɛ̀ twuli, ntwiꞌ mwum nɛ tǎ ŋ̀kwìn ɓwum fǒ, à cinni ǹtwu, à làn ŋ̀kwìn ɓwum yon nɛꞌ.
Ŋ̀kwìn ɓwum ndɔꞌ tà ka yon nɛꞌ swɔsi ɗin, mwum ndɔꞌ nɛ shi ɓɛ mwù. Son, M̀vɛ̀nnswæ̀b nɛ ɗyi mwum nɛ fɔ̀e ywum hwæn.
Mòîzɛ̀ ɓe ǹywɔli kɛ she sɛ M̀vɛ̀nnswæ̀b fɛe nun fyaꞌ kɛ nyinnìm ŋkwìn ɓwum ɓyon nun, son, à sue ɗin ci-she Mvɛ̀nnswæ̀b. She shon ɓe ywum yɛ M̀vɛ̀nnswæ̀b yɛ̌ ɓwum shɛ̌ kwan ndɔꞌ lìsea.
Ti lɛ̀ Yesù Kristò, à ni mwɛn Mvɛ̀nnswæ̀b, nun nɛ ɗyi mwǔ ŋkwìn ɓwum bùba nyon, à ɓe tì ǹywɔli kɛ she sɛ M̀vɛ̀nnswæ̀b fɛe nun fyaꞌ nun. Ɓwiꞌ ɓɛ ɗyi ŋ̀kwìn ɓwum yi ɓɛshɛ ɓwiꞌ kimnzi mɛ̀ nlim nyɛꞌ, ɓwiꞌ suꞌ zwùm tɛ̀li lɛ̀ ywum yɛ nun shɛ̀e ɓwiꞌ, shìkì ɓwæꞌ kwɛn kuꞌ ɓwiꞌ.
Mɛ̀ yìnnì yɛ M̀vɛ̀nnswæ̀b yɛ̌ fɛ lɛ̀ ɓwum ɓyonLi nɛ sɛ yili lɛ ɓwiꞌ nonnzì mɛ̀ ywiꞌ kɛ nywi swum sɛ M̀pùn Nsanmi lɛli kɛ ɗèwǎ Mvɛ̀nnswæ̀b nun lɛ:«A ɓyin ywɔꞌ ǹlɛli Mvɛ̀nnswæ̀b ɗyě,
ɓa ɓyin kim mwù wɛ̌ tà shɛ mɛ̀ mbibea ɓyin kimme lɛ̀ nun kwan sɛ ɓɛ wale lɛ̀ nun kɛ nlim kyɔꞌ,ɓɛ ɗunmi nun kæbbi ŋwum.
M̀vɛ̀nnswæ̀b lɛe lɛ:“Swum yaꞌ fɛꞌ ywum yɛ mùn cìe lɛ̀ ɓon kɛ ɗwùm mwum nyî nun,mɛ̀ mbibea ɓyin ɓwɛbbe mùn ɓǎ ɓon cɛ swum sɛ mùn yɛ̌ cì.
Li nɛ ci, ǹlim nyenâ mùn zwum lɛ̀ ŋ̀kwìn ɓwum yɛ ton yi,mùn shɛ̀ lɛ, mɛ̀ nlim nyan tǎ suꞌ mbyi nyɛ̀m ɓwu kwan hwæn,ɓɛ tà ka mɛ̀ mbyi ɓyɛ̂m lìmmi.
Kɛ à si li, ǹlim nyenâ mùn lɛ̀ ɓon, mùn lɔ̀ꞌ ǹdɔ̀ꞌ lɛ,mùn yɛ̌ tì fɛꞌ yɛn ɓɛshɛ ɓon yɛ ɗun kɛ cìcì mɛ yìnnì shɛ̂m nun.” »
Mɛ̀ ŋgyinni ɓyɛ̂m, konnênì lɛ̀ ɓyin nɛꞌ. Ɓa mwum ndɔꞌ kwan kɛ ŋkwìn yin nun nyɛ̌ cinni ǹlim ɓyɛbbi yɛ yɛ cì, à yònnzì ǹyè lɛ̀ M̀vɛ̀nnswæ̀b nɛ ɗyi ǹzison.
Son, tɛ̀tênì ɓwùlu zwùm mɛ̀ ŋgyinŋgyin mèan hwæn kɛ wan nyɛꞌ nyɛ̌ jenɛ nun, mwum nyin ndɔꞌ læ̀kì mwù kimmi ntwiꞌ sɛ ɓyɛbbi tǎ nun pɔkea.
Ɓɛshɛ ɓwiꞌ ɗyi kimmi kɛ nywi ywum yɛ ɓwiꞌ sɛte ǹlim kɛ̌ kɛ nlim, a kɛn ɓɛ̌n kɛ mmlɔ̀kàꞌ, ɓwiꞌ yɛ ɓɛ mɛ̀ ŋwě ŋkæ̀mŋkæm Yesù.
Ɓɛ kɔꞌ kɛ ɗèwǎ Mvɛ̀nnswæ̀b nun lɛ:«A ɓyin ywɔꞌ ǹlɛli Mvɛ̀nnswæ̀b ɗyě,ɓa ɓyin kim mwù wɛ̌ tà shɛ mɛ̀ mbibea ɓyin kimme lɛ̀ nun kwan sɛ ɓɛ wale lɛ̀ nun kɛ nlim kyɔꞌ.»
Mɛ̀ wɛn ɓɛ ywɔe ǹlɛli Mvɛ̀nnswæ̀b, ɓɛ ɓe mwù kimmi lɛ̀ nun? À ɓi ɓwum ɓɛ Mòîzɛ̀ kwannzi kɛ ŋgyɔꞌ Èjîb nun.
Mɛ̀ wɛn ɓɛ cie ǹlim nyeni M̀vɛ̀nnswæ̀b lɛ̀ ɓon kɛ ɗwùm mwum nyî nun? Ɓwum fɔꞌ màzwùm ɓɛ ɓe ɓyɛbbi cǐ, yì ɗwon yan nonŋgàꞌ kɛ nlim kyɔꞌ.
Mɛ̀ wɛn ɓɛ M̀vɛ̀nnswæ̀b lɔ̀e ǹdɔ̀ꞌ lɛ ɓyi ɓi ɓa ɗun cìcì mɛ yìnnì shon nun? Ŋ̀kwìn ɓwum fɔꞌ màzwùm yɛ tì yɛ ɓe nun ŋwum fyinnzi.
Son sɛ ci ɓwiꞌ yɛn lɛ, ɓɛ limme ǹɗun cìcì mɛ yìnnǐ màzwùm ntwiꞌ sɛ ɓon ɓyinnɔâ lɛꞌ shon.
Ntwiꞌ sɛ ɓwiꞌ ywɔâ kuꞌ Ǹtwum Lwɛn wɛ̌ tà shɛ ɓye mbyî ywɔe kuꞌ. Son, ǹywɔꞌ yɛ ɓon ywɔe ǹtwum màzwǔm, yɛ kpea kàn ɓon ntwiꞌ sɛ ɓon kɛ̀e kǎn mwù kɛ nlim.
Ɓwiꞌ ɓɛ ta ǹlim kɛ̌ lɛ̀ Ǹtwum Lwɛn màzwǔm, ɓwiꞌ ɓɛ yɛ ɗun kɛ cìcì mɛ yìnnǐ Mvɛ̀nnswæ̀b. A si wɛ̌ tà shɛ nun lɛle kɛ nywi mɛ mbibea ɓi lɛ:«Mùn nyenâ lɛ̀ ɓon, mùn lɔ̀ꞌ ǹdɔ̀ꞌ lɛ,mùn yɛ̌ tì fɛꞌ yɛn ɓɛshɛ ɓon yɛ ɗun kɛ cìcì mɛ yìnnì shɛ̂m nun.»M̀vɛ̀nnswæ̀b lɛle li, kànmbɛꞌ, à mlɔ̀â she shon ǹdìkàꞌ ŋwê kwan sɛ nun fɔ̀e ŋgyɔ̂ꞌ wan.
Ntwiꞌ sɛ ɓɛ kɔꞌ kɛ cìcì ndɔꞌ kɛ ɗèwǎ Mvɛ̀nnswæ̀b nun kɛ nywi ŋgyìn mɛ̀ nshanmɓì lɛ: «Kɛ ŋgyìn mɛ̀ nshanmɓì nun, M̀vɛ̀nnswæ̀b yìnne kɛ she mfɔ̀ꞌ ŋgyɔ̂ꞌ wan nun.»
Ɓɛ kà fyònni tî ɓe, ɓɛ lɛꞌ lɛ: «Mùn yɛ̌ tì fɛꞌ yɛn ɓɛshɛ ɓon yɛ tì ɗun kɛ cìcì mɛ yìnnì shɛ̂m nun.»
Kɛ ɓwum zwimbyiꞌ ɓɛ sɛte Ǹtwum Lwɛn ywo, ɓɛ ɗuen kǎn kɛ cìcì mɛ yìnnǐ Mvɛ̀nnswæ̀b nun ntwiꞌ sɛ ɓɛ ɓe ŋwum yon fyinnzi, à si seansean lɛ ɓwum ɓyindɔꞌ yɛ mbyi nɗun cinni.
Li nɛ ci, M̀vɛ̀nnswæ̀b kɛ̀ tî ŋ̀gyìn nyɛ̌ ɗin ndɔꞌ, à lon nun lɛ ŋ̀gyìn nyɛ̌ ɗyě. À sean jin ŋgyìn màzwùm kɛ ŋwum mvɛ̀n Dàvîd, nun nɛ nòen lwun lɛ̀ mɛ̀ mbibea ɓi ywiâ ǹdìkàꞌ ŋwê. Ǹzæ̌ꞌ lɛꞌ màzwùm yɛ ɓwiꞌ sɛte ywɔꞌ mbyî yɛ ɓɛ kɔꞌ lɛ:«A ɓyin ywɔꞌ ǹlɛli Mvɛ̀nnswæ̀b ɗyě, ɓa ɓyin kim mwù lɛ̀ nun.»
Kɛ næ̀m ɓwum, ɓɛshɛ Jòzwê kɛ̀nnze ɓon han ɓɛ kɛn ɓɛ̀n kɛ cìcì mɛ yìnnǐ ŋkæ̀mŋkæm Mvɛ̀nnswæ̀b nun, M̀vɛ̀nnswæ̌b lɛle kǎn tî ɓe kɛ nywi ŋgyìn ndɔꞌ nun.
Kɛ nun lɛle li, ɓwiꞌ limmi lɛ mɛ̀ yìnnì ndɔꞌ yi kwe ye ɓwum Mvɛ̀nnswæ̀b yɛ ɗun kɛ nlim, m̀banmbɔꞌ kuꞌ wɛ̌ tà shɛ M̀vɛ̀nnswæ̀b yìnne kɛ ŋgyìn mɛ̀ nshanmɓì nun.
Mwum nɛ tǎ ɗun kɛ cìcì mɛ yìnnǐ Mvɛ̀nnswæ̀b nun tǎ mɛ̀ yìnnǐ she ɓyon twɛli, m̀banmbɔꞌ kuꞌ wɛ̌ tà shɛ M̀vɛ̀nnswæ̀b yìnne kwan sɛ nun mlɔ̀e she shon.
Kɛ à si li, ɓwiꞌ ɓɔlènì lɔꞌ lɛ̀ ɓwiꞌ ɗun kɛ cìcǐ màzwùm nun, mwum nyɛꞌ ndɔꞌ læ̀kì ɓwu, ntwiꞌ sɛ nun fyinnzi ŋwum Mvɛ̀nnswæ̀b, wɛ̌ tà shɛ mɛ̀ mbibea ɓyɛꞌ cie.
Ǹzæ̌ꞌ lɛꞌ Mvɛ̀nnswæ̀b cinni ŋ̀kimmɔꞌ, yɛ ta tî ɓwiꞌ ǹzison fɛ. A yi pwu, a lan fɛꞌ ǹjìm wì nɛ mɛ̀ làn mɓì. Ǹzæ̌ꞌ lɛꞌ yi ta mwum ɗun kɛ nlim, han yɛ kɛn ɓɛ̌n cìcì sɛ m̀pùn mwum ni kwe ɓon lɛ̀ ǹzison shon. À yi wɛ̌ ǹjìm ŋkimmi ndɔꞌ nɛ wòli à ɗwo nywi mwum, à kɛ̀n ɓɛ̀n kɛ yi wòn nun, shindɔꞌ kɛ nlòn nun. Mɛ̀ lɛꞌ nɛ mwum tǎ fɔ̀kàꞌ hwæn, ǹzæ̌ꞌ lɛꞌ Mvɛ̀nnswæ̀b yi ta nun kwàsi pisean.
Swum gwùmni fɔꞌ ndɔꞌ ɓa kɛ mɛꞌ Mvɛ̀nnswæ̀b kɛ ywum yɛ nun fɔ̀e nun hwæn. À lìmmi yon lɛ̀ ǹdùꞌ nun. Nun nɛ ɓwiꞌ yɛ ɗyi swiꞌ, ɓwiꞌ shɛ ywum yɛ ɓwiꞌ ciâ hwæn.
Yesù Kristò, mwumŋkæ̀m mɛ̀ ci-mfɛ sàtìkæ̀ꞌ nyɛ̌ ndwunYesù, Mwɛn Mvɛ̀nnswæ̀b nɛ ɗyi mwumŋkæ̀m mɛ̀ ci-mfɛ sàtìkæ̀ꞌ nyɛꞌ. Kɛ ɓwiꞌ cinni mwum ndwun ni nɛ nèan kɛ nlim ɗɛb, ɓwiꞌ fɔsènì ywum yɛ ɓwiꞌ kɛâ ǹlim lɛ̀ yon ɓænni lwɛn.
Mwumŋkæ̀m mɛ̀ ci-mfɛ sàtìkæ̀ꞌ nyɛꞌ ni lìmmi mɛ̀ lɛꞌ nɛ tà ɓwiꞌ hwumnzi lɛ̀ ǹdùꞌ nun. Nun, à yɛnne mɛ̀ paꞌ mɛ̀ vɛ̀nɛ̀ꞌ nɛ ɓwiꞌ ta yɛn nɛ hwæn, m̀ɓwɛb ɓɛn nun nywi, son, kwo lɛꞌ ɓyɛbbi ndɔꞌ fɔꞌ ǎ cì kan.
Kɛ à si li, ɓwiꞌ sɛnndènì kɛ moan gbaꞌ lwun Mvɛ̀nnswæ̀b lɛ̀ ǹlim pyǐ, cìcì sɛ kwɛ̀nnzǐ nlim shon si kwe, ɓǎ nun ywɔꞌ kwɛ̀nnzǐ nlim lɛ̀ ɓwiꞌ, à ci ɓwiꞌ lwɛn, à kpaꞌ ɓwiꞌ kwan sɛ sɛ yili nun.
Mwum nɛ mwumŋkæ̀m mɛ̀ ci-mfɛ sàtìkæ̀ꞌ hwæn, M̀vɛ̀nnswæ̀b tà nun yæ̀nni kɛ nyinnìm ŋkwìn ɓwum nun. À tà nun yæ̀nni lɛ̀ nun ɗyi swiꞌ shon kɛ jin ɓwulu ɓwum nun hwæn, ɓǎ nun fɛ sàtìkæ̀ꞌ lɛ̀ ntwiꞌ ɓyɛbbi nɛ ɓwum ciâ lɛ̀ M̀vɛ̀nnswæ̀b.
Mwumŋkæ̀m mɛ̀ ci-mfɛ sàtìkæ̀ꞌ ni tà ka pwæ̀tì nyeni lɛ̀ ɓwum ɓye ta mbyi nlwɛn ɓwu ntwiꞌ sɛ ɓɛ lìmmi kan swum ndɔꞌ, ntwiꞌ sɛ nun nɛꞌ hwæn wòli tî kuꞌ, à pyì kɛ ɓyɛbbi nun.
M̀bɔ̀kì nɛ nun nɛꞌ ni ǹswublea li, a yili lɛ à fɛ tì kuꞌ sàtìkæ̀ꞌ she ɓyɛbbi nyon nɛꞌ, sɛ suꞌ kan she ɓyɛbbi nyɛ̌ ɓwùlu.
Mwum ndɔꞌ wòli kan à ɗyi, à shɛ̀ lɛ nun ti ɗyě mwumŋkæ̀m mɛ̀ ci-mfɛ sàtìkæ̀ꞌ. Sɛ yili lɛ M̀vɛ̀nnswæ̀b nɛ lon nun, à kɛ̀ nun jin màzwùm, wɛ̌ tà shɛ nun kɛ̀kàꞌ jin màzwùm lɛ̀ <font color=blue>Àrôn</font>.
M̀banmbɔꞌ nɛ kuꞌ lɛ̀ Yesù Kristò. Nun nɛꞌ nɛ twule kǎn nun nɛꞌ, à shɛ̀ lɛ nun ni ti mwumŋkæ̀m mɛ̀ ci-mfɛ sàtìkæ̀ꞌ. M̀vɛ̀nnswæ̀b nɛ yænne nun, à shɛ̀ lɛ̀ nun lɛ:«Wù ni Mwɛn nyɛ̀m,mǔn, mùn cìâ ǹlìmmì ɗyě kɛ ŋkwìn ɓwum nun lɛ mùn ni yee wû.»
M̀vɛ̀nnswæ̀b kònndì tì lɛꞌ cìcì ndɔꞌ lɛ̀ Mwɛn nyon lɛ:«Wù yɛ̌ ɓɛ ci-mfɛ sàtìkæ̀ꞌ ɗwùmɗwùm lɛ̀ ɗwùmɗwùmwɛ̌ m̀bɔ̀kì nɛ Mɛ̀lshìsɛ̀dɛ̂ꞌ tòen.»
Kwan sɛ Yesù ɓe fɛ ŋgyɔ̂ꞌ wan, à lìmme lɛ M̀vɛ̀nnswæ̀b cinni ŋ̀kimmɔꞌ lɛ̀ nun swæti nun kɛ ywi nun. Kwan sɛ ɓe lɛ̀ ywi nyon ti kwukwæ̂ꞌ, à ɓe M̀vɛ̀nnswæ̀b keli, à ɗɔa nun han, lɛ̀ à tǎ kwe lɛ̀ ŋ̀kwu kimmi. Li, M̀vɛ̀nnswæ̀b ywɔe ŋ̀keli yon, à yìmnzì nun ɓe kɛ nyě ywi nɛ nun ywie kɛ ŋgæꞌ mɛ̀ ɓɔtɔꞌ zwɛ̂m ntwiꞌ sɛ nun lwinnzâ ǹzæ̌ꞌ lɛꞌ yon.
Kwo fɛꞌ she nun ɓe Mwɛn Mvɛ̀nnswæ̀b si, à yɛnne vɛ̀nɛ̀ꞌ ɓǎ nun yusaꞌ swum sɛ ɓɛ lon lɛ m̀mwumnzi Mvɛ̀nnswæ̀b.
Kɛ mkpeli yɛ nun kpele mwǔ she yon wɛ̌ tà shɛ M̀vɛ̀nnswæ̀b yili, à ti Ci-nswæti ɓwum hwæn ɓye ta nun mwumnzi, ɓǎ ɓon cinni ǹzison ɗwùmɗwùm.
Nun nɛ M̀vɛ̀nnswæ̀b tònnzì kɛ gbaꞌ mwumŋkæ̀m mɛ̀ ci-mfɛ sàtìkæ̀ꞌ zwɛ̂m wɛ̌ m̀bɔ̀kì nɛ Mɛ̀lshìsɛ̀dɛ̂ꞌ tòen.
Swum sɛ sɛ yili lɛ ɓwum ɓye ti swummɔa kɛ mbyi Yesù Kristò nun ciƁwiꞌ cinni ywum mèan yɛ ɓwiꞌ yili ɓwiꞌ sannzi ɓyin kɛ lɛꞌ Mɛ̀lshìsɛ̀dɛ̂ꞌ si nun. Son, à si lɛ̀ ɓyin kyìbli kɛ nywɔꞌ sù lɛꞌ màzwùm, ntwiꞌ sɛ ɓyin ɓi mɛ̀ mwù nshimmea.
Sɛ yile lilɛ lwɛn lɛ ɓyin ɓɛ lisàꞌ tì kuꞌ ɓwùlu, ntwiꞌ sɛ ɓyin ɗunme ywum yusea ǹdìkàꞌ ŋwê kɛ nywi nzæꞌ lɛꞌ Mvɛ̀nnswæ̀b nun. Son, ǹzæ̌ꞌ lɛꞌ màzwǔm ɗun kifɛꞌ ɓyin mwu lwɛn. A yili lɛ ɓɛ konndì tì ɓyin ywum yɛ ɓɛ sɛtâ ɓyin lìsea mbyî lìsea ɓe. Ɓyin ɓi wɛ̌ ɓwɛn ɓye wòli kifɛꞌ ǹji ji nyɛ̌ ɓwum ɓye ti swummɔa ta ji, ɓyin kɛ nywon nywon.
Mwɛn nɛ kɛ nywon nywon fyaꞌ, à ni mwɛnnzea. Ǎ lìmmi kifɛꞌ ŋ̀kyììli kɛ nyinnìm swum lwɛn lɛ̀ swum ɓyɛbbi.
Paꞌ ji ɓwum ɓye ti swummɔa si kyi. Ɓon ɓɛ ti swummɔa ɓi, ɓɛ cinnâ mɛ̀ mfɔ̀kàꞌ, ɓɛ limmì ŋ̀kɛ̌ ŋkyììli kɛ nyinnìm lwɛn lɛ̀ ɓyɛbbi.
Sɛ yili kan lɛ ɓwiꞌ konndì tì kuꞌ ɓyin swum sɛ ɓɛ lon lɛ ǹjimnzi ɓwum lìsea tî ɓe, shìkì ɓwiꞌ lwæb tì kuꞌ ɓyin lìsea wɛ̌ tà shɛ ɓɛ ta mwum mɛ̀ fyàꞌ sati nywi kɛ jin Mvɛ̀nnswæ̀b nun. Ɓwiꞌ ɓa tî kuꞌ ɓyin kònndì shɛ̌ wɛ̌ tà shɛ M̀vɛ̀nnswæ̀b yɛ̌ mwum hwæn yìmnzi kɛ ywi nun, lɛ̀ she nun yɛ̌ tì ɓwum mɛ̀ kæ̌ꞌ mmlɔ̀kàꞌ lànnzi.
Son, ɓwiꞌ yɛ mɛꞌ kpæmmi lɛ̀ ǹyusaꞌ ywum màzwùm ye kɛ nywi Yesù Kristò, ɓɛshɛ M̀vɛ̀nnswæ̀b yili.
Shi ɓɛ li, ɓwum ɓye mɛꞌ sanmâ kɛ mwu kɛ mbyi Mvɛ̀nnswæ̀b nun, ɓye ɓwɛbbâ ywum yɛ M̀vɛ̀nnswæ̀b tǎ ɓwum ɓyon fɛ, ɓɛ yeâ tì kuꞌ M̀pùn Nsanmi kɛ mɛ nlim nyan nun, ɓe nyě yi, ɓɛshɛ ɓon pæꞌ kwù kɛ mbyi Mvɛ̀nnswæ̀b nun, mbyi ɓǎn nyɛ̌ mwum ndɔꞌ wòli à tɛ̀lì ɓon ɓe mbyi nlwɛn nun.
Ɓwum màzwùm, ɓe lɛ̀ ɓɛ limmâ lɛ ǹzæ̌ꞌ lɛꞌ Mvɛ̀nnswæ̀b yi swum lwɛn, ɓɛ limmì tì kuꞌ ŋ̀kimmɔꞌ yɛ ɓwiꞌ yɛ cinni kɛ wan nyɛ̌ nywæb nun.
Li, ɓɛshɛ ɓon pæꞌ kwù kɛ mbyi Mvɛ̀nnswæ̀b nun, mbyi ɓǎn nyɛ̌ ɓɛ woli ɓɛ tɛli ɓon ɓe ɓǎ ɓon yonnzì tì m̀bɔ̀kì tòn nyan ɓe. Ntwiꞌ sɛ à si wɛ̌ ɓwum màzwùm ta tî Mwɛn Mvɛ̀nnswæ̀b ywummɔa tî ɓe ŋgæꞌ mɛ̀ ɓɔtɔꞌ zwɛm, ɓɛ simmɔ̀ꞌ tì nun ɓe kɛ ŋkwìn ɓwum nun.
Cɛênì fɛꞌ ndɛm nɛ mvu tǎ nwi kwe yì kwan hwæn, ywum ɗyìm kwan tì kwe mèan yɛ yɛ ci-ndɛm ni kpea. Sɛ lisaꞌ lɛ M̀vɛ̀nnswæ̀b ŋgæ̀nnâ ndɛm màzwùm.
Son, ɓɛshɛ yì lwon lɛ̀ yì kæꞌ ɓyibbɔa yɛ ta suꞌ twæꞌ kwe, lɛ̀ ndɛm lwɛn nɛ ɓan. Kwan læ̀bbi sɛ ɓa tî ɓɛ, lɛ̀ M̀vɛ̀nnswæ̀b keâ nun. Sɛ ti kɛ̌n ɓɛ̌n mmlɔ̀kàꞌ lɛ̀ à pyìâ mɛ̀ ɓwu.
Ti lɛ̀ ɓyin, mɛ̀ ŋwè ɓyɛ̂m, kwo yili ɓwiꞌ lɛꞌ fɛꞌ li, ɓwiꞌ limmi lwɛn lɛ ɓyin, làn nyin, ɓyin ta mbyi nlwɛn ɗwon, mbyi nyɛ̌ M̀vɛ̀nnswæ̀b yɛ̌ ɓyin swæti nlim.
M̀vɛ̀nnswæ̀b ni ǹlwinni. Ǹlim ɓa nun fye lɛ̀ she sɛ ɓyin ɓe nun cǐ, kònndì lɛ̀ ǹyili yɛ ɓyin ɓe nun lìsea kɛ mkpaꞌ yɛ ɓyin ta mɛ̀ ŋgyinni ɓwum Yesù Kristò kpea. M̀kpaꞌ màzwùm, ɓyin ta kɛ̀n mbyî lɛ̀ yon fyaꞌ.
Lɛꞌ sɛ ǹlim ta ɓwiꞌ ɗyi nlim, à si lɛ mwum nyin hwæn, à kpæm mɛꞌ a kɛn ɓɛ̌n mmlɔ̀kàꞌ, ɓǎ nun yê swum sɛ nun tǎ zwùm tɛ̀li lɛ̀ son lɛ̀ ǹdùꞌ nun.
Ɓwiꞌ tà ka yili lɛ ɓyin ɓwæti mwù. Son, swum sɛ ɓwiꞌ yili à si lɛ ɓyin ɗwon mɛ̀ kwù ɓwum ɓye ta ǹlim kɛ̌ kɛ nywi Mvɛ̀nnswæ̀b, ɓɛ ɓɛ tì mɛ̀ ci-mɓæn nlim. Li, ɓwum màzwùm ta swum sɛ M̀vɛ̀nnswæ̀b cìe ŋ̀kàli lɛ nun yɛ̌ ɓon fɛ yě.
Ŋ̀kàli yɛ M̀vɛ̀nnswæ̀b cì ɓwiꞌKwan sɛ M̀vɛ̀nnswæ̀b cìekàꞌ ŋ̀kàli lɛ̀ Abràhæ̂m lɛ nun ywìmɛ nyǐ swum ndɔꞌ fɛ, à lɔ̀e ǹdɔ̀ꞌ lɛ̀ jin shon nɛꞌ, ntwiꞌ sɛ jin mwum ndɔꞌ nyɛ̌ cinni ǹtwu à làn nun ɓe kǎn.
À shɛ̀e lɛ: «Lɛ̀ lɛŋkæ̀m lɛ̀ lɛŋkæ̀m, mùn yɛ̌ wù ŋgæ̀nni. Mvu ɓwum ywû yɛ ɓɛ mèan ǹzwɔnzwɔ̀ꞌ.»
Abràhæ̂m ywɔꞌ li, à fyimni kuꞌ kɛ mɓònŋgàꞌ nun li, han à cinni swum sɛ M̀vɛ̀nnswæ̀b cìe nun ŋ̀kàli lɛ̀ son.
Ɓwiꞌ limmi lɛ kwan sɛ ɓwum ta ǹdɔ̀ꞌ lǒ, ɓɛ ta lɔ̀ꞌ lɛ̀ jin swum sɛ cinni ǹtwu sɛ lan ɓon. Ǹdɔ̀ꞌ nɛ ɓon ta lɔ̀ꞌ ni ni swum sɛ ta dwìnni mlɔ̀si kɛ nyinnìm ɓwum nun.
M̀vɛ̀nnswæ̀b yile lɛ̀ nun lisàꞌ lɛ̀ ɓwum ɓye nun cìe ŋ̀kàli lɛ̀ jin shan seansean lɛ kwo yɛn sɛ ci fɛꞌ, nun ɓà tî ŋwum kwɛbsi ɓe. Li nɛ ci, nun cìe ŋ̀kàli, à kònndì tì ǹdɔ̀ꞌ lǒ.
Ŋ̀kàli yɛ nun kàle, lɛ̀ ǹdɔ̀ꞌ nɛ nun lɔ̀e, ywum ɓî màzwǔm wòli kan yɛ kwɛbsi, M̀vɛ̀nnswæ̌b tà ka ɓwum pɔkea nlim. Son sɛ ci, ɓwiꞌ ɓɛ konnâ mɛ̀ kwù, ɓwiꞌ kɛn gwùmnì mɛ kwù ɓyon nji, ywum ɓî yi ta ɓwiꞌ m̀ɓònnzàꞌ fɛ ǹzwɔnzwɔ̀ꞌ ɓǎ ɓwiꞌ ɗyi kimmi kɛ nywi swum sɛ ɓwiꞌ ta zwùm tɛ̀li lɛ̀ son.
Swum sɛ ɓwiꞌ ta zwùm tɛ̀li lɛ̀ son si, son sɛ ta cì ɓwiꞌ ton mɛ̀ ywiꞌ ɗɔ̀ꞌ kwan hwæn, wɛ̌ tà shɛ m̀kpæ̌ꞌ nɗuꞌ ta cìꞌ ɗyili moan kyɔꞌ m̀kpæmmi. Jenɛ, mbyi ŋkɛ̌n ɗun cìcì sanmi Mvɛ̀nnswæ̀b ti ɓwiꞌ swiꞌ ǹlwon.
Mbyi ni nɛ Yesù sɛte fyi zwimbyiꞌ shɛꞌ, à ɗun kwe ntwiꞌ mɛ mwù nyɛꞌ. À ti mwumŋkæ̀m mɛ̀ ci-mfɛ sàtìkæ̀ꞌ ɗwùmɗwùm lɛ̀ ɗwùmɗwùm wɛ̌ m̀bɔ̀kì nɛ Mɛ̀lshìsɛ̀dɛ̂ꞌ tòen.
Mɛ̀lshìsɛ̀dɛ̂ꞌ, ci-mfɛ sàtìkæ̀ꞌMɛ̀lshìsɛ̀dɛ̂ꞌ nɛ ɓwiꞌ ta lɛꞌ nɛ, à ɓe m̀vɛ̀n nɛ kɛ Sàlɛ̂m, à ɓɛ tì ci-mfɛ sàtìkæ̀ꞌ kɛ swiꞌ Mvɛ̀nnswæ̀b nɛ làn ywum hwæn lɛ̀ ǹtwu. Kwan sɛ Abràhæ̂m ɓe mbyi wì fyònni, lɛ̀ à wuâ mɛ̀ mvɛ̀n mèan, Mɛ̀lshìsɛ̀dɛ̂ꞌ ni kɛ̀nne nun ɓònŋgea mbyi nun, à ŋgæ̀nnì nun.
Ywum yɛ Abràhæ̂m cinne kwe wì nun hwæn, à kyììlea yon nyinnìm cìcǐ wûm, à pæ̀ꞌ kì-wûm, à fɛ Mɛ̀lshìsɛ̀dɛ̂ꞌ. Jin Mɛ̀lshìsɛ̀dɛ̂ꞌ si, sù ni lɛ m̀vɛ̀n nlwinni. À kònnde ɓɛ m̀vɛ̀n flɔa, ntwiꞌ sɛ ǹsòn yon ɓe Sàlɛ̂m, sù jin Sàlɛ̂m ni ni lɛ flɔa.
M̀vɛ̀n màzwǔm, mwum ndɔꞌ lìmmi kan mɛ̀ mbibea ɓyon, shìkì à lìmmì kuꞌ ce nyon lɛ̀ mon nyon. Kɛ ɗèwǎ Mvɛ̀nnswæ̀b nun, ɓɛ kɔꞌ kan kwan ye shon, shìkì ɓɛ kɔꞌ kuꞌ kwan sɛ nun ywi nun. Kɛ ntwiꞌ màzwùm, à si wɛ̌ nun tòen ci-mfɛ sàtìkæ̀ꞌ ɗwùmɗwùm, li, à ni wɛ̌ Yesù, Mwɛn Mvɛ̀nnswæ̀b.
Cɛênì lɛ fɛꞌ ǹtwu yɛ mwum màzwùm cinne. Mwum wɛ̌ Abràhæ̂m li, mbibea ndwun nyɛꞌ nɛ ŋ̀kwìn ɓwum Izràɛ̂l kwan kɛ nyè yon shele lwɛn nɛ nun cinne wì nun hwæn, à kyììlì nun nyinnìm cìcǐ wûm, à pæ̀ꞌ kì-wûm, à fɛ nun.
Ɓwiꞌ limmi lɛ fyǎꞌ mvu ɓwum Lèvî yi kwe yɛ ɓɛ ta mɛ̀ ci-mfɛ sàtìkæ̀ꞌ pæ̀li nlim, ɓon ɓɛ cinni ŋ̀kimmɔꞌ wɛ̌ tà shɛ lwuà lɛli lɛ ɓɛ yê kì-wûm lwɛn nɛ ɓwum Izràɛ̂l cinni, kwo fɛꞌ she ɓwum Izràɛ̂l ɓi, à ɓi ɓon lɛ̀ mɛ̀ Lèvî ŋ̀ŋgyinni, kɛ ɓon hwæn, ɓɛ cinni mbibea m̀bɔꞌ Abràhæ̂m.
Mɛ̀lshìsɛ̀dɛ̂ꞌ, làn nyon, ǎ cinni kan swum ndɔꞌ kɛ mvu ɓwum mɛ Lèvî nun. Kwo fɛꞌ she nun ɓe ŋ̀kyìn kɛ mvu ɓwum mɛ Lèvî nun si, à yèe kì-wûm lwɛn kɛ fyaꞌ Abràhæ̂m, à kònndì Abràhæ̂m ŋgæ̀nni, nun nɛ ɓe lɛ̀ M̀vɛ̀nnswæ̀b cìâ ŋ̀kàli mbyî lɛ̀ nun.
Mwum hwæn lìmmi lwɛn lɛ mwumŋkæ̀m nɛ ta mwɛsɔ̀ꞌ ŋgæ̀nni.
Kɛ fyaꞌ mvu ɓwum mɛ Lèvî yɛ ta kì-wûm lwɛn yě fyaꞌ mɛ ŋgyinni ɓyan, nyɛ̌ tǎ shǐ lǎn ywi nun m̀bɔꞌ, à ɓǎn. Ti lɛ̀ Mɛ̀lshìsɛ̀dɛ̂ꞌ nɛ yèe kì-wûm lwɛn Abràhæ̂m, à ni kwan hwæn lɛ̀ mɛꞌ wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun.
Ɓwiꞌ woli ɓwiꞌ lɛꞌ lɛ Lèvî nun nɛꞌ, nun nɛ mvu ɓwum yon ta yì kì-wûm lwɛn ɓwulu yě, à fɛe tì kuꞌ kì-wûm lwɛn shon lɛ̀ Mɛ̀lshìsɛ̀dɛ̂ꞌ kɛ mfɛ yɛ Abràhæ̂m fɛe nun.
M̀fɛ yɛ ɓwiꞌ lɛꞌ lɛ à fɛâ, ɓwiꞌ lɛꞌ kan yon ɗin. Ɓwiꞌ lɛꞌ ntwiꞌ kwan sɛ Abràhæ̂m fɛe kì-wûm lwɛn shon lɛ̀ Mɛ̀lshìsɛ̀dɛ̂ꞌ, ɓe lɛ̀ ǎ ye kifɛꞌ ɓwɛn. Sɛ lisaꞌ lɛ Lèvî nɛ ɓe læm ɓwɛn ɓyon nun fɛâ kuꞌ. Fɛ màzwùm cì ɓwiꞌ ǹlìmmì lɛ Mɛ̀lshìsɛ̀dɛ̂ꞌ lǎn Lèvî lɛ̀ ǹtwu.
Kɛ kwan sɛ M̀vɛ̀nnswæ̀b tǎ mvu ɓwum mɛ ci-mfɛ sàtìkæ̀ꞌ kwɛbsi, sɛ yili lɛ à kwɛbsi tì kuꞌ mɛ̀ lwuà.
<sup>(13-14)</sup> Ŋ̀kwɛbsi màzwùm, ɓwiꞌ limmi lɛ yɛ kwɛbsâ ntwiꞌ Nyɛli nyɛꞌ Yesù nɛ ɓwiꞌ ta lɛꞌ shon lɛli nɛ, mvu ɓwum yon yi kyi lɛ̀ ye mɛ Lèvî. Ɓwum hwæn limmi lɔꞌ lwɛn lɛ mvu ɓwum yon yi ye mɛ Judà. Kwan sɛ Mòîzɛ̀ lɛle kɛ nywi mɛ ci-mfɛ sàtìkæ̀ꞌ, ǎ lɛle kì nun lɛꞌ ndɔꞌ kɛ nywi mvu ɓwum màzwùm. Kwo mwum nyan ndɔꞌ m̀bɔꞌ ɓǎ ci-mfɛ sàtìkæ̀ꞌ.
(-)
Ci-mfɛ sàtìkæ̀ꞌ ndɔꞌ nyɛ̌ kwean wɛ̌ Mɛ̀lshìsɛ̀dɛ̂ꞌA si ɓwiꞌ mɛꞌ seansean lɛ M̀vɛ̀nnswæ̀b kwɛbsâ mvu ɓwum mɛ ci-mfɛ sàtìkæ̀ꞌ, ntwiꞌ sɛ ǹdɔꞌ kweân kɛ paꞌ tǒn Mɛ̀lshìsɛ̀dɛ̂ꞌ nun.
Ɓwum ɓɛ yæ̀n kan nun wɛ̌ tà shɛ mɛ̀ lwuà ɓyan lɛli. Son, à kwan ci-mfɛ sàtìkæ̀ꞌ ntwiꞌ sɛ nun cinni ŋ̀kimmɔꞌ yɛ nun yɛ̌ tòn kwan hwæn ɗwùmɗwùm.
À si wɛ̌ tà shɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ:«Wù yɛ̌ ɓɛ ci-mfɛ sàtìkæ̀ꞌ ɗwùmɗwùm lɛ̀ ɗwùmɗwùmwɛ̌ m̀bɔ̀kì nɛ Mɛ̀lshìsɛ̀dɛ̂ꞌ tòen.»
Mɛ̀ lwuà ɓye mbyî, M̀vɛ̀nnswæ̀b twɔ̀ꞌ ɓyon hwæn, ntwiꞌ sɛ ɓɛ cinne kǎn ŋ̀kimmɔꞌ, shìkì ɓɛ cinni kuꞌ m̀kpaꞌ.
Ntwiꞌ sɛ mɛ̀ lwuà ɓi wòli kan ɓɛ fyɔsì ɓwum sanmea kɛ mɛꞌ Mvɛ̀nnswæ̀b. Son jenɛ, ɓwiꞌ ta zwùm tɛ̀li lɛ̀ swum ndɔꞌ sɛ lan mɛ̀ lwuà ɓi. Swum màzwùm sɛ ci ɓwiꞌ cinni mbyi nɛ ɓwiꞌ yɛ kwɛmmi lɛ̀ M̀vɛ̀nnswæ̀b.
A konndì ɓɛ, kwan sɛ ɓe lɛ̀ M̀vɛ̀nnswæ̀b yɛ̌ Yesù gbaꞌ ci-mfɛ sàtìkæ̀ꞌ fɛ, à lɔ̀e ǹdɔ̀ꞌ. Kwan sɛ mɛ̀ Lèvî ɓe làn nyan gbaꞌ mɛ ci-mfɛ sàtìkæ̀ꞌ ji, ǎ ɓe kǎn ǹdɔ̀ꞌ lǒ.
Son, kɛ nywi Yesǔ, M̀vɛ̀nnswæ̀b lɛle kɛ ndɔ̀ꞌ nyon nun lɛ:«Mùn, Nyɛli ywum hwæn, mùn lɔ̀e ǹdɔ̀ꞌ lɛ kwo yɛn sɛ ci fɛꞌ mùn ɓǎ ŋwum kwɛbsi,wù yɛ̌ ɓɛ ci-mfɛ sàtìkæ̀ꞌ ɗwùmɗwùm lɛ̀ ɗwùmɗwùm.»
Ǹdɔ̀ꞌ nɛ M̀vɛ̀nnswæ̀b lɔ̀e ni tǎ ɓwiꞌ lìsea lɛ Yesù nɛ wɛ̌ ɓì ŋgæn njini ŋgwon kɛ nyinnìm shɛꞌ lɛ̀ M̀vɛ̀nnswæ̀b. Ŋ̀gwòn màzwùm lèân nyɛ̌ nun sɛte jini mbyî lɛ̀ ɓwum.
Swum ndɔꞌ konndì tì ɓɛ kɛ nywi mɛ ci-mfɛ sàtìkæ̀ꞌ ɓye mbyî, à ɓi mèan. Ɓɛ màn kan ɗin, a ɓe ɓɛ, nyɛ̌ ɓɛ kɛmɛ, nun ywimɛ, ɓɛ kɛɔ̀ꞌ nyɛ̌ ɗin ɓe ɓàn shon nun.
Kɛ mbyi Yesù nun, li nɛ ɓan, à ni ɗwùmɗwùm lɛ̀ mɛꞌ, mwum ndɔꞌ ɓǎ gbaꞌ ci-mfɛ sàtìkæ̀ꞌ shon ji shim.
Li nɛ ci, à cinni ŋ̀kimmɔꞌ kwan hwæn lɛ̀ nun swæti ɓwum ɓye ta kìn kɛ swiꞌ Mvɛ̀nnswæ̀b kɛ nyè yon, ntwiꞌ sɛ nun ni kwan hwæn ǹzison, ɓǎ nun keli M̀vɛ̀nnswæ̀b kɛ mɛ mwù ɓwum ɓyon yì kwan mèan hwæn.
Nun nɛ ɗyi mwumŋkæ̀m mɛ̀ ci-mfɛ sàtìkæ̀ꞌ nɛ wòli lɛ̀ ɓwiꞌ. À ni ǹsanmi, ǎ tà ka ɓyɛbbi cǐ, kwo ɓyɛbbi ndɔꞌ m̀bɔꞌ ɓà nun nywi, ǎ cinni kan ŋ̀ŋwè lɛ̀ mɛ̀ ci-ncǐ ɓyɛbbi. M̀vɛ̀nnswæ̀b wasi nun kwe nlim ɗɛb cì shon.
À ɓǎ wɛ̌ ɓwùlu ɓwumŋkæ̀m mɛ ci-mfɛ sàtìkæ̀ꞌ, ntwiꞌ sɛ a yili kan nun lɛ à fɛ sàtìkæ̀ꞌ mɛ̀ ŋgyinŋgyin mèan hwæn. Kwan sɛ ɓwùlu ɓwumŋkæ̀m mɛ ci-mfɛ sàtìkæ̀ꞌ ɓe sàtìkæ̀ꞌ fɛ mɛ mwù ɓwum nun, a ɓe sɛti ɓon yili lɛ ɓɛ fɛ fɛꞌ shan nɛꞌ. Ti lɛ̀ Yesǔ, mbyi nyon ɓǎ nyǐ. À suꞌ sàtìkæ̀ꞌ shon fɛ kæ̀mmì fɔꞌ, sɛ wolì she nswæti ɓwum hwæn. Sàtìkæ̌ꞌ màzwùm si kwæꞌ nywi shon sɛ nun fɛe kɛ ywi nun.
Mɛ̀ ci-mfɛ sàtìkæ̀ꞌ ɓye ɓɛ kɛe kɛ ŋkimmɔꞌ mɛ lwuǎ Mòîzɛ̀ nun ɓe ɓwum ɓye woli ɓɛ pyi kɛ ɓyɛbbi nun. Son, ǹzæ̀ꞌ lɛꞌ nɛ M̀vɛ̀nnswæ̀b lɔ̀e ǹdɔ̀ꞌ lɛ̀ nun, ǹzæ̀ꞌ lɛꞌ màzwùm jiâ gbaꞌ mɛ lwuǎ Mòîzɛ̀. Mwum nɛ nun kɛ̀e ɓe lɛ̀ mwumŋkæ̀m mɛ̀ ci-mfɛ sàtìkæ̀ꞌ ni Mwɛn nyon nɛ nun fyɔ̀sâ mwum nlwinni lɛ̀ ǹdùꞌ nun. À yɛ̌ ɓɛ li ɗwùmɗwùm lɛ̀ ɗwùmɗwùm.
Yesù, mwumŋkæ̀m mɛ̀ ci-mfɛ sàtìkæ̀ꞌ nyɛꞌKɛ ywum yɛ ɓwiꞌ ta lɛꞌ yɛ nun hwæn, mwǔ lɛꞌ yi lɛ, paꞌ mwumŋkæ̀m mɛ̀ ci-mfɛ sàtìkæ̀ꞌ si sɛ ɓwiꞌ cinni. À ni ǹtǒn kɛ ɗɛb kɛ fyaꞌ ji Mvɛ̀nnswæ̀b ndwun nɛ kɛ gbaꞌ lwun zwɛ̂m.
Swuꞌ she shon si kɛ cìcǐ sanmi nun moan Mvɛ̀nnswæ̀b. À tǎ she mfɛ sàtìkæ̀ꞌ shon cǐ kɛ nye ŋkæ̀mŋkæm nɛ M̀vɛ̀nnswæ̀b nɛ gwe, ɓa nyɛ̌ ɓwum ɓɛ gwe lɛ̀ mɛ̀ fyàꞌ.
Ɓwiꞌ limmi lɛ ɓwumŋkæ̀m mɛ ci-mfɛ sàtìkæ̀ꞌ hwæn, ɓɛ ɓe ɓon kɛ̌ ɓǎ ɓon fɛ yì sàtìkæ̀ꞌ kɛ swiꞌ Mvɛ̀nnswæ̀b. Li nɛ yile kuꞌ lɛ mwumŋkæ̀m mɛ̀ ci-mfɛ sàtìkæ̀ꞌ nyɛꞌ cinni kuꞌ swum ndɔꞌ she nun yɛ̌ fɛ.
A kièn ɓɛ̀n ɗyě lɛ̀ Yesǔ kɛ fɛ ŋgyɔ̂ꞌ wan, ǎ ɓê kǎn ci-mfɛ sàtìkæ̀ꞌ, ntwiꞌ sɛ mɛ̀ ci-mfɛ sàtìkæ̀ꞌ ndɔꞌ ɓi kwe, ɓye ta yì sàtìkæ̀ꞌ fɛ lɛ̀ M̀vɛ̀nnswæ̀b wɛ̌ tà shɛ mɛ̀ lwuà mɛ Yudà ta shɛ̀.
She shɛ ɓon ta cì sukuꞌ she shɛ ta lànnzì kɛ nlim ɗɛb gwili. Ɓwiꞌ limmi lɛ gwili sɛ, ntwiꞌ kwan sɛ ɓe lɛ̀ Mòîzɛ̀ yɛ̌ ɗwun gwe lɛ̀ M̀vɛ̀nnswæ̀b, M̀vɛ̀nnswæ̀b shɛ̀e lɛ̀ nun lɛ: «Fɔ̀si mwù kɛ̌, wù kɛ̀n ɗwun si gwe wɛ̌ tà shɛ mùn lìsai wù kɛ kpaꞌ zwɛ̂m.»
Son jenɛ, ɓwiꞌ yɛn lɛ she sɛ M̀vɛ̀nnswæ̀b fɛe lɛ̀ Yesù Kristò lan she mɛ ci-mfɛ sàtìkæ̀ꞌ ŋgyɔ̂ꞌ wan ɓi ǹzwɔnzwɔ̀ꞌ, wɛ̌ tà shɛ nun ni tì kuꞌ ɓwiꞌ swum njini ŋgwon nyinnìm shɛꞌ lɛ̀ M̀vɛ̀nnswæ̀b kɛ ŋgwòn nywæb nɛ lǎn nyɛ̌ ɓe mbyî nun, ntwiꞌ sɛ M̀vɛ̀nnswæ̀b cìâ ŋ̀kàli kɛ ŋgwòn màzwùm nun lɛ̀ ywum ŋkæ̀mŋkæm ye lan ywum ye ɓe mbyî.
Ɓɛshɛ ŋ̀gwòn nyɛ̌ M̀vɛ̀nnswæ̀b sɛte jini mbyî ɓê swum sɛ kɛnne mbyi nlwɛn nɛ nun yile nun, ǎ konndè kàn tî ǹdɔꞌ jini ɓe ɓǎn nyɛ̌ mbyî nun.
M̀bɔ̀kì nɛ ŋ̀gwòn màzwǔm kɛ̀nne kǎn mbyi nlwɛn nɛ nun yile nun, M̀vɛ̀nnswæ̀b cinni swum wɛ̀si kɛ nywi ɓwum ɓyon, à shɛ̀ lɛ̀ ɓon lɛ:«Ywɔênì fɛꞌ, ŋ̀gyìn ɓa tî mèan yɛ mùn yɛ̌ ŋ̀gwòn nywæb jini lɛ̀ ɓwum Izràɛ̂l, kònndì lɛ̀ ɓwum Judà.
Ŋ̀gwòn nyɛ̌ mùn yɛ̌ jini ɓwiꞌ lɛ̀ ɓon ɓǎ ɓɛ wɛ̌ nyɛ̌ ɓwiꞌ jine ɓwiꞌ lɛ̀ mɛ̀ mbibea ɓyan kwan sɛ mùn ɓænne ɓon fyaꞌ,mùn kwannzi ɓon kɛ ŋgyɔꞌ Èjîb nun.Ɓe nyě yi, ɓɛ ɗon ɓon ǹɗwonnzi ŋgwon màzwùm.Mùn kuꞌ, mùn pæ̀ꞌ mùn fyàꞌ lɛ̀ ɓon.Mǔn, M̀vɛ̀nnswæ̀b nyan nɛ lɛli li.
Ŋ̀gwòn nɛ mùn yɛ̌ jini lɛ̀ ɓwum Izràɛ̂l kwan sɛ kwan màzwùm yɛ wòlǐ,à ni lɛ mùn yɛ̌ cì ɓɛ limmì mɛ̀ lwuà ɓyɛ̂m,mùn ɗyili tì kuꞌ mɛ̀ nlim nyan kwan hwæn kɛ nlim.Mùn yɛ̌ ɓɛ M̀vɛ̀nnswæ̀b nyan, ɓɛ ɓɛ kuꞌ ɓwum ɓyɛ̂m.
Mwum ndɔꞌ ɓà tî ŋwum yon gwànnzi lɛ̀ ǹlìsàꞌ ɓwulu mbyi nyɛ̀m,shìkì à shɛ̀ kuꞌ lɛ̀ ŋgyinni nyon lɛ: “Lìmmi M̀vɛ̀nnswæ̀b”.Ntwiꞌ sɛ a yɛ ɓɛ lɛ̀ mwum hwæn lìmmâ mùn,ŋ̀waꞌ yɛ kɛ ɓwumŋkæ̀m nun, a kɛn ɓɛ̀n kɛ ɓwɛsɔꞌ nun.
Mɛ̀ lɛꞌ nɛ ɓon ɓe pyìtàꞌ hwæn, mùn yɛ̌ ɓon nun zùsi,mùn fyeli tì kuꞌ ǹlim lɛ̀ ɓyɛbbi nɛ ɓon ɓe cì.»
Pwìn ŋgwòn, lɛ̀ nyɛ̌ nywæbKɛ ŋgwòn nyɛ̌ M̀vɛ̀nnswæ̀b sɛte jini lɛ̀ ɓwum ɓyon, à fɛe ɓon mbyi nɛ ɓon yɛ nun ɗɔa nun. Ɓɛ cinne tì cìcì sanmi ndɔꞌ sɛ ɓon ɓe nun ɗɔa kwe.
Ɓɛ gwe ɗwun ndɔꞌ, ɓɛ linndi son nyinnìm lɛ̀ mɛ̀ fyàꞌ plê. Cìcì she kwɛmmi lɛ̀ ŋwum ɗwun, ɓɛ ɓe son lon lɛ cìcǐ sanmi. Ywum yɛ ɓe kwe ɓe lɛ læ̂m ndwun nɛ cinne mɛ̀ win nshanmɓì, lɛ̀ tâblɛ̀ nɛ ɓɛ ɓe brɛ̂ꞌ kɛ̌ zwɛm lɛ̀ jin Mvɛ̀nnswæ̀b.
Fyàꞌ fɔꞌ yɛ ɓɛ ghɔe lɛ̀ mɛ̀ fyàꞌ plê yi, ɓɛ ɓe yon lon lɛ cìcì she sanmi she lan yì cìcǐ sanmea hwæn.
Kɛ kwe cìcì she sanmi she lan yì cìcǐ sanmea hwæn si, ywum yɛ ɓe kwe ɓe lɛ: mɛ̀ kwìꞌ ɓye ɓɛ ɓwɛmme lɛ̀ <font color=blue>gɔ̂l</font>, cìcǐ màzwùm sɛ ɓɛ ɓe mɛ̀ wɔ̀ꞌ mɛ nwǔm lwɛn twɛ̀nni kwe; kònndì lɛ̀ kwìtì nɛ cinni ywum ŋgwon kɛ nlim. Kwìtì màzwùm hwæn, ɓɛ konndì nun ywɔsi lɛ̀ <font color=blue>gɔ̂l</font>. Ywum yɛ ɓe kɛ kwitì màzwùm nun ɓe lɛ: nywon nɛ ɓɛ cie lɛ̀ <font color=blue>gɔ̂l</font> nyɛ̌ ɓe lɛ̀ <font color=blue>mânɛ̀</font> kɛ nlim; kɛ mbɛti, ǹtwɔ̌ꞌ <font color=blue>Àrôn</font> yɛ twæbbe man; kònndì lɛ̀ yì ɓlon yɛ ɓɛ pae lɛ̀ ŋ̀gwɔ̀ꞌ, ye M̀vɛ̀nnswæ̀b kɔe mɛ̀ lwuà kɛ zwɛ̂m lɛ̀ ǹzæ̌ꞌ lɛꞌ ŋgwon nun.
Kɛ kwitì màzwùm zwɛ̂m, ɓɛ cie yì fɔ̀kì mɛ cikpuꞌ Mvɛ̀nnswæ̀b ɓî. Yì fɔ̀kì ɓî yi ɓe lìsàꞌ lɛ M̀vɛ̀nnswæ̀b ni kwe. Mɛ̀ kwɛb ɓyan ɓe ndæ̀ti, ɓɛ kannzi cìcì sɛ ɓɛ ɓe sàtìkæ̀ꞌ fɛ ɓǎ M̀vɛ̀nnswæ̀b zusì ɓwum ɓyɛbbi nyan. Ywum yɛ mùn tannzi yi, mǔn wòli kan mùn sannzi yon jenɛ hwæn.
Kɛ mfɔ̀sì yɛ ɓon fɔse ywum yi, mɛ̀ ci-mfɛ sàtìkæ̀ꞌ ɓe ɗun kwe nlim ɗwun màzwùm mɛ̀ ŋgyinŋgyin mèan hwæn ɓǎ ɓon ci she shan.
Ti lɛ̀ fyǎꞌ fɔꞌ yɛ ɓɛ ghɔe lɛ̀ plè, mwumŋkæ̀m mɛ̀ ci-mfɛ sàtìkæ̀ꞌ nɛ ɓe suꞌ ɗun kwe. Kɛ nɗun màzwùm nun, à ɓe suꞌ ɗun kwe kɛ ɗwǔm fɔꞌ nun kæ̀mmì fɔꞌ kuꞌ. À ɓe ywǐ ɗun, ǎ shi kàn lɛ̀ mvæb fyaꞌ yɛ nun yɛ̌ sàtìkæ̀ꞌ fɛ lɛ̀ M̀vɛ̀nnswæ̀b kɛ ntwiꞌ ɓyɛbbi nɛ nun cìâ, lɛ̀ tì kuꞌ lɛ̀ ɓyɛbbi nyɛ̌ ɓwùlu ɓwum ciâ.
M̀pùn Nsanmi tà ɓwiꞌ lìsea kɛ ywum màzwùm nun lɛ, kwan sɛ pwìn ɗwun kɛ kwe, mbyi nyɛ̌ ɓwum yɛ ɗun kwe cìcǐ sanmi she ŋ̀kæ̀mŋkæm ɓǎn.
Ywum màzwùm ɓe li, ɓǎ ɓwiꞌ cinni m̀bɔ̀kì kɛ nywi ywum yɛ ɓɛnnâ jenɛ. Yɛ ta ɓwiꞌ lìsea lɛ, ɓwum ɓye ɓe M̀vɛ̀nnswæ̀b ɗwon kɛ mbyi màzwùm nun, yì sàtìkæ̀ꞌ yɛ ɓon ta nun fɛ hwæn, yɛ wòli kan yɛ ci mɛ̀ nlim nyan ɓɛ zwum ǹsanmea kɛ swiꞌ Mvɛ̀nnswæ̀b.
Ntwiꞌ sɛ mɛ̀ lwuà màzwùm hwæn ta suꞌ kɛ nywi ywum ji, ywum nwi, kònndì lɛ̀ kɛ nywi yi ɓɛ̌ꞌ mpɔ̀sàꞌ ywum. Yì ɓɛ̌ꞌ màzwùm suꞌ ɗin lɛ ye mɛꞌ zwɛ̂m. M̀vɛ̀nnswæ̀b fɛe yon kwan kwæꞌ li, han a kɛn ɓɛ̀n kwan sɛ nun yɛ̌ ye nywæb kwannzi.
Jenɛ, Yesù Kristò ɓɛ̀nnâ, nun nɛ mwumŋkæ̀m mɛ̀ ci-mfɛ sàtìkæ̀ꞌ nɛ ɓɛ̀n ɓwiꞌ lɛ̀ ywum lwukea yɛ ti ɓwiꞌ fyaꞌ. Swuꞌ she sɛ nun tǎ she shon cì kɛ nlim cinni ǹtwu, sɛ ɓɛ tì lwɛn, sɛ lan ɗwun sɛ ɓɛ gwee lɛ̀ mɛ̀ fyàꞌ. Swuꞌ she shon si ɓa she ɓwum ɓɛ gwe lɛ̀ mɛ̀ fyàꞌ, shìkì sɛ ɓɛ kuꞌ ŋgyɔ̂ꞌ wan nun.
Kwan sɛ ɓe lɛ̀ Yesù yɛ̌ ɗun cìcì she sanmi she lan yì cìcǐ sanmea hwæn si, ǎ ɗuen kǎn lɛ̀ mvæb mɛ mgbæm pɔꞌ fyaꞌ, kònndì lɛ̀ ye ɓwɛn mɛ nje. Son, mvæb yon nɛꞌ yɛ nun swǐ kɛ nɗun yɛ nun sue ɗun kwe kæ̀mmì fɔꞌ. Li, à nywæ̀sâ ɓwiꞌ kɛ ɓyɛbbi nyɛꞌ nun ŋ̀gyìnmbɔꞌ.
Kɛ kwan sɛ ɓe mbyî nun, mvæb mɛ ɗyim nje lɛ̀ ye mɛ mgbæm pɔꞌ ye ɓɛ ɓe ɓwum gwìli nywi wole yɛ sannzi ɓwum ɓye pyie mɛ̀ lwuà, ɓǎ ɓɛ fyonnì sanmea wɛ̌ tà she mɛ̀ lwuà yili, shindɔꞌ mɛ̀ ɓwu mɛ nje ɓɛ ɓon ɓe twɛ̀n lɛ̀ ɓɛ ɓwum nywæsi nywi.
Ɓɛshɛ ywum màzwùm cinni ŋ̀kimmɔꞌ nsannzi ɓwum li, kpɛ̀m nyi nɛ lɛ̀ mvæb Yesù? Yesù Kristò, ɓyɛbbi m̀bɔꞌ ndɔꞌ ɓe kǎn nun nywi, li, à fɛe sàtìkæ̀ꞌ lɛ̀ kwæꞌ nywi shon lɛ̀ M̀vɛ̀nnswæ̀b kɛ ŋkimmɔꞌ Mpùn Nsanmi nun nɛ yɛ̌ tòn ɗwùmɗwùm lɛ̀ ɗwùmɗwùm. Mvæb yon yɛ nun fɛe yi ta mɛ̀ nlim nyɛꞌ sannzi, ɓwiꞌ læ̀kì tì mɛ̀ lɛꞌ mɓyibbɔa nɛ tà ɓwiꞌ ǹzison ɓwuli cǐ. Mvæb fɔꞌ yi ta cì ɓwiꞌ ci she lɛ̀ M̀vɛ̀nnswæ̀b nɛ cinni ǹzison kwan hwæn.
Li nɛ ci, Yesù Kristò nɛ mwum nɛ jine ŋ̀gwòn kɛ nyinnìm shɛꞌ lɛ̀ M̀vɛ̀nnswæ̀b. Ɓwum ɓɛ M̀vɛ̀nnswæ̀b tǎ lon lɛ ɓyi ɓi ɓɛ ɓwum ɓyon hwæn, ɓɛ yɛ ywum lwukea yɛ nun cìe ŋ̀kàli lɛ nun yɛ̌ kɛ̀ lɛ̀ mɛ̀ myin nyan yě, ɓɛ cinni yon ŋ̀gyìnmbɔꞌ. Ɓɛ yɛ ywum màzwùm cinni li, ntwiꞌ sɛ Yesù Kristò ywiâ ɓǎ nun libbaꞌ ɓwum kɛ ɓyɛbbi nɛ ɓon ɓe cì mbyî nun kwan sɛ ɓɛ ɓe tòn kɛ pwìn ŋgwòn nun.
Ɓwiꞌ limmi lɛ kɛ ŋkwannzi yɛ ɓɛ ta ywǐ ɗèwà mɛ kwiꞌ kwannzi, sɛ yili lɛ ɓɛ limmì seansean lɛ mwum nɛ kɔe ɗèwǎ màzwùm ywiâ.
Ntwiꞌ ɓɛshɛ mwum màzwǔm kɛ lɛ̀ mɛꞌ, ɓɛ wòli kan ɓɛ kwannzi son, ɓɛ ɗunmi ywum kyììlea. Son, kwan sɛ nun ywiâ, ɓɛ woli ɓɛ kwannzi son pisean, ɓɛ ci swum sɛ ɗèwǎ màzwùm lɛli lɛ ɓɛ ci lɛ̀ mɛ̀ kwiꞌ.
Son sɛ ci, kwo fɛꞌ pwìn ŋgwòn nɛ M̀vɛ̀nnswæ̀b jine lɛ̀ ɓwum, ǎ ɓe kǎn jini shìkì swum ndɔꞌ ywi.
Mòîzɛ̀ sɛte ɓwum mɛ̀ lwuà ɓye M̀vɛ̀nnswæ̀b fi nun fyaꞌ shɛ̌, ɓe nyě yi, à sheli mvæb ɓwɛn mɛ nje, lɛ̀ ye mɛ mgbæm, kònndì lɛ̀ mlǎꞌ nun, à jib tì ŋgæꞌ nɛ ɓɛ ta lon lɛ ìsɔ̂b lɛ̀ ǹnywùn nzwumŋgan yɛ nun pɛnnze lɛ̀ mlǎꞌ pèan. À ɗunmi ɓwum mvæb gwìli nywi lɛ̀ nun, à kònndì tì gwìsì kɛ ɗèwà mɛ lwuà nun.
À tǎ shɛ̀ lɛ: «Mvæb ŋgwon yɛ M̀vɛ̀nnswæ̀b jini lɛ̀ ɓyin lɛ ɓyin ɗwon mɛ̀ lwuà ɓyon, à yɛ.»
À kònndì tì kuꞌ ɗwun Mvɛ̀nnswæ̀b gwìsi lɛ̀ mvæb, lɛ̀ ywum yɛ ɓe kwe nlim hwæn.
Ntwiꞌ kɛ mɛ lwuà nun, mvæb yɛ ɗyi swum sɛ ɓɛ ta màn ywum hwæn sannzi nun. Mvæb shi kyì, mbyi nɛ M̀vɛ̀nnswæ̀b yɛ̌ mwum ɓyɛbbi zùsi nun ɓǎn.
Mvæb Yesù yɛ ta mwum hwæn ɓyɛbbi nyon zùsiLi, ywum yɛ ɓɛ fɔe mbyî kɛ nɗwon Mvɛ̀nnswæ̀b nun, yɛ gwili ywum ŋkæ̀mŋkæm yɛ kɛ nlim ɗɛb, a ɓe yili lɛ ɓɛ sannzi ywum ton yi lɛ̀ sàtìkæ̀ꞌ. Son, ti lɛ̀ ywum ŋkæ̀mŋkæm ye nlim ɗɛb yon nɛꞌ, a yili sàtìkæ̀ꞌ she lwɛn she lan ye ɓɛ ɓe fɛ mbyî. Sàtìkæ̌ꞌ màzwùm ɓe she Yesù.
Kwan sɛ Yesù Kristò fɛe sàtìkæ̀ꞌ shon, ǎ ɗuen kǎn cìcì sanmi she ɓwum ɓɛ gwe lɛ̀ mɛ̀ fyàꞌ, she gwili she ŋ̀kæ̀mŋkæm kɛ nlim ɗɛb. Son, à ɗuɔn kɛ nlim ɗɛb, jenɛ, à ni swiꞌ Mvɛ̀nnswæ̀b, à tà ɓwiꞌ ŋ̀gìm ɗyi.
Kwan sɛ nun ɗuen kwe, ǎ ɓe kǎn kwæꞌ nywi shon fɛ lɛ̀ M̀vɛ̀nnswæ̀b kæ̀mmì mèan wɛ̌ tà shɛ ɓwumŋkæ̀m mɛ ci-mfɛ sàtìkæ̀ꞌ ɓe yì sàtìkæ̀ꞌ yan fɛ. Ɓɛ ɓe ɗun kɛ cìcì she sanmi she lan yì cìcǐ sanmea hwæn yì ɗwùm hwæn lɛ̀ mvæb mɛ nyæ̀m fyaꞌ, ɓa yan nɛꞌ.
A Yesù ciè wɛ̌ ɓon, ǎ yɛnnè vɛ̀nɛ̀ꞌ kæ̀mmì mèan ǹdìkǎꞌ nɗunmi ŋgyɔ̂ꞌ wan. Son, à sue ɓɛ̀n kæ̀mmì fɔꞌ kɛ mmlɔ̀kàꞌ ŋgyìn nun, à fɛ kwæꞌ nywi shon lɛ̀ sàtìkæ̀ꞌ ɓǎ nun mlɔsì ɓyɛbbi kɛ nywi ɓwum ŋ̀gyìnmbɔꞌ.
Mwum hwæn yɛ̌ ywi kæ̀mmì fɔꞌ wɛ̌ tà shɛ M̀vɛ̀nnswæ̀b shɛ̀e. Kɛ nyě ywi, à yɛ̌ làn kɛ kyìtæ̀ꞌ nun.
Li nɛ kuꞌ kɛ nywi Yesù, à sɛte kwæꞌ nywi shon fɛ lɛ̀ sàtìkæ̀ꞌ kæ̀mmì fɔꞌ, ɓǎ nun zusì ɓwum ɓyɛbbi nyan ŋ̀gyìnmbɔꞌ. À yɛ̌ tì kònndi ɓɛ̀n ɓe. M̀ɓɛ̌n màzwùm ɓa ɓɛ ye ǹzùsǐ ɓyɛbbi, son, yɛ yɛ ɓɛ ye ǹnywæ̀sì ɓwum ɓye ta nun ɓònŋgea.
Mɛ̀ lwuà ɓye pwìn ŋgwòn ɓi gwili ɓye ŋ̀gwòn nyɛ̌ nywæbMɛ̀ lwuà ɓye M̀vɛ̀nnswæ̀b fɛe Mòîzɛ̀ fyaꞌ ɓe gwili ywum lwukea yɛ yɛ ɓɛ̀n. Ɓɛ ɓe kǎn ywum lwukea màzwùm yôn nɛꞌ. Son sɛ ci, kɛ yi sàtìkæ̀ꞌ yɛ ɓɛ ta fɛkaꞌ yì ɗwǔm mèan hwæn nun, mɛ̀ lwuà màzwǔm wòli kan ɓɛ fyɔsì ɓwum ɓye ta kwɛmmi lɛ̀ M̀vɛ̀nnswæ̀b sanmea.
Son, yì sàtìkæ̀ꞌ yɛ ɓon ta fɛ yi ta ɓwum ɓyɛbbi nɛ ɓon ta cì ɓùnnzi yì ɗwǔm mèan hwæn.
Ntwiꞌ sɛ mvæb mɛ ɗyim nje lɛ̀ ye mɛ mgbæm pɔꞌ cinni kan ŋ̀kimmɔꞌ nzùsì ɓwum ɓyɛbbi.
Li nɛ ci, kwan sɛ Yesù ɓe lɛ̀ à yɛ̌ ɓɛ̀n ŋgyɔ̂ꞌ wan, à shɛ̀ lɛ̀ M̀vɛ̀nnswæ̀b lɛ:«Yì sàtìkæ̀ꞌ yɛ ɓwum ta wû fɛ hwæn tà ka wû ǹlim lwukea.Son, wù fɔ̀ꞌ mûn kwæꞌ nywi ɓǎ mùn fɛ wù son ɓe.
Mɛ̀ nyæ̀m ɓɛ ɓɛ ta twìnnɔ̀ꞌ lɛ̀ sàtìkæ̀ꞌ, kònndì lɛ̀ ɓye ɓɛ fɛ kɛ ntwiꞌ nzùsǐ ɓyɛbbi,ɓon ɓɛ tà ka wû ǹlim lwukea.
Li nɛ ci, mùn shɛ̀ lɛ: “Yee M̀vɛ̀nnswæ̀b, mùn ni ti nɛ.Mùn kǐn ɓǎ mùn ci swum sɛ wù yili,wɛ̌ tà shɛ ɓɛ kɔꞌ kɛ jin shɛ̂m nun kɛ ɗèwà mɛ lwuà swû nun.” »
Kɛ cì ton sɛ, Yesù sɛte lɛꞌ lɛ M̀vɛ̀nnswæ̀b ni yili kan yì sàtìkæ̀ꞌ yɛ ɓyi ɓi ta fɛ, lɛ̀ mɛ̀ nyæ̀m ɓye ɓyi ɓi ta twìnnɔ̀ꞌ lɛ̀ sàtìkæ̀ꞌ, kònndì lɛ̀ ɓye ɓyi ɓi ta fɛ lɛ̀ ntwiꞌ nzùsǐ ɓyɛbbi. Son, ɓwiꞌ limmi lɔꞌ lwɛn lɛ ywum màzwùm hwæn li, mɛ̀ lwuǎ Mvɛ̀nnswæ̀b yili lɛ ɓwum ci li.
Kɛ nyě yɛ nun lɛli ǹzæ̌ꞌ lɛꞌ ton yi, à shɛ̀ lɛ̀ M̀vɛ̀nnswæ̀b lɛ: Yee M̀vɛ̀nnswæ̀b, nun ni ti nɛ. Nun ni kǐn ŋgyɔ̂ꞌ wan nun ɓǎ nun ni ci swum sɛ nyǐ ni tǎ yili. Ǹzæ̀ꞌ lɛꞌ nɛ nun lɛli li ni lìsaꞌ ɓwiꞌ lɛ M̀vɛ̀nnswæ̀b twɔ̀â mɛ̀ pwǐn sàtìkæ̀ꞌ, à kɛ̀ she Yesù ɓe ɓǎn màzwùm nun.
Li, Yesù lwinnzâ swum sɛ M̀vɛ̀nnswæ̀b yili, son sɛ ci, ɓwiꞌ ti jenɛ kɛ swiꞌ shon sanmea, ntwiꞌ sɛ Yesù Kristò fɛe kwæꞌ nywi shon wɛ̌ sàtìkæ̀ꞌ. Ywi nɛ nun ywi kæ̀mmì fɔꞌ ni wòlâ ǹswæti ɓwum ŋ̀gyìnmbɔꞌ.
Mɛ̀ ci-mfɛ sàtìkæ̌ꞌ ɓe kǎn làn nyan yìnnì lɛ̀ m̀fɛ sàtìkæ̀ꞌ. Ɓɛ ɓe suꞌ lwæ̀b ǹɗyimi lɛ̀ she mɛ̀ ŋgyinŋgyin. Ɓɛ ɓe sàtìkæ̀ꞌ fɛɔꞌ mbyî, ɓɛ fɛɔ̀ꞌ ɓe. Son, yì sàtìkæ̀ꞌ yɛ ɓon ɓe fɛ mbyî yì kwan hwæn yi, yɛ wòle kǎn yɛ zusì ɓwum ɓyɛbbi nyan.
Son, Yesù Kristò fɛe làn nyon kæ̀mmì fɔꞌ, she cinni ŋ̀kimmɔꞌ nzùsì ɓwum ɓyɛbbi ŋ̀gyìnmbɔꞌ. À fɛe son li, à kɛ̀n tòn njiꞌ fyaꞌ ji Mvɛ̀nnswæ̀b.
Jenɛ, à ti ɓònŋgàꞌ lɛ M̀vɛ̀nnswæ̀b kɛ nun mɛ̀ ci-ɓyìnnzì ɓyon kɛ mɛ kwù nji.
Li, kɛ sàtìkæ̌ꞌ fɔꞌ shon sɛ nun fɛe nun, à sannzâ ɓwum ɓyon kɛ mɛꞌ Mvɛ̀nnswæ̀b, à fyɔ̀si ɓon ɓɛ ɓɛ ɓwum lwukea ŋ̀gyìnmbɔꞌ.
Ywum yɛ ton yɛ hwæn, M̀pùn Nsanmi tà ti kuꞌ ɓwiꞌ lìsea lɛ a yi lɛŋkæ̀m. Ntwiꞌ kwan sɛ nun sɛti lɛꞌ lɛ:
«Nyɛli nyɛꞌ M̀vɛ̀nnswæ̀b lɛꞌ lɛ:“Ŋ̀gwòn nɛ mùn yɛ̌ jini lɛ̀ ɓwum kwan sɛ kwan màzwùm yɛ wòlǐ, à ni lɛ:Mùn yɛ̌ mɛ̀ nlim nyan ɗyili kwan hwæn kɛ mɛ lwuà ɓyɛ̂m nun,mùn cì ɓɛ limmì ɓon.” »
À kònndì lɛꞌ lɛ:«Mùn yɛ̌ ǹlim fyeli lɛ̀ mɛ̀ lɛꞌ mɓyibbɔa nɛ ɓon ciâ.»
Kwan sɛ M̀vɛ̀nnswæ̀b zùsâ ɓwum ɓyɛbbi nyan hwæn, yì sàtìkæ̀ꞌ yɛ ɓɛ ta fɛ ntwiꞌ nzùsǐ ɓyɛbbi cinni kan tî kpaꞌ.
Kɛ à si li, mɛ̀ ŋgyinni ɓyɛ̂m, mbyi ti ɓwiꞌ swiꞌ ǹlwon nyɛ̌ ɓwiꞌ yɛ ɗun kɛ cìcǐ sanmi Mvɛ̀nnswæ̀b nun kɛ ntwiꞌ mvæb yɛ Yesù Kristò swìe kɛ mɛ mwù nyɛꞌ.
Yesù nɛ ɗwo ɓwiꞌ mbyi nywæb màzwùm kɛ nyæ̀tì plê nɛ ɓe ɓwiꞌ cìcǐ sanmi Mvɛ̀nnswæ̀b gho nun. Ɓwiꞌ ti ǹzison cinni kɛ mfyi mbyi màzwùm nun. Plè nɛ ɓe ɓwiꞌ mbyi gho nɛ nun ɗwo ni lìsaꞌ kwæꞌ nywi shon nɛꞌ.
Kɛ ɓwiꞌ cinni mwumŋkæ̀m mɛ̀ ci-mfɛ sàtìkæ̀ꞌ nyɛꞌ nyɛ̌ ɗyi jenɛ mwǔ ŋkwìn ɓwum Mvɛ̀nnswæ̀b hwæn,
kìênnì lɛ, lɛ̀ ɓwiꞌ kwɛmmi kɛ ke Mvɛ̀nnswæ̀b, kwo wɛn nɛ hwæn lɛ̀ ǹlim fɔꞌ, shìkì à ɓɛ lɛ̀ ŋ̀kwùm ŋgyi zwum. Ntwiꞌ sɛ mvæb Yesù sannzâ ɓwiꞌ mɛ̀ nlim zwum. À si wɛ̌ nun pɔ̀si ɓwiꞌ lɛ̀ mlǎꞌ sanmi.
Ɓwiꞌ kpæmmènì mɛꞌ lɛ̀ ǹshɛ̀ ɓwulu Ǹtwum Lwɛn yɛ ɓwiꞌ ta zwùm tɛ̀li lɛ̀ yon. Ɓa ɓwiꞌ ɓwætènì mwù, ntwiꞌ sɛ ɓwiꞌ limmi lɛ M̀vɛ̀nnswæ̀b nɛ cìe ɓwiꞌ ŋ̀kàli, ǹzæ̌ꞌ lɛꞌ yon tà ka pyì ŋgyɔꞌ ɗin.
Ɓwiꞌ kɛènì mwù lɛ̀ ŋ̀kimnzi nywi ɓwùlu kɛ nyinnìm shɛꞌ nun, ɓǎ ɓwiꞌ fɔsì ɓwùlu yili mbyî, ɓwiꞌ konndì tì kuꞌ mɛ̀ lɛꞌ nlwukea cǐ mbyimbyî.
Ɓa ɓwiꞌ kwin kɛ mɓwɔki ɓwum Yesù nun, wɛ̌ tà shɛ ɓyindɔꞌ ta kwinnɔꞌ. Son, ɓwiꞌ kimnzènì ɓwùlu mɛ̀ nlim kɛ zwum. Ɓwiꞌ kimnzènì nun lwɛn, ntwiꞌ sɛ ɓwiꞌ limmi lɛ kwan mɓɛ̌n Yesù Kristò ti kwukwæ̂ꞌ.
A ɓwiꞌ ɗunmi tì ɓyɛbbi cǐ ɓe lɛ̀ ǹyili nlim yɛꞌ, lɛ̀ ɓwiꞌ limmâ mbyi lɛŋkæ̀m, sàtìkæ̀ꞌ ndɔꞌ ɓan she yɛ ɓwiꞌ ɓyɛbbi màzwùm zùsi.
Son, ɓwiꞌ yɛ suꞌ tòn lɛ̀ ŋ̀gwɛnnzi nywi, ɓwiꞌ ɓonŋgàꞌ kyìtæ̌ꞌ Mvɛ̀nnswæ̀b, lɛ̀ win yɛ yɛ mɛ̀ ci-ɓyìnnzì ɓyon ɓusi.
Mwum nɛ ɓe lwuà Mòîzɛ̀ lèan kɛ mɛ mɛꞌ ɓwum ɓî, shindɔꞌ ɓwum lê, kwan sɛ ɓon ɓi yɛ shìtàkwù ɗyi kɛ nywi yon, ɓɛ ɓe kǎ mwum màzwùm wu, shìkì ɓɛ kwɛnnzì kuꞌ ǹlim lɛ̀ nun?
Ti sɛ yɛ ɓɛ ɗyě lɛ lɛ̀ mwum nyɛ̌ tǎ Mwɛn Mvɛ̀nnswæ̀b njìli, à twɛꞌ tì mvæb yon yɛ M̀vɛ̀nnswæ̀b jini ŋ̀gwòn lɛ̀ ɓwiꞌ lɛ̀ swum ɗin? Mvæb màzwùm yɛ sannze mwum tòn ni kɛ swiꞌ Mvɛ̀nnswæ̀b. A mwum ni konndì tì M̀pùn Nsanmi nɛ tà ɓwiꞌ kwɛ̀nnzǐ nlim Mvɛ̀nnswæ̀b lìsea sìmmɔa, à yɛ̌ vɛ̀nɛ̀ꞌ nyɛ̌ lǎn ɓwùlu yì vɛ̀nɛ̀ꞌ yɛnni.
Ntwiꞌ sɛ M̀vɛ̀nnswæ̀b nɛ lɛle lɛ:«Mùn nɛ sukuꞌ ci-ŋwǐn njì.Mùn nɛ yɛ ɓwum ɓyɛbbi nɛ ɓon ta cì fyɔ̀si.»Ɓwiꞌ limmi lɛ ǹzæ̀ꞌ lɛꞌ tòn nɛ ɓǎ pyì ŋgyɔꞌ ɗin. M̀vɛ̀nnswæ̀b kònndì tì kuꞌ lɛꞌ lɛ: «Mùn Nyɛli nyin M̀vɛ̀nnswæ̀b, mùn yɛ̌ ɓwum ɓyɛ̂m lànnzi kɛ kyìtæ̀ꞌ nun.»
Kɛ à si li, yǎ paꞌ swiꞌ ɓyɛbbi sɛ kà ɓɛ lɛ̀ mwum nɛ tǎ kyìtæ̌ꞌ Mvɛ̀nnswæ̀b nɛ ɗyi ǹzison pyǐ.
Ɓɛ ɓe ɓyin sìmmɔa kwan ndɔꞌ kɛ mɛ mɛꞌ ɓwum mèan, ɓɛ yɛnnzi tì ɓyin vɛ̀nɛ̀ꞌ. Kɛ yi kwan ndɔꞌ nun, ɓyin ɓe ɓwùlu kpea kɛ ŋkwìn yin nun kwan sɛ ɓon ɓe vɛ̀nɛ̀ꞌ yɛnni.
Ǹlim ɓe ɓyin kwɛ̀nni lɛ̀ ɓwum ɓye ɓɛ kɛe nye njè ntwiꞌ Yesù. A konndì ɓɛ, kwan sɛ ɓɛ kien ɓyin ywum fyǒn fyaꞌ, ɓyin ɗonnze lɛ̀ ǹlim lwɛn lɛ ɓɛ kɛn lɛ̀ yon, ntwiꞌ sɛ ɓyin limme lɛ ɓyin cinni ywum lwukea ndɔꞌ ye lan ye ɓɛ yeâ ɓyin fyaꞌ. Ywum màzwùm yɛ ɓyin ɓɛ fyaꞌ kwan hwæn.
Kɛ à si li, ɓa ɓyin pæꞌ tì ǹlim jenɛ pɛɗin. Ɓɛshɛ ɓyin shi ǹlim pæ̀li, ɓyin yɛ ɗàsì ndwun cinni fyaꞌ Mvɛ̀nnswæ̀b.
À si lɔꞌ lwɛn ɓɛshɛ ɓyin fyimnzi vɛ̀nɛ̀ꞌ, ɓǎ kwan sɛ ɓyin lwinnzâ swum sɛ M̀vɛ̀nnswæ̀b yili, ɓyin yɛ ywum yɛ nun cìe ɓyin ŋ̀kàli yě.
Ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ:«Mvɛ̀nnswæ̀b lɛꞌ lɛ:“Kwan nzwonmɛ kwæꞌ ǹzwɔnzwɔ̀ꞌ, mwum nyɛ̌ tǎ kìn yɛ̌ ɓɛ̀n.M̀mgbæ̀nnì ɓa tî ɓɛ, lɛ̀ à ɓɛ̀nnâ.
Mwum nyɛ̀m nyɛ̌ ǹlwinni, à yɛ̌ ǹzison cinni ɓɛshɛ nun tǎ zwùm tɛ̀li lɛ̀ mùn.Son, ɓɛshɛ nun kɛꞌ kwù ɓe ǹyě, ǹlim ɓa tî mùn lwukea lɛ̀ nun.” »
Ti lɛ̀ ɓwiꞌ, ɓwiꞌ ɓa ɓwum ɓye yɛ kwù kɛli ɓe ǹyè ɓǎ ɓwiꞌ ɓwu. Ɓwiꞌ ɓi làn nyɛꞌ ɓwum ɓye ta zwùm tɛ̀li lɛ̀ M̀vɛ̀nnswæ̀b, li, ɓwiꞌ yɛ swæꞌ.
Ɓwum ɓye mbyî ɓye tɛle zwùm lɛ̀ M̀vɛ̀nnswæ̀bKwan sɛ mwum tǎ zwùm tɛ̀li lɛ̀ M̀vɛ̀nnswæ̌b, sɛ lisaꞌ lɛ à lìmmâ lwɛn lɛ swum sɛ nun tǎ ɓònŋgàꞌ fyaꞌ Mvɛ̀nnswæ̀b, à yɛ̌ son yě. Swum sɛ nun yɛn kifɛꞌ lɛ̀ zɛꞌ, à lìmmì lɛ sɛ yɛ mwù kpeli.
Li nɛ mɛ̀ mbibea ɓye mbyî ɓe zwùm tɛ̀li lɛ̀ M̀vɛ̀nnswæ̀b, li M̀vɛ̀nnswæ̀b yile ɓon ŋ̀gwòn.
Ɓwiꞌ kuꞌ, ɓwiꞌ ta zwùm tɛ̀li lɛ̀ M̀vɛ̀nnswæ̀b, son sɛ ci ɓwiꞌ limmi lɛ M̀vɛ̀nnswæ̀b fɔ̀e ŋgyɔ̂ꞌ wan hwæn lɛ̀ ǹzæ̌ꞌ lɛꞌ yɛ ɓe nun kwean ŋwum. Ywum hwæn yɛ ɓwiꞌ ta yɛn yɛ, à kwannzi yon lɛ̀ swum sɛ ɓɛ tà ka yɛn lɛ̀ zɛꞌ.
Abè tɛ̀le zwùm lɛ̀ M̀vɛ̀nnswæ̀b, son sɛ ci, à fɛe sàtìkæ̀ꞌ lɛ̀ M̀vɛ̀nnswæ̀b she kwan lwɛn, she lan she Kaìn. Kɛ ncì yɛ nun cìe li, M̀vɛ̀nnswæ̀b yile nun ŋ̀gwòn lɛ à ni mwum ǹlwinni. Ɓwiꞌ limmi li, ntwiꞌ sɛ M̀vɛ̀nnswæ̀b nun nɛꞌ yile sàtìkæ̀ꞌ shon. Kwo fɛꞌ she Abè ywiâ nùn si, kɛ nun ɓe zwùm tɛ̀li lɛ̀ M̀vɛ̀nnswæ̀b, à tǎ lɛli lɛ̀ ɓwiꞌ fyaꞌ a kiìn ɓɛ̀n ɗyě.
Yinɔ̀ꞌ tɛ̀le zwùm lɛ̀ M̀vɛ̀nnswæ̀b, son sɛ cie, ǎ ywi kan, M̀vɛ̀nnswæ̀b twɛle nun kɛ ɗɛb, ɓwum yɛn kan tî nun ɓe cɛ̌ ŋgyɔ̂ꞌ wan, ntwiꞌ sɛ M̀vɛ̀nnswæ̀b twɛle nun cì shon. Ɓɛ kɔꞌ kɛ ɗèwǎ Mvɛ̀nnswæ̀b nun lɛ, lɛ̀ M̀vɛ̀nnswæ̌b kà twɛꞌ Yinɔ̀ꞌ kɛ ɗɛb, à ɓe M̀vɛ̀nnswæ̀b ǹlim lwukea kɛ m̀bɔ̀kì tòn nyon nun.
A si seansean lɛ mwum ndɔꞌ wòli kan à lwu M̀vɛ̀nnswæ̀b ǹlim ɗin, shìkì à tɛ̀ꞌ zwùm lɛ̀ nun. Li nɛ ci, mwum nyɛ̌ yili nun kwɛmmi lɛ̀ M̀vɛ̀nnswæ̀b, à limmì lwɛn lɛ M̀vɛ̀nnswæ̀b ni kwe, à tǎ lwɛn cǐ lɛ̀ mwum nyɛ̌ tà nun kæbbi lɛ̀ ǹlim fɔꞌ.
Nòê tɛ̀le zwùm lɛ̀ M̀vɛ̀nnswæ̀b, son sɛ cie, kwan sɛ M̀vɛ̀nnswæ̀b shɛ̀ nun ywum yɛ ywimɛ lànnzì kɛ nywi ɓwum ŋgyɔ̂ꞌ wan, ye ɓwum yɛn kifɛꞌ mbyî, à ywɔꞌ ŋwum Mvɛ̀nnswæ̀b, à pàꞌ cìꞌ ndwun ndɔꞌ, à ɗun nlim lɛ̀ ɓwum ɓyon, ɓɛ nywælì ywi. Kɛ ncì yɛ nun cìe li yi, à lìsàꞌ lɛ ɓwum ɓye fɔꞌ hwæn ɓe pyǐ kɛ swiꞌ Mvɛ̀nnswæ̀b. Nòê nun nɛꞌ fyònne mwum ǹlwinni kɛ swiꞌ Mvɛ̀nnswæ̀b ntwiꞌ sɛ nun tɛ̀le zwùm lɛ̀ nun.
Abràhæ̂m tɛ̀le zwùm lɛ̀ M̀vɛ̀nnswæ̀b, son sɛ cie, à ywɔti ŋwum Mvɛ̀nnswæ̀b kwan sɛ M̀vɛ̀nnswæ̀b loen nun, à yèe mbyi cìcì sɛ M̀vɛ̀nnswæ̀b lɛle lɛ nun yɛ̌ nyǐ ŋgyɔꞌ fɛ. À wae ǹdǔꞌ nsòn shon, à sukuꞌ kɛ̀n lɛ̀ mwù.
À tɛ̀le zwùm lɛ̀ M̀vɛ̀nnswæ̀b, son sɛ cie, à ɓe tòn wɛ̌ ŋ̀kyìn kɛ ŋgyɔꞌ nɛ M̀vɛ̀nnswæ̀b cìe nun ŋ̀kàli nun. À ɓe suꞌ tòn kwe kɛ yi ɗwun nun. M̀banmbɔꞌ nɛ ɓe tì kuꞌ ɓe lɛ̀ Izàꞌ kònndì lɛ̀ Yàkɔ̂b, ɓon ɓɛ ŋ̀kàli fɔꞌ màzwùm ɓe tì kuꞌ kɛ nywi.
Abràhæ̂m ɓe kǎn tòn li ɗin, à ɓe tòn ntwiꞌ sɛ nun ɓe mɛꞌ kɛ̌ lɛ̀ ǹsòn ye ŋ̀kæ̀mŋkæm ye M̀vɛ̀nnswæ̀b nɛ fɔkaꞌ lɛ̀ fyàꞌ yon, à gwe.
Sarà tì kuꞌ, à tɛ̀le zwùm lɛ̀ M̀vɛ̀nnswæ̀b, son sɛ cie, kwo fɛꞌ she ɓe lɛ̀ à ywìnnâ hwæn si, M̀vɛ̀nnswæ̀b fɛe nun ŋ̀kimmɔꞌ nye mwɛn, ntwiꞌ sɛ nun lìmme lɛ ŋ̀kàli yɛ M̀vɛ̀nnswæ̀b cìe ɓon ɓa pyì ŋgyɔꞌ ɗin.
Li nɛ cie, kɛ nyè mwum m̀bɔꞌ, kwo fɛꞌ she ɓe lɛ̀ à ti wɛ̌ ɗwon si, mvu ɓwum kwan mèan wɛ̌ mɛ̀ nywæꞌ ɓɛ ɓwiꞌ ta yɛn zwô, ɓɛ man wɛ̌ kyɛꞌ yɛ kɛ mɛ mbɛti ɗuꞌ ndwun, yɛ mwum wòli kan à tan.
Ɓwum ɓi ton ɓi hwæn li, ɓɛ ɓe zwùm tɛ̀li lɛ̀ M̀vɛ̀nnswæ̀b han ywi kìn ɓon twɛli, shìkì ɓɛ yɛn mwǔ ŋkàli yɛ M̀vɛ̀nnswæ̀b cìe ɓon. Son, ɓe lɛ̀ ɓɛ limmâ lɛ ywum màzwùm yɛ cì, li, ɓɛ ɓe lɛ̀ ǹdàli. Ɓɛ ɓe suꞌ shɛ̀ lɛ, ɓon ɓi ɓi mɛ̀ kyìn, ɓon ɓi kin ǹyòn kɛ ŋgyɔ̂ꞌ wan nun ɗin.
Paꞌ ɓwum sɛ ta lɛli li si ta lìsàꞌ lɛ ɓon ta ǹdǔꞌ nsǒn ŋkæ̀mŋkæm shan kæbbi.
Ɓɛ ɓe kǎn tî kæb lɛ̀ ɓon fyôn ɓe cìcì sɛ ɓon wae nun. Ɓɛshɛ ɓon yilè m̀fyòn ɓe, ɓɛ cinne mbyi m̀fyòn lwɛn ɗin.
Son, cìcì sɛ ɓon ɓe kæb si lwɛn, sɛ lan she ɓon ɓe mbyî nlim. Sɛ lisaꞌ lɛ cìcì she kɛ ɗɛb. Li nɛ ci, ǹlim tà ka M̀vɛ̀nnswæ̀b ɓyɛbbi lɛ̀ ǹlon yɛ ɓwum màzwùm ta nun lon lɛ M̀vɛ̀nnswæ̀b nyan. Ntwiꞌ sɛ à fɔ̀sâ ɓon ǹsòn ndɔꞌ kɛ ɗɛb.
<sup>(17-18)</sup> Abràhæ̂m tɛ̀le zwùm lɛ̀ M̀vɛ̀nnswæ̀b, son sɛ cie, kwan sɛ M̀vɛ̀nnswæ̀b ɓwɛbbe nun lɛ nyǐ ni fɛ mwɛn nyǐ Izàꞌ lɛ̀ sàtìkæ̌ꞌ, Abràhæ̂m yile. Ɓe lɛ̀ M̀vɛ̀nnswæ̀b cìâ nun ŋ̀kàli, à shɛ̀ lɛ: «Izàꞌ nɛ yɛ cì mvu ɓwum ywû man.» Abràhæ̂m ywɔe li, son, à yile lɔꞌ lɛ nun yɛ̌ mwɛn m̀bɔꞌ ti kuꞌ mbɔꞌ nyon fɛ lɛ̀ sàtìkæ̀ꞌ.
(-)
Ntwiꞌ sɛ à lìmme seansean lɛ M̀vɛ̀nnswæ̀b ni cinni ŋ̀kimmɔꞌ nyìmnzǐ mwum nɛ ywiâ nùn. Li, sɛ ɓe nun nywi wɛ̌ M̀vɛ̀nnswæ̀b yìmnzâ nun mwɛn nyon Izàꞌ ɓe.
Izàꞌ tɛ̀le tì kuꞌ zwùm lɛ̀ M̀vɛ̀nnswæ̀b kɛ ŋŋgæ̀nni yɛ nun ŋgæ̀nne Yàkɔ̂b ɓon lɛ̀ Esò kɛ nywi ywum yɛ ywimɛ ɓon ɓɛ̀nni nywi nun.
Yàkɔ̂b tɛ̀le zwùm lɛ̀ M̀vɛ̀nnswæ̀b, son sɛ cie, kwan sɛ ɓe lɛ̀ à yɛ̌ ywi, à ŋgæ̀nnì ɓwɛn Jòsɛ̂ꞌ, à swɔ̀mǐ ǹtwɔ̀ꞌ zwɛ̂m, à ɗɔa M̀vɛ̀nnswæ̀b.
Jòsɛ̂ꞌ tɛ̀le zwùm lɛ̀ M̀vɛ̀nnswæ̀b, son sɛ cie, kwan sɛ kwan ywi shon ɗunmi kwɛmmi, à lɛꞌ lɛꞌ ŋkwannzi ɓwum Izràɛ̂l kɛ ŋgyɔꞌ Èjîb, à shɛ̀ tì kuꞌ ɓon swum sɛ ɓɛ yɛ cì ɓe lɛ̀ yì wɛb yon.
Mòîzɛ̀ tɛ̀le zwùm lɛ̀ M̀vɛ̀nnswæ̀b, son sɛ cie, à ɓyìnnɔ̀ꞌ ǹlon yɛ ɓɛ ɓe nun lon lɛ ǹjì nɛ kɛ ŋgyɔꞌ Èjîb nun.
À fyòen yɛn lɛ ǹdikàꞌ ǹyɛn vɛ̀nɛ̀ꞌ lɛ̀ ŋ̀kwìn ɓwum Mvɛ̀nnswæ̀b m̀ban, lɛ̀ she nun yɛ wan ji kwan kwæꞌ kɛ ɓyɛbbi nun.
Mòîzɛ̀ kònnde yɛn lɛ ǹyɛn vɛ̀nɛ̀ꞌ fyaꞌ ɓwulu wɛ̌ tà shɛ <font color=blue>Kristò</font>, mwum nɛ M̀vɛ̀nnswæ̀b yɛ̌ fyiì yɛ̌ yɛn ŋgyɔ̂ꞌ wan nun yi swum twun, a lan ǹjònndì nɛ kɛ ŋgyɔꞌ Èjîb nun hwæn. Ǎ ɓe kǎn cì li ɗin, à ɓe cì li ntwiꞌ sɛ nun ɓe zwùm tɛ̀li lɛ̀ ɗàsì nɛ M̀vɛ̀nnswæ̀b yɛ̌ nun fɛ.
À tɛ̀le zwùm lɛ̀ M̀vɛ̀nnswæ̀b, son sɛ cie, à kwan ŋgyɔꞌ Èjîb, shìkì à yi kuꞌ nyeni nlim mvɛ̀n. À ɓe ǹlim ɓænni kwan hwæn wɛ̌ nun yɛnnâ làn nyon M̀vɛ̀nnswæ̀b nɛ ɓwum tà ka yɛn.
À tɛ̀le zwùm lɛ̀ M̀vɛ̀nnswæ̀b, son sɛ cie, à ywɔti ŋwum Mvɛ̀nnswæ̀b, à ɓàn <font color=blue>Ŋ̀gwìn-ŋkwan-Èjîb</font>, à cì ɓɛ gwisì mvæb mɛ nyæ̀m kɛ mɛ ŋwum nye, ɓǎ kwan sɛ cikpuꞌ Mvɛ̀nnswæ̀b nyɛ̌ cinni ŋ̀kimmɔꞌ ŋwu ɓwɛn zwimbyiꞌ fyaꞌ yɛ̌ ɓɛ̌n, ǎ cì kan ɓon swum ndɔꞌ.
Ɓwum Izràɛ̂l tɛle tì kuꞌ zwùm lɛ̀ M̀vɛ̀nnswæ̀b, son sɛ cie, ɓɛ shê ɗuꞌ ndwun nɛ ɓɛ ɓe lon lɛ ɗuꞌ mpèan. Ɓɛ shê nun ŋ̀wummi wɛ̌ ɓon ta làn kɛ nlim kyɔꞌ. Son, kwan sɛ ɓwum Èjîb kiên làn nyan ɓɛ̀nni ɓe ɓǎ ɓon shê kuꞌ wɛ̌ tà shɛ ɓwum Izràɛ̂l shee, mlǎꞌ shɛ ɓon hwæn.
Ɓwum Izràɛ̂l ɓe tì kuꞌ zwùm tɛ̀li lɛ̀ M̀vɛ̀nnswæ̀b lɛ̀ she ɓɛ kanndi kwùmkwùm nye Jèrikò ŋ̀gyìn shanmɓì, kwùmkwùm nye switàꞌ.
Ràhæ̂b nɛ ɓe ǹsìbɔꞌ tɛ̀le zwùm lɛ̀ M̀vɛ̀nnswæ̀b, son sɛ cie, ǎ ywie kǎn lɛ̀ ɓwum ɓye fyinnzi ŋwum Mvɛ̀nnswæ̀b m̀ban, ntwiꞌ sɛ nun yèe mɛ̀ ci-swǒn wì lwɛn kɛ ɗwon nyon.
Mùn yɛ̌ kònndi ɓwum tannzi mùn kɛ̀n ɓɛ̀n fɛn? Kwan wòli kan mûn fyaꞌ she mùn yɛ̌ ɓyin mɛ̀ njě ɓwum ɓyindɔꞌ shɛ̌: ye Jèdèôn, ye Bàrâꞌ, ye Sæ̀msôn, ye Jɛ̀tê, ye Dàvîd, ye Sàmwɛ̂l, lɛ̀ tì ye mɛ ci-nlɛli kɛ ŋwum Mvɛ̀nnswæ̀b nun.
Ɓwum màzwùm hwæn li, ɓɛ ɓe zwùm tɛ̀li lɛ̀ M̀vɛ̀nnswæ̀b, son sɛ ci, ɓɛ lean ɓwùlu mɛ̀ mvɛ̀n kɛ wì nun, ɓɛ linne mɛ̀ lɛꞌ kɛ mbyi nun, ɓɛ cinne tì ywum ŋkàli Mvɛ̀nnswæ̀b, ɓɛ ɗwɔkae mɛ̀ ŋwum mɛ̀ gbɛ̂m.
Ɓɛ jimmaꞌ yì win yɛ ɓe nyæ̀nnì ǹzwɔnzwɔ̀ꞌ, ɓɛ nywælàꞌ mɛ̀ njǐm wì ŋwum, ɓɛ fyonne ŋ̀kimmɔa, kwo fɛꞌ she ɓon ɓe swublea si. Ɓɛ fyonne mɛ̀ gbæ̂n kim kɛ wì nun, ɓɛ fyinni mɛ̀ kyìn ɓwum ɓye kiên ɓon wì tean.
Mɛ̀ yib ndɔꞌ ɓe tì kuꞌ zwùm tɛ̀li lɛ̀ M̀vɛ̀nnswæ̌b, son sɛ cie, M̀vɛ̀nnswæ̀b yìmnze ɓon ɓwum ɓyan ɓe kɛ ywi nun.Ɓyindɔꞌ kuꞌ, ɓɛ ɓe kǎn yili lɛ ɓɛ fyi mbyi nɛ ɓon yɛ nywæ̀lì kɛ fyaꞌ ɓwum. Son, ɓɛ yɛnne vɛ̀nɛ̀ꞌ fyaꞌ ɓwum han ɓɛ kɛn ywi, ɓǎ M̀vɛ̀nnswæ̀b yimnzì ɓon ɓe, à fɛ ɓon ǹzison nywæb she lan she ɓe mbyî.
Cìcǐ nsɛ̀m ndɔꞌ ɓe kǎn ɓyindɔꞌ limnzi nywi lɛ̀ twùꞌ nun hwæn. Ɓɛ kɛn ɓyindɔꞌ ɗwɔkea nye njè mɛ̀ kwù lɛ̀ mɛ̀ fyàꞌ nun kpimmea.
Ɓɛ ywummɔꞌ ɓyindɔꞌ lɛ̀ mɛ̀ ŋgwɔ̀ꞌ. Ɓɛ ɓe ɓyindɔꞌ suꞌ ghɔ̌ꞌ nyinnìm cìcì ɓî. Ɓyindɔꞌ, ɓɛ kwie ɓon lɛ̀ ǹjìm. Ɓyindɔꞌ kuꞌ, ɓɛ ɓe yòn yì cìcǐ yì cìcì, mɛ̀ plè ɓye ɓɛ ɓe swì kɛ nywi ɓe lɛ̀ kwæꞌ mɛ pɔꞌ. Ɓɛ ɓe mɛ̀ ci-nzæmnzæm. Ɓwum ɓe ɓon ɓyìnnzi, ɓɛ zæbsi tì kuꞌ ɓon.
Ɓɛ ɓe nzanni kɛ nlim kyɔꞌ, lɛ̀ ɓɛ ta mɛ̀ mwù kpaꞌ ɗwonɗwon. Yì cǐ nòn yan ɓe yì mvù, lɛ̀ tì mɛ̀ twɔbæ̀n. Ɓwum màzwùm wòle kǎn ɓɛ ɓɛ ɓwum ɓɛ cɛ̌ ŋgyɔ̂ꞌ wan lɛ̀ ntwiꞌ ntwu yan.
Ɓwum màzwùm hwæn li, M̀vɛ̀nnswæ̀b yile ɓon ŋ̀gwòn ntwiꞌ sɛ ɓɛ tɛle zwùm lɛ̀ nun. Kwo fɛꞌ li, ɓɛ yɛnne kǎn ŋ̀kàli Mvɛ̀nnswæ̀b.
Sɛ lean ɓon nywi li, ntwiꞌ sɛ lwɛn nyɛꞌ nɛ M̀vɛ̀nnswæ̀b yili, son sɛ ci, ǎ yile kǎn nun sɛte ɓwum ton ɓi fyɔ̀si ɓwum lwukea ŋ̀gyìnmbɔꞌ, ɓwiꞌ shi ɓɛ kwe.
M̀vɛ̀nnswæ̀b tǎ ɓwɛn ɓyon swɛmnziTi lɛ̀ ɓwiꞌ, kɛ ɓwiꞌ ta ɓɔꞌ nyinnìm yi shìtàkwù yɛ ta ɓwiꞌ m̀bɔ̀kì nɛ ɓwiꞌ woli ɓwiꞌ tɛꞌ zwùm lɛ̀ M̀vɛ̀nnswæ̀b lìsea li, sɛ yili lɛ ɓwiꞌ kɛsi nywi lɛ̀ ywum yɛ ta ɓwiꞌ mbyi Mvɛ̀nnswæ̀b kænni, lɛ̀ tì kuꞌ lɛ̀ ɓyɛbbi nɛ ɓwiꞌ ta cì kwan hwæn. Ɓwiꞌ yannènì mɛ̀li ɓɛ M̀vɛ̀nnswæ̀b shɛ̀ lɛ ɓwiꞌ yanni kɛ mbyi nyon nun, ɓwiꞌ kpæmmènì mɛꞌ han ɓwiꞌ kɛn ɓɛ̌n mmlɔ̀kàꞌ.
Ɓwiꞌ kɛènì mɛꞌ lɛ̀ Yesù kwan hwæn, nun nɛ cìe ɓwiꞌ ɗunmi zwùm tɛ̀li lɛ̀ nun, à yɛ̌ tì kuꞌ cì ɓwiꞌ konndì tì zwùm tɛ̀li lɛ̀ nun a kɛn ɓɛ̌n mmlɔ̀kàꞌ. Yesù ɗonnze nun nɛꞌ, ɓɛ ywummɔꞌ nun kɛ ŋgæꞌ mɛ̀ ɓɔtɔꞌ zwɛ̂m. Kwo fɛꞌ she ywi màzwùm ɓe nyɛ̌ kwɛ̀nnjin si, kwɛ̀nnjin ɓænne kǎn nun ntwiꞌ sɛ nun lìmme lɛ kɛ nyě ywi, ǹdàli ta nun ɓònŋgea. Jenɛ, à ni fyaꞌ ji Mvɛ̀nnswæ̀b ǹtǒn.
Ɓyin nɛꞌ, fɔ̀keànì kuꞌ fɛꞌ m̀bɔ̀kì nɛ nun ɓe ɓyìnnzì sɛ mɛ̀ ci-ncǐ ɓyɛbbi ɓe nun ɓyìnnzi fyimnzi. Ɓyin twɛꞌ m̀bɔ̀kì nyon, ɓǎ ɓyin læ̀kì hwum, shìkì ɓyin won kuꞌ kɛ nɗwon mbyi nyon.
Cɛênì fɛꞌ, kɛ twùꞌ nɛ ɓyin ta ɗwì lɛ̀ ɓwum ɓyibbɔa, ǹdɔꞌ swili kifɛꞌ mvæb.
Ǹlim fyeâ ɓyin lɛ̀ ǹzæ̌ꞌ lɛꞌ ŋkimnzi nlim yɛ M̀vɛ̀nnswæ̀b tà ɓyin shɛ̌, cìcì sɛ nun tà ɓyin lon lɛ ɓwɛn ɓyon? À shɛ̀ lɛ:«Mwɛn nyɛ̀m, vɛ̀nɛ̀ꞌ sɛ Nyɛli nywù tà wu yɛnnzi lɛ̀ nun swɛmnzi wǔ,ɓa wù twɛꞌ son lɛ̀ swum ɗin.Ɓa ɓwæꞌ kwɛn kuꞌ wù kwan sɛ nun tà wu lɛsi.
Ntwiꞌ mwum nɛ Nyɛli nyɛꞌ tǎ swɛmnzi lɛ̀ vɛ̀nɛ̀ꞌ ni mwum nɛ nun yili.Mwum nɛ nun tǎ twɛꞌ wɛ̌ mwɛn nyon hwæn, ǎ tà ka fyàꞌ ghɔ̀si lɛ̀ nun.»
Sɛ yili lɛ ɓyin fyimnzi yì vɛ̀nɛ̀ꞌ ɓǎ ɓyin swɛm. Yì vɛ̀nɛ̀ꞌ yi yɛ ta lìsàꞌ lɛ M̀vɛ̀nnswæ̀b tà ɓyin twɛli lɛ̀ ɓwɛn ɓyon. Yà mwɛn nɛ ta tòn ɗin, ce nyon shì nun swɛmnzi lɛ̀ vɛ̀nɛ̀ꞌ?
A M̀vɛ̀nnswæ̀b shì ɓyin swɛmnzi wɛ̌ tà shɛ nun tǎ ɓwùlu swɛmnzi, lìmmênì lwɛn lɛ ɓyin ɓa seansean ɓwɛn ɓyon. Ɓyin ɓi wɛ̌ ɓwɛn ɓye ɓɛ ye wan.
Ɓwiꞌ teànnì fɛꞌ ǹdàꞌ kɛ nywi mɛ ce ɓyɛꞌ ɓye fɛ ŋgyɔ̂ꞌ wan. Ɓɛ ɓe ɓwiꞌ vɛ̀nɛ̀ꞌ yɛnnzi, kɛ nyě yi, ɓwiꞌ mwumnzi ɓon. Lɛ̀ ɓwiꞌ kà lìmmi m̀bɔ̀kì tǒn, sɛ cibbi kuꞌ lɛ ɓwiꞌ mwumnzi Ce nyɛꞌ M̀vɛ̀nnswæ̀b nɛ cinni ǹzison shɛꞌ, a lan m̀mwumnzi yɛ ɓwiꞌ ɓe mɛ̀ ce ɓyɛꞌ ɓye ŋgyɔ̂ꞌ wan mwumnzi.
Mɛ̀ ce ɓyɛꞌ ɓe ɓwiꞌ vɛ̀nɛ̀ꞌ yɛnnzi kwan kwæꞌ kɛ nywi swum sɛ ɓe ɓon mɛꞌ lwɛn nun. Ti lɛ̀ M̀vɛ̀nnswæ̌b, à tà ɓwiꞌ swɛmnzi ɓǎ ɓwiꞌ ton lwɛn. À tà ɓwiꞌ swɛmnzi lɛ̀ ɓwiꞌ ɓɛ kuꞌ sanmi wɛ̌ nun.
A ta ɓɛ làn nyɛꞌ, kwan sɛ nun tà ɓwiꞌ swɛmnzi, a ɓa ɓwiꞌ mɛꞌ lɛ̀ swum ǹdàli, sɛ ta ɓɛ, sɛ fyôn tì swum nywætaꞌ nywi. Son, kɛ nyě nswɛmnzi yi, ɓwum ɓye lean kɛ nswɛmnzi màzwùm nun, ɓɛ yɛ ɓɛ ɓwum lwinnɔa, ɓɛ ton tì kɛ mlaꞌ flɔa nun.
Kɛ à si li, ɗyileànì lɛ mɛ̀ ŋkèà nyin nɛ tǎ mgbɔkaꞌ ni. Ɓyin kimnzi tì kuꞌ mɛ̀ ɗwi ɓyin ɓɛ ta ɓwilɔꞌ ɓi.
Ŋ̀kwɛmmi yɛ ɓwum Mvɛ̀nnswæ̀b ta kwɛmmi lɛ̀ nunFɔ̀sênì mɛꞌ kpæmmi lɛ̀ ɓyin ton mɛ̀ ywiꞌ ɗɔ̀ꞌ kɛ nyinnìm shin nun. M̀bɔ̀kì tòn nyin ɓɛ nyɛ̌ ǹsanmi, ntwiꞌ sɛ shi ɓɛ lɛ̀ m̀bɔ̀kì tòn ǹsanmi, mwum ndɔꞌ wòli kan à yɛn Nyɛli nyɛꞌ M̀vɛ̀nnswæ̀b.
Ɓyin konni lɛ̀ ɓwùlu kɛ ŋkwìn yin nun, ɓǎ mwum ndɔꞌ læ̀kì ǹyè yònnzi lɛ̀ kwɛ̀nnzǐ nlim Mvɛ̀nnswæ̀b, shìkì mwum ndɔꞌ fyonnì kuꞌ wɛ̌ kæꞌ ɗwìkea ndɔꞌ, sɛ ta twæb, sɛ ɓɛ lɛ̀ ɗun nɛ wòli à cì ɓyɛbbi lɛ̀ ŋ̀kwìn ɓwum Mvɛ̀nnswæ̀b.
Ɓa ɓyin yili mwum ndɔꞌ cikàꞌ mɛ̀ lɛꞌ kwɛ̀nnjin, shindɔꞌ à njìlì ywum Mvɛ̀nnswæ̀b wɛ̌ tà shɛ Esò cìe. Nun nɛ ɗonnze m̀mwumŋkæ̀m shon lɛ̀ ŋgyinni nyon nyɛ̌ sɔ̀ꞌ, ntwiꞌ peàn ji m̀bɔꞌ.
Ɓyin nɛꞌ, ɓyin limmi lwɛn lɛ, kwan sɛ sɛ kiên ɓɛ̀n ɓe, nun yile lɛ ce nyon ŋgænnì nun, à ɓyìnnɔe nun, kwo she nun ɓe fɛꞌ yon cibbi lɛ̀ ŋ̀kwe si. Ntwiꞌ mbyi nɛ nun wòle à kwɛbsi tì swum sɛ nun cìe ɓe kǎn.
Ŋ̀kwɛmmi yɛ ɓyin ta kwɛmmi lɛ̀ M̀vɛ̀nnswæ̀b ɓa wɛ̌ ye ɓwum Izràɛ̂l ɓe kwɛmmi lɛ̀ kpaꞌ nɛ ɓɛ ɓe yɛn lɛ̀ zɛꞌ. Kɛ kwan màzwùm nun, kpaꞌ fyonnì win seansean, njimmi pyi ǹlo lɛ̀ fyìiì, m̀pùn konndì ti kuꞌ sænni.
Ɓɛ ywɔꞌ tì kuꞌ ǹlwon ɓæ̀n, lɛ̀ ŋ̀kwu Mvɛ̀nnswæ̀b nun. Kwan sɛ ɓon ywɔe ŋ̀kwu yi, ɓɛ ɗunmi mɛ̀ swulaꞌ pyìtea lɛ shi si wolâ ɓon li.
Ntwiꞌ sɛ ɓɛ wòle kǎn ɓɛ fyimni paꞌ nzæ̌ꞌ lɛꞌ yi, ye nun shɛ̀e ɓon lɛ: «Mwum nyɛ̌ yɛ̌ kpaꞌ twuti hwæn, kwo fɛꞌ nyæ̀m, ɓɛ wu nun lɛ̀ mɛ̀ ŋgwɔ̀ꞌ.»
Ǹyɛn yɛ ɓɛ ɓe ywum màzwùm yɛnni ɓe swum kwɛ̌n yi, han Mòîzɛ̀ shɛ̀ lɛ: «Yi ɗuân mùn zwum, nywi ta mûn gwɛnnzi ǹzwɔnzwɔ̀ꞌ.»
Son, ti lɛ̀ ɓyin, kpaꞌ nɛ ɓyin kwɛmme lɛ̀ nun ni kyi, à ni nyɛ̌ ɓɛ ta lon lɛ <font color=blue>Sìôn</font>. Ɓyin kwɛmme tì kuꞌ lɛ̀ Yèrusàlɛ̀m she ɗɛb. Ǹsǒn màzwùm yi ye M̀vɛ̀nnswæ̀b nɛ ɗyi ǹzison. Ɓyin kwɛmmi tì kuꞌ lɛ̀ ŋ̀kwìn mɛ cikpuꞌ Mvɛ̀nnswæ̀b mèan ɓye mwum wòli kan à tan, ɓye ta ǹdàli cǐ cìcì fɔꞌ.
Ɓyin konndâ kwɛmmi lɛ̀ ŋ̀kwìn ɓwɛn zwimbyiꞌ Mvɛ̀nnswæ̀b, ɓɛ mɛ̀ myin nyan ti ŋ̀kɔa kɛ ɗɛb. Ɓyin kwɛmmi tì kuꞌ ke Mvɛ̀nnswæ̀b, nun nɛ ɗyi ci-nlin kyìtæ̀ꞌ kɛ nywi ɓwum hwæn. Ɓyin konndì kwɛmmi lɛ̀ ɓwum lwinnɔa ɓye ywiâ, M̀vɛ̀nnswæ̀b fyɔ̀si ɓon ɓwum lwukea ŋ̀gyìnmbɔꞌ.
Ɓyin kwɛmmâ tì kuꞌ lɛ̀ Yesù Kristò, nun nɛ ɗyi swum jini ŋgwon nywæb kɛ nyinnìm shɛꞌ lɛ̀ M̀vɛ̀nnswæ̀b. Ɓyin konndì kwɛmmi lɛ̀ mvæb yon yɛ nun swìe ɓǎ nun sannzi ɓwum ɓyon. Mvæb màzwùm ta ɓwiꞌ swum lwɛn ndɔꞌ lìsea a lan fɛꞌ she mvæb Abè lìsea ɓwiꞌ mbyî.
Konnênì lɛ̀ ɓyin nɛꞌ, ɓa ɓyin sætì mɛ̀ ywiꞌ lɛ̀ mwum nɛ tǎ lɛli lɛ̀ ɓyin. Ɓwum ɓye ɓe mbyî ɓye ɓyinnɔe ǹywɔꞌ ndɛb mwum nɛ ɓe ɓon yon lɛbbi ŋgyɔ̂ꞌ wan nun, ɓɛ nywæ̀le kǎn vɛ̀nɛ̀ꞌ. Kɛ ɓɛ nywæ̀le kǎn li, kpɛ̀m nyi nɛ lɛ̀ ɓwiꞌ, ɓɛshɛ ɓwiꞌ sætì mɛ̀ ywiꞌ lɛ̀ M̀vɛ̀nnswæ̀b nɛ tà ɓwiꞌ lɛꞌ shǐ ŋ̀waì ye kɛ ɗɛb?
Nun nɛ ɓe ŋgyɔꞌ funnzaki lɛ̀ ŋ̀kwu yon kwan sɛ nun ɓe lɛli. Jenɛ, à shɛ̀ ɓwiꞌ kɛ ŋkàli nun lɛ: «Mùn yɛ̌ tì kònndi ŋgyɔꞌ funnzi ɓe kæ̀mmì fɔꞌ. Kæ̀mmǐ màzwǔm, mùn yɛ̌ tì kuꞌ funnzi lɛ̀ ɗɛb nun m̀ban.»
Ǹzæ̀ꞌ lɛꞌ nyɛ̌ lɛ: «ɓe kæ̀mmì fɔꞌ» ni lìsaꞌ lɛ ywum yɛ M̀vɛ̀nnswæ̀b fɔ̀e hwæn ywimɛ funnzi, yɛ nywukaꞌ. Sɛ yɛ cì li, ɓǎ ywum yɛ ɓa funnzi, yɛ lwæb ɓe.
Ɓwiꞌ yilènì M̀vɛ̀nnswæ̀b osɔ̀kɔ̀ꞌ, ntwiꞌ sɛ nun fɛâ ɓwiꞌ ǹsòn ndɔꞌ yɛ ɓa funnzi. Kɛ à si li, ɓwiꞌ sakeànì nun kɛ mbyi nyɛ̌ yɛ̌ nun ǹlim lwukea nun. Ɓwiꞌ konndì nun mwumnzi kɛ kwɛ̌n yi nun.
Ntwiꞌ sɛ M̀vɛ̀nnswæ̀b nyɛꞌ ni tì kuꞌ wɛ̌ win yɛ ta ywum ɓusi.
Ywum yɛ ta mwum lwuli kɛ swiꞌ Mvɛ̀nnswæ̀bƁyin ɓɛ ɓwum Mvɛ̀nnswæ̀b, ɓa m̀bɔ̀kì nyili nyin sɛ̀nnì kɛ nywi ɓwulu kɛ nyinnìm shin nun.
Ɓa ɓyin ɓwæti tì kuꞌ mwù lɛ̀ ǹyè mɛ kyìn. Ntwiꞌ sɛ ǹyè mɛ kyǐn màzwùm ciâ ɓyindɔꞌ yê mɛ̀ cikpuꞌ Mvɛ̀nnswæ̀b ɓye ɗɛb, lɛ̀ ɓɛ lìmmi kan.
Ɓyin limmì kwɛ̀nnì nywi mɛ̀ ci-nye njè, wɛ̌ vɛ̀nɛ̌ꞌ fɔꞌ sɛ ɓyin ta yɛn lɛ̀ ɓon. M̀banmbɔꞌ kɛ nywi ɓwum ɓye ɓɛ ta vɛ̀nɛ̀ꞌ yɛnnzi, ntwiꞌ sɛ ɓyin cinni kuꞌ kwæꞌ nywi fɔꞌ wɛ̌ ɓon.
Sɛ yili lɛ mwum hwæn kyibsì ɗæm. M̀lib lɛ̀ ǹɗwɛb, wɛn nɛ hwæn ɓɛ ǹlwinni kɛ swiꞌ lwikwæ̌n. Ntwiꞌ sɛ ɓwum ɓye ta ǹlàꞌ ywi, kwo fɛꞌ kɛ wan lɛ̀ ɓɛ shɛ kifɛꞌ ɗæm, M̀vɛ̀nnswæ̀b yɛ̌ ɓon lànnzi kɛ kyìtæ̀ꞌ nun.
Ɓa ɓyin ɗonnzi lòn yon ɓyin kɛ tòn shin nun. Son, ndwælênì lɛ̀ ywum yɛ ɓyin fyaꞌ, ntwiꞌ sɛ M̀vɛ̀nnswæ̀b lɛle lɛ:«Kwo nywɔꞌ m̀bɔꞌ ndɔꞌ, mùn ɓà wû nzwonnzi,shìkì mùn ghɔ̀sì kuꞌ fyàꞌ lɛ̀ wù.»
Li nɛ ci, ɓwiꞌ woli ɓwiꞌ lɛꞌ lɛ̀ ǹlim kimmi lɛ:«Nyɛli nyɛꞌ M̀vɛ̀nnswæ̀b nɛ ɗyi ci-mkpaꞌ nyɛ̀m.Swum sɛ mùn wòli mùn yi sɛ ɓan.Mwum wan wòli à cì mùn yɛn?»
Ɓa ǹlim fye ɓyin lɛ̀ mɛ̀ ci-zwiꞌ ɓyin ɓɛ sɛte ɓyin lɛꞌ Mvɛ̀nnswæ̀b shɛ̌. Cɛênì fɛꞌ m̀bɔ̀kì tòn nyan nɛ ɓon ɓe tòn han ɓɛ kɛn ywi, ɓyin konnzì m̀bɔ̀kì nɛ ɓon ɓe zwùm tɛ̀li lɛ̀ M̀vɛ̀nnswæ̀b kwan hwæn.
Yesǔ tà ka kwɛbsi. M̀bɔ̀kì nɛ nun ɓe ɗǔn, à ni tì kuꞌ ɗyě li, à yɛ̌ tì kònndi ɓɛ li yì kwan mèan hwæn.
Ɓa ɓyin ɗonnzi ɓwum ɓwuli ɓyin lɛ̀ mɛ̀ paꞌ nlìsàꞌ ywum mèan nɛ tǎ kweɔ̀n mbyî nywi Mvɛ̀nnswæ̀b. À si lwɛn lɛ kwɛ̀nnzǐ nlim Mvɛ̀nnswæ̀b kimnzi ɓwiꞌ mɛ̀ nlim kɛ zwum, ɓa mɛ̀ lwuà ɓye kɛ nywi ywum ji. Ɓwum ɓye ta mɛ̀ lwuà ɓi ɗwonnzi hwæn, ɓɛ yɛn kan se nɛ tà ɓon kwan nlim.
Ɓwiꞌ cinni cìcǐ mfɛ sàtìkæ̀ꞌ ndɔꞌ, she mɛ̀ ci-mfɛ sàtìkæ̀ꞌ ɓye ta she cǐ kɛ nyenswæ̀b mɛ̀ Yudà nun wòli kan ɓɛ ji sàtìkæ̀ꞌ kwe.
Mɛ̀ nyæ̀m ɓye ɓɛ wue, mwumŋkæ̀m mɛ̀ ci-mfɛ sàtìkæ̀ꞌ tǎ mvæb yan shɛ, à ɗun nyenswæ̀b ɓǎ nun fɛ sàtìkæ̌ꞌ nzùsì mɛ ɓyɛbbi lɛ̀ yon. Son, ɓɛ ta ɗwon mɛ nyæ̀m ɓi twɛ̀nnɔꞌ pɛɗin, ɓa kɛ nlim pænndè.
Son sɛ cie, Yesù Kristò làn nyon, à yɛnne vɛ̀nɛ̀ꞌ kɛ mbɛti nsòn, à ywi ɓǎ nun sannzi ɓwum ɓyon lɛ̀ mvæb yôn nɛꞌ.
Kɛ à si li, ɓwiꞌ kweànnì pæ̀nndè, ɓwiꞌ kɛn Yesù cinni, ɓwiꞌ yili tì kuꞌ lɛ̀ ɓɛ simmɔ̀ꞌ ɓwiꞌ wɛ̌ tà shɛ ɓɛ simmɔe kuꞌ nun.
Ɓwiꞌ fɛênì lɛ ǹtwu kwan hwæn lɛ̀ M̀vɛ̀nnswæ̀b kɛ jin Yesù nun. M̀fɛ ntwu li yi wɛ̌ sàtìkæ̀ꞌ, sɛ lisaꞌ lɛ ǹsàkàꞌ yɛ ɓwiꞌ ta nun sàkea lɛ̀ mɛ̀ ŋwum nyɛꞌ.
Ɓa ǹlim fye ɓyin lɛ̀ ǹcǐ lwɛn, shìkì ɓyin shi ɓwùlu kpea kɛ nyinnìm shin nun. Ntwiꞌ sɛ paꞌ yi sàtìkæ̌ꞌ màzwùm yɛ ta M̀vɛ̀nnswæ̀b ǹlim lwukea.
Ywɔlênì mɛ̀ ŋwum mɛ ci-zwiꞌ ɓyin, ɓyin mwumnzi ɓon. Ɓon ɓɛ ta ǹzison shin ɓǒn, ntwiꞌ sɛ ɓɛ limmi lɛ ɓon yɛ ywum yɛ ɓon ta cì hwæn shɛ̌ kɛ swiꞌ Mvɛ̀nnswæ̀b. A ɓyin ywɔli mɛ ŋwum nyan wɛ̌ tà shɛ mùn lɛꞌ si, ɓɛ yɛ she shan cǐ lɛ̀ ǹdàli. Shi ɓɛ li, ɓɛ yɛ son cǐ lɛ̀ ǹlim ɓyɛbbi. Li, sɛ ɓa ɓyin kpea lɛ̀ swum ndɔꞌ.
Kelênì M̀vɛ̀nnswæ̀b kwan hwæn lɛ̀ mɛ̀ myin nyɛꞌ. Ǹlim yi ɓwiꞌ zwum pyǐ lɛ̀ she ɓwiꞌ lìmmi kan lɛꞌ ɓyɛbbi ndɔꞌ sɛ ɓwiꞌ ciâ, ntwiꞌ sɛ ɓwiꞌ yili lɛ m̀bɔ̀kì tòn nyɛꞌ ɓɛ ǹlwɛn mɛ̀ mbyi hwæn.
Swum sɛ mùn tà ɓyin fɔ̀si cibbi, à si lɛ ɓyin keli M̀vɛ̀nnswæ̀b lɛ̀ nun fɛ mun mbyi mfyòn ɓe cì shin m̀byìmmi.
Ǹzæ̌ꞌ lɛꞌ ŋgæ̀nniM̀vɛ̀nnswæ̀b nɛ ɗyi ci-mfɛ flɔa kɛ mɛ nlim ɓwum nun, à yìmnzâ Nyɛli nyɛꞌ Yesù kɛ ywi nun. Nun Yesù nɛ ti ci-mɓòn mɛ pɔꞌ ndwun nyɛꞌ ntwiꞌ mvæb yon yɛ nun swìe lɛ̀ nun jini ŋ̀gwòn kɛ nyinnìm shɛꞌ lɛ̀ M̀vɛ̀nnswæ̀b ŋ̀gyìnmbɔꞌ.
M̀vɛ̀nnswæ̀b fɛ ɓyin ŋ̀kimmɔꞌ ncǐ ywum lwukea lɛ̀ ɓyin lwinnzi ǹyili yon. À cì tì kuꞌ mɛ̀ lɛꞌ nɛ tà nun ǹlim lwukea kɛ mɛ nlim nyɛꞌ nun kɛ nyě Yesù Kristò. Ǹtwu ɓɛ lɛ̀ Yesù Kristò kwan hwæn. <font color=blue>Àmɛ̀n</font>.
Mɛ̀ hwæsi ɓye m̀mlɔ̀kàꞌMɛ̀ ŋgyinni, mùn swulaꞌ ɓyin lɛ, kɛ̀ênì mɛ̀ nlim ŋgyɔꞌ, ɓyin ywɔꞌ ǹzæ̌ꞌ lɛꞌ ŋkimnzi nlim yɛ mùn kɔe ɓyin yi, ntwiꞌ yɛ ɓa mèan.
Mùn yili lɛ ɓyin limmì tì kuꞌ lɛ ɓɛ kwannzâ ŋgyinni nyɛꞌ Tìmòtê nye njè. A nun pwæ̀tì ɓɛ̌n, lɛ̀ mùn yɛ̌ nun twɛli, ɓwiꞌ kiìn ɓyin yɛnni ɓwiꞌ lɛ̀ nun.
Hwæsênì mɛ̀ ci-zwiꞌ ɓyin hwæn, kònndì lɛ̀ ɓwùlu ɓwum Mvɛ̀nnswæ̀b tì kuꞌ. Mɛ̀ ŋgyinni ɓyɛꞌ ɓye kɛ Ìtàlî ta ɓyin hwæsi.
M̀vɛ̀nnswæ̀b ŋgænnì ɓyin, ɓyin hwæn. <font color=blue>Àmɛ̀n</font>.
<font color=teal>Ɗèwà Sɛ Jâꞌ Kɔe</font>Mùn Jâꞌ nɛ ta ɓyin ɗèwà ton sɛ kɔi. Mùn ni ci-she Mvɛ̀nnswæ̀b, mùn kònndì ɓɛ ci-she Nyɛli nyɛꞌ Yesù Kristò. Mùn hwæsi ɓyin ɓɛ ɓwum Mvɛ̀nnswæ̀b ɓye nywælaꞌ ŋgyɔ̂ꞌ wan hwæn.
Dàlênì kɛ mɛ vɛ̀nɛ̀ꞌ nunMɛ̀ ŋgyinni ɓyɛ̂m, kwan sɛ mɛ̀ paꞌ mɛ̀ vɛ̀nɛ̀ꞌ tà ɓyin kǐn nywi, twɛlênì ɓyin nɛꞌ wɛ̌ ɓwum ɓɛ ton tǒn lwɛn, ɓyin ton lɛ̀ ǹdàli.
Ntwiꞌ sɛ ɓyin limmi lɛ m̀ɓwɛb ta ɗun kɛ nlim nun, ɓɛshɛ ǹɗyili nlim yɛ ɓyin ta ɗyili kɛ mbyi Yesù Kristò nun ɓɛ kimmi sɛ lan m̀ɓwɛb màzwùm, ɓyin yɛ fɔ̀si ɓɛ kimmi.
Ɓa ɓwæꞌ ci ɓyin. Li, ɓyin yɛ fɔ̀si ɓɛ lwinnɔa, swum lwɛn ndɔꞌ shiꞌ kan ɓyin kɛ mɛ kìkæ̀n nyin nun.
Ɓɛshɛ mwum nyin ndɔꞌ tǎ mbyi lɛꞌ ndɔꞌ kæbbi mwu yon nun shě, à cibbi M̀vɛ̀nnswæ̀b, à yɛ̌ nun nun fɛ. Ntwiꞌ sɛ M̀vɛ̀nnswæ̀b tǎ fɛ fyaꞌ flɔa lɛ̀ mwum hwæn shìkì à nyɛnndi nun.
Son, mwum nyɛ̌ tà kuꞌ ɗɔa lɛ M̀vɛ̀nnswæ̀b fɛ nun swum ndɔꞌ, à limmì zwum shon nun lɛŋkæ̀m lɛ à yɛ̌ nun son fɛ. Ɓa à cinni mɛ̀ mɓàkàꞌ mɓì; ntwiꞌ mwum nɛ cinni mɛ̀ mɓàkàꞌ mɓì ni wɛ̌ mlǎꞌ yɛ ta pònndàꞌ nùn.
<sup>(7-8)</sup> Kɛ ncinni yɛ nun cinni mɛ̀ mɓàkàꞌ mɓì lɛ̀ M̀vɛ̀nnswæ̀b li, ǎ tà ka swum ndɔꞌ cǐ lɛ̀ ǹlim fɔꞌ. Li, nun cibbi swum ndɔꞌ lɛ̀ M̀vɛ̀nnswæ̌b, ɓa à tòn lɛ̀ m̀ɓònŋgàꞌ lɛ nyǐ ni yɛ̌ nun swum màzwùm fɛ.
(-)
Tǒn ci-nzæmnzæm lɛ̀ she ci-njônndìMwum ci-nzæmnzæm nyɛ̌ tǎ Yesù Kristò ɗwon dalì, ntwiꞌ M̀vɛ̀nnswæ̀b twulâ nun.
Ti lɛ̀ ci-njônndì nyɛ̌ tǎ Yesù Kristò ɗwon, ɓa à fyon m̀ɓwu yɛ M̀vɛ̀nnswæ̀b ɓwulâ ǹtwu yon ŋgyɔ̂ꞌ wan, à dalì kɛ mɓwu màzwùm nun, ntwiꞌ sɛ à lìmmi lɛ à ni wɛ̌ vǐꞌ kæꞌ sɛ ta vìꞌ.
Nywɔꞌ tǎ ɗwùm, à wumnzi vǐꞌ kæꞌ, lwu màzwùm mlɔꞌ; a pyi. M̀banmbɔꞌ nɛ kuꞌ, ci-njônndì yɛ̌ ywi lɛ̀ mɛ̀ she nyɛ̌ nun fɔ̀e mlɔ̀ꞌ kifɛꞌ.
M̀vɛ̀nnswæ̌b tà ka mwum ɓwɛbbi lɛ̀ nyǐ ni ci ɓyɛbbiTǒn lwɛn si lɛ̀ mwum nyɛ̌ tǎ fyimni kwan sɛ mɛ̀ mɓwɛb tà nun ɓɛ̀nni nywi. Kɛ mfyimni yɛ nun yɛ̌ fyimni li, M̀vɛ̀nnswæ̀b yɛ̌ nun ǹzison ɗwùmɗwùm fɛ. Son sɛ ɗyi ɗàsì ndwun nɛ nun cìe ŋ̀kàli lɛ nun yɛ̌ fɛ lɛ̀ ɓwum ɓɛ yili nun.
Kwan sɛ m̀ɓwɛb ta wu ɓɛ̀nni nywi lɛ̀ wù ci ɓyɛbbi, ɓa wù fɔ̀kàꞌ lɛ M̀vɛ̀nnswæ̀b nɛ ɓwɛb wû, ntwiꞌ swum ndɔꞌ wòli kan sɛ pɔkaꞌ M̀vɛ̀nnswæ̀b, à cì ɓyɛbbi. Ǎ tà ka kuꞌ mwum ndɔꞌ ɓwɛbbi lɛ̀ nyǐ ni ci ɓyɛbbi.
Mɛ̀ mɓàkàꞌ mɓyibbɔa nɛ kɛ nlim mwum nɛ ta mwum twɔti à cì ɓyɛbbi.
A ta ɓɛ mɛ̀ mɓàkàꞌ mɓyibbɔa ni lwinmɛ wù kɛ nlim nun, à kwàlì. Nun ti shɛ̌ nun wolì wù nywi lwɛn, à kɛ̀nnzɔ̀ꞌ wù kɛ ywi nun.
Mɛ̀ ŋgyinni ɓyɛ̂m, ɓa mwum ndɔꞌ pɔkaꞌ ɓyin.
Lìmmênì seansean lɛ, kɛ ywum ɓyibbɔa nun hwæn, she ta waì fyaꞌ Ce nyɛꞌ M̀vɛ̀nnswæ̀b kwo fɔꞌ sɛ ɓan, sɛ shi kuꞌ ɓɛ ywum yɛ ɗyi lɔꞌ lwukea. Ywum lwukea màzwùm ta waì fyaꞌ Mvɛ̀nnswæ̀b nɛ fɔ̀e nywɔꞌ, nywiꞌ lɛ̀ mɛ̀ nywæꞌ. Nun, ǎ tà ka kwɛbsi. À ɓǎ wɛ̌ nywɔꞌ nɛ tǎ ɓɛ nun yònnimɛ fyaꞌ ndɔꞌ, njimmi pyì kuꞌ fyaꞌ ndɔꞌ nun.
Ǹzison ɗwùmɗwùm sɛ nun fɛ ɓwiꞌ sɛ, à fɛ ɓwiꞌ son kɛ nyè nzæ̌ꞌ lɛꞌ ŋkæ̀mŋkæm yon nun. À cìi li kɛ nyili yon nun, ɓǎ ɓwiꞌ ɓɛ ɓwum ɓye kɛ swiswiꞌ kɛ nyinnìm ywum yɛ nun fɔ̀e.
ntwiꞌ sɛ mwum nyɛ̌ kɛ nyeni nlim nun, ǎ wòli kan à cì ywum yɛ M̀vɛ̀nnswæ̀b yili.
Li nɛ sɛ yili lɛ ɓyin kyiilì lɛ̀ mɛ̀ lɛꞌ mɓyibbɔa nɛ kɛ mɛ nlim nyin nun. Ɓa ɓyin ci tì ɓyɛbbi. Swummênì kɛ swiꞌ Mvɛ̀nnswæ̀b, ɓyin fɔli ǹzæ̌ꞌ lɛꞌ yɛ nun lìsea ɓyin, ntwiꞌ sɛ ǹzæ̌ꞌ lɛꞌ màzwùm woli yɛ swæti ɓyin.
Ɓa ɓyin suꞌ lwùmnì lɛ̀ ǹywɔꞌ, shìkì ɓyin ci kuꞌ swum sɛ ǹzæ̌ꞌ lɛꞌ Mvɛ̀nnswæ̀b ta lɛꞌ. Ntwiꞌ mwum nɛ tǎ ywɔꞌ ɗin, shìkì à cì kuꞌ swum sɛ ǹzæ̌ꞌ lɛꞌ màzwùm ta lɛꞌ tà nun nɛꞌ pɔkea.
Mwum nyɛ̌ tǎ lwùmnì lɛ̀ ǹywɔꞌ ɗin ni wɛ̌ mwum nɛ tǎ fli mɛꞌ shon cɛ kɛ dæ̀nŋglæ̀ꞌ nun,
nun ti shɛ̀ nun waꞌ, ǹlim fye nun lɛ̀ fli mɛꞌ shon.
Son, ti lɛ̀ mwum nyɛ̌ ywɔꞌ mɛ̀ lwuǎ Mvɛ̀nnswæ̀b ɓye woli ɓɛ nywæsì nun ɓyɛbbi nun, à ɓæn ɓon kɛ nlim, ǎ suꞌ kan ywɔꞌ lɛ̀ mɛ̀ ywiꞌ ɗin, shìkì à fyeli ǹlim lɛ̀ nun, son, à kimnzi nlim yon lɛ̀ ǹɗwonnzi yan, mwum màzwùm, M̀vɛ̀nnswæ̀b yɛ̌ nun ŋgæ̀nni.
Ɓɛshɛ mwum ndɔꞌ tǎ ɓàkàꞌ lɛ nun ni ci-nɗwon Mvɛ̀nnswæ̀b, son, nun shì kyììlì lɛ̀ ǹzæ̌ꞌ lɛꞌ ɓyibbɔa kɛ ŋwum yon, lɛ̀ à tà nun nɛꞌ pɔkea ɗin. Paꞌ nɗwon Mvɛ̀nnswæ̀b shon si ɗin.
Paꞌ nɗwon lwɛn sɛ ta Ce M̀vɛ̀nnswæ̀b ǹlim lwukea si lɛ: ɓwiꞌ ciènì lwɛn lɛ̀ mɛ̀ nduꞌ, ɓwiꞌ kpaꞌ tì mɛ̀ kwɛb mɛ yib ɓye ta vɛ̀nɛ̀ꞌ yɛnni. Ɓwiꞌ konnènì kuꞌ lɛ̀ mɛ̀ lɛꞌ mɓyibbɔa nɛ ŋgyɔ̂ꞌ wan, ǎ læ̀kì ɓwiꞌ cǐ ɓwiꞌ ɗun ɓyɛbbi nun.
Ɓa ɓyin kɛ ŋ̀kyììli kɛ nyinnìm ɓwumMɛ̀ ŋgyinni ɓyɛ̂m, ɓyin ɓɛ ta ǹlim kɛ̌ kɛ nywi Nyɛli nyɛꞌ Yesù Kristò nɛ cinni ǹtwu à làn ywum hwæn, ɓa ɓyin kɛ ŋ̀kyììli kɛ nyinnìm ɓwum.
Shindɔꞌ ɓwum ɓî ndɔꞌ ɗun kɛ nye mɓwɔki nyin, nyɛ̌ m̀bɔꞌ ni lɛ̀ mɛ̀ plě lwukea nywi, swònŋgwu lòn tà nun ɗwùmnea fyaꞌ. Nyɛ̌ m̀bɔꞌ kuꞌ, à ni lɛ̀ mɛ̀ plě yæ̀tea nywi.
A wù hwæsi ci-mɛ plě lwukea lwɛn, wù shɛ̀ lɛ̀ nun lɛ: «Mwumŋkæ̀m, kìîn wù tǒn cǐ tǒn lwɛn sɛ nun.» Shindɔꞌ wù shɛ̀ kuꞌ lɛ̀ ci-nzæmnzæm lɛ: «Wù kuꞌ, ɗyi cǐ.» Kɛ̀ shindɔꞌ wù shɛ̀ lɛ̀ nun lɛ: «Tòn fɛ ŋgyɔꞌ mɛ kwù ɓyɛ̂m.»
Ɓɛshɛ wu cì li, lɛ̀ wù tǎ ŋ̀kyììli kɛ̌ kɛ nyinnìm ɓwum nun. Wù tǎ ɓwum ɓyindɔꞌ sæ̀li lɛ ɓye ŋ̀kæ̀mŋkæm, wù sæ̀ꞌ kuꞌ ɓyindɔꞌ lɛ̀ ɓye ɗinɗin. Paꞌ nsæ̌ꞌ màzwùm, wù sæ̀ꞌ son kɛ mbyi mɓyɛbbi nun.
Mɛ̀ ŋgyinni ɓyɛ̂m, nònnzênì mɛ̀ ywiꞌ, ɓyin ywɔꞌ lwɛn. M̀vɛ̀nnswæ̀b yæ̌n mɛ̀ ci-nzæmnzæm ɓɛ ŋgyɔ̂ꞌ wan nun ɓǎ ɓon cinni ǹjònndì ŋkæ̀mŋkæm kɛ kɛ̌ nlim she ɓon kɛ kɛ nywi Yesù Kristò, lɛ̀ ɓɛ ɗun tì kuꞌ kɛ ywɔꞌ shon nun. Ywɔꞌ si si ŋ̀kàli yɛ nun cìe lɛ̀ ɓwum ɓye yili nun.
Son ɓyin, ɓyin ta mɛ̀ ci-nzæmnzæm njìli nùn. Jijiênì fɛꞌ mwu nun, mɛ̀ wɛn ɓɛ ta ɓyin vɛ̀nɛ̀ꞌ yɛnnzi? Mɛ̀ wɛn ɓɛ ta ɓyin tɛ̀li mɛ nye mɛ kyìtæ̀ꞌ? Mɛ̀ ci-lòn ɓɛ ɓan?
Ɓon ɓɛ ta jin lwɛn Yesù Kristò sɛ M̀vɛ̀nnswæ̀b lon ɓyin nun si ɓyɛbsi.
Lwuà ndwun M̀vɛ̀nnswæ̀b ndɔꞌ nyɛ̌ ɓɛ kɔꞌ kɛ ɗèwà shon nun lɛꞌ lɛ: «Yili lwikwæ̌n wɛ̌ tà shɛ wù yili wǔ nɛꞌ.» Wu ɗwon lwuà màzwùm, lɛ̀ wù tǎ cì lwɛn.
Son, ɓɛshɛ wu tǎ ŋ̀kyììli kɛ̌ kɛ nyinnìm ɓwum nun, lɛ̀ wù tǎ cì ɓyɛbbi, lɛ̀ wù pyìâ lwuà.
Ɓɛshɛ mwum ndɔꞌ tǎ mɛ̀ lwuǎ Mvɛ̀nnswæ̀b ɗwon hwæn, son, à kɛ̀n nyɛ̌ m̀bɔꞌ pyǐ, lɛ̀ a si wɛ̌ nun pyìâ mɛ̀ lwuà hwæn kɛ swiꞌ Mvɛ̀nnswæ̀b.
Ntwiꞌ sɛ M̀vɛ̀nnswæ̀b nɛ shɛ̀e lɛ ɓa wù ywi ǹlàꞌ, nun nɛ konndi tî kuꞌ shɛ̀ lɛ ɓa wù wu mwum. Wu shì fɛꞌ ǹlàꞌ ywi, son, wù wu mwum ndɔꞌ, lɛ̀ wù pyìâ lɔꞌ lwuà Mvɛ̀nnswæ̀b.
Li nɛ mùn shɛ̀ ɓyin lɛ ywum yɛ ɓyin ta lɛli lɛ̀ ye ɓyin ta cǐ hwæn, cìênì yon ɓyin limmì lɛ M̀vɛ̀nnswæ̀b yɛ̌ ɓyin mɛ̀ kæ̀ꞌ lànnzi, à yɛn ɓɛshɛ ɓyin ɗwonnze lwuà nyon nɛ wòli à nywæsì ɓwiꞌ.
Wù nɛ tà ka ǹlim kwɛ̀nnzi lɛ̀ ɓwùlu, kwan sɛ M̀vɛ̀nnswæ̀b yɛ̌ wù mɛ̀ kæ̀ꞌ lànnzi, à ɓà kuꞌ ǹlim kwɛ̀nnzi lɛ̀ wù. Son, ɓɛshɛ wu tǎ ǹlim kwɛ̀nnzi lɛ̀ ɓwùlu, mɛ̀ kæ̌ꞌ Mvɛ̀nnswæ̀b ɓa wu ɓænni.
Kɛ̌ nlim lɛ̀ M̀vɛ̀nnswæ̀b ta kɛ̀n lɛ̀ mɛ̀ lɛꞌ nlwukea m̀banMɛ̀ ŋgyinni ɓyɛ̂m, ɓɛshɛ mwum ndɔꞌ tǎ suꞌ shɛ̀ lɛ̀ ŋwum lɛ: «Mùn tǎ ǹlim kɛ̌ lɛ̀ Yesù Kristò», lɛ̀ ǎ tà ka mɛ̀ lɛꞌ nlwukea cǐ, kɛ̌ nlim màzwùm si ɗin, sɛ ɓa nun nywæ̀si shim.
Shindɔꞌ ɓwum Yesù Kristò ndɔꞌ ɓi kwe mɛ̀ plè yæ̀tea ɓon nywi hwæn, ɓɛ ɓɛ tì lɛ̀ ǹjè.
Ɓɛ kinmɛ̀ wù yɛnni, kwan kɛ̌n, wǔ kà shɛ̀ lɛ̀ ɓon lɛ: Kɛ̀nnênì lwɛn, ɓa mbɛb kwɛ̀n ɓyin mbyî, shìkì ǹjè kwɛ̀n tì kuꞌ ɓyin. Wu suꞌ ɓon shɛ̌ lɛ̀ ŋwum li, wǔ fɛ kan ɓon ywum yɛ ta ɓon shi, sɛ kpaꞌ ɓon lɛ̀ yɛn kɛ tòn shan nun?
Kɛ̌ nlim kɛ nywi Yesù si wɛ̌ m̀bɔ̀kì nɛ mun twɛꞌ ɓyin ni. Wu shɛ̀ lɛ wù tǎ ǹlim kɛ̌ lɛ̀ Yesù, son, wǔ cì kan mɛ̀ lɛꞌ nlwukea, lɛ̀ kɛ̌ nlim si si ŋgyɔꞌ ɗin.
Ɓɛshɛ mwum ndɔꞌ swum lɛ̀ mùn lɛ nun tǎ ǹlim kɛ̌ lɛ̀ Yesù, ti lɛ̀ mǔn, mùn ni sukuꞌ mɛ̀ lɛꞌ nlwukea cǐ, mùn ywìmɛ mwum màzwùm fyònnzi lɛ: «Cì swum sɛ lisaꞌ lɛ wù tǎ ǹlim kɛ̌ lɛ̀ Yesù shìkì wù cì kuꞌ mɛ̀ lɛꞌ nlwukea. Mùn yɛ̌ kuꞌ wù kɛ̌ nlim shɛ̂m lìsea kɛ ncì mɛ lɛꞌ nlwukea nun.»
Wù shɛ̌ lwɛn lɛ M̀vɛ̀nnswæ̀b ni m̀bɔꞌ. Kwo fɛꞌ mɛ̀ cikpuꞌ Satæ̀n limmi li. Kwan sɛ ɓɛ ta nun ɓǔn, ɓɛ suꞌ gwɛn nywi lɛ̀ yi ɗin.
Wù, ci-tænnì mwum, wǔ lìmmi kan lɛ wu kɛ̀ ǹlim lɛ̀ Yesù, shìkì wù cì kuꞌ mɛ̀ lɛꞌ nlwukea, lɛ̀ kɛ̌ nlim màzwùm si ɗin?
Mùn twɛꞌ fɛꞌ m̀bɔ̀kì kɛ nywi mbibea nyɛꞌ Abràhæ̂m nun: M̀vɛ̀nnswæ̀b fyɔ̀se nun sanmi kɛ swiꞌ shon kɛ ya mbyi nun? A ɓe kan kɛ lɛꞌ lwɛn sɛ nun cìe kɛ nsheli yɛ nun shele mwɛn nyon Izàꞌ, ɓǎ nun wu nun swiꞌ Mvɛ̀nnswæ̀b?
Li nɛ ǹzæ̀ꞌ lɛꞌ nɛ ɓɛ kɔe kɛ ɗèwǎ Mvɛ̀nnswæ̀b nun lwinne, nyɛ̌ lɛꞌ lɛ: «Abràhæ̂m tɛ̀le zwùm lɛ̀ M̀vɛ̀nnswæ̀b, son sɛ M̀vɛ̀nnswæ̀b fyɔ̀se nun ǹsanmi kɛ swiꞌ shon.» Ɓe nyě yi, M̀vɛ̀nnswæ̀b ɓæn nun ŋwè.
Wù lìmmâ jenɛ lɛ M̀vɛ̀nnswæ̀b tǎ mwum sannzi kɛ nyě ncì mɛ lɛꞌ nlwukea nyon, a suꞌ kan lɛ̀ kɛ̌ nlim sɛ nun kɛ̀ lɛ̀ nun.
Cɛênì tì kuꞌ fɛꞌ Ràhæ̂b nɛ ɓe m̀lib ci-sìbɔꞌ. Kwan sɛ mɛ̀ ci-mfyi mɛ Yudà ɓɛnne nye nyon, à kpeâ ɓon; kɛ̀n shan kin wòlǐ, à lɛb ɓon mbyi nyɛ̌ ɗin nɛ ɓon yɛ fyi nlim, ɓɛ yean. Kɛ lɛꞌ lwɛn sɛ nun cìe li si, M̀vɛ̀nnswæ̀b fyɔ̀se nun sanmi kɛ swiꞌ shon.
Ɓwiꞌ woli ɓwiꞌ shɛ lɛ: ɓɛshɛ m̀pùn mɛ̀ yìnnì mwum ndɔꞌ kwean, lɛ̀ mwum màzwùm ywiâ. Kɛ̌ nlim lɛ̀ M̀vɛ̀nnswæ̀b si kuꞌ m̀banmbɔꞌ li. Ɓɛshɛ mwum tà ka mɛ̀ lɛꞌ nlwukea cǐ, lɛ̀ kɛ̌ nlim shon lɛ̀ M̀vɛ̀nnswæ̀b si ɗin.
Ɗyilênì ɗimɔꞌ lɛꞌ shinMɛ̀ ŋgyinni ɓyɛ̂m, ɓa ɓyin kpitì ɓyin nɛꞌ kɛ nlìsǎꞌ lɛꞌ Mvɛ̀nnswæ̀b nun ǹzwɔꞌ, ntwiꞌ sɛ ɓyin limmì lɛ mɛ̀ kæ̀ꞌ ɓye M̀vɛ̀nnswæ̀b yɛ̌ ɓwiꞌ lànnzi, ɓwiꞌ ɓɛ mɛ̀ ci-nlìsǎꞌ lɛꞌ shon, ɓɛ yɛ ɓɛ kimmi ɓɛ lan ɓye ɓwulu.
Ɓwiꞌ hwæn, ɓwiꞌ ta pyì kɛ nzæꞌ lɛꞌ yɛꞌ nun kæ̀mmì mèan ɗin. Ɓɛshɛ mwum ndɔꞌ tà ka pyì kɛ nzæꞌ lɛꞌ yon yɛ nun tǎ lɛꞌ nun, lɛ̀ mwum màzwùm ni m̀ɓyi, à lìmmi m̀ɓæn nun nɛꞌ.
Mùn wòli mùn twɛꞌ m̀bɔ̀kì lɛ̀ nyæ̀mɓàlì. Ɓwiꞌ ta nun kpan kɛ̌ kɛ ŋwum, ɓǎ nun ɗwon mbyi nɛ ɓwiꞌ ta yili lɛ à fyi.
Cɛênì tì fɛꞌ mɛ̀ cǐꞌ klwɔkea ɓɛ ɓwum ta kɛ̌n nlim mlaꞌ lɛ̀ ɓon; ɓlon sɛ ta ɓon kɛ̀nnzi, à si kwæꞌ lɛ, a yili m̀byìbì twɔti fɛꞌ nun lɛ, cìꞌ tǎ kɛ̌n cìcì sɛ gea-cìꞌ tà nun kɛ̀nnzi nun.
Ɗimɔꞌ mwum si kuꞌ m̀banmbɔꞌ li. Sɛ ɓa twun, à si kwæꞌ lɛ, son sɛ woli kim sɛ kaꞌ mɛ̀ lɛꞌ ŋglwɔkea. Cɛênì tì kuꞌ fɛꞌ nzisaꞌ win. Ǎ tà ka kyɔꞌ twɛ̀nni gwùm?
Ɗimɔꞌ mwum si kuꞌ wɛ̌ win. Mɛ̀ paꞌ mɛ̀ lɛꞌ mɓyibbɔa mèan nɛ hwæn tǎ waì kɛ ɗimɔꞌ nun, à gwànnzì kwæꞌ nywi hwæn. Sɛ ta cì wɛ̌ win yɛ ta yæ̀nnì, sɛ gwannzì m̀bɔ̀kì tòn nyɛꞌ hwæn. Ǹdǔꞌ win màzwùm si Satæ̀n.
Ɓwum woli ɓɛ wubsi ywum mèan yɛ hwæn. Mɛ̀ nyæ̀m ɓye ta tòn kɛ mbo nun hwæn, ɓwum wubsi ɓon, mɛ̀ kyě, mɛ̀ nywun lɛ̀ ywum yɛ kɛ ɗuꞌ nun hwæn.
Son kɛ wan nun hwæn, mwum nɛ shɛ̌ lɛ nun ɓænnâ ɗimɔꞌ shon, à ɓǎn. Ɗimɔꞌ si swum ɓyɛbbi ndɔꞌ sɛ mwum wòli kan à ɓæn. À si lwinni lɛ̀ ɗun nɛ tǎ ɓwum wu.
Ɗimɔꞌ sɛ ɓwiꞌ ta Ce nyɛꞌ M̀vɛ̀nnswæ̀b twuli nun, son sɛ ɓwiꞌ ta tî kuꞌ ɓwum ɓɛ nun fɔ̌ lɛ ɓyi ɓi gwili nun hwæbbi nun.
Ǹtwuli Mvɛ̀nnswæ̀b lɛ̀ ŋ̀hwibbɔꞌ ɓwulu, hwæn li, yɛ ta kwan ŋwum fɔꞌ nun. Mɛ̀ ŋgyinni ɓyɛ̂m, ǹcìkàꞌ yɛ li yi ɓa lwɛn.
Mlǎꞌ ŋgea lɛ̀ ye seansean wòli kan yɛ kwan kɛ kwan fɔꞌ kɛ mwù ɗuꞌ fɔꞌ nun.
Mɛ̀ ŋgyinni, cɛ̌ ǹjì kwùmmvu won nun hwæn, ǎ wòli kan à san mɛ̀ ɗwilim, ǹjì ɗwilim kuꞌ, ǎ wòli kan à san mɛ̀ kwùmmvu. M̀banmbɔꞌ màzwǔm, mlǎꞌ ŋgæ̀lǐ wòli kan yɛ kwannzi mlǎꞌ yɛ lwɛn.
Ǹlìmmì yɛ ta waì fyaꞌ Mvɛ̀nnswæ̀bƁɛshɛ mwum ndɔꞌ ni ci-nlìmmì kɛ nyinnìm shin nun, à ci mɛ̀ lɛꞌ nlwukea, à twɛꞌ nun nɛꞌ wɛ̌ lwæ̀b ɓe ɓwulu; son sɛ ywimɛ lìsàꞌ lɛ à ni ci-nlìmmì ŋkæ̀mŋkæm.
Son, ɓɛshɛ ɓyin ta suꞌ ɓàkàꞌ lɛ̀ ɓyin nɛꞌ, ɓyin ǹzwòn cǐ lɛ̀ ɓwùlu, ɓyin ɓɛ tì mɛ̀ ci-mkpi, ɓa ɓyin twuli mwù lɛ ɓyin cinni ǹlìmmì, shìkì ɓyin yonnzì tì kuꞌ ǹyè lɛ̀ lɛŋkæ̀m.
Ntwiꞌ paꞌ nlìmmǐ màzwǔm tà ka waì kɛ fyaꞌ Mvɛ̀nnswæ̀b, à yi ye ŋgyɔ̂ꞌ wan. M̀pùn Mvɛ̀nnswæ̀b ɓà kɛ paꞌ nlìmmǐ màzwùm nun. Ǹlìmmǐ màzwùm ta waì kɛ fyaꞌ Satæ̀n.
Cìcì sɛ ɓwum ta m̀bànni cǐ nun, ɓɛ tà ka tǒn lwɛn ɓwulu yili, shi kuꞌ ɓɛ lwɛn nyan nɛꞌ, ŋwum fɔꞌ tà ka ɓɛ kɛ nyinnìm shan nun. Li, mɛ̀ lɛꞌ mɓyibbɔa mèan nɛ cinni kan mwù hwæn yɛ̌ kuꞌ ɗun kwe.
Son, ǹlìmmì yɛ ta waì fyaꞌ Mvɛ̀nnswæ̀b ɓa lɛ̀ ye ŋgyɔ̂ꞌ wan m̀ban. Mwum nɛ cinni ǹlìmmì yɛ ta waì fyaꞌ Mvɛ̀nnswæ̀b ni ǹsanmi, à tǎ flɔa fɛ kɛ nyinnìm ɓwum ɓyon nun, nun nɛꞌ ni m̀flɔa, à ɓǎ ci-kim mwù, à ni ci-kwɛ̀nnzǐ nlim lɛ̀ ɓwùlu, à ɓɛ tì ǹtwɔkea kɛ mɛ lɛꞌ nlwukea nun. Ǎ tà ka ŋ̀kyììli kɛ̌ kɛ nyinnìm ɓwum nun, shìkì à pɔkaꞌ mwum.
Ɓwum ɓye lwinni lɛ̀ flɔa ɓɛ ta cì ɓwùlu cinni flɔa, M̀vɛ̀nnswæ̀b yɛ̌ ɓon cǐ, she shan kwannzi mwù.
Ɗonnzênì ywum ye ŋgyɔ̂ꞌ wan, ɓyin ɗwon M̀vɛ̀nnswæ̀bYɛn sɛ mwǔ mpyìsàꞌ mɛ lɛꞌ lɛ̀ mɛ̀ twùꞌ kɛ ŋkwìn yin nun? Ɓyin ta ka cì li ntwiꞌ sɛ mɛ̀ mɓàkàꞌ nyin tǎ suꞌ ɓɔli kɛ mɛ nlim nyin nun lɛ̀ ǹcǐ ɓyɛbbi?
Wù tǎ swum ndɔꞌ tæmmi fyaꞌ lwikwæ̌n, son, wǔ wòli kan wù cinni son, li, wù ni kwukwæ̂ꞌ lɛ̀ ŋ̀wu yon. Shindɔꞌ wù ni lɛ̀ ǹlim ɓyɛbbi lɛ lwikwæ̌n cinni swum ndɔꞌ, wǔ, wǔ cinni kan son, li, ɓyin ta lɛꞌ pyìsi, ɓyin ɗwi twùꞌ kɛ nyinnìm ɓyin nɛꞌ nun. Swum sɛ wù yili si, wǔ cinni kan son ntwiꞌ wǔ ɗɔe kǎn son lɛ̀ M̀vɛ̀nnswæ̀b lɛ à fɛ wù.
Wu cibbi fɛꞌ lɛ à fɛ wǔ, ǎ tà ka wu fɛ ntwiꞌ sɛ wǔ ɗɔâ kan kɛ mbyi nlwɛn nun. Wù tǎ ɗɔa ɓǎ wu sukuꞌ ywum yɛ ta wu ǹlim lwu cinni.
Ɓyin ɓi wɛ̌ mɛ̀ ci-màn mɛꞌ, ɓyin lìmmi kan lɛ ɓɛshɛ mwum ndɔꞌ yili mɛ̀ lɛꞌ ŋgyɔ̂ꞌ wan lɛ̀ à ti ci-ɓyìnnzì Mvɛ̀nnswæ̀b? Mwum nɛ wòsâ mɛꞌ lɛ̀ ŋgyɔ̂ꞌ wan, à limmì lɛ à ti ci-ɓyìnnzì Mvɛ̀nnswæ̀b.
Ɓɛ kɔꞌ kɛ ɗèwǎ Mvɛ̀nnswæ̀b nun lɛ: «M̀vɛ̀nnswæ̀b cinni ŋwɛnŋgyî ntwiꞌ m̀pùn mɛ̀ yìnnì nɛ nun kɛ ɓwiꞌ nywi.» Ɓa ɓyin fɔkàꞌ lɛ ǹzæ̌ꞌ lɛꞌ màzwùm yi ɗin.
À kònndi tì ɓwiꞌ ŋ̀kimmɔꞌ yɛ lan ywum hwæn fɛ ɓǎ ɓwiꞌ ɗyi kimmi. À si wɛ̌ tà shɛ ɓɛ kɔꞌ kɛ ɗèwà shon nun, she ɓɛ lɛꞌ lɛ: «M̀vɛ̀nnswæ̌b yili kan mɛ̀ ci-nshelaꞌ nywi, ɓwum ɓɛ nun tǎ ǹlim kwɛ̀nnzi lɛ̀ ɓon, à ɓi ɓwum ɓye ta ɓon nɛꞌ twɛli lɛ̀ yì lwæ̀b ɓe ɓwulu.»
Kɛ à si li, ywɔênì ywum hwæn kɛ ŋwum Mvɛ̀nnswæ̀b, ɓyin ɓyinnɔ̀ꞌ Satæ̀n; li, à yɛ̌ ɓyin yean læ̀bbi.
Ɓyin ton lɛ̀ mɛ̀ yiye, ɓyin fyonŋgaꞌ, ɓa ɓyin fyû, son, kweênì nùn. Ɓa ɓyin dalì tì kuꞌ, son, tòênnì lɛ̀ mɛ̀ yiye lɛ̀ ntwiꞌ ɓyɛbbi nyin.
Fyɔ̀sênì ɓyin nɛꞌ ŋgyɔꞌ kɛ swiꞌ Nyɛli nyɛꞌ Mvɛ̀nnswæ̀b, à ywìmɛ ɓyin wasi zwô.
Ɓa ɓyin ɓyɛbsi ɓwùlukwæ̌nMɛ̀ ŋgyinni ɓyɛ̂m, ɓa ɓyin shɛ mɛ̀ lɛꞌ mɓyibbɔa kɛ nywi ɓwulu. Mwum nɛ tǎ lɛꞌ ɓyɛbbi shɛ̌ kɛ nywi lwikwæ̌n, shindɔꞌ à ɓælâ nun, lɛ̀ à tà kuꞌ lwuà Mvɛ̀nnswæ̀b ɓyɛbsi. Wu ɓyɛbsi lwuà lɛ̀ wù ɓà tî mwum nɛ tà nun ɗwonnzi, wù ti mwum nɛ tà nun wɛ̀si.
M̀vɛ̀nnswæ̀b nun kyishon nɛ ta ɓwum mɛ̀ lwuà fɛ, nun nɛ Ci-nlin kyìtæ̀ꞌ nun kyishon, nun nɛ woli à nywæ̀sì ɓwum, à wòli tì kuꞌ à ɓwuli ɓon. Ti kuꞌ wù nɛ tǎ lwikwæ̌n ɓyɛbsi, wù tǎ fɔ̀kàꞌ lɛ wù ni kuꞌ làn nywù wɛn?
Ɓyin lìmmi kan swum sɛ ywimɛ ɓyin cǐ shimNònnzênì mɛ̀ ywiꞌ, ɓyin ywɔꞌ ǹzæ̌ꞌ lɛꞌ yɛ mùn ywìmɛ ɓyin shɛ̌. Ɓyin ɓɛ ta shɛ̀ lɛ: «Ɗyě, shindɔꞌ shim, ɓwiꞌ kɛnmɛ nsòn ndɔꞌ, ɓwiꞌ yɛ nòn kwe ɗwùm fɔꞌ, ɓwiꞌ kɛnnzì sɛ̀m lɛ̀ ɓwiꞌ cinni lǒn mèan.»
Ɓyin ɓɛ ta lilɔꞌ li ɓi, ɓyin lìmmi kan swum sɛ ywimɛ ɓyin cǐ shim. Ntwiꞌ sɛ ɓyin ɓi wɛ̌ pwɛꞌ sɛ ta shìmndì shikpon, kwan kwæꞌ sɛ nywælaꞌ.
Son, sɛ yili kwan sɛ ɓyin yɛ lɛꞌ, ɓyin shɛ lɛ: «A M̀vɛ̀nnswæ̀b yili, ɓwiꞌ yɛ tòn lɛ̀ mɛꞌ, ɓwiꞌ ci shɛ, ɓwiꞌ ci shi.»
Son, ɓyin ɗonnzi ǹshɛ̀ yɛ li, ɓyin ɓi mɛ̀ ci-nlìsàꞌ nywi, ɓyin ta ɓyin nɛꞌ twuli kɛ nzæꞌ lɛꞌ nun. Ǹcìkàꞌ yɛ li yi ɓa lwɛn.
Lìmmênì lɛ ɓɛshɛ mwum ndɔꞌ lìmmi lɛꞌ lwɛn ndɔꞌ sɛ nun wolè à cì, son, ǎ cì kan, lɛ̀ à shɛâ ɓyɛbbi màzwùm mwu.
Mɛ̀ plè lɛ̀ ǹjònndì nyin nun hwæn yi ywum gwèanƁyin ɓɛ mɛ̀ ci-njônndì, nònnzênì mɛ̀ ywiꞌ, ɓyin ywɔꞌ ǹzæ̌ꞌ lɛꞌ yɛ̂m. Kuênnì ŋ̀kwe, ɓyin wasi ŋ̀kwu, ntwiꞌ ɓyin yɛ mɛ̀ vɛ̀nɛ̀ꞌ yɛnni mèan.
A yɛ ɓɛ lɛ̀ lwɛn nyin fùlâ, ǹzɔꞌ jiâ ɓyin mɛ̀ plě,
ǹzwòn ɓænnâ lòn yin. Ǹzwòn màzwùm tǎ lìsàꞌ lɛ ɓyin hwæn, ɓyin yɛ kuꞌ gwàn m̀banmbɔꞌ wɛ̌ tà shɛ win yɛ fyasi ɓyin. Ɓyin lìmmi kan lɛ ɓyin kin lwɛn nyin swɔsea ɓe kɛ mmlɔ̀kàꞌ kwan nun.
Ɓyin ɗɛ̀b kan ɓwum ɓɛ cie ɓyin she mɛ ndɛm. Ywɔênì fɛꞌ wɛ̌ tà shɛ ɓon ɓɛ fɔse ɓyin ywum ji ta kwe lɛ̀ ɓɛ fyon. M̀vɛ̀nnswæ̀b ndwun nɛ làn ywum hwæn lɛ̀ ŋ̀kimmɔꞌ ywɔâ mɛ̀ ŋkwu nyan.
Ɓyin ta tǒn lwɛn tǒn ŋgyɔ̂ꞌ wan nun, ɓyin ci ywum yɛ ɓyin yili, ɓyin ji lwɛn, lɛ̀ ɓyin ta klwɔkaꞌ wɛ̌ mɛ̀ nàꞌ ɓye ta nywɔꞌ nɛ ɓɛ yɛ ɓon linni ɓǒn.
Ɓyin ɓyɛbsi kyìtæ̀ꞌ ɓwum ɓɛ cì kan swum ɓyɛbbi ndɔꞌ, ɓyin wu ɓon shìkì ɓɛ yê ŋwum.
Mbyi Mvɛ̀nnswæ̀b sukuꞌ m̀ɓæn nlim lɛ̀ ŋ̀keliLi, mɛ̀ ŋgyinni ɓyɛ̂m, ɓænnênì ǹlim a kɛn ɓɛ̀n kwan sɛ Nyɛli nyɛꞌ Yesù Kristò ywìmɛ fyònnì ɓe fɛ. Twɛlênì fɛꞌ m̀bɔ̀kì lɛ̀ ci-ɗyìm. Mvu mɓɔꞌ tǎ pyì, à ɓæn ǹlim lɛ̀ ywum ɓǐ yon han, à ɓònŋgàꞌ kwan mfyæ̌b lwɛn sɛ nun wòli à fyæ̀b ji nyon nun lwɛn.
Ɓyin kuꞌ, ɓænnênì ǹlim m̀banmbɔꞌ li. Ɓyin kimnzi ǹlim ntwiꞌ ŋ̀gyìn nɛ Nyɛli nyɛꞌ yɛ̌ fyòn ti kwɛmmi nûn.
Mɛ̀ ŋgyinni ɓyɛ̂m, ɓa ɓyin fyon lɛ̀ mɛ̀ myin ɓwùlu, mɛ̀ kæ̌ꞌ Mvɛ̀nnswæ̀b læ̀kì ɓyin ɓænni. Nyɛli nyɛꞌ Yesù Kristò nɛ ywìmɛ ɓwiꞌ mɛ̀ kæ̀ꞌ lànnzi ti kwukwæ̂ꞌ lɛ̀ m̀ɓɛ̀n.
Mɛ̀ ŋgyinni ɓyɛ̂m, twɛlênì tì fɛꞌ m̀bɔ̀kì mɓæn nlim kɛ nywi mɛ ci-nlɛli kɛ ŋwum Mvɛ̀nnswæ̀b nun. Cɛênì wɛ̌ tà shɛ ɓon ɓe mɛ̀ vɛ̀nɛ̀ꞌ yɛnni, ɓɛ pæ̀le kǎn kwù.
Ɓwiꞌ ta ɓon twɛli lɛ̀ ɓwum ndɔꞌ ɓɛ ta tòn lwɛn kɛ mfyimnzi yɛ ɓon fyimnze mɛ̀ vɛ̀nɛ̀ꞌ. Ti kuꞌ mbyi nyɛ̌ Jɔ̂b nun, ɓyin limmi wɛ̌ tà shɛ nun yìke mɛ̀ vɛ̀nɛ̀ꞌ. Ɓyin ywɔâ tì kuꞌ ywum yɛ M̀vɛ̀nnswæ̀b fɛe nun nyè mɛ vɛ̀nɛ̀ꞌ nyon. M̀vɛ̀nnswæ̀b tǎ ma ǹlim kwɛ̀nnzi lɛ̀ ɓwum, lɛŋkæ̀m. À tǎ lwɛn cǐ lɛ̀ ɓon.
M̀bɔ̀kì tòn nlwɛn nɛ yili lɛ ɓwum Yesù Kristò ɓɛ nlimMɛ̀ ŋgyinni ɓyɛ̂m, ŋgyi lɛꞌ nɛ mùn ywìmɛ tì ɓyin shɛ̌, à ni lɛ, kwan sɛ ɓyin ta lɛꞌ ndɔꞌ lɛli, ɓa ǹdɔ̀ꞌ kwan ɓyin ŋwum, kwo fɛꞌ lɛ̀ jin Mvɛ̀nnswæ̀b, lɛ̀ jin mɛ swæ̀b ɓɛ ŋgyɔ̂ꞌ wan, shìkì à ɓɛ kuꞌ lɛ̀ mɛ̀ myin ywum hwæn. Kwan sɛ ɓyin yilâ lɛ hɛ̀n, lɛ̀ hɛ̀n nɛ kuꞌ. Kwan sɛ ɓyin ɓyinnɔꞌ kuꞌ lɛ̀ ɓyin ɓyinnɔâ. Ɓyin shi ci li lɛ̀ mɛ̀ kæ̌ꞌ Mvɛ̀nnswæ̀b yɛ ɓyin ɓænni.
Ɓɛshɛ mwum ndɔꞌ ni kɛ ŋkwìn yin nun nyɛ̌ tǎ vɛ̀nɛ̀ꞌ yɛnni, à keli M̀vɛ̀nnswæ̀b ɓǎ nun kpaꞌ nun. Ɓɛshɛ ǹdɔꞌ ni lɛ̀ ǹdàli, à shib mɛ̀ nshib lɛ̀ M̀vɛ̀nnswæ̀b, à twuli nun.
Ɓɛshɛ mwum ndɔꞌ ni lɛ̀ ŋ̀gwɛ̀nŋgwɛ̀n ndɔꞌ nywi kɛ ŋkwìn yin nun, à lon ɓwumŋkæ̀m ŋkwìn ɓwum Yesù, ɓǎ ɓɛ kiìn nun mɛ̀ wu tɛ̀mmi swiꞌ kɛ jin Nyɛli nyɛꞌ Yesù Kristò nun, ɓɛ keli nun M̀vɛ̀nnswæ̀b mwu.
Ɓon keli lɛ̀ ǹlim fɔꞌ, lɛ̀ M̀vɛ̀nnswæ̀b ywìmɛ cì ŋ̀gwɛ̀nŋgwɛ̀n kimmɔꞌ, à wasi nun ɓe zwô. Ɓɛshɛ ɓyɛbbi ndɔꞌ ɓi ci-ŋgwɛ̀nŋgwɛ̀n ni nywi, M̀vɛ̀nnswæ̀b yɛ̌ kuꞌ nun nun zùsi.
Li nɛ mùn shɛ̀ ɓyin lɛ kwàseànì mɛ̀ ɓyɛbbi nyin kɛ swiꞌ ɓwùlu, ɓyin keli tì kuꞌ M̀vɛ̀nnswæ̀b lɛ̀ mɛ̀ myin ɓwùlu, ɓǎ nun kimnzi ɓyin. Ŋ̀keli mwum nyɛ̌ ǹsanmi kɛ swiꞌ Mvɛ̀nnswæ̀b cinni kim ncì ywum klwɔkea.
Twɛlênì m̀bɔ̀kì nywi <font color=blue>Èlî</font>, mwum nɛ ɓe kuꞌ wɛ̌ ɓwiꞌ. À kele M̀vɛ̀nnswæ̀b lɛ̀ ǹlim fɔꞌ lɛ ɓa mvu ni nwi. Li, kɛ nɗunmi kwan màzwùm nun, han a kɛn ɓɛ̀n kɛ nyě ɗwùm lê lɛ̀ kìtɔ̌ꞌ, kwo mvu nwi kan kɛ kpìnnzɔ̀ꞌ ŋgyɔꞌ màzwùm nun.
Ɓe, à keli tì lɛ mvu ni ɗunmi nwi. M̀vɛ̀nnswæ̌b kà fyi tì mvu, ywum ɓǐ lɛ̀ mvub kæꞌ kà ɗunmi ti twæb ɓe.
Mɛ̀ ŋgyinni ɓyɛ̂m, ɓɛshɛ mwum ndɔꞌ ɓwu mbyi Mvɛ̀nnswæ̀b kɛ ŋkwìn yin nun, ɓe nyě yi, lwikwæ̌n ndɔꞌ fyɔ̀sì nun ɓe mbyi Mvɛ̀nnswæ̀b nun,
lìmmênì lɛ mwum nɛ tǎ ci-ncǐ ɓyɛbbi fyɔ̀si ɓe mbyi Mvɛ̀nnswæ̀b nun ywìmɛ mwum màzwùm swæti kɛ ywi nun. Ɓɛ fɛꞌ shɛ ci-mɓwu mbyi ni cinne mɛ̀ ɓyɛbbi nnyi, M̀vɛ̀nnswæ̀b yɛ̌ nun nun zùsi.
Ɓe lɛ̀ Ce nyɛꞌ M̀vɛ̀nnswæ̀b yilâ lɛ à yæn ɓyin, ɓǎ ɓyin ɓɛ ɓwum ɓyon kɛ ŋkimmɔꞌ Mpùn Nsanmi nun, ɓyin ɓɛ tì kuꞌ ywɔli lɛ̀ Yesù Kristò, ɓɛ konndì ɓyin sannzi lɛ̀ mvæb yon. M̀vɛ̀nnswæ̀b sukuꞌ ɓyin ŋgæ̀nni li, à fɛ ɓyin flɔa kwan hwæn.
Ǹzison she nywæb she ɓwiꞌ cinni fyaꞌ Mvɛ̀nnswæ̀bƁwiꞌ fɛênì ǹtwu lɛ̀ M̀vɛ̀nnswæ̀b nɛ ɗyi Ce Nyɛli nyɛꞌ Yesù Kristò. Kɛ kwɛ̀nnzǐ nlim shon nun, à fɛâ ɓwiꞌ ǹzison she nywæb kɛ nyě Yesù Kristò nɛ nun yìmnze kɛ ywi nun. Li nɛ ci ɓwiꞌ ta zwùm tɛ̀li lɛ̀ nun lɛ ɓwiꞌ yɛ ǹzison she nywæb màzwùm cinni fyaꞌ yon.
Ɓwiꞌ ta tì kuꞌ zwùm tɛ̀li lɛ̀ lwɛn nɛ M̀vɛ̀nnswæ̀b lwæ̀si kɛ ɗɛb lɛ̀ ɓwum ɓyon. Lwɛn màzwùm ɓǎ nyɛ̌ yɛ̌ mlɔ̀ꞌ nun, shìkì à gwàn, shìkì à ɓwusi kuꞌ lwu shon. M̀vɛ̀nnswæ̀b lwæ̀si nun lɛ̀ ɓyin ɓɛ ta ǹlim kɛ̌ kɛ nywi Yesù Kristò,
à tà ɓyin ɓǒn lɛ̀ ŋ̀kimmɔꞌ yon ɓǎ kwan sɛ m̀mlɔ̀kàꞌ ŋgyɔ̂ꞌ wan yɛ wòlǐ, à yɛ̌ mbyi nɛ nun fɔ̀si ɓǎ nun swæti ɓyin nun lìsea.
Kɛ ntwiꞌ ywum màzwùm, kwo fɛꞌ she ɓyin ta mɛ̀ paꞌ mɛ̀ vɛ̀nɛ̀ꞌ yɛnni mèan kɛ kwan kwæꞌ si nun, dàlênì.
Mɛ̀ vɛ̀nɛ̀ꞌ màzwùm tǎ ɓyin ɓɛ̀nni nywi ɓǎ ɓɛ limmì ɓɛshɛ ɓyin ta zwùm tɛ̀li lɛ̀ M̀vɛ̀nnswæ̀b lɛ̀ lɛŋkæ̀m. À si wɛ̌ tà shɛ ɓɛ ta <font color=blue>gɔ̂l</font> twɛli, ɓɛ sɛti nun twɛ̀nni kɛ win lɛ̀ ɓɛ yɛn ɓɛshɛ nun nɛꞌ <font color=blue>gɔ̂l</font> nɛ. <font color=blue>Gɔ̂l</font> màzwùm ni swum sɛ yɛ mlɔ̀ꞌ kwan ndɔꞌ, son, ǹtɛ̀ꞌ zwum lɛ̀ M̀vɛ̀nnswæ̀b yi swum twun, a lan <font color=blue>gɔ̂l</font>. À si swum sɛ yɛ ɓyin ǹtwu fɛ ǹzwɔnzwɔ̀ꞌ, lɛ̀ ŋ̀kimmɔꞌ nun hwæn kwan sɛ Yesù Kristò yɛ̌ fyònnì ɓe.
Kwo fɛꞌ she ɓyin yɛn kifɛꞌ Yesù si, ɓyin ta nun yili. Kwo fɛꞌ she ɓyin yɛn kan nun jenɛ, ɓyin ta zwùm tɛ̀li lɛ̀ nun. Li nɛ ci ɓyin ta dàlì ǹzwɔnzwɔ̀ꞌ, han ǹdàli twun màzwùm fɛ ɓyin tæꞌ ŋwum.
Ɓyin ta dàlì ntwiꞌ swum sɛ ɓyin ta zwùm tɛ̀li lɛ̀ son, ɓyin yɛ son cinni. Swum màzwùm si lɛ M̀vɛ̀nnswæ̀b yɛ̌ ɓyin swæti.
Kwan sɛ ɓe mbyî, mɛ̀ ci-nlɛli kɛ ŋwum Mvɛ̀nnswæ̀b nun ɓe mbyi kæbbi lɛ̀ ɓon limmì mbyi nɛ M̀vɛ̀nnswæ̀b yɛ̌ fyi ɓǎ nun swæti ɓwum nun. Ɓon ɓɛ lɛle mbyî mbɔ̀ꞌ tin kɛ nywi lwɛn nɛ M̀vɛ̀nnswæ̀b yɛ̌ ɓyin cǐ kɛ kwɛ̀nnzǐ nlim shon nun.
Mɛ̀ ci-nlɛli kɛ ŋwum Mvɛ̀nnswæ̀b nun ɓi ɓe tì kuꞌ ɓɔli lɛ̀ ɓon limmì kwan sɛ ywum màzwùm yɛ lànnzì, lɛ̀ m̀bɔ̀kì nɛ yɛ yɛ tì kuꞌ ɓɛ. Ntwiꞌ sɛ M̀pùn Yesù Kristò ɓe ɓon kɛ nywi, à shɛ̀ ɓon lɛ Yesù Kristǒ kà yɛnkàꞌ vɛ̀nɛ̀ꞌ. Kɛ nyě vɛ̀nɛ̌ꞌ màzwùm, à yɛ̌ ǹtwu cinni.
M̀vɛ̀nnswæ̀b kònnde ɓon kwàsi lɛ ywum màzwùm ɓa lànnzi kɛ kwan shan nun, son, a yɛ ɓɛ̀n kɛ kwan shin nun. Jenɛ ɓwum ɓye ta ɓyin Ǹtwum Lwɛn sannzi shɛâ ɓyin ywum màzwùm. Ɓɛ ta ɓyin yon shɛ̌ lɛ̀ ŋ̀kimmɔꞌ Mpùn Nsanmi, nun nɛ M̀vɛ̀nnswæ̀b fyie ŋ̀waì ye kɛ ɗɛb. Ywum màzwùm hwæn li, kwo fɛꞌ mɛ̀ cikpuꞌ Mvɛ̀nnswæ̀b ɓye ɗɛb yili ti kuꞌ ɓon limmì yon.
Kwǔ kɛ̀n she M̀vɛ̀nnswæ̀b yili lɛ ɓyin ɗwonLi nɛ ci, ɗyilênì mwù kɛ she Mvɛ̀nnswæ̀b nun, ɓyin ton lɛ̀ mɛꞌ, ɓa ɓyin kɛ mɛ̀ mɓàkàꞌ nyin kɛ swum ɗin ndɔꞌ nun. Kɛ̀ênì mɛ̀ nlim nyin lɛ̀ lwɛn nɛ M̀vɛ̀nnswæ̀b ywìmɛ ɓyin cǐ kwan sɛ Yesù Kristò yɛ̌ fyònnì ɓe.
Ɓyin ɓɛ ywɔli lɛ̀ M̀vɛ̀nnswæ̀b wɛ̌ ɓwɛn ɓye ta ce nyan ywɔli. Ɓa ɓyin kɛ tì mɛ̀ nlim nyin kɛ nywi ywum yɛ ɓyin ɓe tæm mbyî, lɛ̀ ɓyin kɛ kɛ njimmi nun.
Son, kwǔ kɛ̀n shin ɓɛ sanmi, m̀banmbɔꞌ wɛ̌ tà shɛ M̀vɛ̀nnswæ̀b nɛ lon ɓyin ni ǹsanmi.
Ɓɛ kɔꞌ kɛ ɗèwǎ Mvɛ̀nnswæ̀b nun lɛ: «M̀vɛ̀nnswæ̀b lɛꞌ lɛ: “Ɓɛênì ǹsanmi ntwiꞌ sɛ mùn ni kuꞌ ǹsanmi.” »
Kɛ mɛ ŋkeli nyin nun, ɓyin ta M̀vɛ̀nnswæ̀b lon lɛ Ce. Kɛ à si li, sɛ yili lɛ ɓyin yi nun, ɓyin ɗwon mɛ̀ kwǔ kɛ̀n lwukea kɛ kwan kwæꞌ sɛ ɓyin kɛ tòn fɛ ŋgyɔ̂ꞌ wan nun. Ntwiꞌ sɛ M̀vɛ̀nnswæ̌b tà ka ŋ̀kyììli kɛ̌ kɛ nyinnìm ɓwum nun. À tǎ she sɛ mwum tǎ cì cɛ, ǎ kà lin mɛ̀ kæ̀ꞌ.
Ɓyin limmi seansean lɛ Yesù Kristò libbaꞌ ɓyin kɛ yi ɓɛ̀ꞌ mɛ mɓwɛ̀ꞌ yɛ mɛ̀ mbibea ɓyin lisae ɓyin nun. Ǎ libbaꞌ kan mɛ̀ mwù nyin lɛ̀ lòn, shìkì à libbaꞌ nun lɛ̀ <font color=blue>gɔ̂l</font> nɛ kà mlɔ̀kàꞌ.
Son, à libbaꞌ mɛ̀ mwù nyin lɛ̀ mvæb sanmi yon. À ni wɛ̌ mwɛn nzwùmŋgan nɛ ɓon linne wɛ̌ sàtìkæ̀ꞌ, shìkì à ɓɛ kuꞌ lɛ̀ ɗɛ̀m ndɔꞌ kɛ nywi.
Lɛ̀ M̀vɛ̀nnswæ̌b kà fɔ̌ꞌ ŋgyɔ̂ꞌ wan, ɓe lɛ̀ à yæ̀nnâ Yesù Kristò lɛ à kiìn she màzwùm cǐ. Ti jenɛ kɛ mmlɔ̀kàꞌ kwan nun, M̀vɛ̀nnswæ̀b kwàsâ nun kɛ pisean ɓǎ nun swæti ɓyin.
Kɛ ntwiꞌ yon, ɓyin ta ǹlim kɛ̌ kɛ nywi Mvɛ̀nnswæ̀b, nun nɛ yìmnze Yesù kɛ ywi nun, à fɛ nun ǹtwu. Li, ɓyin ta ǹlim kɛ̌ kɛ nywi Mvɛ̀nnswæ̀b, ɓyin tɛꞌ tì kuꞌ zwùm lɛ̀ nun lɛ à yɛ̌ ɓyin swæti.
Jenɛ, à si wɛ̌ ɓyin pɔsâ mɛ̀ nlim nyin, ɓyin fyonnâ sanmi ntwiꞌ sɛ ɓyin ta ywum ŋkæ̀mŋkæm yɛ M̀vɛ̀nnswæ̀b tǎ lìsàꞌ mwumnzi. Li, ɓyin ta mɛ̀ ŋgyinni ɓyin yili lɛ̀ ǹlim fɔꞌ. Kɛ à si li, kɛ̀nnênì mbyî lɛ̀ ǹyili ɓyin nɛꞌ kɛ nyinnìm shin nun.
Ɓyin ti ɓwum ɓye ɓɛ yeâ ye nyɛ̌ nywæb kɛ ntwiꞌ ŋkimmɔꞌ yɛ lɛꞌ Mvɛ̀nnswæ̀b cinni. Lɛꞌ Mvɛ̀nnswæ̀b ta ɓwum ǹzison fɛ, sɛ ɓɛ tì kuꞌ ɗwùmɗwùm. Ǹzison nywæb she ɓyin cinni ɓa lɛ mwum nɛ yɛ̌ ɓɛ shim lɛ̀ à ywiâ nɛ fɛ ɓyin son. Son, M̀vɛ̀nnswæ̀b nɛ fɛ ɓyin, nun nɛ ɓǎ ywi.
A si wɛ̌ tà shɛ ɓɛ kɔe kɛ ɗèwǎ Mvɛ̀nnswæ̀b nun, she ɓɛ lɛꞌ lɛ:«Mwum hwæn ni wɛ̌ ǹjì kæꞌ.Ǹtwu yon yi wɛ̌ fluwà.Kæꞌ ta wum, fluwà nyon pyìɔ̀ꞌ ŋgyɔꞌ.
Son, ti lɛ̀ ǹzæ̌ꞌ lɛꞌ Mvɛ̀nnswæ̀b, yɛ ta tòn ɗwùmɗwùm.»Ǹzæ̀ꞌ lɛꞌ nɛ tòn nɛ ni Ǹtwum Lwɛn yɛ ɓɛ shɛâ ɓyin nùn.
Kɛ à si li, kɛsênì nywi lɛ̀ ǹcǐ ɓyɛbbi. Ɓa ɓyin ɓɛ mɛ̀ ci-mɛ mɓwɛ̀ꞌ, shìkì ɓyin ɓɛ kuꞌ mɛ̀ ŋwum mɓì-mɓì. Ɓa ɓyin tæm ywum ɓwulu, shìkì ɓyin ɓɛ kuꞌ mɛ̀ ci-ɓòɓo.
Son, yilênì lɛꞌ Mvɛ̀nnswæ̀b lɛ̀ ǹlim fɔꞌ, wɛ̌ ɓwɛnnzea ɓye sukuꞌ mɛ̀ nywon yili. Ɓyin yili son li, ɓǎ ɓyin klwɔkaꞌ, a kɛn ɓɛ̀n kwan sɛ M̀vɛ̀nnswæ̀b yɛ̌ ɓyin swæti.
Ntwiꞌ sɛ kɛ ɗèwǎ Mvɛ̀nnswæ̀b nun, à si kɔa lɛ: «Ɓyin yɛnnâ wɛ̌ tà shɛ Nyɛli nyɛꞌ ni ǹlim nlwɛn.»
Kwɛmmênì lɛ kɛ ke Nyɛli nyɛꞌ Yesù, nun nɛ ɗyi ǹshimmbyiꞌ nye ye mɛ̀ ci-ŋgwe nye nzwonnze, son, M̀vɛ̀nnswæ̀b twɛle nun wɛ̌ ǹshimmbyiꞌ yon nɛꞌ ye lwɛn kɛ mɛꞌ yon. Nun Yesù nɛ ta ɓwum ǹzison fɛ.
Ɓyin kuꞌ, ɓɛênì wɛ̌ ŋgæꞌ mwu nye yɛ M̀vɛ̀nnswæ̀b yɛ̌ nye nyon gwe lɛ̀ yon. Ɓyin yɛ tì kuꞌ ɓɛ kwe ŋ̀kwìn mɛ ci-mfɛ sàtìkæ̀ꞌ, ɓǎ ɓyin fɛ ɓyin nɛꞌ kɛ she Mvɛ̀nnswæ̀b nun lɛ̀ ǹlim fɔꞌ kɛ ntwiꞌ Yesù Kristò. She màzwùm sɛ ta nun ǹlim lwukea.
Ǹshimmbyiꞌ màzwùm yi swum twun kɛ mɛꞌ yin, ɓyin ɓɛ ta mbyi Yesù ɗwon. Son, kɛ cǐ ɓwum ɓye tà ka mbyi nyon yili, yɛ ɓa swum twun, son sɛ ci ɓɛ kɔe kɛ ɗèwǎ Mvɛ̀nnswæ̀b nun lɛ:«Ŋgæꞌ nɛ mɛ̀ ci-ŋgwe nye nzwonnze ti jenɛ ǹshimmbyiꞌ nye.»Ɓɛ konndi tî kɔꞌ kɛ cì ndɔꞌ lɛ:
«Ǹshimmbyiꞌ nye màzwùm yi swum nswili mbaꞌ,à yi tì kuꞌ wɛ̌ ŋ̀gwɔ̀ꞌ nyɛ̌ tǎ ɓwum pyìsi ŋgyɔꞌ.»M̀bàꞌ swiâ ɓon zwɛm ntwiꞌ sɛ ɓon ɓyinnɔe lɛ ɓon ɓi ɓa mwù kɛ̌ kɛ lɛꞌ Mvɛ̀nnswæ̀b nun. Sɛ ciâ ɓon li, ɓǎ ǹyili Mvɛ̀nnswæ̀b lwinni.
Ti lɛ̀ ɓyin, ɓyin ɓi jenɛ ŋ̀kwìn ɓwum ye M̀vɛ̀nnswæ̀b yæ̌n, ɓyin ɓɛ tì wɛ̌ mɛ̀ ci-mfɛ sàtìkæ̀ꞌ kɛ cǐ Mvɛ̀n ndwun. Ɓyin ti ɓwum sanmea ɓyon, ɓyin konndì ɓɛ ŋ̀kwìn ɓwum ɓye kɛ fyaꞌ yon. M̀vɛ̀nnswæ̀b kɛ̀e ɓyin lɛ ɓyin shɛ ɓwum ywum lwukea yɛ nun tǎ cì, nun nɛ lon ɓyin, à kwannzi ɓyin kɛ njimmi nun, à kɛ̀ ɓyin kɛ ŋwanŋwan twun shon nun.
Kwan sɛ ɓe mbyî, ɓyin ɓe kǎn ŋ̀kwìn ɓwum Mvɛ̀nnswæ̀b. Son jenɛ, ɓyin ti ŋ̀kwìn ɓwum ɓyon. Kwan sɛ ɓe mbyî, M̀vɛ̀nnswæ̌b ɓe kǎn ǹlim kwɛ̀nnzi lɛ̀ ɓyin. Son jenɛ, à ti ǹlim kwɛ̀nnzi lɛ̀ ɓyin.
Tòn she mwum wòli à tòn wɛ̌ ci-she Mvɛ̀nnswæ̀bMɛ̀ ŋwè ɓyɛ̂m, mùn tà ɓyin swulea lɛ, m̀bɔ̀kì nɛ ɓyin ta tòn wɛ̌ mɛ̀ kyìn ɓye ta yòn kɛ cɛ̌ ŋgyɔ̂ꞌ wan, ɓa ɓyin kɛ tì mwù lɛ̀ ywum yɛ mɛ̀ nlim nyin yili. Ywum màzwùm woli kim yɛ gwannzì ǹzison shin.
Konnênì lɛ̀ kwǔ kɛ̀n shin, sɛ ɓɛ lwɛn kɛ nyinnìm ɓwum ɓɛ lìmmi kan M̀vɛ̀nnswæ̀b nun. Kwo fɛꞌ ɓɛ twɛꞌ ɓyin lɛ̀ mɛ̀ ci-ncǐ ɓyɛbbi, sɛ yɛ ɓon ɓɛ nywi dòlɛ̀ꞌ lɛ ɓɛ limmì lwɛn nɛ ɓyin ta cì, ɓɛ fɛ ǹtwu lɛ̀ M̀vɛ̀nnswæ̀b kwan sɛ nun ywìmɛ ɓɛ̀n.
Kɛ ntwiꞌ Yesù Kristò, ɓɛênì ywɔli lɛ̀ mɛ̀ ci-zwiꞌ ɓɛ cinni ŋ̀kimmɔꞌ kɛ ŋgyɔꞌ zwɛm. Ɓyin ɓɛ ywɔli lɛ̀ m̀vɛ̀n ndwun nɛ cinni ŋ̀kimmɔꞌ hwæn,
ɓon lɛ̀ mɛ̀ gwɛmnà ɓye nun kɛ̀e kɛ yi cìcì ɓǎ ɓyi ɓi yɛnnzi mɛ̀ ci-ncǐ ɓyɛbbi vɛ̀nɛ̀ꞌ, ɓyi ɓi twuli tì kuꞌ ɓwum ɓye ta lwɛn cǐ.
Swum sɛ M̀vɛ̀nnswæ̀b yili à si lɛ ɓyin twɔꞌ mɛ̀ shì-nlìmmì mɛ̀ ŋwum lɛ̀ lwɛn nɛ ɓyin ta cì.
Cìênì ywum hwæn wɛ̌ ɓwum ɓye lɛ̀ mɛ̀ mwù nyan, son, ɓa ɓyin fɔkàꞌ lɛ, kɛ ɓyin ɓi lɛ̀ mwù nyin, ɓyin woli ɓyin ci ɓyɛbbi ɓe nyènye. Cìênì ywum yɛ lisaꞌ lɛ ɓyin ɓi mɛ̀ ci-she Mvɛ̀nnswæ̀b.
Ɓyin mwumnzi ɓwum hwæn, ɓyin yili mɛ̀ ŋgyinni ɓwum Yesù Kristò. Yiênì M̀vɛ̀nnswæ̀b, ɓyin mwumnzi tì kuꞌ m̀vɛ̀n ndwun.
She sɛ yili lɛ mɛ̀ ci-she ci lɛ̀ ɓwumŋkæ̀m ɓyanƁyin, mɛ̀ ci-ncǐ she, ɓɛênì ywɔli lɛ̀ ɓwumŋkæ̀m ɓyin, ɓyin mwumnzi ɓon lɛ̀ ǹlim fɔꞌ, kwo fɛꞌ nyɛ̌ ǹsàsi, kwo fɛꞌ nyɛ̌ ǹlim zwum ŋæ̀li.
À si lwɛn kɛ mɛꞌ Mvɛ̀nnswæ̀b she mwum tǎ fyimni kwan sɛ ɓɛ ta nun vɛ̀nɛ̀ꞌ yɛnnzi ɗinɗin, shìkì à lìmmì lɛꞌ ndɔꞌ, ntwiꞌ sɛ nun yili M̀vɛ̀nnswæ̀b.
Yà se nɛ ɓyin yɛ cinni ɓɛshɛ ɓyin ci ɓyɛbbi, ɓyin kà fyimni kwan sɛ ɓɛ ta ɓyin ɓo? Se ɓǎn. Son, ɓɛshɛ ɓɛ yɛnnzi ɓyin vɛ̀nɛ̀ꞌ ntwiꞌ sɛ ɓyin ciâ lwɛn, ɓyin fyimnzi nun, à si swum lwɛn kɛ mɛꞌ Mvɛ̀nnswæ̀b.
Kɛ ntwiꞌ màzwùm sɛ M̀vɛ̀nnswæ̀b loin ɓyin lɛ ɓyin ci li. Ntwiꞌ sɛ Yesù nun nɛꞌ yɛnne vɛ̀nɛ̀ꞌ ntwiꞌ yin, li, à ɗonnzâ kuꞌ ɓyin m̀bɔ̀kì ɓe lɛ̀ ɓyin ɗwon kuꞌ ɓwæ̀b shon.
Nun, ǎ cìe kǎn ɓyɛbbi ndɔꞌ, shìkì ǹzæ̀ꞌ lɛꞌ mɛ̀ mɓwɛ̀ꞌ ndɔꞌ kwan kuꞌ nun ŋwum.
Kwan sɛ ɓɛ sɛmme nun, ǎ fyònnze kǎn ɓe lɛ̀ ǹsɛ̀m. Kwan sɛ ɓɛ yɛnnze nun vɛ̀nɛ̀ꞌ, ǎ shɛ̀e kǎn lɛ̀ ɓwum màzwùm lɛ ɓon ɓi yɛ yɛnni ɓe ɓon lɛ̀ ɓyi. Son, à tɛ̀le zwùm lɛ̀ M̀vɛ̀nnswæ̀b, nun nɛ tǎ kyìtæ̀ꞌ linni kɛ mbyi nun.
Nun nɛꞌ, Yesù Kristò nɛ shɛe mɛ̀ ɓyɛbbi nyɛꞌ hwæn kɛ nywi yon kwan sɛ ɓɛ ywummɔe nun ŋgæꞌ mɛ̀ ɓɔtɔꞌ zwɛm. À shɛe nun li ɓǎ ɓwiꞌ kyiilì lɛ̀ ɓyɛbbi, ɓwiꞌ ton tòn she lwinni. Mɛ̀ mbon ɓye ɓɛ ɗyɛmnzae nun, ɓon ɓɛ kimnzâ ɓyin.
Ɓyin ɓe mbyî wɛ̌ mɛ̀ pɔꞌ ɓye ɓwuâ, son jenɛ, ɓɛ fyɔsâ ɓyin ɓe kɛ cǐ ci-mɓòn mɛ pɔꞌ nɛ tǎ ǹzison shin ɓǒn.
M̀bɔ̀kì tòn nɛ yili kɛ nyinnìm mɛ ɗwɛb lɛ̀ mɛ̀ yibTi lɛ̀ ɓyin mɛ̀ yib, kyìbsênì mɛ̀ ɗwɛb ɓyin. Li, ɓɛshɛ ǹdɔꞌ ni kɛ nyinnìm shan nun nyɛ̌ tà ka mbyi Yesù ɗwon, ɓyin shi fɛꞌ nun lɛꞌ Mvɛ̀nnswæ̀b shɛ̌, à yɛ̌ kwǔ kɛ̌n lwɛn shin yɛnni, à ɗunmi mbyi Yesù ɗwon.
Ntwiꞌ sɛ nun yɛ̌ yɛn wɛ̌ tà shɛ kwǔ kɛ̀n shin si lwɛn ǹzwɔnzwɔ̀ꞌ, kònndì lɛ̀ m̀mwumnzi yɛ ɓyin ta ti ɓon mwumnzi.
Ɓa ǹlim sukuꞌ ɓyin ɗyi lɛ̀ m̀fɔ̀sǐ kwæꞌ nywi shin. M̀fɔ̀sǐ kwæꞌ nywi màzwùm yi lɛ: ǹlànnzǐ kwan kɛ ntwæꞌ mwu nun, ǹswòn ywum nyànŋgaꞌ, lɛ̀ ǹswì mɛ plè ye lǒn mèan.
Son, swum sɛ ɗyi lwɛn, a si lɛ mɛ̀ nlim nyin ɓɛ ǹlwukea. Mɛ̀ nlim ɓɛ tì kuꞌ ɓyin zwum m̀flɔkea. Ntwiꞌ lwu sɛ kɛ mɛ nlim nyin nun tà ka gwàn, son màzwùm sɛ ta M̀vɛ̀nnswæ̀b ǹlim lwukea ǹzwɔnzwɔ̀ꞌ.
Mɛ̀ yib ɓye ɓe mbyî, ɓye ɓe M̀vɛ̀nnswæ̀b ɗwon, li nɛ ɓon ɓe kwæꞌ nywi shan fɔ̀si, ɓɛ kyibsì tì kuꞌ mɛ̀ ɗwɛb ɓyan.
Cɛênì fɛꞌ Sarà nɛ ɓe myǐ Abràhæ̂m, à ɓe nun mwumnzi, à lon nun lɛ nyɛli nyon. Ɓyin ɓi jenɛ wɛ̌ ɓwɛn ɓyon ɓɛshɛ ɓyin ci kuꞌ lwɛn wɛ̌ nun, shìkì ɓyin yi kuꞌ swum ndɔꞌ.
Ti kuꞌ ɓyin mɛ̀ ɗwɛb, kwan sɛ ɓyin yɛ tòn lɛ̀ mɛ̀ yib ɓyin, ɓa ǹlim fye ɓyin lɛ ɓɛ ɓa ǹlim zwum kimmi wɛ̌ ɓyin. Twɛlênì ɓon kyìbli kɛ mɛꞌ yin, ntwiꞌ sɛ ɓyin limmi lɛ ɓyin yɛ ǹzison ɗwùmɗwùm cinni fyaꞌ Mvɛ̀nnswæ̀b ɓyin lɛ̀ ɓon m̀banmban. Ɓyin ci li, lɛ̀ M̀vɛ̀nnswæ̀b yɛ̌ mɛ̀ ŋkeli nyin ywo.
Ǹdikàꞌ ǹyɛn vɛ̀nɛ̀ꞌ kɛ mbyi Mvɛ̀nnswæ̀b nunM̀mlɔ̀kàꞌ nzæ̌ꞌ lɛꞌ yɛ̂m yi lɛ, ɓyin hwæn, tòênnì ŋwum fɔꞌ kɛ nyinnìm shin nun, ɓyin ywɔꞌ kwɛ̀nnzǐ nlim lɛ̀ ɓwùlu. Ɓyin yili tì ɓyin nɛꞌ kɛ nyinnìm shin nun, ɓyin ci lwɛn lɛ̀ mɛ̀ ŋgyinni, ɓyin fyɔsì tì kuꞌ ɓyin nɛꞌ sisɔꞌ kɛ mɛꞌ ɓwulu.
Ɓɛshɛ mwum ndɔꞌ cì wù ɓyɛbbi, ɓa wù fyɔ̀sì nun ɓe lɛ̀ ɓyɛbbi. Mwum ndɔꞌ sɛ̀m fɛꞌ wû, ɓa wù fyɔ̀sì nun ɓe lɛ̀ ǹsɛ̀m. Son, fyònnzi nun lɛ: «M̀vɛ̀nnswæ̀b fɛ flɔa.» Ntwiꞌ sɛ M̀vɛ̀nnswæ̀b loen ɓyin lɛ ɓyin lwinnzi ywum màzwùm ɓǎ ɓyin yê ŋ̀ŋgæ̀nni yɛ nun cìe ɓyin ŋ̀kàli lɛ nun yɛ̌ ɓyin fɛ.
Ɓɛ kɔꞌ kɛ ɗèwǎ Mvɛ̀nnswæ̀b nun lɛ:«Mwum nɛ yili nun ndwæꞌ tòn shon fɛ ŋgyɔ̂ꞌ wan, lɛ̀ mɛ̀ ŋgyìn lan tì kuꞌ nun nywi lwukea,à kyiilì lɛ̀ ǹzæ̌ꞌ lɛꞌ ɓyibbɔa,à ɗonnzi tì kuꞌ ǹshɛ̀ mɛ mɓwɛ̀ꞌ.
Ntwiꞌ sɛ mɛꞌ Mvɛ̀nnswæ̀b yi kɛ nywi ɓwum lwinnɔa.Mɛ̀ ywiꞌ ɓyon ta ywum yɛ ɓon ta cibbi ywo.Ti lɛ̀ ɓwum ɓye ta ɓyɛbbi cǐ, ǎ tà ka zwiꞌ ɗwǐ lɛ̀ ɓon.»
Ɓɛshɛ ɓyin ta ǹlim kɛ̌ kɛ ncǐ lwɛn nun, yà mwum nɛ yɛ ɓyin ɓyɛbbi cǐ?
Kwo fɛꞌ ɓɛshɛ ɓyin yɛn vɛ̀nɛ̀ꞌ ntwiꞌ lwɛn nɛ ɓyin ta cì, tǒn lwɛn si lɛ̀ ɓyin. Li, ɓa ɓyin yi ɓwum ɓye yili ɓon ci ɓyin ɓyɛbbi. Ɓa ɓyin ton kuꞌ lɛ̀ mɛ̀ mfyonŋgaꞌ.
Son, fɛênì Yesù Kristò ǹtwu kɛ mɛ nlim nyin nun, nun kyishon nɛ ɗyi Nyɛli nyin. Fɔ̀sênì swum sɛ ɓyin yɛ fyònnzì lɛ̀ ɓwum ɓye ta ɓyin swum sɛ ci ɓyin ta zwùm tɛ̀li lɛ̀ Yesù Kristò cibbi, li, ɓyin yɛ lìmmì swum sɛ ɓyin yɛ ɓon fyònnzi kwan mèan hwæn.
Kwan sɛ ɓyin yɛ ɓon fyònnzi, ɓyin fyonnzì ɓon sèbì kɛ ŋkwu pɛn nun. Ɓyin ɓɛ ǹlim zwum pyǐ kɛ nywi ywum yɛ ɓyin ta cì, li, kwan sɛ ɓwum ta mɛ̀ mɓwɛ̀ꞌ shɛ̌ kɛ nywi yin, ɓɛ simmɔ̀ꞌ ɓyin, kwɛ̀nnjin yɛ ɓon fyǒn ɓænni ntwiꞌ sɛ ɓɛ limmâ ɓyɛbbi nɛ ɓon shɛâ kɛ nywi kwǔ kɛ̌n lwɛn shin she kɛ mbyi Yesù Kristò nun.
Ǹdikàꞌ she ɓyin ta vɛ̀nɛ̀ꞌ yɛnni ntwiꞌ sɛ ɓyin ta lwɛn cǐ, ɓɛshɛ ǹyili Mvɛ̀nnswæ̀b yɛ, lɛ̀ she ɓyin yɛ vɛ̀nɛ̀ꞌ yɛnni ntwiꞌ sɛ ɓyin ta ɓyɛbbi cǐ.
Yesù Kristò nun nɛꞌ ywie kæ̀mmì fɔꞌ ɓǎ nun lwinnzi she shon ntwiꞌ mɛ ɓyɛbbi nyɛꞌ. Nun nɛ mwum ǹlwinni, à ywie ntwiꞌ ɓwum ɓyibbɔa. À cìe li lɛ̀ nun kɛnnzì ɓyin kɛ cǐ Mvɛ̀nnswæ̀b. Ɓwum wue kwæꞌ nywi shon, son, M̀vɛ̀nnswæ̀b fɛe nun ǹzison ɓe.
M̀vɛ̀nnswæ̀b yìmnze nun li, kɛ nyě yi, à waꞌ, à kɛ̀n lɛꞌ-Nswæ̀b shɛ̌ lɛ̀ mɛ̀ swæ̀b ɓye ta tòn kpimmea kɛ cǐ ɓwum ywi.
Mɛ̀ swæ̌b màzwùm ɓe ɓwum ɓye fyinnze ŋwum Mvɛ̀nnswæ̀b kɛ kwan Nòê. M̀vɛ̀nnswæ̀b ɓænne ǹlim lɛ̀ ɓon ŋ̀gyìn mèan kwan sɛ Nòê ɓe cìꞌ ndwun pèa, son, ɓɛ yònnze kǎn mɛ̀ nlim. Son sɛ ci ɓwum ɓɛ sue kuꞌ ɗun kwe ciꞌ nun ɓe kwæꞌ, ɓɛ ɓe ɓwum nìni ɓye sue mlǎꞌ nywæ̀li.
Mlǎꞌ màzwùm yi wɛ̌ mlǎꞌ njimnzi yɛ ta ɓwum swæti jenɛ. Ǹjimnzi yɛ ɓɛ ta ɓyin jimnzi yɛ, a ɓa swum fɔꞌ lɛ̀ m̀ɓɔsi yɛ ɓyin ta nywi ɓɔsi, son, yɛ lisaꞌ m̀fɛ yɛ ɓyin ta ɓyin nɛꞌ fɛ lɛ̀ M̀vɛ̀nnswæ̀b lɛ̀ ǹlim fɔꞌ. Ǹjimnzi màzwùm ta ɓyin swæti kɛ ntwiꞌ Yesù Kristò yìmnâ kɛ ywi nun.
Nun nɛ nèan kɛ ɗɛb, à ɓænnâ cǐ tòn kɛ fyaꞌ ji Mvɛ̀nnswæ̀b, kɛ kwe à tǎ mɛ̀ cikpuꞌ Mvɛ̀nnswæ̀b ywo ɓon lɛ̀ mɛ̀ ŋkimmɔꞌ nɛ kwe nlim ɗɛb hwæn.
Ŋ̀kyììli yɛ lɛ̀ ɓyɛbbi nɛ ɓyin ɓe cì mbyîKɛ vɛ̀nɛ̀ꞌ nɛ Yesù yɛnni kɛ cɛ̌ ŋgyɔ̂ꞌ wan nun ntwiꞌ yin, kɛ̀ênì kɛ mwu yin nun lɛ ɓyin yɛ kuꞌ vɛ̀nɛ̀ꞌ yɛnni wɛ̌ nun. Ntwiꞌ mwum nɛ tǎ vɛ̀nɛ̀ꞌ yɛnni wɛ̌ Yesù, à kyììlaꞌ lɛ̀ ɓyɛbbi.
Kɛ tòn sɛ nun tǎ tòn kɛ ŋgyɔ̂ꞌ wan nun, à ɓà tî ywum cǐ wɛ̌ tà shɛ ǹlim yon ta yili, son, à yɛ̌ cì wɛ̌ tà shɛ M̀vɛ̀nnswæ̀b yili.
Kɛ kwan sɛ ɓe mbyî nun, ɓyin ɓe kwan ɓwuli ǹzwɔnzwɔ̀ꞌ kɛ ywum yɛ mɛ̀ nshì-nlìmmì yili ǹcì nun. Ywum màzwùm ɓe lɛ: ɓyin ɓe ɓyɛbbi cǐ kwan hwæn wɛ̌ tà shɛ mɛ̀ nlim nyin ɓe yili, ywum ɓyibbɔa yɛ ɓyin ɓe suꞌ tæm, ɓyin lan sɔ̀à kɛ ǹdàli ŋgwìn mɛ swæ̀b nun. Ɓyin ɓe ŋ̀kan ywi, ɓyin mwumnzi tì kuꞌ yì fɔ̀kì mɛ swæ̀b, swum sɛ ɗyi swum kwɛ̀nnjin.
Son jenɛ, kwan sɛ mɛ̀ nshì-nlìmmì ta kɛ̌n wan yan ji, lɛ̀ ɓɛ yɛn lɛ ɓyin tà ka tî ɗun kɛ læm shan nun, shìmmea ta ɓon cǐ, ɓɛ ɗunmi ɓyin kɔlea.
Son, nywɔꞌ ndɔꞌ kà ɓɛ̀nkàꞌ, ɓɛ yɛ ɗyi kɛ swiꞌ Mvɛ̀nnswæ̀b, ɓɛ ɗunmi sù lɛ̀ mɛ̀ ŋwum nyan swum sɛ ɓon ɓe cì. Nun, M̀vɛ̀nnswæ̀b, à ni kɛ mɓònŋgàꞌ nun ɓǎ nun lannzì ɓwum ɓye kɛ lɛ̀ mɛꞌ lɛ̀ ɓwum ɓye ywiâ nùn mɛ̀ kæ̀ꞌ.
Li nɛ ci, Yesù Kristò kɛ̀nne Ǹtwum Lwɛn shɛ̌ cɛ̌ ɓwum ɓye ywiâ nùn, ɓǎ ɓɛ cinni ǹzison m̀banmbɔꞌ wɛ̌ M̀vɛ̀nnswæ̀b kɛ ŋkimmɔꞌ Mpùn Nsanmi nun, kwo fɛꞌ she kwan sɛ ɓon ɓe lɛ̀ mɛꞌ, M̀vɛ̀nnswæ̀b lànnzâ ɓon mɛ̀ kæ̀ꞌ wɛ̌ tà shɛ nun tǎ ɓwum hwæn mɛ̀ kæ̀ꞌ lànnzi.
Mɛ̀ ci-ncǐ she lwɛn kɛ nyinnìm ɓwulu nunM̀mlɔ̀kǎꞌ ŋgyɔ̂ꞌ wan ti kwukwæ̂ꞌ. Kɛ à si li, ɓɛênì kwan hwæn ɓwum ɓye cinni mwù, ɓa kì ɓyin ɗonnzi ɓwæꞌ ci ɓyin lɛ̀ ŋ̀keli Mvɛ̀nnswæ̀b.
Swum zwimbyiꞌ si lɛ, yilênì ɓwùlu kwan hwæn lɛ̀ ǹlim fɔꞌ. Ntwiꞌ kwan sɛ ɓyin ta ɓwùlu yili, ɓyin ta ǹlim fyeli lɛ̀ ɓyɛbbi nɛ ɓon ta cì.
Yèênì ɓwùlu kɛ mɛ ɗwòn ɓyin lɛ̀ ǹlim fɔꞌ, ɓa ɓyin ŋgunnàꞌ ɓon.
Kɛ M̀vɛ̀nnswæ̀b fɛe ɓyin mɛ̀ ŋkimmɔꞌ ncǐ ywum kyikyi, à si lwɛn lɛ mwum hwæn ci kon lɛ̀ ŋ̀kimmɔꞌ yon, à ci she lɛ̀ yon, ɓǎ nun kpaꞌ ɓwùlu.
Ɓɛshɛ mwum cinni ŋ̀kimmɔꞌ nshɛ̌ lɛꞌ-Nswæ̀b, à shɛ kuꞌ ǹzæ̌ꞌ lɛꞌ yɛ wai kɛ ŋwum Mvɛ̀nnswæ̀b. Mwum nyɛ̌ cinni ŋ̀kimmɔꞌ mkpaꞌ ɓwulu, à kpaꞌ ɓon lɛ̀ ŋ̀kimmɔꞌ yɛ M̀vɛ̀nnswæ̀b fɛ nun. Kɛ nyè ywum màzwùm hwæn, ɓyin ci li ɓǎ ɓwum fɛ ǹtwu lɛ̀ M̀vɛ̀nnswæ̀b kɛ ntwiꞌ Yesù Kristò. Nun nɛ cinni ǹtwu lɛ̀ ŋ̀kimmɔꞌ kwan hwæn. <font color=blue>Àmɛ̀n</font>.
M̀fyimnzi vɛ̀nɛ̀ꞌ kɛ ntwiꞌ Yesù KristòMɛ̀ ŋwè ɓyɛ̂m, ɓa shìmmea ci ɓyin lɛ̀ mɛ̀ vɛ̀nɛ̀ꞌ ŋkimmɔa nɛ tà ɓyin kǐn ɓwɛbbi kɛ tòn shin nun, wɛ̌ swum nywæb ndɔꞌ sɛ ɓɛn ɓyin nywi.
Fyòênnì dàlì nùn, ntwiꞌ sɛ ɓyin ɗuân kɛ vɛ̀nɛ̌ꞌ fɔꞌ nun lɛ̀ Yesù Kristò. Lɛ̀ nywɔꞌ nɛ ɓwum yɛ ǹtwu yon yɛnni, ɓyin yɛ kuꞌ ɓɛ lɛ̀ ǹdàli ǹzwɔnzwɔ̀ꞌ.
Tǒn lwɛn si lɛ̀ ɓyin ɓɛshɛ ɓwum ta ɓyin sìmmɔa ntwiꞌ sɛ ɓyin ɓi ɓwɛsɔꞌ Yesù Kristò. Ntwiꞌ sɛ ɓyin ɓi kwan hwæn lɛ̀ M̀pùn Mvɛ̀nnswæ̀b nɛ cinni ǹtwu à làn ywum hwæn kɛ nywi.
Ɓa kì mwum ndɔꞌ kɛ nyinnìm shin nun yɛn vɛ̀nɛ̀ꞌ ntwiꞌ sɛ à ni ci-ŋwukaꞌ ɓwum, shindɔꞌ à ni ci-nyibbɔꞌ nywiꞌ, kɛ̀ shindɔꞌ, ci-ncìkàꞌ mɛ lɛꞌ mɓyibbɔa, kwo fɛꞌ ci-ɗunnaꞌ kɛ mɛ lɛꞌ ɓwùlu nun.
Son, ɓɛshɛ mwum yɛn vɛ̀nɛ̀ꞌ ntwiꞌ sɛ à ni mwum Yesù Kristò, ɓa kì kwɛ̀nnjin ɓæn nun. À fyôn M̀vɛ̀nnswæ̀b osɔ̀kɔ̀ꞌ yili lɛ̀ ǹsean yɛ ɓɛ ta nun jin mwum Yesù Kristò sean nywi.
Kwan nlin kyìtæ̀ꞌ wolâ. M̀vɛ̀nnswæ̀b yɛ̌ sɛti kyìtæ̀ꞌ linni kɛ nywi ɓwum ɓyon. Ɓɛshɛ nun sɛti kyìtæ̀ꞌ linni kɛ nywi nyɛꞌ, a yɛ làn kɛ nywi ɓwum ɓye tà ka mwù kɛ̌ kɛ lɛꞌ Ntwum Lwɛn yon nun lɛ?
Ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ:«Ɓɛshɛ ɓwum lwinni yɛ swæꞌ tɛ̀ꞌ,ɓɛ ɓwum ɓyibbɔa ɓye lìmmi kan M̀vɛ̀nnswæ̀b, mbyi nyan yɛ̌ ɓɛ ɗyě lɛ?»
Ndɛb yɛ Pìɛ̂r ɓe ɓwumŋkæ̀m nyenswæ̀b lɛbbiJenɛ, mùn yili mùn lɛꞌ lɛ̀ ɓyin ɓye ɓwumŋkæ̀m nyenswæ̀b. Mǔn, mùn ni kuꞌ mwumŋkæ̀m nyenswæ̀b wɛ̌ ɓyin, mùn ɓe tì kuꞌ kwe kwan sɛ ɓɛ ɓe Yesù Kristò vɛ̀nɛ̀ꞌ yɛnnzi. Ɓwiꞌ lɛ̀ ɓyin, ɓwiꞌ yɛ ǹtwu yɛ M̀vɛ̀nnswæ̀b yɛ̌ ɓwiꞌ kwàsi cinnênì m̀banmban. Kɛ à si li, mùn tà ɓyin ɗɔa lɛ:
ɓænnênì lɛ ŋ̀kwìn ɓwum ye M̀vɛ̀nnswæ̀b fɛ ɓyin fyaꞌ lwɛn, ɓyin ɓon yon wɛ̌ tà shɛ ci-mɓòn mɛ pɔꞌ tǎ konni lɛ̀ mɛ̀ pɔꞌ ɓyon. Ɓyin ɓon yon lɛ̀ ǹlim fɔꞌ wɛ̌ tà shɛ M̀vɛ̀nnswæ̀b yili, ɓa kì sɛ ɓɛ ɓyin nywi wɛ̌ dòlɛ̀ꞌ. Ɗyilênì mɛ̀ nlim nyin kɛ she màzwùm nun, shìkì ɓyin kɛ ǹlim kɛ lòn yɛ ɓɛ yɛ ɓyin ɗɛ̀bbi nun.
Ɓa ɓyin ywɔꞌ ɓwum ɓɛ M̀vɛ̀nnswæ̀b fɛ ɓyin fyaꞌ lɛ ɓyin konni lɛ̀ ɓon, son, lìseànì ɓon m̀bɔ̀kì kwǔ kɛ̀n she lwɛn sɛ ɓon yɛ ɗwon.
Ɓɛshɛ ɓyin ci li, nywɔꞌ nɛ Ci-mɓòn mɛ pɔꞌ ndwun yɛ̌ ɓɛ̌n, à yɛ̌ ɓyin ɗàsì ndwun fɛ, ɗàsì nyɛ̌ tà ka gwàn.
Ti lɛ̀ ɓyin mɛ̀ mbìpàn, kyìbsênì ɓwumŋkæ̀m ɓyin. Mùn shɛ̀ tì kuꞌ lɛ̀ ɓyin hwæn lɛ: fyɔ̀sênì ɓyin nɛꞌ sisɔꞌ kɛ mɛꞌ ɓwulu kɛ nyinnìm shin nun. Ntwiꞌ sɛ ɓɛ kɔꞌ kɛ ɗèwǎ Mvɛ̀nnswæ̀b nun lɛ:«M̀vɛ̀nnswæ̌b yili kan mɛ̀ ci-nshelaꞌ nywi,ɓwum ɓɛ nun tǎ ǹlim kwɛ̀nnzi lɛ̀ ɓon, à ɓi ɓwum ɓye ta ɓon nɛꞌ twɛli lɛ̀ yì lwæ̀b ɓe ɓwulu.»
Kɛ à si li, fyɔ̀sênì ɓyin nɛꞌ ŋgyɔꞌ kɛ swiꞌ Mvɛ̀nnswæ̀b, nun nɛ cinni ŋ̀kimmɔꞌ kɛ nywi ywum hwæn, ɓǎ nun wasi ɓyin nywɔꞌ nɛ ŋ̀gyìn nɛ nun kɛ̌ yɛ̌ wòlì.
Ɗonnzênì nun mɛ̀ lɛꞌ mfyonŋgaꞌ nyin fyaꞌ hwæn, ntwiꞌ sɛ nun nɛ ta konni lɛ̀ ɓyin.
Konnênì, ɓyin ton lɛ̀ mɛꞌ. Ntwiꞌ sɛ ci-ɓyìnnì nyin Satæ̀n tǎ yòn kɛ ke shin wɛ̌ gbɛ̂m nɛ tǎ fàn, à tǎ mwum nɛ nun yɛ̌ ji kæbbi.
Ɓa ɓyin ɗonnzi nun pon ɓǎ nun ci ɓyin swum ndɔꞌ, son, ɗyiênì kimmi kɛ mbyi Mvɛ̀nnswæ̀b nun. Ɓyin limmi lwɛn lɛ mɛ̀ ŋgyinni ɓyin ɓwum Yesù Kristò kɛ ŋgyɔ̂ꞌ wan hwæn ta kuꞌ vɛ̀nɛ̀ꞌ yɛnni wɛ̌ ɓyin.
Son, kɛ nyě yɛ ɓyin yɛ vɛ̀nɛ̀ꞌ yɛnni kɛ kwan kwæꞌ si nun, M̀vɛ̀nnswæ̀b nɛ ci-kwɛ̀nnzǐ nlim, à yɛ̌ ɓyin fyɔ̀si ɓe kɛ tǒn lwɛn nun, à kimnzi ɓyin, à ɗyili tì kuꞌ ɓyin kimmi kɛ mbyi nyon nun. M̀vɛ̀nnswæ̀b loân ɓyin lɛ̀ ɓyin kiìn tòn ɓyin lɛ̀ Yesù Kristò kɛ ntwu yon nun kwan hwæn.
Nun nɛ cinni ŋ̀kimmɔꞌ kwan hwæn. <font color=blue>Àmɛ̀n</font>.
M̀mlɔ̀kàꞌ nzæ̌ꞌ lɛꞌSìlvɛ̂n nɛ kpaꞌ mùn lɛ̀ ŋ̀kɔꞌ mwɛn ɗèwà nɛ tòn nɛ. Mùn tǎ nun twɛli wɛ̌ ŋgyinni nyɛ̀m nɛ tǎ she Yesù Kristò cǐ lɛ̀ ǹlim fɔꞌ. Mwǔ ŋkɔꞌ ɗèwǎ màzwùm yi lɛ mùn kimnzi ɓyin ǹlim kɛ zwum, lɛ̀ mùn shɛ tì kuꞌ ɓyin lɛ kwɛ̀nnzǐ nlim Mvɛ̀nnswæ̀b si tì kuꞌ wɛ̌ tà shɛ mùn kɔꞌ si. Ɓænnênì son mɛ̀ fyàꞌ ɓî.
Ɓwum Yesù Kristò ɓye kɛ cɛ̌ <font color=blue>Bàbìlôn</font>, ɓye M̀vɛ̀nnswæ̀b yæ̀n kuꞌ wɛ̌ ɓyin, ɓɛ ta ɓyin hwæsi. Mwɛn nyɛ̀m Markù tà kuꞌ ɓyin hwæsi.
Hwæsênì ɓyin nɛꞌ lwɛn kɛ nyinnìm shin nun wɛ̌ tà shɛ sɛ yili lɛ mɛ̀ ŋgyinni hwæsi ɓon nɛꞌ. Ɓyin ɓɛ ɗyi ɓæti lɛ̀ Yesù Kristò, M̀vɛ̀nnswæ̀b fɛ ɓyin flɔa, ɓyin hwæn.
<font color=teal>Ɗèwà She Mɛ Mɓì Sɛ Pìɛ̂r Kɔe</font>Mɛ̀ hwæsi Pìɛ̂rMùn Sìmôn Pìɛ̂r nɛ ta ɓyin ɗèwà ton sɛ kɔi. Mùn ni ci-she Yesù Kristò, mùn ɓɛ tì kuꞌ ci-ntwum nyon. Mùn kɔꞌ son lɛ̀ ɓyin ɓɛ kɛâ mɛ̀ nlim nyin kɛ nywi Yesù Kristò, m̀banmban wɛ̌ ɓwiꞌ. Kɛ̌ nlim màzwùm cinni ǹtwu kɛ mɛꞌ yɛꞌ, ɓwiꞌ lɛ̀ ɓyin m̀ban. M̀vɛ̀nnswæ̀b nɛ fɛ ɓwiꞌ son kɛ nyě she lwinni sɛ Yesù Kristò cìe nun, nun nɛ ɗyi Ci-nswæti nyɛꞌ, à ɓɛ tì M̀vɛ̀nnswæ̀b nyɛꞌ.
M̀vɛ̀nnswæ̀b ŋgænnì ɓyin, à fɛ ɓyin flɔa kwan hwæn kɛ nlìmmì yɛ ɓyin limmi nun ɓon lɛ̀ Nyɛli nyɛꞌ Yesù Kristò.
Ɓɔlênì lɛ̀ ɓyin cinni kwǔ kɛ̀n she lwɛnKɛ ŋkimmɔꞌ yon nun, Yesù Kristò ci ɓwiꞌ limmì M̀vɛ̀nnswæ̀b nɛ lon ɓwiꞌ lɛ̀ ɓwiꞌ ton lɛ̀ nun kɛ ntwu yon nun, ɓwiꞌ ci tì kuꞌ lwɛn wɛ̌ nun. Li, kɛ nlìmmǐ màzwùm nun, à fɛâ ɓwiꞌ ywum hwæn yɛ ta ɓwiꞌ kpea kɛ mbyi nyon nun, lɛ̀ ɓwiꞌ cinni kwǔ kɛ̀n she M̀vɛ̀nnswæ̀b yili.
Kɛ nyè ywum màzwǔm, à lwinnzi ŋ̀kàli twun yɛ nun lɛlakàꞌ ǹdìkàꞌ ŋwê. À fɛâ ɓwiꞌ yì ɗàsì lwukea. Yì ɗàsǐ màzwùm yɛ cì ɓyin nywælì ywum ɓyibbɔa yɛ ɓwum ta tæm kɛ cɛ̌ ŋgyɔ̂ꞌ wan, ɓyin cinni tì kuꞌ m̀fɔ̀kàꞌ fɔꞌ lɛ̀ M̀vɛ̀nnswæ̀b.
Kɛ à si li, mùn shɛ̀ ɓyin lɛ, kɛ ɓyin kɛâ ǹlim kɛ nywi Yesù Kristò, kpæmmênì mɛꞌ, ɓyin konndì kwǔ kɛ̀n she lwɛn cinni. Kwan sɛ ɓyin ta kwǔ kɛ̀n she lwɛn cinni, ɓyin konndì tì kon cinni kɛ mwu.
Kwan sɛ ɓyin cinnâ kon kɛ mwu, ɓyin konndì ɓɛ mɛ̀ ci-mɓæn nlim. Kɛ nyě mɓæn nlim yi, ɓyin konndì ɓɛ mɛ̀ ci-mfyimnzi lɛꞌ. Kɛ nyě yɛ ɓyin ɓɛ mɛ̀ ci-mfyimnzi lɛꞌ, ɓyin ci tì ywum hwæn wɛ̌ tà shɛ M̀vɛ̀nnswæ̀b yili.
Ɓyin cimɛ ywum hwæn wɛ̌ tà shɛ M̀vɛ̀nnswæ̀b yili, ɓyin konndì tì mɛ̀ ŋgyinni yili kɛ nyinnìm shin nun. Ɓyin yilimɛ ɓon li, ɓyin konndì tì kuꞌ ɓwum hwæn yili.
Ɓɛshɛ m̀bɔ̀kì tòn nyin ni wɛ̌ ywum yɛ mun tannzi yɛ, lɛ̀ ɓyin ci tì kuꞌ yon li kwan mèan hwæn, lɛ̀ lɛŋkæ̀m, ɓyin yɛ Yesù Kristò fɔ̀si lìmmi mbyimbyî, mɛ̀ she nyin kwannzi tì kuꞌ mwù.
Son, mwum nɛ cinni kan ywum màzwùm kɛ kwæꞌ nywi shon nun, à ni wɛ̌ ci-ɓwubè nɛ tà ka swum ndɔꞌ yɛnni. Ǹlim fyeâ nun lɛ M̀vɛ̀nnswæ̀b zùsâ nun ɓyɛbbi nɛ nun cìe mbyî.
Mɛ̀ ŋgyinni ɓyɛ̂m, kpæmmênì mɛꞌ lɛ̀ ŋ̀kɛ̀ mwu kɛ ywum màzwùm nun ɓǎ ɓyin lisàꞌ pisean lɛ M̀vɛ̀nnswæ̀b yæ̀nnâ ɓyin, à lon ɓyin lɛ ɓyin ɓɛ ɓwum ɓyon. A ɓyin ci li, ɓyin ɓa pyì kɛ ɓyɛbbi nun.
Li, M̀vɛ̀nnswæ̀b yɛ̌ ɓyin mbyi ɗonnzi mgbonmgbon lɛ̀ ɓyin ɗun kɛ ywɔꞌ Nyɛli nyɛꞌ Yesù Kristò nun. Nun nɛ ɗyi Ci-nswæti nyɛꞌ. Ywɔꞌ shon si ɗwùmɗwùm.
Li nɛ ci, kwo fɛꞌ she ɓyin limmâ ywum màzwùm nǔn, ɓyin ɗyi tì kimmi kɛ lɛŋkæ̀m she ɓɛ liseâ ɓyin nun, mùn yɛ̌ tì ɓyin yon ɓùnnzea kwan hwæn.
Ŋ̀gyìn yɛ mǔn kɛ kɛ cɛ̌ ŋgyɔ̂ꞌ wan fɛ lɛ̀ mɛꞌ yɛ, mùn yɛn lɛ à si lwɛn lɛ mùn ɓunnzàꞌ ɓyin ywum màzwùm ɓǎ ɓyin konni.
Ntwiꞌ sɛ mùn lìmmi lɛ kwan ɓa tî læ̀bbi lɛ̀ mùn ywi wɛ̌ tà shɛ Nyɛli nyɛꞌ Yesù Kristò shɛ̀e mùn.
Mùn yɛ̌ lɔꞌ ɓɔli lɛ̀ mùn lisàꞌ ɓyin mbyi ndɔꞌ nɛ ɓyin yɛ ǹzæ̌ꞌ lɛꞌ yi ɓùnŋgea nun kwan hwæn lɛ̀ mùn ywiâ mùn.
Kwan sɛ Ce nyɛꞌ M̀vɛ̀nnswæ̀b fɛe nun ǹtwu, ɓwiꞌ ywɔe ŋ̀kwu Mvɛ̀nnswæ̀b nɛ cinni ǹtwu à lan ywum hwæn, yɛ shɛ lɛ: «Nyɛ̌ nɛ ɗyi mwɛn nlim nyɛ̀m, mùn kɛ̌ nun kɛ nzwon nlim nyɛ̀m.»
Ɓwiꞌ nɛꞌ, ɓwiꞌ ywɔe ŋ̀kwu màzwùm ŋ̀waì ye kɛ nlim ɗɛb, kwan sɛ ɓwiꞌ ɓe kɛ kpaꞌ sanmi zwɛm ɓwiꞌ lɛ̀ mɛ̀ Yesù.
Li, ɓwiꞌ ta fɔ̀si zwùm tɛ̀li lɛ̀ ǹzæ̌ꞌ lɛꞌ yɛ mɛ̀ ci-nlɛli kɛ ŋwum Mvɛ̀nnswæ̀b nun shɛkàꞌ. À si lwɛn lɛ ɓyin nonnzì mɛ̀ ywiꞌ kɛ nzæ̌ꞌ lɛꞌ yɛ ɓon ɓe shɛ̀ nun, ntwiꞌ sɛ à yi wɛ̌ win yɛ ta nyæ̀nnì kɛ njimmi nun, han a kɛn ɓɛ̀n kwan sɛ shikpon yɛ ɓwùmnì. Kɛ kwan màzwùm nun, nun nɛ ɗyi nywæꞌ nɛ tǎ ɗwùm moan shikpon yɛ̌ mɛ̀ nlim nyin ŋwannzi.
Swum zwimbyiꞌ sɛ mùn yili lɛ ɓyin limmì, à si lɛ, ǹzæ̌ꞌ lɛꞌ yɛ ɓɛ kɔꞌ kɛ ɗèwǎ Mvɛ̀nnswæ̀b nun, ye konndi ti kwan kɛ ŋwum mɛ ci-nlɛli kɛ ŋwum Mvɛ̀nnswæ̀b nun, ɓɛ wòle kǎn ɓɛ sû yon lɛ̀ ɓon nɛꞌ.
Ntwiꞌ sɛ ǹzæ̌ꞌ lɛꞌ Mvɛ̀nnswæ̌b tà ka waì kɛ mɛ mwù nyan nun. Son, M̀pùn Nsanmi nɛ ɓɛnne ɓon nywi ɓǎ ɓɛ lɛli kɛ ŋwum Mvɛ̀nnswæ̀b nun.
Mɛ̀ nlìsàꞌ mɛ ci-mɛ mɓwɛ̀ꞌKɛ kwan sɛ ɓe mbyî nun, mɛ̀ ci-ntwum mɛ mɓwɛ̀ꞌ kwaen kɛ nyinnǐm ŋkwìn ɓwum Mvɛ̀nnswæ̀b nun, m̀banmbɔꞌ kuꞌ, mɛ̀ nlìsàꞌ mɛ ci-mɛ mɓwɛ̀ꞌ yɛ tì kuꞌ kwan kɛ nyinnìm shin nun. Ɓɛ yɛ ɓyin ǹjè mɛ mɓwɛ̀ꞌ shɛ̌, ye yɛ ɓyindɔꞌ mɛ̀ mwù kyèa. Kwo fɛꞌ Nyɛli nyɛꞌ nɛ swæti ɓon, ɓɛ yɛ nun ɓyìnnɔa. Kɛ ncì yɛ ɓon yɛ cì li, ɓɛ yɛ vɛ̀nɛ̌ꞌ twun ndɔꞌ tɛ̀li kɛ nywi yan nɛꞌ.
Màn ɓwum yɛ̌ mɛ̀ kwǔ kɛ̀n ɓyibbɔa ɓyan ɗwon. Kɛ nyě yi, ɓwum ɗunmi mbyi lɛŋkæ̀m kɔlea.
Mɛ̀ nlìsàꞌ mɛ ci-mɛ mɓwɛ̌ꞌ màzwùm ɓi mɛ̀ ci-ntæm ywum, li, ɓɛ yɛ ɓyin mbɛ̀ti lɛ̀ ǹzæ̌ꞌ lɛꞌ pwìnpwìn yɛ ɓon nɛꞌ ta ghe, lɛ̀ ɓon se ɓyin nywi. Son, M̀vɛ̀nnswæ̀b fɔ̀sâ kyìtæ̀ꞌ shan ǹdìkàꞌ ŋwê. Kwan nzwonmɛ kwæꞌ, à yɛ̌ ɓon mlɔ̀si ŋ̀gyìnmbɔꞌ.
Cɛênì fɛꞌ, M̀vɛ̀nnswæ̌b ɗonnze kǎn mɛ̀ cikpuꞌ ɓye kɛ nlim ɗɛb ɓye cie ɓyɛbbi, son, à ɓænne ɓon, à ɗwìɔ̀ꞌ ɓon kɛ swuꞌ win nun, cìcì sɛ ɓon ta tòn kwe kpimmea kɛ njimmi nun, lɛ̀ ɓon ɓonŋgàꞌ ŋ̀gyìn nɛ M̀vɛ̀nnswæ̀b yɛ̌ ɓon mɛ̀ kæ̀ꞌ lànnzi nun.
Ɓwum ɓɛ ɓe kɛ kwan Nòê nun, M̀vɛ̀nnswæ̌b ɗonnze kǎn tì kuꞌ ɓon, son, à cìe ndwin ndwun kìn ɓwum ɓyibbɔa ɓi shɛ. À sukuꞌ Nòê swæti lɛ̀ kì-shanmɓì ɓwum ndɔꞌ, nun nɛ ɓe ɓwum lɛꞌ sɛ kɛ mbyi lɛŋkæ̀m nun shɛ̌.
Ti lɛ̀ mɛ̀ myi nɛ ɓɛ ɓe lon lɛ Sòdɔ̂m ɓon lɛ̀ Gòmɔ̂r, mɛ̀ myi mɓì màzwùm, M̀vɛ̀nnswæ̀b ɓuse nun lɛ̀ win. Kɛ ncì yɛ li, à lìsàꞌ ɓwum ɓyibbɔa ɓye tà ka M̀vɛ̀nnswæ̀b mwumnzi m̀bɔ̀kì swum sɛ yɛ ɓon lànnzi nywi.
Son, à nywæ̀se mwum ǹlwinni m̀bɔꞌ ndɔꞌ nɛ ɓɛ ɓe lon lɛ Lɔ̂t. Ǹlim yon ɓe kpanndi zwum lɛ̀ ntwiꞌ mɛ̀ kìkæ̀n mɓyibbɔa nɛ ɓwum mɛ nsǒn màzwùm ɓe cì.
Ntwiꞌ kwan sɛ nun ɓe tòn kwe nyinnìm shan nun, mɛ̀ ŋgyinŋgyin, à ɓe ywɔꞌ, à yɛn tì kuꞌ mɛ̀ lɛꞌ mɓyibbɔa nyan. Li, ǹlim ɓe nun kpeli kɛ zwum kɛ nyɛn yɛ nun ɓe yɛn li.
Mɛ̀ mbɔ̀kì lɛꞌ nɛ tòn nɛ hwæn lìsaꞌ ɓwiꞌ lɛ M̀vɛ̀nnswæ̀b lìmmi mbyi nɛ nun yɛ̌ fyi lɛ̀ nun swæti ɓwum ɓye mwumnzi nun, lɛ̀ ɓyi ɓi nywælì kɛ mɛ vɛ̀nɛ̀ꞌ nun. À lìmmi ti kuꞌ mbyi nɛ nun yɛ̌ fyi ɓǎ nun ɓæn mɛ̀ ci-ncǐ ɓyɛbbi, lɛ̀ nun yɛnnzi ɓon vɛ̀nɛ̀ꞌ kɛ ŋgyìn nɛ nun yɛ̌ mɛ̀ kæ̀ꞌ lànnzi nun,
a lan lɔꞌ ɗyě ɓwum ɓye kwɛ̀blea, ɓɛ konndì tì ŋ̀kimmɔꞌ Mvɛ̀nnswæ̀b njìli.Mɛ̀ nlìsàꞌ mɛ ci-mɛ mɓwɛ̀ꞌ ɓye mùn shǐ ɓyin mbyî ɓi, à ɓi zɛꞌ mwu kimmi, ɓɛ tà ka mwum ndɔꞌ yi, kwo fɛꞌ mɛ̀ cikpuꞌ Mvɛ̀nnswæ̀b ɓye cinni ǹtwu kɛ ɗɛb. Ɓɛ ta ɓon fyǒn sìmmɔa nûn.
Mɛ̀ cikpuꞌ Mvɛ̀nnswæ̀b ɓi ɓon nɛꞌ, kwo fɛꞌ she ɓɛ lan mɛ̀ nlìsàꞌ mɛ ci-mɛ mɓwɛ̀ꞌ ɓi lɛ̀ ŋ̀kimmɔꞌ, ɓɛ tà ka ɓwum ɓi wɛ̀si lɛ̀ mɛ̀ nsɛ̀m kɛ swiꞌ Mvɛ̀nnswæ̀b.
Son, ɓwum ɓi ta kuꞌ ɓon ywum cìɔꞌ lɛ̀ mwù ɗin. À ɓi wɛ̌ mɛ̀ nyæ̀m ɓye kɛ mbo nun, ɓye ɓɛ ta ɓæn lɛ̀ ɓɛ wu. Ɓwum ɓi ta kuꞌ ywum suꞌ sìmmɔa ɗin shìkì ɓɛ limmì mwù. Lɛŋkæ̀m sɛ, ɓɛ yɛ ywi wɛ̌ mɛ̀ nyæ̀m kɛ mbo nun.
Vɛ̀nɛ̀ꞌ nɛ ɓon yɛnnze ɓwùlu, ɓɛ yɛ kuꞌ ɓon fyɔ̀si ɓe lɛ̀ vɛ̀nɛ̀ꞌ. Ntwiꞌ sɛ kwo fɛꞌ ŋganŋgan nywɔꞌ, ɓwæꞌ tà ka ɓon kwɛ̀nni lɛ̀ ǹcǐ ywum ɓyibbɔa wɛ̌ tà shɛ mɛ̀ nlim nyan yili. Kwan sɛ ɓɛ kin ɓyin cinni, ɓyin ji tì kuꞌ ji lɛ̀ ɓon m̀banmban, à si ɓyin lɛꞌ kwɛ̀nnjin. Ɓɛ ta ɓyin pɔkea, li, ǹlim ɗunmi ɓon lwukea zwum lɛ̀ mɛ̀ bɛ̀b nyan.
Ɓwum màzwùm, mɛ̀ nlim nyan tà kuꞌ suꞌ kɛ̀n kɛ nlon mɛ sìbɔꞌ nun. Ɓwæꞌ tà ka ɓon kwɛ̀nni lɛ̀ ǹcǐ ɓyɛbbi. Ɓɛ ta ɓwum swublea pyìsi kɛ ɓyɛbbi nun lɛ̀ mɛ̀ bɛ̀b nyan. Mɛ̀ nlim nyan tǎ suꞌ ɗyi kwan hwæn kɛ ntæm ywum nun, li, ŋ̀ke Mvɛ̀nnswæ̀b yɛ ɓon ɓænni.
Ɓɛ ɗwiâ mbyi lɛŋkæ̀m ɓe nyè, ɓɛ ɓwuɔ̀ꞌ pɛɗin. Ɓɛ ta mɛ̀ kwǔ kɛ̀n Bàlæ̂m mwɛn Bòzɔ̂r ɗwon. Mwum màzwùm nɛ ɓe lwɛn ywo lɛ̀ ǹcǐ ɓyɛbbi ɓǎ nun yê lòn.
Son, M̀vɛ̀nnswæ̀b wɛ̀si nun ntwiꞌ sɛ nun fyinnzi ŋwum yon. Kɛ kwan màzwùm nun, m̀væ̀mndè ɗunmi lɛli lɛ̀ nun wɛ̌ mwum, a twɔꞌ she mgbɔ̀tea sɛ ci-nlɛli kɛ ŋwum Mvɛ̀nnswæ̀b nun ni yili lɛ nun ci si.
Ɓwum ɓye mùn shɛ̀e ɓyin ɓi, à ɓi wɛ̌ mɛ̀ mwù ɗuꞌ nɛ swimmɔa nùn. Ɓɛ ɓɛ tì kuꞌ wɛ̌ ɗɛb mvu sɛ m̀pùn ta twɔti. M̀vɛ̀nnswæ̀b fɔ̀sâ ɓon cǐ tòn shan kɛ njimmi nlo nun lɛ fyìiì.
Ɓɛ ta mwù twuli kɛ bàbà nun lɛ̀ ǹzæ̌ꞌ lɛꞌ pwìnpwìn mèan yɛ ta ɓon kwean kɛ ŋwum. Li, ɓɛ ta yili lɛ ɓon ɓwusi tì ɓwum ɓye kɛ kwaìn kɛ ŋkwìn ɓwum ɓye kɛ kɛ njimmi nun. Ɓɛ mbɛtì ɓon, lɛ̀ ɓyi ɓi ci kuꞌ mɛ̀ lɛꞌ mɓyibbɔa wɛ̌ ɓon.
Ɓon lɛ: ɓyi ɓi yɛ ɓɛ lɛ̀ mɛ̀ mwù nyan. Son, ɓon nɛꞌ ɓɛ ta lɛꞌ li ɓi ɓi mɛ̀ son mɛ̀ lɛꞌ mɓyibbɔa. Ntwiꞌ swum sɛ mwum tǎ mwù kɛ̌ kɛ nlim ǹzwɔnzwɔ̀ꞌ, lɛ̀ à ni son swum màzwùm.
Ɓɛshɛ mwum ndɔꞌ ɗonnzâ mɛ̀ lɛꞌ mɓyibbɔa ntwiꞌ sɛ nun lìmmi Nyɛli nyɛꞌ Yesù Kristò nɛ ɗyi Ci-nswæti nyɛꞌ, kɛ nyě yi, à kònndì tì mɛ̀ lɛꞌ mɓyibbɔa ɗunmi ɓe, mɛ̀ lɛꞌ mɓyibbɔa màzwùm nɛ nun fyòn kɛ̀ kɛ swiswiꞌ, mwum màzwǔm, à yɛ̌ vɛ̀nɛ̀ꞌ yɛnni kɛ tòn shon nun, a lan she ɓe mbyî.
Sɛ ɓê lwɛn kɛ cì shon lɛ ɓa à kɛ̀ kwù kɛ mbyi Mvɛ̀nnswæ̀b nun, lɛ̀ she nun lìmmâ mbyi màzwùm, son, à yònnzì ǹyè lɛ̀ lɛꞌ Mvɛ̀nnswæ̀b.
Ɓwum màzwùm tǎ mɛ̀ ŋkæ̌n lɛꞌ nyɛ̌ ɓɛ ta ɗwì lìsea lɛ à ɓi lɛŋkæ̀m, nyɛ̌ ɓɛ ɗwi lɛ: «Swum sɛ mwɛn mbyiꞌ tǎ gbuꞌ, à tǎ fyòn ɓe lɛ̀ nun ji son.» Ǹdɔꞌ ni tì lɛ: «Kìpuꞌ sɛ ɓɛ ɓɔsi jenɛ ta kɛ̌n son nɛꞌ sonnzi ɓe kɛ mɛ mlɔ̌ꞌ nun.»
M̀ɓɛ̀n yɛ Nyɛli nyɛꞌ Yesù Kristò yɛ̌ ɓɛ̀nMɛ̀ ŋwè ɓyɛ̂m, ɗèwà she mɛ mɓì sɛ mùn kɔi ɓyin sɛ. Kɛ yi ɗèwà ɓî yi nun, mùn tà ɓyin ywum yɛ ɓyin ywɔâ mbyî nùn ɓùnnzi, lɛ̀ ɓyin konni.
Mùn yili ɓyin ɓunŋgàꞌ ǹzæ̌ꞌ lɛꞌ yɛ mɛ̀ ci-nlɛli kɛ ŋwum Mvɛ̀nnswæ̀b nun lɛlakàꞌ, kònndì lɛ̀ ye Nyɛli nyɛꞌ Yesù Kristò nɛ ɗyi Ci-nswæti nyɛꞌ ɓe ɓyin shɛ̌ kɛ mɛ ŋwum mɛ̀ ci-ntwum ɓyon ɓye nun fyie ɓyin.
Ɓɛ yɛ ɓyin kɔlea lɛ̀ ɓɛ ta shɛ̀ lɛ: «Yesù Kristò cìe kàn ɓyin ŋ̀kàli lɛ nun yɛ̌ ɓɛ̌n? Son, à ni fɛn? Ǹdìkàꞌ nɛ mɛ̀ mbibea ɓyɛꞌ ywie, ɓwiꞌ yɛn lɛ ywum ta kuꞌ ɓon lànnzì wɛ̌ kɛ nɗunmi ŋgyɔ̂ꞌ wan.»
Ɓwum ɓɛ ta lɛꞌ li ɓi, ɓɛ yili kan ɓon limmì lɛ kwan sɛ M̀vɛ̀nnswæ̀b fɔ̀e ɗɛb lɛ̀ ŋgyɔꞌ, à cìe ywum hwæn kwan kɛ nlɛli yon nun. À fɔ̀e ŋgyɔꞌ ɓon lɛ̀ mlǎꞌ, à cì mlǎꞌ sɛnndi, ɗan ŋgyɔꞌ kwan ɓe.
Mlǎꞌ yɛ M̀vɛ̀nnswæ̀b wue ɓwum mbyî nun kwan sɛ nun fyie ndwin ndwun à kìn ɓon shɛ hwæn pæꞌ.
Ǹlɛli yon yɛ yɛ tì kuꞌ cì ɗɛb lɛ̀ ŋgyɔꞌ yɛ ɓwiꞌ ta yɛn jenɛ yɛ yɛ tòn kwe, a kɛn wòlì kwan sɛ nun yɛ̌ yon twɛ̀nni lɛ̀ win. À yɛ̌ tì yon kɛ̌ kwe a kɛn tì wòlì ŋ̀gyìn nɛ nun yɛ̌ ɓwum mɛ̀ kæ̀ꞌ lànnzi, à mlɔ̀sì tì mɛ̀ ci-ncǐ ɓyɛbbi hwæn.
Mɛ̀ ŋwè ɓyɛ̂m, ǹzæ̀ꞌ lɛꞌ m̀bɔꞌ ndɔꞌ ni kwe nyɛ̌ ɓa ǹlim fye ɓyin lɛ̀ nun. Ǹzæ̀ꞌ lɛꞌ màzwùm ni lɛ, kɛ mɛꞌ Nyɛli nyɛꞌ M̀vɛ̀nnswæ̀b, ŋ̀gyìn m̀bɔꞌ ni kɛ cì shon wɛ̌ ɗwǔm ŋkæm, ɗwǔm ŋkæm yi kuꞌ kɛ cì shon wɛ̌ ŋ̀gyìn m̀bɔꞌ.
Ɓyindɔꞌ ta ɓàkàꞌ lɛ M̀vɛ̀nnswæ̌b tà ka pwæ̀ti ywum yɛ nun tǎ lɛli lwinnzi. Son, li nɛ ɓan. À tǎ ǹlim ɓænni kɛ ntwiꞌ yin, ntwiꞌ sɛ ǎ yili kan lɛ mwum ndɔꞌ ɓwu. À yili lɛ mwum hwæn yonnzì ǹlim yon, à kyììlì lɛ̀ ɓyɛbbi.
Mwum ndɔꞌ lìmmi kan ŋ̀gyìn nɛ Yesù yɛ̌ ɓɛ̀n. Ŋ̀gyìn màzwùm yɛ̌ ɓwiꞌ sɛmnzi nun wɛ̌ tà shɛ ci-nywiꞌ tǎ ɓɛ̀n. Kɛ ŋgyìn màzwùm nun, ɗɛb yɛ ɓwu lɛ̀ ywum ta twùm lɛ ɓòòò. Win yɛ ywum ye zwô ɓusi hwæn. Ywum ŋgyɔ̂ꞌ wan, kònndì lɛ̀ ŋgyɔꞌ nun nɛꞌ, yɛ yɛ kuꞌ fyaꞌ hwæn.
Kɛ ywum hwæn yɛ ɓuꞌ li, yǎ kwǔ kɛ̀n sɛ sɛ yili lɛ ɓyin cinni? Sɛ yili lɛ kwǔ kɛ̀n shin ɓɛ sanmi, ɓyin mwumnzi tì M̀vɛ̀nnswæ̀b lɛ̀ ǹlim fɔꞌ.
Suênì mɛꞌ kɛ̌ kɛ ŋgyìn màzwùm nun, ɓyin kimnzi nywi lɛ̀ ǹcǐ ywum lwukea, ɓǎ ŋ̀gyìn ni pwætì ɓɛ̀n. Nywɔꞌ màzwǔm, win yɛ ɗɛb twɛ̀nni, yɛ ɓusi son, lɛ̀ ywum yɛ kwe zwô hwæn.
Son, M̀vɛ̀nnswæ̀b cìe ɓwiꞌ ŋ̀kàli lɛ nun yɛ̌ ɓwiꞌ ɗɛb she nywæb lɛ̀ ŋgyɔꞌ nyɛ̌ nywæb fǒ. Kɛ kwan màzwǔm nun, ywum yɛ suꞌ ɓɛ wɛ̌ tà shɛ M̀vɛ̀nnswæ̀b yili. Son sɛ ɓwiꞌ ta ɓònŋgàꞌ.
Mɛ̀ ŋwè ɓyɛ̂m, kɛ mɓònŋgǎꞌ ŋgyìn màzwùm nun, kimnzênì nywi lɛ̀ ɓyin cinni kwǔ kɛ̀n she lwɛn, ɓyin ɓɛ sanmi kɛ mɛꞌ Mvɛ̀nnswæ̀b, shìkì ɓyɛbbi ndɔꞌ ɓɛ kuꞌ ɓyin kɛ nywi. Ɓyin ton tì kuꞌ kɛ mlaꞌ flɔa nun.
Lìmmênì lwɛn lɛ Nyɛli nyɛꞌ Yesù tǎ m̀ɓɛ̀n yon mgbæ̀nnzi ntwiꞌ sɛ nun yili lɛ mwum hwæn swæꞌ. Li nɛ ŋgyinni nyɛꞌ Pɔ̂l nyɛ̌ ɓwiꞌ yili ǹzwɔnzwɔ̀ꞌ kɔi ɓyin kɛ ɗèwà shon nun. À kɔꞌ yon lɛ̀ kon sɛ M̀vɛ̀nnswæ̀b fɛe nun mwu nun.
Lɛꞌ fɔꞌ màzwùm sɛ nun tǎ kwùbtàꞌ kɛ yi ɗèwà yon nun hwæn. Kɛ yi ɗèwǎ màzwùm nun, yì cìcì ndɔꞌ yi kwe nlim kyìbli, ye ɓwum tà ka pwæ̀ti ywɔꞌ. Mɛ̀ nshì-nlìmmì ɓye ɓæn kan lɛꞌ Mvɛ̀nnswæ̀b lɛ̀ lɛŋkæ̀m, ɓɛ ta yì cìcǐ màzwùm yònnzea wɛ̌ tà shɛ ɓon yili. M̀banmbɔꞌ wɛ̌ tà shɛ ɓɛ ta yì cìcì nzæ̌ꞌ lɛꞌ Mvɛ̀nnswæ̀b ndɔꞌ yònnzea li. Kɛ ncì yɛ ɓon ta cì li, ɓɛ ta kyìtæ̌ꞌ Mvɛ̀nnswæ̀b tɛ̀li kɛ nywi yan nɛꞌ.
Son, ɓyin mɛ̀ ŋwè ɓyɛ̂m, m̀bɔ̀kì nɛ ɓyin limmâ ywum màzwùm jenɛ, konnênì lwɛn lɛ̀ yon, ɓyin læ̀kì mwù kɛ̌ lɛ̀ ǹzæ̌ꞌ lɛꞌ mɛ mɓwɛ̀ꞌ ye ɓwum ɓyibbɔa ta shɛ̀, ɓyin ɗonnzi cɛ̌ ɓyin twɔꞌ kwù nun kimmi.
Kɛ̀nnênì mbyimbyî kɛ mbyi Nyɛli nyɛꞌ Yesù Kristò nun, ɓǎ ɓyin fɔsì nun nɛ ɗyi Ci-nswæti nyɛꞌ lìmmi lwɛn, ɓyin limmì tì kuꞌ m̀bɔ̀kì nɛ nun tǎ lwɛn cǐ lɛ̀ ɓwiꞌ. Ǹtwu ɓɛ lɛ̀ nun ǹɗunmi ye jenɛ han a kɛn ɓɛ̀n li kwan hwæn. <font color=blue>Àmɛ̀n</font>.
<font color=teal>Ɗèwà She Zwimbyiꞌ Sɛ Jân Kɔe</font>Lɛꞌ sɛ nywi mwɛn Mvɛ̀nnswæ̀b nɛ ɓɛ ta lon lɛ Ǹzæ̀ꞌ lɛꞌƁwiꞌ ta ɓyin ɗèwà ton sɛ kɔi kɛ nywi Ǹzæ̀ꞌ lɛꞌ nyɛ̌ cinni ǹzison. Kwan sɛ ɓe lɛ̀ ŋgyɔ̂ꞌ wan ɗunmi kifɛꞌ, Ǹzæ̀ꞌ lɛꞌ màzwùm ɓe lɛ̀ à ti kwe. Ɓwiꞌ yɛnne nun, ɓwiꞌ ywɔꞌ tì kuꞌ swum sɛ nun lɛle lɛ̀ mɛ̀ ywiꞌ ɓyɛꞌ. Ɓwiꞌ yɛnne ma nun lɛ̀ mɛꞌ yɛꞌ, ɓwiꞌ yinndì tì nun lɛ̀ mɛ̀ fyàꞌ ɓyɛꞌ.
Kwan sɛ Ǹzæ̀ꞌ lɛꞌ nyɛ̌ tǎ ǹzison ɗwùmɗwùm fɛ nɛ kwean pisean, ɓwiꞌ yɛnne nun. Li nɛ ci ɓwiꞌ ta lɛꞌ shon lɛli, ɓwiꞌ ta ɓyin ǹzison she ɗwùmɗwǔm màzwùm sannzi. She ɓe kì ǹdìkàꞌ ŋwê gwùmni kɛ ɗɛb fyaꞌ Ce nyɛꞌ M̀vɛ̀nnswæ̀b, son jenɛ, à kwàsâ ɓwiꞌ son pisean.
Swum sɛ ɓwiꞌ yɛnne, ɓwiꞌ konndi ywɔꞌ si, ɓwiꞌ ta ɓyin son sannzi lɛ̀ ɓyin ɓɛ kuꞌ ɓæti lɛ̀ ɓwiꞌ kɛ mɓæti yɛ ɓwiꞌ ɓi ɓæti lɛ̀ Ce nyɛꞌ M̀vɛ̀nnswæ̀b ɓon lɛ̀ Mwɛn nyon Yesù Kristò.
Ɓwiꞌ ta ɓyin ywum ton yɛ kɔi ɓǎ ɓwiꞌ ɓɛ lwinni lɛ̀ ǹdàli.
M̀vɛ̀nnswæ̀b ni ŋ̀wanni, ǎ yili kan njimmi kɛ nywi yon. Ǹtwum yɛ ɓwiꞌ ywɔe kɛ ŋwum Yesù Kristò, ɓwiꞌ konndi ɓyin shɛ̌, à yi.
A ɓwiꞌ shɛ lɛ ɓwiꞌ ti ɓæti lɛ̀ M̀vɛ̀nnswæ̀b lɛ̀ ɓwiꞌ ta kɛ̀n mbyî kɛ ncǐ ɓyɛbbi nun, lɛ̀ ɓwiꞌ ta ɓwɛ̀lì ɗin, lɛŋkæ̀m ndɔꞌ ɓa ɓwiꞌ nywi.
Son, ɓɛshɛ ɓwiꞌ ton kɛ ŋwanni nun wɛ̌ tà shɛ M̀vɛ̀nnswæ̀b nun nɛꞌ ni kɛ ŋwanni nun, ɓwiꞌ ɓi ŋwum fɔꞌ lɛ̀ ɓwùlu. Mvæb Mwɛn nyon Yesù yɛ swi ŋgæꞌ mɛ̀ ɓɔtɔꞌ nun ta ɓwiꞌ ɓyɛbbi nyɛꞌ pɔ̀si.
Ɓɛshɛ ɓwiꞌ ɓyinnɔ̀ꞌ lɛ ɓyɛbbi ndɔꞌ ɓa ɓon ɓwiꞌ nywi, ɓwiꞌ ta ɓwiꞌ nɛꞌ pɔkea ɗin, lɛŋkæ̀m ɓa ɓwiꞌ nywi.
Son, ɓɛshɛ ɓwiꞌ kwasi ɓyɛbbi nyɛꞌ swiꞌ Mvɛ̀nnswæ̀b, ɓwiꞌ woli ɓwiꞌ tɛlènì zwùm lɛ̀ nun lɛ à yɛ̌ ɓwiꞌ nun zùsi, à cì ɓwiꞌ ɓɛ ɓwum sanmea kɛ swiꞌ shon. À yɛ̌ cì li ntwiꞌ sɛ à ni ǹlwinni kɛ mɛ lɛꞌ nyon nun.
Ɓɛshɛ ɓwiꞌ ɓyinnɔ̀ꞌ lɛ ɓwiꞌ cì kan ɓyɛbbi lɛ̀ ɓwiꞌ ta M̀vɛ̀nnswæ̀b twɛli lɛ̀ ci-mɛ mɓwɛ̀ꞌ, ǹzæ̌ꞌ lɛꞌ yon ɓa ɓwiꞌ kɛ mɛ nlim nun.
Yesù nɛ ɗyi ci-nɗyi ŋgìm nyɛꞌƁwɛn ɓyɛ̂m, mùn tà ɓyin ɗèwà sɛ ton sɛ kɔi lɛ̀ ɓyin læ̀kì ɓyɛbbi cǐ. Son, a kiìn ɓɛ̀n nywɔꞌ ndɔꞌ, mwum ndɔꞌ pyì kɛ ɓyɛbbi nun, lìmmênì lɛ ɓwiꞌ cinni ci-nɗyi ŋgìm kɛ swiꞌ Ce M̀vɛ̀nnswæ̀b. Ci-nɗyi ŋgìm màzwùm ni Yesù Kristò nɛ ɗyi ǹsanmi.
Nun nɛ ywi ŋgæꞌ mɛ̀ ɓɔtɔꞌ zwɛm lɛ̀ M̀vɛ̀nnswæ̀b zusì ɓwiꞌ ɓyɛbbi nyɛꞌ. Ǎ suꞌ kan ywi ntwiꞌ ɓyɛbbi nyɛꞌ, à ywi tì kuꞌ ntwiꞌ ɓyɛbbi lan wan hwæn.
Ǹɗwonnzi nzæ̌ꞌ lɛꞌ Mvɛ̀nnswæ̀bƁɛshɛ ɓwiꞌ ɗwonnzi ǹzæ̌ꞌ lɛꞌ Mvɛ̀nnswæ̀b, cìcǐ màzwùm sɛ ɓwiꞌ yɛ lìmmì lɛ ɓwiꞌ limmâ M̀vɛ̀nnswæ̀b.
A mwum ndɔꞌ ɗyi, à shɛ̀ lɛ: «Mùn lìmmâ M̀vɛ̀nnswæ̀b», lɛ̀ ǎ tà ka swum sɛ nun lɛli ɗwonnzi, ci-mɛ mɓwɛ̀ꞌ nɛ, lɛŋkæ̀m ndɔꞌ ɓa nun nywi.
mwum nyɛ̌ tǎ shɛ̀ lɛ nun ni m̀ɓæti lɛ̀ M̀vɛ̀nnswæ̀b, mbyi ndɔꞌ ɓa mbyî, sukuꞌ ǹɗwon mɛ kwù Yesù.
Lwuà nyɛ̌ nywæbMɛ̀ ŋwè ɓyɛ̂m, lwuà nyɛ̌ mùn tà ɓyin kɔi ni, nyɛ̌ nywæb nɛ ɓan. Son, pwìn lwuà nyɛ̌ ɓɛ shɛâ ɓyin mbyî, nywɔꞌ nɛ ɓɛ sɛte ɓyin Ǹtwum Yesù Kristò shɛ̌ nɛ. Pwìn lwuà màzwùm ni ǹzæ̀ꞌ lɛꞌ nyɛ̌ ɓyin ywɔâ nùn.
Kwo fɛꞌ li, à ni wɛ̌ lwuà nywæb nɛ mùn tà ɓyin kɔi. Yesù Kristò lìsea kɛ kwǔ kɛ̀n shon nun lɛ lwuà màzwùm ni lɛŋkæ̀m. Ɓyin ti kuꞌ, ɓyin ta lìsàꞌ kɛ kwǔ kɛ̀n shin nun li. Ɓwiꞌ limmi lɛ swum nywæb sɛ, ntwiꞌ sɛ njimmi ti yean nun, ɓwiꞌ ti ŋ̀wanni shɛ ŋkæ̀mŋkæm yɛnni nùn.
Mwum nyɛ̌ tǎ shɛ̀ lɛ nun ni kɛ ŋwanŋwan nun, kɛ nyě yi, à tà nun ŋgyinni nyon ɓyìnnzi, lìmmênì lɛ ǎ kɛ kɛ njimmi nun.
Son, mwum nyɛ̌ tǎ ŋgyinni nyon yili, à tǎ tòn kɛ ŋwanŋwan nun. Swum ndɔꞌ ɓa nun nywi she yɛ cì lwikwæ̌n pyì ɓyɛbbi nun.
Son, mwum nyɛ̌ tǎ ŋgyinni nyon ɓyìnnzi, à ni kɛ njimmi nun, à tǎ kɛ̀n kɛ njimmi nun, shìkì à lìmmi cɛ̌ nun tǎ kɛ̀n, ntwiꞌ sɛ njimmi ɗwɔkea nun mɛꞌ kɛ mwu.
Ɓwɛn ɓyɛ̂m, mùn tà ɓyin ɗèwà sɛ ton sɛ kɔa ntwiꞌ sɛ M̀vɛ̀nnswæ̀b zùsâ ɓyin ɓyɛbbi nyin kɛ jin Yesù Kristò nun.
Ɓyin mɛ̀ ce, mùn tà ɓyin son kɔa ntwiꞌ sɛ ɓyin limmi mwum nɛ ɓe, lɛ̀ ŋgyɔ̂ꞌ wan kwan kifɛꞌ. Ti lɛ̀ ɓyin mɛ̀ mbìpǎn, mùn tà ɓyin son kɔa ntwiꞌ sɛ ɓyin leân Satæ̀n lɛ̀ ŋ̀kimmɔꞌ.
Ɓyin ɓwɛn, mùn kɔâ ɓyin ɗèwà ton sɛ ntwiꞌ sɛ ɓyin limmi lɛ M̀vɛ̀nnswæ̀b nɛ ɗyi Ce nyɛꞌ. Ɓyin mɛ̀ ce, mùn kɔâ ɓyin son ntwiꞌ sɛ ɓyin limmi mwum nɛ ɓe, lɛ̀ ŋgyɔ̂ꞌ wan kwan kifɛꞌ. Ti lɛ̀ ɓyin mɛ̀ mbìpǎn, mùn kɔâ ɓyin son, ntwiꞌ sɛ ɓyin ɗyi kimmi, ɓyin ɓæn lɛꞌ-Nswæ̀b kɛ mɛ nlim nyin nun, ɓyin leân tì kuꞌ Satæ̀n lɛ̀ ŋ̀kimmɔꞌ.
Ɓa ɓyin tæm ywum ye ŋgyɔ̂ꞌ wan, shìkì ɓyin kɛ mwù lɛ̀ yon. Ɓɛshɛ mwum ndɔꞌ kɛ̀ mwù kɛ nywi ywum ye ŋgyɔ̂ꞌ wan nun, lìmmênì lɛ ǎ tà ka M̀vɛ̀nnswæ̀b yili.
Ywum ye ŋgyɔ̂ꞌ wan nun yi lɛ: mɛ̀ mɓàkàꞌ mɓyibbɔa nɛ tǎ waì kɛ nlim nun, ǹtimmaꞌ ywum yɛ ɓa ywû, ǹshelaꞌ nywi kɛ ywum yɛ wù cinni nun. Ywum màzwùm hwæn li, yɛ ta waꞌ kɛ cɛ̌ ŋgyɔ̂ꞌ wan, yɛ tà ka waì kɛ cǐ Ce nyɛꞌ M̀vɛ̀nnswæ̀b.
Ŋgyɔ̂ꞌ wan tǎ mlɔ̀ꞌ lɛ̀ ywum yɛ ɓwum ta tæm kwe nun hwæn. Son, ti lɛ̀ mwum nyɛ̌ tǎ swum sɛ M̀vɛ̀nnswæ̀b yili cǐ, à tǎ tòn ɗwùmɗwùm.
Mɛ̀ ci-ɓyìnnzǐ KristòƁwɛn ɓyɛ̂m, m̀mlɔ̀kàꞌ ŋgyɔ̂ꞌ wan ti kwɛmmi nùn. Ɓyin ywɔâ lɛ ci-ɓyìnnzì Kristò yɛ̌ ɓɛ̀n, kwan sɛ ŋgyɔ̂ꞌ wan ti kwɛmmi lɛ̀ m̀mlɔ̀kàꞌ. Jenɛ, mɛ̀ ci-ɓyìnnzì ɓyon ɓɛnnâ mèan ǹzwɔꞌ. Sɛ lisaꞌ lɛ ŋgyɔ̂ꞌ wan nzwonmɛ kwæꞌ lɛ̀ nun mlɔꞌ.
Mɛ̀ ci-ɓyìnnzǐ màzwùm kwan kɛ ŋkwìn yɛꞌ nun, son, ɓwiꞌ ɓe kǎn ŋwum fɔꞌ lɛ̀ ɓon, son sɛ ci ɓɛ kɛn. Ɓwiꞌ ɓê ŋwum fɔꞌ lɛ̀ ɓon, ɓɛ kɛnnè kǎn. Swum màzwùm lannze li, lɛ̀ wɛn nɛ hwæn limmì lɛ ɓɛ ɓe kǎn ŋwum fɔꞌ lɛ̀ ɓwiꞌ.
Ti lɛ̀ ɓyin, Kristò fɛâ ɓyin M̀pùn Nsanmi nyon. Li nɛ ci ɓyin limmi ywum yɛ ɗyi lɛŋkæ̀m hwæn.
Ŋgɔꞌ yɛ mùn kɔi ɓyin yi, a ɓa lɛ̀ ntwiꞌ ɓyin lìmmi kan lɛŋkæ̀m. Mùn kɔi lɛ̀ mùn shɛ ɓyin lɛ ɓyin limmi son, ɓyin limmi tì kuꞌ lɛ mɛ̀ mɓwɛ̌ꞌ tà ka kwan kɛ lɛŋkæ̀m nun.
Ti, yǎ mwum nɛ ɗyi ci-mɛ mɓwɛ̀ꞌ? Ci-mɛ mɓwɛ̀ꞌ ni mwum nyɛ̌ tǎ ɓyìnnɔ̀ꞌ lɛ Yesù ɓǎ <font color=blue>Kristò</font>, mwum nɛ M̀vɛ̀nnswæ̀b fyii. Ci-mɛ mɓwɛ̀ꞌ màzwùm ni ci-ɓyìnnzì Kristò. À tǎ ɓyìnnɔ̀ꞌ lɛ Ce nyɛꞌ M̀vɛ̀nnswæ̀b ɓon lɛ̀ mwɛn nyon Yesù Kristò ɓyi ɓi ɓan.
Mwum nyɛ̌ tǎ ɓyìnnɔ̀ꞌ lɛ Yesù ɓǎ Mwɛn Mvɛ̀nnswæ̌b, ǎ lìmmi kan M̀vɛ̀nnswæ̀b. Son, mwum nɛ ɗyi, à shɛ̀ lɛ Yesù ni Mwɛn Mvɛ̀nnswæ̀b, à limmì Ce nyɛꞌ M̀vɛ̀nnswæ̀b.
Son sɛ ci, mùn tà ɓyin shɛ̌ lɛ, ɓænnênì kɛ mɛ nlim nyin nun ǹzæ̌ꞌ lɛꞌ yɛ ɓyin ywɔe kwan sɛ ɓɛ sɛte ɓyin ǹtwum Yesù Kristò shɛ̌. Ɓɛshɛ ǹzæ̌ꞌ lɛꞌ yɛ ɓyin ywɔe kɛ kwan màzwùm nun yi ɓyin kɛ mɛ nlim nun, ɓyin yɛ tòn ɓæti lɛ̀ Ce nyɛꞌ M̀vɛ̀nnswæ̀b ɓon lɛ̀ Mwɛn nyon.
A ɓwiꞌ ci li, swum sɛ Kristò kɛ̀e ɓwiꞌ ŋ̀kàli lɛ nun yɛ̌ ɓwiꞌ fɛ si ǹzison ɗwùmɗwùm.
Mùn tà ɓyin ywum yɛ ton yɛ kɔi kɛ nywi ɓwum ɓɛ yili ɓɛ pɔkaꞌ ɓyin.
Ti lɛ̀ ɓyin, M̀pùn Nsanmi nɛ Kristò fɛ ɓyin ni ɓyin mɛ nlim nun. M̀bɔ̀kì nɛ M̀pùn màzwùm ni ɓyin kɛ mɛ nlim nun, à tà ɓyin ywum hwæn pæꞌ lìsea, sɛ yili lɛ ǹlìsàꞌ ndɔꞌ kwan, à kònndì tì ɓyin ywum ye ɗin lìsea? Ɓan, ywum yɛ M̀pùn Nsanmi tà ɓyin lìsea à yi lɛŋkæ̀m, mɛ̀ mɓwɛ̀ꞌ yɛ ɓan. Kɛ à si li, ywɔtêni swum sɛ M̀pùn Nsanmi tà ɓyin lìsea, ɓyin ton ɓæti lɛ̀ Yesù Kristò.
Mwum nɛ ɗyi Mwum Mvɛ̀nnswæ̀bKɛ à si li, ɓwɛn ɓyɛ̂m, tòênnì ɓæti lɛ̀ Yesù Kristò, ɓǎ ɓwiꞌ ɓɛ mɛ̀ ci-kim nlim, kwɛ̀nnjin læ̀kì kuꞌ ɓwiꞌ ɓænni swiꞌ shon, nywɔꞌ nɛ nun yɛ̌ fyònnì.
Kɛ ɓyin limmi lɛ Yesù Kristò ni ǹsanmi, li, ɓyin limmì tì kuꞌ lɛ mwum nyɛ̌ tǎ ywum yɛ ɗyi sanmea cǐ ni mwum Mvɛ̀nnswæ̀b.
Ɓwiꞌ ɓi ɓwum Mvɛ̀nnswæ̀bCɛênì fɛꞌ m̀bɔ̀kì nɛ Ce nyɛꞌ M̀vɛ̀nnswæ̀b yili ɓwiꞌ. Ǹyili yɛ nun yili ɓwiꞌ yi twun, son sɛ ci à tǎ ɓwiꞌ lon lɛ ɓwum ɓyon. A si kuꞌ li, ɓwiꞌ ɓi ɓwum ɓyon lɛŋkæ̀m. Mbyi nɛ ɓwum ŋgyɔ̂ꞌ wan lìmmi kan lɛ ɓwiꞌ ɓi ɓwum Mvɛ̀nnswæ̀b, à ni lɛ ɓon nɛꞌ lìmmi kan M̀vɛ̀nnswæ̀b nun nɛꞌ.
Mɛ̀ ŋwè ɓyɛ̂m, ɓwiꞌ ti jenɛ ɓwɛn Mvɛ̀nnswæ̀b. Kɛ̀ ɓwiꞌ yɛ ɓɛ lɛ, kɛ kwan sɛ ta kìn nun? M̀vɛ̀nnswæ̀b lìsaꞌ kifɛꞌ ɓwiꞌ son. Son, swum sɛ ɓwiꞌ limmi si lɛ kwan sɛ Kristò yɛ̌ fyònnì, ɓwiꞌ yɛ kuꞌ ɓɛ wɛ̌ nun, ntwiꞌ sɛ ɓwiꞌ yɛ nun yɛnni wɛ̌ tà shɛ nun ni kuꞌ.
Mwum hwæn nyɛ̌ cinni m̀ɓàkǎꞌ màzwùm kɛ nlim nun, ɓa à cì tì ɓyɛbbi, wɛ̌ tà shɛ Kristò nun nɛꞌ tà ka ɓyɛbbi cǐ.
Mwum hwæn nɛ tǎ ɓyɛbbi cǐ gbaꞌ tǎ lwuà Mvɛ̀nnswæ̀b pyǐ. Ntwiꞌ sɛ m̀pyǐ lwuà Mvɛ̀nnswæ̀b yɛ ɓɛ ta lon lɛ ǹcǐ ɓyɛbbi.
Ɓyin limmi lwɛn lɛ Yesù Kristò ɓɛ̀nne ŋgyɔ̂ꞌ wan lɛ̀ nun pæꞌ ɓwiꞌ ɓyɛbbi nywi. Ti lɛ̀ nun, kwo fɛꞌ ɓyɛbbi m̀bɔꞌ ndɔꞌ ɓa nun nywi.
Ɓwɛn ɓyɛ̂m, ɓa kì ɓyin yili mwum ndɔꞌ pɔkaꞌ ɓyin. Mwum nyɛ̌ tǎ ywum yɛ ɗyi sanmea cǐ, nun nɛꞌ ni kuꞌ ǹsanmi wɛ̌ tà shɛ Yesù Kristò ni ǹsanmea.
Ti lɛ̀ mwum nyɛ̌ tǎ ɓyɛbbi cǐ kwan hwæn, à ni mwum Satæ̀n, ntwiꞌ sɛ Satæ̀n ɗunme ɓyɛbbi cǐ ǹdìkàꞌ nɛ ŋgyɔ̂ꞌ wan kweân. Mwǔ mɓɛ̀n yɛ Mwɛn Mvɛ̀nnswæ̀b ɓɛ̀nne ŋgyɔ̂ꞌ wan nun yi lɛ à kiìn lɛ nun mlɔsì she sɛ Satæ̀n tǎ cì.
Mwum nyɛ̌ ɗyi mwum Mvɛ̀nnswæ̌b tà ka tî ɓyɛbbi cǐ, ntwiꞌ sɛ ǹzison she M̀vɛ̀nnswæ̀b fɛ nun si nun nywi. Kɛ M̀vɛ̀nnswæ̀b ni ɗyi Ce nyon, ǎ wòli kan kim à cì tì ɓyɛbbi.
Mwum nyɛ̌ tà ka swum sɛ ɗyi sanmi cǐ, shìkì à yili kuꞌ ŋgyinni nyon, à ɓǎ mwum Mvɛ̀nnswæ̀b. Swum sɛ kɛ ŋ̀kyììlaꞌ kɛ nyinnìm ɓwum Mvɛ̀nnswæ̀b lɛ̀ ɓye Satæ̀n, à si.
Ɓwiꞌ yilènì ɓwùlukwæ̌n kɛ nyinnìm shɛꞌ nunKwan sɛ ɓɛ sɛte ɓyin kǐn ǹtwum Yesù Kristò shɛ̌, ŋgyi lɛꞌ nɛ ɓyin ywɔe, à ɓe lɛ: «Ɓwiꞌ yilènì ɓwùlukwæ̌n kɛ nyinnìm shɛꞌ nun.»
Ɓa ɓwiꞌ ɓɛènì wɛ̌ Kaìn nɛ ɓe mwum Satæ̀n, à kɛ̀n ŋgyinni nyon nɛꞌ wu. Yɛn sɛ cie à wu nun? Kaìn wue nun ntwiꞌ sɛ mɛ̀ she nyon ɓe m̀ɓyibbɔa, nyɛ̌ ŋgyinni nyon ɓe ǹlwukea.
Mɛ̀ ŋgyinni ɓyɛ̂m, ɓa kì shìmmea ci ɓyin kwan sɛ ɓwum ŋgyɔ̂ꞌ wan ta ɓyin ɓyìnnzi.
Ɓwiꞌ limmi lɛ ɓwiꞌ ɓa tî mbyi ywi nun. Ɓwiꞌ kweân, ɓwiꞌ ti jenɛ mbyi nzison nun. Ɓwiꞌ limmi son, ntwiꞌ sɛ ɓwiꞌ ta mɛ̀ ŋgyinni ɓyɛꞌ yili. Mwum nyɛ̌ tà ka ŋgyinni nyon yili kɛ kɛ mbyi ywi nun.
Mwum nyɛ̌ tǎ ŋgyinni nyon ɓyìnnzi ni wɛ̌ mwum nɛ tǎ ɓwum wukea. Ɓyin limmi lɛ ci-ŋwukaꞌ ɓwum cinni kan ǹzison ɗwùmɗwùm.
Yesù Kristò yili ɓwiꞌ, à kìen ywi ntwiꞌ yɛꞌ. Li, à lìsea ɓwiꞌ m̀bɔ̀kì nɛ ɓwiꞌ woli ɓwiꞌ yili ɓwùlukwæ̌n. Li, ɓwiꞌ kuꞌ, ɓa ɓwiꞌ ɓyinnɔ̀ꞌ ywi kɛ ntwiꞌ mɛ̀ ŋgyinni ɓyɛꞌ.
Ɓɛshɛ mwum ndɔꞌ nɛ cinni ywum mèan yɛn lɛ shiꞌ ta ŋgyinni nyon ɓænni, ɓe nyě yi, ǎ fɛ kan nun, yɛn sɛ lisàꞌ lɛ à tǎ M̀vɛ̀nnswæ̀b yili?
Ɓwɛn ɓyɛ̂m, kɛ à si li, ɓa ɓwiꞌ pɔkaꞌ ɓwùlu lɛ ɓwiꞌ yili ɓon kɛ nzæ̌ꞌ lɛꞌ lwukea yɛ ɓwiꞌ ta ɓon shɛ̌ nùn. Son, ɓwiꞌ lisèànì ɓon ǹyili ye ŋkæ̀mŋkæm kɛ mkpaꞌ yɛ ɓwiꞌ ta ɓon kpea nun.
Cìcǐ màzwùm sɛ ɓwiꞌ yɛ lìmmì lɛ ɓwiꞌ ɓi ɓwum Mvɛ̀nnswæ̀b nɛ ɗyi Ci-lɛŋkæ̀m, mɛ̀ nlim nyɛꞌ kònndì ɓɛ m̀flɔkea kɛ swiꞌ shon.
Kwan sɛ ŋ̀kwu ye zwum ta wu shɛ̌ lɛ wù ni ciâ ɓyɛbbi, ɓa kì ǹlim gwɛnnzi wù ǹzwɔnzwɔ̀ꞌ, ntwiꞌ sɛ M̀vɛ̀nnswæ̀b ni ǹdwun, à làn ŋ̀kwu ye zwum. Nun nɛ limmi ywum hwæn.
Mɛ̀ ŋwè ɓyɛ̂m, kɛ ŋ̀kwu yɛ zwum wòli kan kim yɛ wɛsi ɓwiꞌ lɛ ɓwiꞌ ciâ ɓyɛbbi li, ɓwiꞌ yɛ ɗyi swiꞌ Mvɛ̀nnswæ̀b, shìkì yi kwɛn ɓwiꞌ.
M̀vɛ̀nnswæ̀b tà ɓwiꞌ ywum yɛ ɓwiꞌ ta nun cibbi fɛ, ntwiꞌ sɛ ɓwiꞌ ta ǹzæ̌ꞌ lɛꞌ yon ɗwonnzi, ɓwiꞌ ci tì kuꞌ swum sɛ ta nun ǹlim lwukea.
Swum sɛ nun yili lɛ ɓwiꞌ ci, à si lɛ ɓwiꞌ tɛlènì zwùm lɛ̀ Mwɛn nyon Yesù Kristò, ɓwiꞌ yili tì kuꞌ ɓwùlu kɛ nyinnìm shɛꞌ nun, wɛ̌ tà shɛ Yesù Kristò shɛ̀e ɓwiꞌ.
Mwum nyɛ̌ tǎ ǹzæ̌ꞌ lɛꞌ Mvɛ̀nnswæ̀b ɗwonnzi, à tǎ tòn m̀ɓæti lɛ̀ M̀vɛ̀nnswæ̀b, M̀vɛ̀nnswæ̀b tòn kuꞌ m̀ɓæti lɛ̀ nun. Yɛn sɛ yɛ cì ɓwiꞌ limmì lɛ M̀vɛ̀nnswæ̀b tǎ tòn m̀ɓæti lɛ̀ ɓwiꞌ? M̀pùn Nsanmi nɛ nun fyi ɓwiꞌ nɛ ta ɓwiꞌ son lìsea.
M̀pùn Mvɛ̀nnswæ̀b lɛ̀ m̀pùn ci-ɓyìnnzì nyonMɛ̀ ŋwè ɓyɛ̂m, lìmmênì lɛ mɛ̀ ci-ntwum mɛ mɓwɛ̀ꞌ kweân kɛ ŋgyɔ̂ꞌ wan nun mèan. Ɓɛ ta shɛ̀ lɛ ɓon ɓɛ ta ǹtwum Mvɛ̀nnswæ̀b shɛ̌ lɛ̀ ŋ̀kimmɔꞌ Mpùn nyon. Son, kwan sɛ ɓon yɛ ɓɛ̌n cì shin, ɓa ɓyin sɛti mwù kɛ̌ kɛ lɛꞌ shan nun m̀byìmmi. Sɛtênì fɛꞌ ɓon kɛ̀nnzi kɛ nlɛli yan nun ɓɛshɛ M̀pùn Mvɛ̀nnswæ̀b nɛ ta ɓon kɛ̀nnzi lɛŋkæ̀m.
Swum sɛ yɛ lìsàꞌ lɛ M̀pùn Mvɛ̀nnswæ̀b nɛ ta mwum ndɔꞌ kɛ̀nnzi, à si lɛ mwum màzwùm ɗyi shìtàkwù lɛ Yesù Kristò fyònne mwum, à kììn kɛ cɛ̌ ŋgyɔ̂ꞌ wan. Ɓɛshɛ mwum ndɔꞌ lɛꞌ li, lɛ̀ M̀pùn Mvɛ̀nnswæ̀b ni nun nywi.
Son, mwum ɓyìnnɔ̀ꞌ lɛꞌ màzwǔm, lɛ̀ M̀pùn Mvɛ̀nnswæ̀b ɓà nun nywi. M̀pùn nyɛ̌ nun cinni wai cɛ̌ ci-ɓyìnnzì Kristò. Ɓe lɛ̀ ɓyin ywɔâ lɛ ci-ɓyìnnzì nyon yɛ̌ ɓɛ̀n. Jenɛ, à ti kɛ cɛ̌ ŋgyɔ̂ꞌ wan nun ǹtǒn.
Ɓwɛn ɓyɛ̂m, ti lɛ̀ ɓyin, ɓyin ɓi fyaꞌ Mvɛ̀nnswæ̀b, ɓyin leân mɛ̀ ci-ntwum mɛ mɓwɛ̀ꞌ ɓi lɛ̀ ŋ̀kimmɔꞌ, ntwiꞌ sɛ M̀pùn nyɛ̌ ɓyin kɛ nywi, à cinni ŋ̀kimmɔꞌ, à làn m̀pùn nyɛ̌ tǎ tòn kɛ nywi ɓwum ɓɛ kɛ cɛ̌ ŋgyɔ̂ꞌ wan nun.
Mɛ̀ ci-ntwum mɛ mɓwɛ̀ꞌ ɓi ɓi ɓwum ɓɛ cɛ̌ ŋgyɔ̂ꞌ wan. Li, ɓɛ ta lɛli kɛ nywi ywum yɛ cɛ̌ ŋgyɔ̂ꞌ wan, lɛ̀ ɓwum ŋgyɔ̂ꞌ wan ta ŋwum yan ywo.
Ti lɛ̀ ɓwiꞌ, ɓwiꞌ ɓi fyaꞌ Mvɛ̀nnswæ̀b. Mwum nɛ lìmmi M̀vɛ̀nnswæ̀b, à tǎ ŋwum yɛꞌ ywo. Son, mwum nɛ lìmmi kan kuꞌ M̀vɛ̀nnswæ̀b, ǎ tà ka ŋwum yɛꞌ ywo. Cìcǐ màzwùm sɛ ɓwiꞌ yɛ ɗyi, ɓwiꞌ kɛ ŋ̀kyììlaꞌ kɛ nyinnìm Mpùn nyɛ̌ lɛŋkæ̀m lɛ̀ m̀pùn nyɛ̌ mɛ̀ mɓwɛ̀ꞌ.
Ǹyili yɛ wai fyaꞌ Mvɛ̀nnswæ̀bMɛ̀ ŋwè ɓyɛ̂m, ɓwiꞌ yilènì ɓwùlukwæ̌n kɛ nyinnìm shɛꞌ nun kwan hwæn, ntwiꞌ sɛ M̀vɛ̀nnswæ̀b nɛ kɛ ɓwiꞌ ǹyili màzwùm kɛ mɛ nlim nun. Mwum nyɛ̌ tǎ ɓwùlukwæ̌n yili ni mwum Mvɛ̀nnswæ̀b, à lìmmi tì kuꞌ M̀vɛ̀nnswæ̀b.
Son, mwum nyɛ̌ tà ka ɓwùlukwæ̌n yili lìmmi kan M̀vɛ̀nnswæ̀b, ntwiꞌ sɛ ɓwiꞌ limmi lɛ M̀vɛ̀nnswæ̀b tǎ suꞌ ɓwum yili lɛ̀ ǹlim fɔꞌ.
À fyiì mwɛn m̀bɔꞌ nyon kɛ cɛ̌ ŋgyɔ̂ꞌ wan lɛ̀ ɓwiꞌ cinni ǹzison ŋkæ̀mŋkæm kɛ nyè yon. Li nɛ à lìsea ɓwiꞌ m̀bɔ̀kì nɛ nun yili ɓwiꞌ.
Sù nyili ni lɛ, ɓwiꞌ ɓɛ sɛte kan M̀vɛ̀nnswæ̀b yili, son, nun nɛ sɛte ɓwiꞌ yili, à fyiì mwɛn m̀bɔꞌ nyon lɛ̀ nyǐ ni kiìn ywi. Kɛ nyě ywi nyon, à zùsì ɓwiꞌ ɓyɛbbi nyɛꞌ.
Mɛ̀ ŋwè ɓyɛ̂m, kɛ M̀vɛ̀nnswæ̀b yilâ ɓwiꞌ li, sɛ cibbi lɛ ɓwiꞌ kuꞌ, ɓwiꞌ yilènì kuꞌ ɓwùlukwæ̌n kɛ nyinnìm shɛꞌ nun.
M̀vɛ̀nnswæ̀b fɛâ ɓwiꞌ M̀pùn nyon. Li nɛ ci ɓwiꞌ limmi lɛ ɓwiꞌ ɓi ɓæti lɛ̀ nun, à tòn kuꞌ m̀ɓæti lɛ̀ ɓwiꞌ.
Ɓwiꞌ yɛnne nun lɛ̀ mɛꞌ yɛꞌ, ɓwiꞌ konndì ɗæ̀mmì lɛ Ce M̀vɛ̀nnswæ̀b fyiâ Mwɛn nyon lɛ̀ nyǐ ni kiìn ɓwum ɓɛ ŋgyɔ̂ꞌ wan swæti.
Mwum nyɛ̌ ɗyi, à sæb kìmmàꞌ, à shɛ̀ lɛ Yesù ni Mwɛn Mvɛ̀nnswæ̀b, M̀vɛ̀nnswæ̀b ni m̀ɓæti lɛ̀ nun, à ɓɛ tì kuꞌ m̀ɓæti lɛ̀ M̀vɛ̀nnswæ̀b.
Ɓwiꞌ, ɓwiꞌ limmi lɛ M̀vɛ̀nnswæ̀b tà ɓwiꞌ yili, ɓwiꞌ kɛâ mwù kɛ lɛꞌ màzwùm nun. M̀vɛ̀nnswæ̀b tà suꞌ ɓwum yili lɛ̀ ǹlim fɔꞌ. Mwum nɛ tǎ ɓwùlukwæ̌n yili lɛ̀ M̀vɛ̀nnswæ̀b nun hwæn, à ni m̀ɓæti lɛ̀ M̀vɛ̀nnswæ̀b, M̀vɛ̀nnswæ̀b ni kuꞌ m̀ɓæti lɛ̀ nun.
Swum sɛ lisaꞌ lɛ ǹyili yɛ M̀vɛ̀nnswæ̀b kɛ̀â ɓwiꞌ zwum kwannzâ mwù kɛ nywi yɛꞌ, à si lɛ nywɔꞌ nɛ M̀vɛ̀nnswæ̀b yɛ̌ ɓwiꞌ kǐn mɛ̀ kæ̀ꞌ linni, yi ɓa ɓwiꞌ kwɛ̀nni, ntwiꞌ sɛ tòn sɛ ɓwiꞌ ta tòn cɛ̌ ŋgyɔ̂ꞌ wan si kuꞌ m̀banmban lɛ̀ she Yesù Kristò.
Mwum nyɛ̌ M̀vɛ̀nnswæ̀b yili, yi tà ka nun kwɛ̀nni. Ǹyili yɛ kwannzâ mwù ta yi fyinni nun. Li, cɛ̌ mwum nyɛ̌ yi ta kwɛ̀n nun, ǹyili kwannzi kifɛꞌ mwù ntwiꞌ sɛ yi si wɛ̌ vɛ̀nɛ̀ꞌ ndɔꞌ sɛ ɓɛ ta mwum yɛnnzi.
Ti lɛ̀ ɓwiꞌ, ɓwiꞌ ta ɓwùlukwæ̌n yili lɛ̀ M̀vɛ̀nnswæ̀b nun hwæn, ntwiꞌ sɛ M̀vɛ̀nnswæ̀b nɛ sɛte ɓwiꞌ yili.
Ɓɛshɛ mwum ndɔꞌ shɛ̀ lɛ nun ni yili M̀vɛ̀nnswæ̀b, son, à ɓyìnnzì kuꞌ ŋgyinni nyon, lɛ̀ ci-mɛ mɓwɛ̀ꞌ nɛ. Ɓɛshɛ nun tà ka ŋgyinni nyon nɛ nun tǎ yɛn lɛ̀ mɛꞌ yili, à yɛ̌ cì lɛ, ǎ kà shɛ̌ lɛ nun ni yili M̀vɛ̀nnswæ̀b nɛ nun tà ka yɛn?
Lwuà nɛ M̀vɛ̀nnswæ̀b fɛ ɓwiꞌ nɛ nyɛ̌: Mwum nɛ tǎ M̀vɛ̀nnswæ̀b yili, à yili tì kuꞌ ŋgyinni nyon.
Ŋ̀kimmɔꞌ nlàn ywum ye ŋgyɔ̂ꞌ wanMwum nyɛ̌ lìmmi lɛ Yesù ni <font color=blue>Kristò</font>, mwum nɛ M̀vɛ̀nnswæ̀b fyii, nun nɛ ɗyi mwum Mvɛ̀nnswæ̀b. Mwum nyɛ̌ tà kuꞌ Ce nyɛꞌ M̀vɛ̀nnswæ̀b yili, à tǎ tì kuꞌ ɓwum Mvɛ̀nnswæ̀b yili.
Ɓɛshɛ ɓwiꞌ ta M̀vɛ̀nnswæ̀b yili, ɓwiꞌ ɗwonnzi tì ǹzæ̌ꞌ lɛꞌ yon, cìcǐ màzwùm sɛ ɓwiꞌ yɛ lìmmì lɛ ɓwiꞌ ta ɓwùlukwæ̌n ɓwum Mvɛ̀nnswæ̀b yili.
Kɛ nɗwonnzi yɛ ɓwiꞌ ta ǹzæ̌ꞌ lɛꞌ yon ɗwonnzi nun, sɛ lisaꞌ lɛ ɓwiꞌ ta M̀vɛ̀nnswæ̀b yili lɛŋkæ̀m. Ǹzæ̌ꞌ lɛꞌ yon ɓa kyìbli kɛ cì shɛꞌ.
Ntwiꞌ sɛ ɓwum Mvɛ̀nnswæ̀b cinni ŋ̀kimmɔꞌ ɓɛ lan ywum yɛ cɛ̌ ŋgyɔ̂ꞌ wan. Ɓwiꞌ yɛ cì lɛ, ɓwiꞌ kà làn yon? Kɛ̌ nlim she ɓwiꞌ ta kɛ̀ kɛ nywi Yesù si, son sɛ ta cì ɓwiꞌ lan ywum yɛ ŋgyɔ̂ꞌ wan lɛ̀ ŋ̀kimmɔꞌ.
Kɛ à si li, wɛn nɛ cinni ŋ̀kimmɔꞌ màzwùm? Mwum nɛ yili lɛ Yesù ni Mwɛn Mvɛ̀nnswæ̀b, nun nɛ cinni ŋ̀kimmɔꞌ màzwùm. Shi ɓɛ nun, mwum ndɔꞌ ɓǎn.
Shìtàkwù sɛ M̀vɛ̀nnswæ̀b ɗyi kɛ nywi Mwɛn nyon Yesù KristòNun nɛꞌ, Yesù Kristò nɛ kìen kɛ cɛ̌ ŋgyɔ̂ꞌ wan. À ɗun kɛ mlaꞌ nun kwan sɛ ɓɛ jimnzi nun, à swì tì kuꞌ mvæb yon kwan sɛ à ywi. Ǎ sue kǎn kìn ntwiꞌ mlǎꞌ, son, à kìen lɔꞌ ntwiꞌ mlǎꞌ, lɛ̀ ntwiꞌ nswǐ mvæb yon tì kuꞌ, M̀pùn Nsanmi nun nɛꞌ nɛ ta shìtàkwǔ màzwùm ɗyi lɛ à si li lɛŋkæ̀m, ntwiꞌ M̀pùn Mvɛ̀nnswæ̌b tà ka ɓwɛ̀li.
Ywum yɛ ta shìtàkwù ɗyi nywi Yesù yi yon lê.
Ywum màzwùm yi lɛ: M̀pùn Nsanmi, mlǎꞌ, kònndì lɛ̀ mvæb. Ywum lê màzwùm ta swum fɔꞌ lìsea.
Ɓwiꞌ ta shìtàkwù sɛ ɓwum ta ɗyi yili. Ti lɛ̀ shìtàkwù she M̀vɛ̀nnswæ̀b, à si twun, sɛ lan she ɓwum ta ɗyi. M̀vɛ̀nnswæ̀b nun nɛꞌ nɛ ɗyi shìtàkwù nywi Mwɛn nyon.
Mwum nyɛ̌ tǎ ǹlim kɛ̌ lɛ̀ Mwɛn Mvɛ̀nnswæ̌b, à yilâ shìtàkwǔ màzwùm kɛ nlim yon nun. Son, mwum nyɛ̌ tà ka ǹlim kɛ̌ lɛ̀ M̀vɛ̀nnswæ̌b, à tǎ M̀vɛ̀nnswæ̀b twɛli wɛ̌ ci-mɛ mɓwɛ̀ꞌ, ntwiꞌ sɛ ǎ kɛ̀ kan ǹlim kɛ shìtàkwù sɛ nun ɗyi kɛ nywi Mwɛn nyon nun.
Shìtàkwǔ màzwùm si lɛ: M̀vɛ̀nnswæ̀b fi ɓwiꞌ ǹzison she ɗwùmɗwùm. Ǹzison màzwǔm, ɓwiꞌ yɛ son yě kɛ nyě Mwɛn nyon.
Mwum nyɛ̌ tǎ tòn m̀ɓæti lɛ̀ Mwɛn Mvɛ̀nnswæ̀b cinnâ ǹzison màzwùm. Son, mwum nyɛ̌ tà ka tòn m̀ɓæti lɛ̀ nun cinni kan son.
Ŋ̀keli cinni ŋ̀kimmɔꞌMùn kɔâ ɓyin ywum yɛ ton yi lɛ̀ ɓyin limmì lɛ ɓyin cinnâ ǹzison ɗwùmɗwùm, ɓyin ɓɛ kɛ ǹlim lɛ̀ Mwɛn Mvɛ̀nnswæ̀b.
Ɓɛshɛ ɓwiꞌ ta swum ndɔꞌ cibbi lɛ̀ M̀vɛ̀nnswæ̀b she ɗyi kɛ mɛ mɓàkàꞌ nyon nun, ɓwiꞌ limmènì lwɛn lɛ à yɛ̌ ɓwiꞌ ywɔti. Li nɛ ci, ɓwiꞌ ta zwùm tɛ̀li lɛ̀ nun.
Li, kɛ ɓwiꞌ limmi lɛ à tà ɓwiꞌ ywɔti kwan sɛ ɓwiꞌ ta nun swum ndɔꞌ cibbi, ɓwiꞌ limmènì lɛ, lɛ̀ ɓwiꞌ kà cibbi nun, ɓwiꞌ ti lɛ̀ swum màzwùm fyaꞌ.
Ɓɛshɛ mwum ndɔꞌ yɛn lwikwæ̌n tǎ ɓyɛbbi ndɔꞌ cǐ nyɛ̌ ɓǎ nun kɛ̀nnzi kɛ ywi nun, à keli M̀vɛ̀nnswæ̀b lɛ̀ jin shon. Li, M̀vɛ̀nnswæ̀b yɛ̌ nun ǹzison fɛ. Swum sɛ mùn lɛꞌ si sukuꞌ lɛ̀ ɓwum ɓye ɓyɛbbi nyan ɓa ɓon kɛ̀nnzi kɛ ywi nun. Ntwiꞌ sɛ ɓyɛbbi ndɔꞌ ni kwe nyɛ̌ tǎ ɓwum kɛ̀nnzi kɛ ywi nun. Mǔn lɛꞌ kan lɛ ɓyin keli M̀vɛ̀nnswæ̀b lɛ̀ jin mwum nɛ tǎ ɓyɛbbi màzwùm cǐ.
Mɛ̀ lɛꞌ mɓyibbɔa nɛ ɓwiꞌ ta cì hwæn, ɓyɛbbi nɛ kɛ swiꞌ Mvɛ̀nnswæ̀b. Son, kɛ nyinnìm mɛ̀ lɛꞌ mɓyibbɔa màzwùm nun, ǹdɔꞌ ni kwe nyɛ̌ tà ka ɓwum kɛ̀nnzi kɛ ywi nun.
Ɓwiꞌ limmi lɛ ɓwum Mvɛ̀nnswæ̌b tà ka mwù kɛ̌ kɛ ncǐ ɓyɛbbi nun ntwiꞌ sɛ mwum nɛ yæ̀nnâ mbyi Mvɛ̀nnswæ̀b, M̀vɛ̀nnswæ̀b nɛ ta nun ɓǒn. Li, Satæ̀n cinni kan ŋ̀kimmɔꞌ ncǐ ɓyɛbbi nywi yon.
Ɓwiꞌ limmi lɛ ɓwiꞌ, ɓwiꞌ ɓi fyaꞌ Mvɛ̀nnswæ̀b. Ti lɛ̀ lan wan, ɓɛ kɛ kɛ kwù Satæ̀n nji.
Ɓwiꞌ limmi lɛ Mwɛn Mvɛ̀nnswæ̀b kìen ŋgyɔ̂ꞌ wan, à fɛâ ɓwiꞌ kon mwù lɛ̀ ɓwiꞌ limmi M̀vɛ̀nnswæ̀b nɛ ŋkæ̀mŋkæm. Ɓwiꞌ ɓi ɓæti lɛ̀ M̀vɛ̀nnswæ̀b ŋkæ̀mŋkæm màzwùm kɛ mɓæti yɛ ɓwiꞌ ɓi ɓæti lɛ̀ Mwɛn nyon Yesù Kristò. Nun nɛ ɗyi M̀vɛ̀nnswæ̀b ŋkæ̀mŋkæm, ǹzison she ɗwùmɗwùm wai nun fyaꞌ.
<font color=teal>Ɗèwà She Mɛ Mɓì Sɛ Jân Kɔe</font>Mɛ̀ hwæsiMùn, mwumŋkæ̀m ŋkwìn ɓwum Mvɛ̀nnswæ̀b nɛ ta ɗèwà ton sɛ kɔi lɛ̀ wù, ɗyim mɛ̀ yib nyɛ̌ M̀vɛ̀nnswæ̀b zwɛ̀ꞌ kɛ nyinnìm ɓwum. Mùn nɛ hwæsi wù, lɛ̀ ɓwɛn ɓyû nun hwæn ɓɛ mùn yili lɛ̀ lɛŋkæ̀m. Mùn nɛꞌ nɛ suꞌ kan ɓyin yili, son, ɓwum ɓye limmi mbyi lɛŋkæ̀m ta tì ɓyin yili,
ntwiꞌ sɛ lɛŋkæ̀m màzwùm si ɓwiꞌ mɛ nlim nun, sɛ yɛ tì kuꞌ ɓwiꞌ ɓɛ mɛ nlim nun kwan hwæn.
Ce nyɛꞌ M̀vɛ̀nnswæ̀b ɓon lɛ̀ Mwɛn nyon Yesù Kristò, ɓɛ yɛ ɓwiꞌ ŋgæ̀nni, ɓɛ kwɛnnzì ǹlim lɛ̀ ɓwiꞌ, ɓɛ fɛ tì flɔa lɛ̀ ɓwiꞌ ɓɛ ɗwon mbyi lɛŋkæ̀m, ɓwiꞌ yili ɓwùlukwæ̌n kɛ nyinnìm shɛꞌ nun.
Ɓwiꞌ yilènì ɓwùlukwæ̌n kɛ nyinnìm shɛꞌ nunǸlim lwukea mùn ǹzwɔnzwɔ̀ꞌ kɛ nyɛn yɛ mùn yɛnne lɛ ɓwɛn ɓyû ɓyindɔꞌ ta mbyi lɛŋkæ̀m ɗwon wɛ̌ tà shɛ Ce nyɛꞌ M̀vɛ̀nnswæ̀b shɛ̀e ɓwiꞌ.
Jenɛ, ɗyim mɛ̀ yib, mùn tà wu swulea lɛ, ɓwiꞌ yilènì ɓwùlukwæ̌n kɛ nyinnìm shɛꞌ nun. Ǹzæ̀ꞌ lɛꞌ nyɛ̌ nywæb nɛ mǔn tà ka wû kɔi, son, ǹzæ̀ꞌ lɛꞌ nyɛ̌ ɓwiꞌ sɛte ywɔꞌ, kwan sɛ ɓɛ kien ɓwiꞌ Ǹtwum Yesù Kristò shɛ̌ zwimbyiꞌ nɛ.
Ɓɛshɛ ɓwiꞌ ta M̀vɛ̀nnswæ̀b yili, sɛ lisaꞌ lɛ ɓwiꞌ ta ǹzæ̌ꞌ lɛꞌ yon ɗwonnzi kɛ paꞌ tòn sɛ ɓwiꞌ ta tòn nun. M̀vɛ̀nnswæ̀b shɛ̌ lɛ̀ ɓwiꞌ lɛ: «Yilênì ɓwùlukwæ̌n kɛ nyinnìm shin nun.» Ǹzæ̀ꞌ lɛꞌ nyɛ̌ ɓyin ywɔe kwan sɛ ɓɛ kien ɓyin Ǹtwum Yesù Kristò shɛ̌ zwimbyiꞌ, nun nɛ nyɛ̌.
Mɛ̀ ci-mpɔkaꞌ ɓwumMùn tà ɓyin son shɛ̌ li, ntwiꞌ sɛ mɛ̀ ci-mpɔkaꞌ ɓwum ndɔꞌ kweân kɛ ŋgyɔ̂ꞌ wan nun mèan, ɓɛ ta ɓyìnnɔ̀ꞌ lɛ Yesù Kristò ni ɓɛ̀nne kǎn cɛ̌ ŋgyɔ̂ꞌ wan wɛ̌ mwum. Paꞌ ɓwum màzwùm si mɛ̀ ci-mpɔkaꞌ ɓwum, ɓɛ ɓɛ tì mɛ̀ ci-ɓyìnnzì Kristò.
Li, konnênì lɛ̀ ɓyin nɛꞌ, lɛ̀ she sɛ ɓyin cie si læ̀kì pyì ŋgyɔꞌ ɗinɗin, son, ɓyin ye ɗàsì nɛ M̀vɛ̀nnswæ̀b kɛ̌ kɛ jin shin nun.
Mwum nɛ tà ka ǹzæ̌ꞌ lɛꞌ yɛ Kristò shɛ̀ nun ɗwonnzi, lɛ̀ à tà kuꞌ yon nɛꞌ kònndɔ̂ꞌ mbyî lɛ̀ mwù, lìmmênì lɛ mwum màzwùm ɓǎ m̀ɓæti lɛ̀ M̀vɛ̀nnswæ̀b. Son, ti lɛ̀ mwum nyɛ̌ tǎ ǹzæ̌ꞌ lɛꞌ Kristò ɗwonnzi, à ni m̀ɓæti lɛ̀ Ce nyɛꞌ M̀vɛ̀nnswæ̀b, à kònndì ɓɛ m̀ɓæti lɛ̀ Mwɛn nyon.
Li, ɓɛshɛ mwum ndɔꞌ ɓɛ̀n kɛ cì shin, à shì ɓɛ lɛ̀ ǹzæ̀ꞌ lɛꞌ Kristò màzwùm ŋwum, ɓa ɓyin ye nun kɛ ɗwon yin, shìkì ɓyin hwæsi kuꞌ nun.
Ntwiꞌ sɛ mwum ndɔꞌ shɛ̀ lɛ̀ nun lɛ: «Kìîn lwɛn», lɛ̀ à kɛ̀â fyàꞌ kɛ ncǐ ɓyɛbbi fɔꞌ nun ɓon lɛ̀ nun.
M̀mlɔ̀kàꞌ lɛꞌMùn cinni tì ywum mèan ndɔꞌ yɛ mùn yili mùn shɛ tì ɓyin, son, mǔn yili kan mùn shɛ ɓyin yon kɛ ŋgɔꞌ yɛ mùn tà ɓyin kɔi jenɛ nun. Mùn yili mùn kin cì shin lɛ̀ mǔn nɛꞌ, lɛ̀ mùn shɛ ɓyin ywum màzwùm lɛ̀ ŋwum yɛ̂m, ɓǎ ɓwiꞌ lwinni lɛ̀ ǹdàli.
Ɓwɛn dèa nywù nɛ M̀vɛ̀nnswæ̀b zwɛ̀ꞌ kɛ nyinnìm ɓwum hwæsi wù.
<font color=teal>Ɗèwà She Mɛ Nlè Sɛ Jân Kɔe</font>Mɛ̀ hwæsiMùn, mwumŋkæ̀m ŋkwìn ɓwum Mvɛ̀nnswæ̀b, mùn nɛ ta ɗèwà ton sɛ kɔi lɛ̀ wù, ŋwè nyɛ̀m Gàyusì nɛ mùn yili lɛ̀ lɛŋkæ̀m. Mùn tǎ kɔꞌ ɓǎ mùn hwæsi wù.
Ŋwè nyɛ̀m, mùn yili lɛ ywum yɛ wù tǎ cì hwæn, yɛ kwannzi mwù, mvæb nywi ywû lan tì kuꞌ lwɛn. Mùn lìmmi tì kuꞌ lɛ ǹlim ywû ta ɗyi lwɛn kɛ mbyi Mvɛ̀nnswæ̀b nun.
Paꞌ tǒn GàyusìǸlim yɛ̂m lwukea ǹzwɔnzwɔ̀ꞌ kwan sɛ mɛ̀ ŋgyinni ndɔꞌ wae kwe cì swû, lɛ̀ ɓɛ kiìn mùn shɛ̌ wɛ̌ tà shɛ wù tǎ mbyi nyɛ̌ lɛŋkæ̀m ɗwon. Mùn lìmmi lɛ wù tǎ mbyi màzwùm ɗwon kwan mèan hwæn.
Kwan sɛ mùn tǎ ywɔꞌ lɛ ɓwɛn ɓyɛ̂m ta mbyi lɛŋkæ̀m ɗwon, a ta mun ǹlim lwukea ǹzwɔnzwɔ̀ꞌ a lan ywum yɛ mbyî hwæn.
Ŋwè nyɛ̀m, wù ni ǹlwinni kɛ mkpaꞌ yɛ wù tǎ mɛ̀ ŋgyinni ɓyû kpea, kwo fɛꞌ she ɓon ɓi mɛ̀ kyìn si.
Ɓwum ɓɛ wù tǎ kpaꞌ ɓi, ɓɛ wai, ɓɛ kiìn ŋ̀kwìn ɓwum Mvɛ̀nnswæ̀b shɛ̌ cɛ̌ lɛ wù tǎ ɓon yili ǹzwɔnzwɔ̀ꞌ. Mùn tà wû ɗɔa lɛ: kpaꞌ ɓon kwan mèan hwæn kɛ mɛ ŋkɛ̀nŋkɛ̀n nyan nun, kɛ mbɔ̀kì nɛ sɛ yɛ M̀vɛ̀nnswæ̀b ǹlim lwukea.
Mùn tà son lɛli ntwiꞌ sɛ kɛ̀n sɛ ɓon kɛn si, à si kɛ mbyi she Yesù Kristò nun. Ɓɛ yili kan m̀kpaꞌ ndɔꞌ yɛ wai kɛ fyaꞌ ɓwum ɓɛ tà ka Yesù Kristò ɗwon.
Kɛ à si li, ɓwiꞌ, ɓwum Kristò, sɛ yili lɛ ɓwiꞌ kpaꞌ ɓon, lɛ̀ ɓwiꞌ kɛ kuꞌ fyaꞌ kɛ she lɛŋkæ̀m sɛ ɓon ta cì nun.
Ǹzæ̌ꞌ lɛꞌ ye kɛ nywi Dìòtrɛ̂f ɓon lɛ̀ DèmètìrûMùn kɔâ ɗèwà mbyî lɛ̀ ŋ̀kwìn ɓwum Mvɛ̀nnswæ̀b ywû, son, mwum ndɔꞌ ni kwe, jin shon si lɛ Dìòtrɛ̂f, à yili lɛ nun ɓɛ ci-zwiꞌ nyan, ǎ yili kan à ywɔꞌ lɛꞌ sɛ mùn kɔe kwe ɗèwà nun.
Li, kwan sɛ mùn yɛ̌ ɓɛ̌n, mùn yɛ̌ ɓyin ɓyɛbbi nɛ nun tǎ cì shɛ̌, kònndì lɛ̀ ɓòɓo she nun tǎ læ̀mnzì kɛ nywi yɛ̂m. Kɛ nywi ywum màzwùm hwæn li, a wòli kan nun. À tà tî ma ɓyìnnɔ̀ꞌ lɛ nun ɓǎ ɓwùlu mɛ̀ ŋgyinni ɓwum Mvɛ̀nnswæ̀b ɓye ta ɓɛ̀n yě. Ɓwum ɓye ta yili lɛ̀ ɓon ye ɓon, à tà ɓon kænni, à kònndì kæb lɛ nun fyinni ɓon kɛ ŋkwìn ɓwum Mvɛ̀nnswæ̀b nun.
Ŋwè nyɛ̀m, ɓa wù ɗwon mɛ̀ kìkæ̀n mɓyibbɔa nyɛ̌ ɓyindɔꞌ ta cì. Son, ɗwon nyɛ̌ ǹlwukea. Mwum nyɛ̌ tǎ lwɛn cǐ, à ni fyaꞌ Mvɛ̀nnswæ̀b. Ti lɛ̀ mwum nyɛ̌ tǎ ɓyɛbbi cǐ, ǎ lìmmi kifɛꞌ M̀vɛ̀nnswæ̀b.
Mwum ndɔꞌ ni kwe, jin shon si lɛ Dèmètìrû. Ɓwum hwæn ta shìtàkwù she lwɛn ɗyi kɛ jin shon nun. Kwo fɛꞌ m̀pùn lɛŋkæ̀m tà tì kuꞌ shìtàkwù ɗyi kɛ jin shon nun lɛ à tǎ lwɛn cǐ. Ɓwiꞌ kuꞌ, ɓwiꞌ ta tî kuꞌ shìtàkwù she lwɛn ɗyi kɛ jin shon nun. Wù lìmmi lwɛn lɛ swum sɛ ɓwiꞌ ta lɛꞌ, ɓwiꞌ tà ka ɓwɛ̀lì ɗin.
M̀mlɔ̀kàꞌ lɛꞌMùn cinni tî ywum mèan ndɔꞌ yɛ mùn yili mùn shɛ tì lɛ̀ wù, son, mǔn yili kan mùn shɛ wù yon kɛ ŋgɔꞌ yɛ mùn tà wû kɔi jenɛ nun.
<sup>(14-15)</sup> Mùn yili lɛ kwan kwæꞌ mùn kin cì swû, mùn shɛ̀ wù ywum màzwùm lɛ̀ ŋwum yɛ̂m kɛ sean nyɛ̌ ɓwiꞌ yɛ shɛ̀ ɓwiꞌ lɛ̀ wù.  M̀vɛ̀nnswæ̀b fɛ wù flɔa. Mɛ̀ ŋwè ɓyû fyii mùn mɛ̀ hwæsi ɓyû fyaꞌ. Hwæsaꞌ tì kuꞌ mɛ̀ ŋwè ɓyɛꞌ m̀bɔꞌ-mbɔꞌ kɛ mɛ myin nyan nun.
<font color=teal>Ɗèwà Sɛ Jûdɛ̀ Kɔe</font>Mɛ̀ hwæsi Jûdɛ̀Mùn Jûdɛ̀ nɛ kɔi ɓyin ɗèwà ton sɛ, mùn ni ci-she Yesù Kristò, mùn ɓɛ tì ŋgyinni Jâꞌ. Mùn hwæsi ɓyin, ɓyin ɓɛ Ce M̀vɛ̀nnswæ̀b yili, à yæ̀n tì kuꞌ lɛ ɓyin ɓɛ ɓwum ɓyon. À kɛ̀â ɓyin ntwiꞌ Yesù Kristò.
M̀vɛ̀nnswæ̀b ywɔꞌ kwɛ̀nnzǐ nlim lɛ̀ ɓyin, à fɛ ɓyin flɔa kɛ mɛ nlim nyin nun, à konndì ɓyin ǹlìmmì cǐ wɛ̌ tà shɛ nun yili ɓyin ǹzwɔnzwɔ̀ꞌ.
Mùn tà ɓyin ywum màzwùm shɛ̌ ntwiꞌ ɓyindɔꞌ lɛ̀ ɓwum ɓye lìmmi kan M̀vɛ̀nnswæ̀b, ɓɛ ɗuân kɛ ŋkwìn yin nun shìkì ɓyin limmì. Ɓon màzwǔm, ɓɛ ta lɛꞌ kwɛ̀nnzǐ nlim Mvɛ̀nnswæ̀b kwɛbsi ɓǎ ɓɛ cinni kwɛ̀m, ɓɛ kɛn mbyî lɛ̀ kwǔ kɛ̀n ɓyɛbbi shan. Ɓɛ ta tì kuꞌ Yesù Kristò ɓyìnnɔa, nun nɛ ɗyi Nyɛli nyɛꞌ m̀bɔꞌ ti kuꞌ mbɔꞌ li. Son, ɓɛ kɔꞌ kɛ ɗèwǎ Mvɛ̀nnswæ̀b nun ǹdìkàꞌ ŋwê lɛ M̀vɛ̀nnswæ̀b yɛ̌ ɓwum màzwùm vɛ̀nɛ̀ꞌ yɛnnzi.
Kwo fɛꞌ she ɓyin limmâ ǹzæ̌ꞌ lɛꞌ yɛ lwɛn si, mùn yili mùn ɓunnzì ɓyin lɛ̀ swum sɛ lannzi kwan sɛ M̀vɛ̀nnswæ̀b swæte ŋ̀kwìn ɓwum Izràɛ̂l, ɓɛ kwan kɛ ŋgyɔꞌ Èjîb nun. Kɛ nyě yɛ nun swæte ɓon, à wu ɓwum ɓyan ɓye yili kan ɓɛ kɛ mwù kɛ nzæ̌ꞌ lɛꞌ yon nun.
M̀banmbɔꞌ kuꞌ, mɛ̀ cikpuꞌ Mvɛ̀nnswæ̀b ɓye ɗɛb, ɓye yile kǎn ɓɛ ton lɛ̀ ŋ̀kimmɔꞌ yɛ M̀vɛ̀nnswæ̀b fɛe ɓon, son, ɓɛ nzwonnzi cǐ tòn shan, M̀vɛ̀nnswæ̀b ɓænne ɓon, à kpimmaꞌ ɓon kɛ mɛ nɗuꞌ nun, à ɗwìɔ̀ꞌ ɓon kɛ cìcì njimmi ɓǎ ɓon ton kwe, ɓon ɓonŋgàꞌ ŋ̀gyìn ndwun, ŋ̀gyìn nɛ M̀vɛ̀nnswæ̀b yɛ̌ ɓwum mɛ̀ kæ̀ꞌ lànnzi nun.
Ti lɛ̀ mɛ̀ nsòn nyɛ̌ ɓɛ ɓe lon lɛ Sòdɔ̂m ɓon lɛ̀ Gòmɔ̂r, lɛ̀ tì kuꞌ mɛ̀ nsòn nyɛ̌ ɓe kɛ mbɛti, lan myi màzwùm cie kuꞌ wɛ̌ mɛ̀ cikpuꞌ Mvɛ̀nnswæ̀b ɓi. Ɓɛ ɗunnzi ɓon nɛꞌ kɛ nzæ̀mmì nun, ɓɛ konndì tì ywum ɓyibbɔa yɛ mwum cinni kan ŋ̀kimmɔꞌ ncì cǐ. Li nɛ M̀vɛ̀nnswæ̀b yɛnnze ɓon vɛ̀nɛ̀ꞌ kɛ win yɛ tà ka ɗon nun, ɓǎ yɛ fɛ m̀bɔ̀kì lɛ̀ kwo wɛn.
M̀banmbɔꞌ nɛ kuꞌ lɛ̀ ɓwum ɓɛ ɗun kɛ ŋkwìn yin nun. Ɓɛ ta ywum yɛnni kɛ mɛ ndɛ̀mndɛm nun, li, ɓɛ ta kwæꞌ nywi shan ɗunnzi kɛ ɓyɛbbi nun. Ɓɛ ta ɓyìnnɔ̀ꞌ lɛ M̀vɛ̀nnswæ̀b ɓǎ Nyɛli nyan, ɓɛ konndì tì mɛ̀ cikpuꞌ ɓyon ɓye cinni ǹtwu kɛ ɗɛb sìmmɔa.
Kwo fɛꞌ Mìshɛ̂l, ci-zwiꞌ mɛ̀ cikpuꞌ Mvɛ̀nnswæ̀b nun nɛꞌ, kwan sɛ ɓɛ ɓe lɛꞌ klwǐ ɓon lɛ̀ Satæ̀n kɛ ntwiꞌ ɗwon Mòîzɛ̀, Mìshɛ̂l ni lwùm kan ŋwum fon, à shɛ̀ Satæ̀n ǹzæ̀ꞌ lɛꞌ nsɛ̀m ndɔꞌ. Son, à lɛle lɛ: «M̀vɛ̀nnswæ̀b nyɛnndi wù.»
Ti lɛ̀ ɓwum ɓi ton ɓi, ɓɛ ta ǹzæ̌ꞌ lɛꞌ ɓyibbɔa shɛ̌ kɛ nywi ywum yɛ ɓon lìmmi kan. Ɓɛ ta ywum cìɔꞌ lɛ̀ mwù ɗin wɛ̌ mɛ̀ nyæ̀m kɛ mbo nun. Kɛ ncì yɛ li, ɓɛ ta kyìtæ̌ꞌ Mvɛ̀nnswæ̀b lon kɛ nywi yan nɛꞌ.
Mùn nyæ̀mmâ ɓon, ntwiꞌ sɛ ɓɛ ɗwon mɛ̀ kwù Kaìn. Ɓɛ ta ɓyɛbbi cǐ ɓǎ ɓɛ ye lòn wɛ̌ tà shɛ Bàlæ̂m cìkàkì. Li, ɓɛ yɛ ywi ntwiꞌ sɛ ɓɛ wale lɛ̀ M̀vɛ̀nnswæ̀b wɛ̌ tà shɛ Kòrê cìkàkì.
Kwan sɛ ɓyin ta ji ji lɛ̀ ɓon m̀ban, à si swum kwɛ̀nnjin kɛ cì shin. Ɓɛ ta ji ji, ɓɛ nwi, shìkì ɓɛ yi kuꞌ swum ndɔꞌ. Ɓɛ ta suꞌ ɓon nɛꞌ nyæ̀mmi.À ɓi wɛ̌ ɗɛb mvu sɛ m̀pùn ta twɔti, sɛ lɔâ lwɛn, son, mvu nwi kan. Ɓɛ ɓɛ tì kuꞌ wɛ̌ ǹjì ŋgæꞌ nyɛ̌ tà ka gwùm sean, kwo fɛꞌ kwan nsan yi gwùm wolì. À ɓi tì wɛ̌ mɛ̀ ŋgæꞌ ɓye ɓɛ muâ, ɓɛ ywiâ ŋ̀gyìnmbɔꞌ.
Ɓɛ ɓɛ tì wɛ̌ mlǎꞌ yɛ ta pònndàꞌ kimmi, ye mwum ndɔꞌ wòli kan kim à yìkì. Mɛ̀ ɓyɛbbi nyan tǎ hwiꞌ wɛ̌ mɛ̀ fluꞌ. Ɓɛ konndì ɓɛ wɛ̌ mɛ̀ nywæꞌ ɓye ta nzanni nùn. M̀vɛ̀nnswæ̀b fɔ̀se ɓon cǐ tòn kɛ njimmi nun nyɛ̌ nlo lɛ fyìiì, cìcì sɛ ɓon yɛ tòn kwe ŋ̀gyìnmbɔꞌ.
Yinɔ̀ꞌ, mwum nɛ ɓɛ yee ǹdìkàꞌ ŋwê, à ɓe ǹdwìti ndwiti Adæ̀m, à lɛle kɛ nywi ɓwum ɓi ton ɓi, à shɛ̀ lɛ: «Cɛênì fɛꞌ, Nyɛli nyɛꞌ tǎ kìn lɛ̀ mɛ̀ cikpuꞌ ɓyon ɓye mwum wòli kan kim à tan.
À yɛ̌ mɛ̀ kæ̀ꞌ linni kɛ nywi ɓwum ɓɛ ŋgyɔ̂ꞌ wan nun hwæn. À yɛ̌ vɛ̀nɛ̀ꞌ yɛnnzi lɛ̀ mɛ̀ ci-ncǐ ɓyɛbbi kɛ ntwiꞌ mɛ̀ lɛꞌ mɓyibbɔa nɛ ɓon ɓe cì, kònndì lɛ̀ ǹzæ̌ꞌ lɛꞌ ɓyibbɔa yɛ ɓon ta lɛli kɛ nywi yon.»
Ɓwum ɓi ton ɓi ta fyonŋgaꞌ kwan hwæn, lɛ̀ ɓɛ ta ɓwùlu wɛ̀si. Ɓɛ ta ywum yɛ ta waꞌ mɛ nlim nyan nun cǐ, ɓɛ ɓɛ tì mɛ̀ ci-ntwuli mwù. Ɓɛ ta ɓwum mbɛ̀ti ɓǎ ɓɛ se ɓon kɛ nywi.
Ndɛb yɛ Jûdɛ̀ ɓe lɛb lɛ̀ ɓwum YesùTi lɛ̀ ɓyin, mɛ̀ ŋwè ɓyɛ̂m, ɓùnŋgeànì ǹzæ̌ꞌ lɛꞌ yɛ mɛ̀ ci-ntwum Nyɛli nyɛꞌ Yesù Kristò shɛkàꞌ ɓyin mbyî.
Ɓɛ ɓe ɓyin shɛ̌ lɛ: «Kɛ mmlɔ̀kàꞌ ŋgyɔ̂ꞌ wan nun, mɛ̀ ci-ŋgɔlaꞌ yɛ kwan, ɓɛ yɛ ywum hwæn cǐ wɛ̌ tà shɛ ɓon yili.»
Ɓwum màzwǔm, ɓon ɓɛ ta ŋ̀kyììlaꞌ kɛ̌ kɛ nyinnìm ɓwum nun, ɓɛ cinni mɛ̀ mɓàkàꞌ nyɛ̌ cɛ̌ ŋgyɔ̂ꞌ wan, son, ɓɛ cinni kan M̀pùn Mvɛ̀nnswæ̀b kɛ nywi.
Ti lɛ̀ ɓyin, mɛ̀ ŋwè ɓyɛ̂m, kpæmmênì mɛꞌ lɛ̀ m̀kpaꞌ ɓwulu kɛ nyinnìm shin nun, ɓǎ ɓyin ɗyi kimmi kɛ nzæ̌ꞌ lɛꞌ yɛ wae cɛ̌ Mvɛ̀nnswæ̀b, ye ɓyin kɛe mwù lɛ̀ yon. Kelênì M̀vɛ̀nnswæ̀b kɛ ŋkimmɔꞌ Mpùn Nsanmi nun.
Ɓyin ton kwan hwæn kɛ nyili yɛ M̀vɛ̀nnswæ̀b tà ɓyin yili nun. Ɓyin ɓonŋgàꞌ kwan sɛ Nyɛli nyɛꞌ Yesù Kristò yɛ̌ ɓwiꞌ kwɛ̀nnzǐ nlim shon lìsea, à kɛ̀nnzì ɓwiꞌ kɛ nzison ɗwùmɗwùm nun.
Kwɛ̀nnzênì ǹlim lɛ̀ ɓwum ɓɛ ta ŋgyi kwùmmi.
Ɓyin swæti ɓwùlu kɛ mpæ̀ꞌ yɛ ɓyin yɛ ɓon pæ̀li kɛ mbyi win nun. Ɓyindɔꞌ ɓi kwe ɓye ɓyin yɛ ɓon nyæ̀mmi, son, konnênì lɛ̀ ɓon. Ywum yɛ ɓon cinni hwæn, kwo fɛꞌ mɛ̀ plè ɓyan ɓye ɓyɛbbi nyan shèâ nlim, kyììlênì læ̀bbi lɛ̀ yon.
Ǹzæ̌ꞌ lɛꞌ ntwuli Mvɛ̀nnswæ̀bƁwiꞌ fɛênì ǹtwu lɛ̀ M̀vɛ̀nnswæ̀b nɛ wòli kim à ɓòn ɓyin, lɛ̀ ɓyin læ̀kì mbyi nyon ɓwu. À yɛ̌ ɓyin kwannzi kɛ swiꞌ shon sanmi, ɓyin ɗyi lɛ̀ ǹdàli kɛ ntwu yon nun.
Ɓwiꞌ fɛènì nun ǹtwu, nun nɛ ɗyi M̀vɛ̀nnswæ̀b nyɛꞌ nun kyishon, à ɓɛ tì Ci-nswæti nyɛꞌ kɛ nyě Nyɛli nyɛꞌ Yesù Kristò. Ǹtwu, ŋ̀kimmɔꞌ, lɛ̀ ǹsaꞌ lwun ɓɛ lɛ̀ nun, ǹdìkàꞌ kɛ nɗunmi, a kiìn ɓɛ̀n jenɛ, a sukuꞌ kɛ̀n li kwan hwæn. <font color=blue>Àmɛ̀n</font>.
<font color=teal>Ɗèwà Mɛ Ndɛ̀mndɛm Ɓye M̀vɛ̀nnswæ̀b Kwàse Lɛ̀ Jân</font>Mwǔ ŋkɔꞌ ɗèwà ton sɛƊèwà ton sɛ ta ywum yɛ Yesù Kristò kwàsâ ɓwum kɛ ndɛmndɛm nun sannzi. M̀vɛ̀nnswæ̀b nɛ fɛe Yesù mbyi nlìsàꞌ ywum màzwùm lɛ̀ mɛ̀ ci-she ɓyon ɓǎ ɓyi ɓi limmì swum sɛ yɛ lànnzì kɛ kwan kwæꞌ nun. Yesù fyie cikpuꞌ nyon ndɔꞌ ɓǎ nyǐ ni kiìn ci-she nyon Jân ywum màzwùm shɛ̌.
Jân ɗyi tì kuꞌ shìtàkwù kɛ nywi ywum yɛ nun yɛnne hwæn, ywum yɛ lɛli kɛ nywi lɛꞌ Mvɛ̀nnswæ̀b, kònndì lɛ̀ lɛŋkæ̀m she Yesù Kristò ɓe lìsàꞌ.
Tǒn lwɛn si lɛ̀ mwum nyɛ̌ tǎ ɗèwà ton sɛ nzanŋgea kɛ ŋkwìn ɓwum nun. Tǒn lwɛn ɓɛ tì kuꞌ lɛ̀ ɓwum ɓye ta mɛ̀ ywiꞌ nònnzi, ɓɛ ywɔꞌ ǹzæ̌ꞌ lɛꞌ yɛ, ye wai kɛ ŋwum Mvɛ̀nnswæ̀b, ɓɛ mwumnzi yon. Ntwiꞌ sɛ kwan mɓɛ̀n ywum màzwùm ti kwukwæ̂ꞌ.
Mɛ̀ hwæsi ye Jân fyie lɛ̀ mɛ̀ ŋkwìn ɓwum Yesù shanmɓì ye kɛ ŋgyɔꞌ Àzî nunMùn Jân, mùn nɛ kɔi ɗèwà ton sɛ lɛ̀ ɓwum ɓye kɛ mɛ ŋkwìn ɓwum Yesù shanmɓì ye kɛ ŋgyɔꞌ Àzî nun:M̀vɛ̀nnswæ̀b ŋgænnì ɓyin, à fɛ ɓyin flɔa. Nun nɛ ɓe mbyî, à ni kwe jenɛ, à yɛ̌ tì ɓɛ̀n kwan ndɔꞌ. Mɛ̀ mpùn shanmɓì ɓye ɗyi kɛ swiꞌ gbaꞌ lwun shon, ɓɛ ŋgænnì kuꞌ ɓyin, ɓɛ fɛ ɓyin flɔa.
Yesù Kristò nɛ ɗyi shìtàkwù she lɛŋkæ̀m, à ŋgænnì tì kuꞌ ɓyin, à fɛ ɓyin flɔa. Nun nɛ sɛti ywi yìmni kɛ nyinnìm ɓwum ywi nun, à ɓɛ tì m̀vɛ̀n nɛ lǎn ɓwùlu mɛ̀ mvɛ̀n kɛ cɛ̌ ŋgyɔ̂ꞌ wan. À tà ɓwiꞌ yili, à nywæ̀sâ ɓwiꞌ kɛ ɓyɛbbi nyɛꞌ nun lɛ̀ mvæb yon.
Li, à fyɔ̀si ɓwiꞌ ŋ̀kwìn ɓwum ɓyon yɛ nun nɛ ɗyi m̀vɛ̀n. Ɓwiꞌ ti wɛ̌ mɛ̀ ci-mfɛ sàtìkæ̀ꞌ kɛ swiꞌ ce nyon M̀vɛ̀nnswæ̀b. Ǹtwu ɓɛ lɛ̀ nun, Yesù Kristò. Ŋ̀kimmɔꞌ yon ɓɛ ɗwùmɗwùm. <font color=blue>Àmɛ̀n</font>.
Cɛênì fɛꞌ, Yesù Kristò tǎ kìn kɛ ɓwɔꞌ nun. Mwum hwæn yɛ̌ nun yɛnni lɛ̀ zɛꞌ shon, kwo fɛꞌ ɓwum ɓye wue nun. Kɛ nyɛn yon nun, mɛ̀ paꞌ ɓwum hwæn yɛ̌ nyæ̀mnàꞌ kɛ ntwiꞌ yon. Lɛ̀ lɛŋkæ̀m, sɛ yɛ kuꞌ lànnzì li. <font color=blue>Àmɛ̀n</font>.
Jân yɛnne Yesù Kristò kɛ ndɛmndɛm nunMùn, Jân, nɛ ɗyi bàka nyin, mùn yɛ̌ ɓyin swum sɛ lannzi mun nywi kɛ Pàtìmɔsì shɛ̌. Ɓwiꞌ lɛ̀ ɓyin, kɛ ɓwiꞌ ɓi ɓæti lɛ̀ Yesù Kristò, ɓwiꞌ ta vɛ̀nɛ̀ꞌ yɛnni m̀banmban, ɓwiꞌ fyimnzi tì son m̀banmban, ɓwiꞌ ti ɓwum kɛ ywɔꞌ Mvɛ̀nnswæ̀b nun m̀banmban. Ti mǔn, ɓɛ ɓænni mǔn, ɓɛ kɛn mùn kɛ̌ kɛ Pàtìmɔsì, kpo ŋgyɔꞌ ndɔꞌ sɛ kɛ nlim ɗuꞌ, ntwiꞌ sɛ mùn ɓi lɛꞌ-Nswæ̀b shɛ̌, kònndì lɛ̀ lɛŋkæ̀m she Yesù kwàsi mun.
M̀pùn Mvɛ̀nnswæ̀b kìên mùn ɓɛ̀nni nywi nywɔꞌ sonndè ndɔꞌ, li, mùn ywɔꞌ ɓe nyè yɛ̂m ŋ̀kwu mwum ndɔꞌ ta lɛli kimmi, yɛ ta hwæbli wɛ̌ ɓæ̀n,
lɛ̀ yɛ ta lɛꞌ lɛ: «Swum sɛ wù tǎ yɛn hwæn, kɔꞌ son kɛ ɗèwà nun. Wù fyi son lɛ̀ mɛ̀ ŋkwìn ɓwum ɓyɛ̂m shanmɓì nyɛ̌ mùn yɛ̌ wù mɛ̀ myin mɛ̀ nsòn nyan tannzi: Èfɛ̂zɛ̀, Sìmîr, Pègæ̂m, Tìàtîr, Sàdê, Fìlàdɛ̀fî, kònndì lɛ̀ Làòdìsê.»
Kwan sɛ mùn ywɔꞌ li, mùn yònnzì mɛꞌ ɓǎ mùn yɛn mwum nɛ tǎ lɛli lɛ̀ mùn. Swum sɛ mùn sɛti yɛn, à si mɛ̀ læ̂m shanmɓì ɓye ɓɛ cie lɛ̀ <font color=blue>gɔ̂l</font>.
Kɛ nyinnìm mɛ læ̂m màzwǔm, mùn yɛn swum ndɔꞌ wɛ̌ mwum. Mwum màzwùm ɓi lɛ̀ sàro læ̀bbi ndɔꞌ kɛ nywi, ŋ̀kæ̀nndan yɛ nun kpæmmi ŋkwùꞌ nun, ɓɛ cie yon lɛ̀ <font color=blue>gɔ̂l</font>.
Ǹnywùn nyon ɓe pwɛbbi lɛ pwibpwib wɛ̌ mbɛm. Mɛꞌ yon ɓe nyæ̀nnì wɛ̌ win.
Mɛ̀ kwù ɓyon ɓe nyɛꞌ wɛ̌ ŋ̀wum yɛ ɓɛ pæli kɛ win. Ŋ̀kwu yon ɓe ywùm wɛ̌ pwɔ̀àpwɔ̀à.
Kɛ fyaꞌ ji yon nun, à kwumnde mɛ̀ nywæꞌ ɓon shanmɓì. Kàfǎꞌ pwu ndɔꞌ ɓe nun kwain kɛ ŋwum, she ɓɛ ɓon mɛ̀ fyàꞌ ɓî. Fli mɛꞌ shon ɓe ɗwùm wɛ̌ nywɔꞌ nɛ tǎ ɗwùm kimmi.
Kɛ nyɛn yɛ mùn yɛn nun li, mùn swìtì nun mɛ kwù wɛ̌ ɗwon. Son, à sati mùn fyǎꞌ ji yon nywi, à shɛ̀ lɛ̀ mùn lɛ: «Ɓa yi kwɛn wù, mùn ni ǹɗunmi ywum hwæn, mùn ɓɛ tì kuꞌ m̀mlɔ̀kàꞌ ywum hwæn.
Mùn ni ǹzison. Ɓe lɛ̀ mùn ywiâ, son jenɛ, mùn yìmnâ ywi ŋ̀gyìnmbɔꞌ. Mùn cinni ŋ̀kimmɔꞌ kɛ nywi ywi lɛ̀ ǹsòn ɓwum ywi.
Kɔꞌ ywum ye wù tǎ yɛn yɛ, wù ɗunmi kɛ nywi ywum yɛ ta lànnzì jenɛ, a kɛn ɓɛ̀n kɛ nywi ywum yɛ ta kìn ɓe nun.
Ti lɛ̀ mɛ̀ nywæꞌ shanmɓì ye kɛ fyaꞌ ji yɛ̂m nun yɛ, lɛ̀ mɛ̀ læ̂m shanmɓì ɓye ɓɛ fɔꞌ lɛ̀ <font color=blue>gɔ̂l</font> ɓɛ, mùn yɛ̌ wù ǹdùꞌ shan kwàsi. Mɛ̀ nywæꞌ shanmɓì ɓi mɛ̀ cikpuꞌ Mvɛ̀nnswæ̀b ɓye ta mɛ̀ ŋkwìn ɓwum shanmɓì nyɛ̀m ɓǒn. Mɛ̀ læ̂m shanmɓì ɓi mɛ̀ ŋkwìn ɓwum shanmɓì nyɛ̀m.»
Ɗèwà sɛ Yesù fyie lɛ̀ ŋ̀kwìn ɓwum ɓyon ye kɛ Èfɛ̂zɛ̀Mwum màzwùm kònndì mùn shɛ̌ ɓe lɛ: «Kɔꞌ lɛ̀ cikpuꞌ Mvɛ̀nnswæ̀b nyɛ̌ tǎ ŋ̀kwìn ɓwum ye kɛ Èfɛ̂zɛ̀ ɓyɛ̂m ɓǒn, wù shɛ̀ nun lɛ: Ywɔꞌ fɛꞌ swum sɛ kwan kɛ ŋwum mwum nɛ kwumndi mɛ̀ nywæꞌ shanmɓì kɛ fyaꞌ ji, nun nɛ tà ti kɛ̀n kɛ nyinnìm mɛ læ̂m shanmɓì ɓye ɓɛ fɔꞌ lɛ̀ <font color=blue>gɔ̂l</font>.
Mùn lìmmi she sɛ ɓyin ta cì. Mùn lìmmì tì hwum sɛ ɓyin ta hwum kɛ ntwiꞌ yɛ̂m, lɛ̀ m̀fyimni yɛ ɓyin ta mɛ̀ lɛꞌ fyimni. Mùn lìmmi lɛ ɓyin yili kan lɛ ɓwum nyenea ton kɛ ŋkwìn yin nun. Ɓyin kɛnnzâ ɓwum ɓye ta ɓon nɛꞌ lon lɛ mɛ̀ ci-ntwum ɓyɛ̂m, shìkì ɓon ɓɛ ɓɛ kuꞌ, ɓyin kɛn yɛn lɛ mɛ̀ ci-mɛ mɓwɛ̀ꞌ ɓɛ.
Ɓyin ɓænnâ ǹlim, ɓyin yɛn vɛ̀nɛ̀ꞌ kɛ ntwiꞌ yɛ̂m, kwo fɛꞌ li, ɓyin ɓwæti kan mwù.
Son, swum fɔꞌ ndɔꞌ si kwe she mùn tǎ ɓyɛbbi ywo kɛ nywi yin. Swum màzwùm si lɛ ɓyin tà ka tî mùn yili wɛ̌ tà shɛ ɓyin ɓe mùn yili mbyî.
Ɓàkeànì fɛꞌ kwan sɛ ɓyin ɓe mùn yili ǹzwɔnzwɔ̀ꞌ kɛ nɗunmi. Son jenɛ, ɓyin wonnzâ ǹyili màzwùm. Kwɛbsênì paꞌ tòn shin, ɓyin ci wɛ̌ tà shɛ ɓyin ɗunme mbyî. Ɓyin shi paꞌ tòn shin kwɛbsi, mùn yɛ̌ ɓɛ̀n kɛ cì shin, mùn sheli ɓyin læ̂m fyaꞌ.
Son, kɛ fyaꞌ ndɔꞌ nun, ɓyin ta tî kuꞌ lwɛn ndɔꞌ cǐ. Lwɛn màzwùm ni lɛ ɓyin ta ywum yɛ ɓwum Nìkòlâ ta cì ɓyìnnɔa, wɛ̌ tà shɛ mùn kuꞌ, mùn tà yon ɓyìnnɔa.
«Mwum nɛ cinni mɛ̀ ywiꞌ nywɔꞌ lɛꞌ, à nonnzì ɓon lwɛn, à ywɔꞌ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m. Mwum nyɛ̌ yɛ̌ wì ŋgyɔ̂ꞌ wan lèan, mùn yɛ̌ nun mbyi wǒ lɛ̀ nun ɗun kɛ ndɛm Mvɛ̀nnswæ̀b nun, à ji gwùm ŋgæꞌ she ta ǹzison fɛ.»
Ɗèwà sɛ Yesù fyie lɛ̀ ŋ̀kwìn ɓwum ɓyon ye kɛ SìmîrMwum màzwùm shɛ̀ tì mùn ɓe lɛ: «Kɔꞌ lɛ̀ cikpuꞌ Mvɛ̀nnswæ̀b nyɛ̌ tǎ ŋ̀kwìn ɓwum ɓyɛ̂m ye kɛ Sìmîr ɓǒn, wù shɛ̀ nun lɛ: Ywɔꞌ fɛꞌ swum sɛ kwan kɛ ŋwum mwum nɛ ɗyi ǹɗunmi ywum hwæn, à ɓɛ tì kuꞌ m̀mlɔ̀kàꞌ ywum hwæn, mwum nɛ ywie, à kònndì ywi yìmni.
Mùn lìmmi mɛ̀ vɛ̀nɛ̀ꞌ nɛ ɓyin ta yɛn, mùn lìmmì nzæmnzæm nɛ tà ɓyin ɓænni. Son, lɛ̀ lɛŋkæ̀m, ɓyin cinni ǹjònndì nyɛ̌ ŋ̀kæ̀mŋkæm. Mùn lìmmi tì kuꞌ mɛ̀ lɛꞌ mɓyibbɔa nɛ ɓɛ ta ɓyin ghe kɛ nywi. Ɓwum màzwùm ɓɛ ta ɓon nɛꞌ lon lɛ mɛ̀ Yudà, son, mɛ̀ Yudà ɓɛ ɓan. Ŋ̀kwìn ɓwum Satæ̀n yɛ.
Ɓa yi kwɛn ɓyin lɛ̀ vɛ̀nɛ̀ꞌ sɛ ɓyin yɛ yɛn jenɛ. Cɛênì fɛꞌ, Satæ̀n yɛ̌ ɓwum ɓyin ndɔꞌ kɛ̌ kɛ nye njè ɓǎ nun ɓwɛb ɓyin. Ɓyin yɛ vɛ̀nɛ̀ꞌ yɛnni a kɛn wòlì ŋ̀gyǐn wûm. Fyimnzênì mɛ̀ vɛ̀nɛ̀ꞌ ni, kwo fɛꞌ she ɓɛ yɛ ɓyin wu. Mùn yɛ̌ ɓyin ɗàsì fɛ lɛ̀ ǹzison ɗwùmɗwùm.
«Mwum nɛ cinni mɛ̀ ywiꞌ nywɔꞌ lɛꞌ, à nonnzì ɓon lwɛn, à ywɔꞌ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m. Mwum nyɛ̌ yɛ̌ wì ŋgyɔ̂ꞌ wan lèan, à ɓà tî ywi nyɛ̌ mɛ̀ mɓì ywi.»
Ɗèwà sɛ Yesù fyie lɛ̀ ŋ̀kwìn ɓwum ɓyon ye kɛ Pègæ̂mMwum màzwùm kònndì tì shɛ̀ lɛ: «Kɔꞌ lɛ̀ cikpuꞌ Mvɛ̀nnswæ̀b nyɛ̌ tǎ ŋ̀kwìn ɓwum ɓyɛ̂m ye kɛ Pègæ̂m ɓǒn, wù shɛ̀ nun lɛ: Ywɔꞌ fɛꞌ swum sɛ mwum nɛ cinni kàfǎꞌ pwu she ɓɛ ɓon mɛ̀ fyàꞌ ɓî tà wu shɛ̌.
Mùn lìmmi lɛ cɛ̌ ɓyin ton si, Satæ̀n cinni ywɔꞌ shon kwe. Son, ɓyin ɓi ɓæti lɛ̀ mùn, ɓyin yònnzi kan ǹyè lɛ̀ mbyi nyɛ̀m, kwo fɛꞌ kwan sɛ ɓɛ wue Àntìpâ kɛ nyinnìm shin nun, nun nɛ ɗyi ci-nɗyi shìtàkwǔ ŋkæ̀mŋkæm nyɛ̀m. Ɓɛ wue nun kɛ nsòn yin, cìcì sɛ Satæ̀n tǎ tòn kwe.
Son, swum fɔꞌ ndɔꞌ si kwe she mùn tǎ ɓyɛbbi ywo kɛ nywi yin. Swum màzwùm si lɛ ɓwum ɓyin ndɔꞌ ta ywum ye Bàlæ̂m ɓe lìsàꞌ cǐ. Bàlæ̂m ɓe Bàlæ̂k mbyi lìsea lɛ̀ nun pyisì ɓwum Izràɛ̂l kɛ ɓyɛbbi nun, ɓǎ ɓon ji nwɔ̀ꞌ yɛ ɓɛ fɛe lɛ̀ mɛ̀ swæ̀b, ɓon ci tì kuꞌ ǹzæ̀mmì.
Kɛ nyinnìm shin nun, ɓyin cinni tî ɓwum ndɔꞌ ɓye ta ywum yɛ ɓwum Nìkòlâ ta lìsàꞌ ɗwon.
Kwɛbsênì paꞌ tòn shin. Ɓyin shi paꞌ tòn shin kwɛbsi, mùn yɛ̌ ɓɛ̀n kɛ cì shin kɛ kwan kwæꞌ nun, mùn ɗwì wì lɛ̀ ɓwum màzwùm, mùn kwùlɔ̀ꞌ ɓon lɛ̀ kàfàꞌ she ta mun kwean ŋwum sɛ.
«Mwum nɛ cinni mɛ̀ ywiꞌ nywɔꞌ lɛꞌ, à nonnzì ɓon lwɛn, à ywɔꞌ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m. Mwum nyɛ̌ yɛ̌ wì ŋgyɔ̂ꞌ wan lèan, mùn yɛ̌ nun ji ndɔꞌ fɛ, nyɛ̌ ɓwum ji kifɛꞌ. Mùn yɛ̌ tì kuꞌ nun mwɛn kpati ŋgwɔ̀ꞌ mpwɛbbi pwibpwib fɛ, nyɛ̌ ɓɛ kɔꞌ jin nywæb ndɔꞌ zwɛm. Mwum ndɔꞌ lìmmi kan jin si, a shi ɓɛ mwum nɛ tà kuꞌ nun yě.»
Mùn lìmmi she sɛ ɓyin ta cì. Mùn lìmmì ǹyili yɛ ɓyin ta ɓwùlu yili, lɛ̀ m̀kpaꞌ yɛ ɓyin ta ɓwùlu kpea. Ɓyin tà ka ǹyè yònnzi lɛ̀ mbyi nyɛ̀m, ɓyin ta ǹlim ɓænni kwan hwæn. Mùn lìmmi tì kuꞌ lɛ she sɛ ɓyin ta cì jenɛ, sɛ leân she ɓyin ɓe cì kɛ nɗunmi.
Son, swum fɔꞌ ndɔꞌ si kwe she mùn tǎ ɓyɛbbi ywo kɛ nywi yin. Swum màzwùm si lɛ m̀lib nɛ ɓɛ ta lon lɛ Jèzàbɛ̂l, nyɛ̌ tǎ nun nɛꞌ twɛli wɛ̌ ci-nlɛli kɛ ŋwum Mvɛ̀nnswæ̀b nun, ɓyin ta nun ŋànnzi kɛ nyinnìm shin nun. À tǎ mɛ̀ ci-she ɓyɛ̂m mbyi ɓwuli kɛ nlìsàꞌ yɛ nun tǎ ɓon ǹzæ̀mmì lìsea. À lìsàꞌ tì ɓon njikaꞌ mɛ nwɔ̀ꞌ nɛ ɓɛ fɛ lɛ̀ mɛ̀ swæ̀b.
Mùn ɗonnzâ nun pon ɓǎ nun kwɛbsi paꞌ tòn shon, son, ǎ yili kan nun ɗonnzi ǹzæ̀mmì yon.
Li nɛ ci, mùn yɛ̌ nun ŋ̀gwɛ̀nŋgwɛ̀n ndɔꞌ fɛ nywi, à yɛn vɛ̀nɛ̀ꞌ ǹzwɔnzwɔ̀ꞌ. Mɛ̀ hwæ̌n ɓyon hwæn, mùn yɛ̌ ɓon vɛ̀nɛ̌ꞌ twun ndɔꞌ yɛnnzi, ɓon shi kwǔ kɛ̀n shan kwɛbsi, ɓɛ ɗonnzi mɛ̀ she mɓyibbɔa nyan.
Mùn yɛ̌ tì kuꞌ ɓwɛn mlib ni wu, li, mɛ̀ ŋkwìn ɓwum ɓyɛ̂m hwæn yɛ̌ lìmmì lɛ mùn nɛ ta mɛ̀ nlim ɓwum cæsi, mùn lìmmì tì kuꞌ mɛ̀ mɓàkàꞌ nyan. Li, mɛ̀ kìkæ̀n nɛ ɓyin ta cì hwæn, mùn yɛ̌ ɓyin nun fyɔ̀si.
«Son, ɓyin ɓɛ nzwon kɛ Tìàtîr, ɓyin ɗwon kan ǹlìsàꞌ ywum ɓyibbɔa mlib ni, shìkì ɓyin limmì kuꞌ swum sɛ ɓwum ta lon lɛ Ywum Satæ̀n ye gwùmni, mùn shɛ̌ lɛ̀ ɓyin lɛ, mǔn cinni kan ndɛb ndɔꞌ yɛ mùn yɛ̌ ɓyin lɛbbi.
Sukuꞌ ɗin lɛ ɓyin ɓæn ywum yɛ ɓyin yuseâ yi lwɛn han a kiìn wòlì kwan sɛ mùn yɛ̌ fyònnì.
Mwum nɛ yɛ̌ wì ŋgyɔ̂ꞌ wan lèan, à cì she shɛ̂m a kɛn ɓɛ̀n kɛ mmlɔ̀kàꞌ ŋgyìn nun, mùn yɛ̌ nun ŋ̀kimmɔꞌ fɛ ɓǎ nun ywɔꞌ mɛ̀ paꞌ ɓwum hwæn kɛ cɛ̌ ŋgyɔ̂ꞌ wan.
Ŋ̀kimmɔꞌ yɛ mùn yɛ̌ nun fɛ yi, Ce nyɛ̀m nɛ sɛte mun yon fɛ. À yɛ̌ lwun sea lɛ̀ ǹjìnndì nun, à yɛ̌ ɓwum ɓyibbɔa nywɔ̀tea wɛ̌ tà shɛ ɓɛ ta yì kwùkwɔ̌ꞌ kòn nywɔ̀tea.
Mùn yɛ̌ tì kuꞌ nun nywæꞌ nɛ tǎ ɗwùm moan shikpon fɛ.
«Mwum nɛ cinni mɛ̀ ywiꞌ nywɔꞌ lɛꞌ, à nonnzì ɓon lwɛn, à ywɔꞌ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m.»
Ɗèwà sɛ Yesù fyie lɛ̀ ŋ̀kwìn ɓwum ɓyon ye kɛ SàdêMwum màzwùm kònndì tì mùn shɛ̀ ɓe lɛ: «Kɔꞌ lɛ̀ cikpuꞌ Mvɛ̀nnswæ̀b nyɛ̌ tǎ ŋ̀kwìn ɓwum ɓyɛ̂m ye kɛ Sàdê ɓǒn, wù shɛ̀ nun lɛ: Ywɔꞌ fɛꞌ swum sɛ kwan ŋwum mwum nɛ cinni mɛ̀ mpǔn Mvɛ̀nnswæ̀b shanmɓì, lɛ̀ mɛ̀ nywæꞌ shanmɓì kɛ fyaꞌ. Mùn lìmmi she sɛ ɓyin ta cì. Ɓwum ta fɔ̀kàꞌ lɛ ɓyin ɓi lɛ̀ ǹzison, kànmbɛꞌ, ɓyin ɓi yì ɗwon.
Weànì zwô, ɓyin kimnzi nywi, ɓyin læ̀kì ywi ŋ̀gyìnmbɔꞌ. Ntwiꞌ sɛ mùn yɛnnâ paꞌ tòn shin, a ɓa zuꞌ kɛ mɛꞌ Mvɛ̀nnswæ̀b.
Ɓàkeànì lɛ ywum yɛ ɓɛ lisae ɓyin mbyî, ɓyin ci yon. Ɓyin kwɛbsi paꞌ tòn shin. Ɓyin shi yìmnì ɗye nun, mùn yɛ̌ ɓyin sɛmnzi wɛ̌ ci-nywiꞌ, shìkì ɓyin limmì kwan sɛ mùn ɓɛ̌n.
Son, ɓyindɔꞌ lɛ̀ ɓwum ɓi kwe Sàdê, ɓɛ ŋgasi kan mɛ̀ plè ɓyan. Ti lɛ̀ ɓon, ɓwiꞌ yɛ kɛ̀n ɓwiꞌ lɛ̀ ɓon m̀banmban lɛ̀ mɛ̀ plě pwibbɔa nywi. Ntwiꞌ sɛ kwǔ kɛ̀n shan si lwɛn wɛ̌ tà shɛ mùn yili.
Mwum nɛ yɛ̌ wì ŋgyɔ̂ꞌ wan lèan, ɓɛ yɛ nun plè pwɛbbi pwibpwib swǐ kɛ nywi. Mùn ɓǎ jin shon zùsi kɛ ɗèwǎ she ɓɛ kɔâ mɛ̀ myin ɓwum ɓɛ cinni ǹzison ɗwùmɗwùm. Mùn yɛ̌ shɛ̀ kɛ swiꞌ Ce nyɛ̀m, kònndì kɛ swiꞌ mɛ cikpuꞌ ɓyon lɛ mwum nɛ ti ǹyɛ̀m.
«Mwum nɛ cinni mɛ̀ ywiꞌ nywɔꞌ lɛꞌ, à nonnzì ɓon lwɛn, à ywɔꞌ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m.»
Ɗèwà sɛ Yesù fyie lɛ̀ ŋ̀kwìn ɓwum ɓyon ye kɛ Fìlàdɛ̀fîMwum màzwùm kònndì mùn shɛ̌ lɛ: «Kɔꞌ lɛ̀ cikpuꞌ Mvɛ̀nnswæ̀b nyɛ̌ tǎ ŋ̀kwìn ɓwum ɓyɛ̂m ye kɛ Fìlàdɛ̀fî ɓǒn, wù shɛ̀ nun lɛ: Ywɔꞌ fɛꞌ swum sɛ kwan kɛ ŋwum mwum nɛ ɗyi ǹsanmi, à ɓɛ tì ci-lɛŋkæ̀m. Nun nɛ cinni kyî mvɛ̀n Dàvîd kɛ fyaꞌ, nun nɛ tǎ ŋwum ɓònmbyi wǒ shìkì mwum ndɔꞌ cinni ŋ̀kimmɔꞌ nɗwɔꞌ ɓe. À ɗwɔꞌ tì ŋwum ɓònmbyi shìkì mwum ndɔꞌ cinni ŋ̀kimmɔꞌ ŋwò ɓe.
Mùn lìmmi she sɛ ɓyin ta cì. Mùn lìmmi ti kuꞌ lɛ ɓyin ɓi swublea. Kwo fɛꞌ li, ɓyin ywɔlâ ŋwum yɛ̂m, ɓyin ɓyìnnɔꞌ kan mun kɛ ŋkwìn ɓwum nun. Mùn wòâ ŋwum mbyi ndɔꞌ kɛ swiꞌ shin, mwum ndɔꞌ wòli kan kim à ɗwɔꞌ yon.
Cɛênì fɛꞌ swum sɛ mùn yɛ̌ cì lɛ̀ ŋ̀kwìn ɓwum Satæ̀n, ɓon ɓɛ ta ɓon nɛꞌ lon lɛ mɛ̀ Yudà, son, mɛ̀ mɓwɛ̀ꞌ ɓɛ, ɓɛ ɓa mɛ̀ Yudà. Mùn yɛ̌ ɓon dòlɛ̀ꞌ cǐ, ɓɛ kiìn swummi kɛ swiꞌ shin. Ɓɛ yɛ lìmmì lɛ̀ ɓon nɛꞌ lɛ mùn yili ɓyin.
Kɛ ɓyin ywɔe ǹzæ̌ꞌ lɛꞌ yɛ mùn ɓe ɓyin shɛ̌ lɛ fyimnzênì mɛ̀ vɛ̀nɛ̀ꞌ, mùn kuꞌ, mùn yɛ̌ konni lɛ̀ ɓyin. Vɛ̀nɛ̀ꞌ ndɔꞌ yɛ ɓɛ̀n kɛ nywi kwo wɛn nɛ hwæn nɛ cɛ̌ ŋgyɔ̂ꞌ wan zwɛm ɓǎ a kiìn nun ɓwɛbbi. Son, mùn yɛ̌ cì, vɛ̀nɛ̌ꞌ màzwùm ɓà ɓyin ɓɛ̀nni kɛ nywi.
Kwan nzwonmɛ kwæꞌ, mùn yɛ̌ ɓɛ̀n. Ɗyiênì kimmi kɛ ywum yɛ ɓyin yuseâ nun, lɛ̀ mwum ndɔꞌ læ̀kì ɗàsì nyin yě.
Mwum nɛ yɛ̌ wì ŋgyɔ̂ꞌ wan lèan, mùn yɛ̌ nun ɗyili wɛ̌ kwù nye kɛ nye Mvɛ̀nnswæ̀b nyɛ̀m nun. Swum ndɔꞌ she yɛ tì nun kwannzi ɓe ɓa tî ɓɛ. Mùn yɛ̌ jin Mvɛ̀nnswæ̀b nyɛ̀m kɔa kɛ nywi nyon, mùn kɔꞌ tì kuꞌ jin nsǒn Mvɛ̀nnswæ̀b nyɛ̀m kɛ nywi nyon. Jin nsǒn màzwùm si lɛ Yèrusàlɛ̀m she nywæb. M̀vɛ̀nnswæ̀b yɛ̌ son kyìli ŋ̀waì yɛ kɛ ɗɛb. Mùn yɛ̌ tì kuꞌ jin nywæb ndɔꞌ she mùn kɛ nywi kɔa kɛ nywi yon.
«Mwum nɛ cinni mɛ̀ ywiꞌ nywɔꞌ lɛꞌ, à nonnzì ɓon lwɛn, à ywɔꞌ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m.»
Ɗèwà sɛ Yesù fyie lɛ̀ ŋ̀kwìn ɓwum ɓyon ye kɛ LàòdìsêMwum màzwùm kònndì shɛ̀ lɛ: «Kɔꞌ lɛ̀ cikpuꞌ Mvɛ̀nnswæ̀b nyɛ̌ tǎ ŋ̀kwìn ɓwum ye kɛ Làòdìsê ɓǒn, wù shɛ̀ nun lɛ: Ywɔꞌ fɛꞌ swum sɛ kwan ŋwum mwum nɛ ɓɛ ta lon lɛ <font color=blue>Àmɛ̀n</font>. Nun nɛ ɗyi shìtàkwǔ ŋkæ̀mŋkæm Mvɛ̀nnswæ̀b, nun nɛ mɛ̀ mɓwɛ̌ꞌ tà ka kwan ŋwum. Nun nɛ ɗyi mwù ywum fǒ Mvɛ̀nnswæ̀b hwæn.
Mùn lìmmi she sɛ ɓyin ta cì. Mùn lìmmi lɛ ɓyin ɓa wɛ̌ mlǎꞌ twɛ̀nndi, shìkì ɓyin ɓɛ kuꞌ wɛ̌ ye flɔa. Kɛ nyinnìm ywum ɓî yi nun, mùn yili lɛ ɓyin ɓɛ swum fɔꞌ.
Son, kɛ ɓyin ɓi mùn ŋwum wɛ̌ mlǎꞌ yeli, mùn yɛ̌ ɓyin gbui ɓe.
Ɓyin ta shɛ̀ lɛ ɓyin ɓi mɛ̀ ci-njônndì, ɓyin cinni ywum mèan, swum ndɔꞌ tà ka ɓyin shi. Son, ɓyin lìmmi kan m̀bɔ̀kì nɛ ɓyin ɓi mɛ̀ ci-nzæmnzæm, ɓyin ɓi mɛ̀ nshi, ɓyin ɓɛ tì mɛ̀ nywi pwìnpwìn, ɓwùbè kònndɔ̀ꞌ tì zwɛm.
Mùn tà ɓyin ndɛb lɛbbi lɛ: kìênnì ɓyin hwin <font color=blue>gɔ̂l</font> kɛ fyaꞌ yɛ̂m, nyɛ̌ ɓɛ sannzâ lɛ̀ win, ɓǎ ɓyin ɓɛ mɛ̀ ci-njônndì. Ɓyin kiìn mɛ̀ plě pwibbɔa hwìnni tì kuꞌ, li, kwɛ̀nnjin kɛ̌n ciꞌ pwìn ɓà tî ɓyin cǐ. Ɓyin kiìn tì kuꞌ mvili mɛꞌ hwìnni ɓǎ ɓyin ɗunmi tì yɛnni ɓe.
Ywɔênì fɛꞌ, mùn tǎ ɗyi kɛ ŋwum ɓònmbyi lɛ̀ mùn ci akyìlàꞌ. Ɓɛshɛ mwum ndɔꞌ ywɔꞌ ŋ̀kwu yɛ̂m, à wò mùn nye, mùn yɛ̌ ɗun kɛ nye nyon, ɓwiꞌ ji ji ɓwiꞌ lɛ̀ nun m̀banmban.
Mwum nɛ yɛ̌ wì ŋgyɔ̂ꞌ wan lèan, mùn yɛ̌ nun kwɛmnzi kɛ ke shɛ̂m, à kìn tòn kɛ gbaꞌ lwun shɛ̂m zwɛm lɛ̀ mùn m̀ban, wɛ̌ tà shɛ mùn kuꞌ, mùn lèân ŋgyɔ̂ꞌ wan, mùn kɛ̀n tòn kɛ gbaꞌ lwun fɔꞌ nun ɓwiꞌ lɛ̀ Ce nyɛ̀m.
«Mwum nɛ cinni mɛ̀ ywiꞌ nywɔꞌ lɛꞌ, à nonnzì ɓon lwɛn, à ywɔꞌ swum sɛ M̀pùn Nsanmi tǎ lɛli lɛ̀ mɛ̀ ŋkwìn ɓwum ɓyɛ̂m.»
Ǹtwuli yɛ ɓɛ ta M̀vɛ̀nnswæ̀b twuli kɛ ɗɛbKɛ nyě yi, mùn lɛ̀mnze tì ǹdɛ̀mndɛm ndɔꞌ lɛ ŋwum nye ndɔꞌ ɓe lwon kɛ ɗɛb. Ŋ̀kwu mwum yɛ mùn ywɔe mbyî, ye ɓe hwæbli wɛ̌ ɓæ̀n, yɛ shɛ mùn lɛ: «Nèaìn fɛ, mùn yɛ̌ wù ywum yɛ yɛ lànnzì kɛ kwan kwæꞌ nun lìsea.»
Kɛ fyaꞌ zwɛm ǹnywɛ̀n, M̀pùn Mvɛ̀nnswæ̀b kìn mùn ɓɛ̀nni nywi. Li, mùn yɛn gbaꞌ lwun Mvɛ̀nnswæ̀b kwe nlim ɗɛb. Kɛ gbaꞌ màzwùm zwɛm, mwum ndɔꞌ ɓe kwe njiꞌ ǹtònmi.
Fli mɛꞌ shon ɓe ɗwùm nùn, lɛ̀ a ta ɓwum mɛꞌ shɛ kɛ mwu wɛ̌ mɛ̀ ŋgwɔ̀ꞌ lwukea ndɔꞌ ɓye ɓɛ ɓe lon lɛ jæsìpɛ̀ ɓon lɛ̀ sàdwân. Ǹsɛ̀ꞌ ndɔꞌ kanndi gbaꞌ lwun màzwùm, yɛ ɓe tì kuꞌ ɓwum mɛꞌ shɛ kɛ mwu wɛ̌ ŋ̀gwɔ̀ꞌ nlwɛn ndɔꞌ nɛ ɓɛ ɓe lon lɛ ɛ̀mɛ̀rôdɛ̀.
Kɛ mbɛti gbaꞌ lwun, yì gbaꞌ yindɔꞌ ɓe tì kwe mwùm ɓî ɓlàn nyî, ye kanndi gbaꞌ lwun si. Ɓwumŋkæ̀m mwum ɓî ɓlàn nyî ɓe zwɛm tònŋgea lɛ̀ mɛ̀ plě pwibbɔa kɛ nywi. Ɓɛ ɓe tì kuꞌ lɛ̀ mɛ̀ tæ̌m lwun kɛ mwu. Ɓɛ cie mɛ̀ tæ̌m màzwùm lɛ̀ <font color=blue>gɔ̂l</font>.
M̀bæ̀n ɓe ŋwæ̀tì ŋ̀waì yɛ kwe gbaꞌ lwun zwɛm, lɛ̀ à tǎ hwæbli. Mɛ̀ kaki shanmɓì ɓe kwe swiꞌ gbaꞌ lwun nyæ̀nni. Mɛ̀ kaki màzwùm ɓe mɛ̀ mpùn Mvɛ̀nnswæ̀b shanmɓì.
Swum ndɔꞌ ɓe kɛ swiꞌ gbaꞌ lwun wɛ̌ ɗuꞌ ndwun, sɛ ɓe ɗwùmnàꞌ wɛ̌ dæ̀nŋglæ̀ꞌ. Sɛ ɓe pwɛbbi lɛ pwibpwib.Ywum ndɔꞌ ɓe kwe nyî yɛ kanndi gbaꞌ lwun kɛ ŋgyɔꞌ. Ywum màzwùm ɓe ǹzison, yɛ cinni mɛꞌ cìcì hwæn, kɛ swiswiꞌ lɛ̀ kɛ nyè.
Swum she zwimbyiꞌ gwili gbɛ̂m. She mɛ mɓì gwili mwɛn nàꞌ. She mɛ nlè cinni fli mɛꞌ wɛ̌ she mwum. She mɛ nnyì gwili m̀byìꞌ nyɛ̌ tǎ ɗi.
Ywum màzwǔm, kwo wɛn cinni mɛ̀ kwɛb fyuru-fyuru. Ɓɛ cinni mɛꞌ cìcì hwæn, kɛ nlimnlim lɛ̀ kɛ pisean. Kpòn lɛ̀ nywɔꞌ, ɓɛ ta suꞌ tòn lɛ̀ ǹshib. Ɓɛ ɓe shib lɛ: «Sanmi, sanmi, sanmi, wù ni Nyɛli nyɛꞌ M̀vɛ̀nnswæ̀b nɛ cinni ŋ̀kimmɔꞌ hwæn. Wù nɛ ɓe mbyî, wù nɛ tì jenɛ, wù nɛ yɛ ɓɛ̀n kwan ndɔꞌ.»
Li, ywum yɛ cinni ǹzison yi ta ǹshib shibbi lɛ̀ M̀vɛ̀nnswæ̀b. Ɓɛ sakàꞌ nun, nun nɛ ɗyi kɛ gbaꞌ lwun zwɛm ǹtònmi, ɓɛ twuli nun nɛ cinni ǹzison kwan hwæn, ɓɛ konndì tì nun osɔ̀kɔ̀ꞌ yili.
Yì kwan hwæn yɛ ɓon ɓe cì li, kì-mwum ɓî ɓlàn nyî ɓwumŋkæ̀m ɓi kiìn swummi kɛ swiꞌ Mvɛ̀nnswæ̀b, ɓɛ twuli nun, nun nɛ cinni ǹzison kwan hwæn. Ɓɛ zwɛꞌ mɛ̀ tæ̀m ɓyan ɓi, ɓɛ sati ɓon kɛ mɛ kwù ɓyon, lɛ̀ ɓɛ ta lɛꞌ lɛ:
«Ce ndwun M̀vɛ̀nnswæ̀b, wù nɛ ɗyi Nyɛli nyɛꞌ.À si lwɛn lɛ ɓwum fɛ wù ǹtwu, ɓɛ mwumnzi wù, ɓɛ kwulaꞌ ŋ̀kimmɔꞌ ywû,ntwiꞌ sɛ wù nɛ fɔꞌ ywum hwæn.Ǹyili ywû yɛ ci, ywum hwæn ɓɛ kwe.»
Ɗèwà sɛ Mwɛn Nzwumŋgan Mvɛ̀nnswæ̀b ɓænne kɛ fyaꞌMùn yɛnne ɗèwà ndɔꞌ kɛ fyaꞌ mwum nɛ ɓe kɛ gbaꞌ lwun zwɛm ǹtònmi. À ɓænni son kɛ fyaꞌ ji. Kɛ ɗèwǎ màzwùm nun, ɓɛ kɔe son mɛ̀ fyàꞌ ɓî hwæn. Ɓɛ lilɔ̀ꞌ son lɛ̀ mɛ̀ mbuꞌ kyì cìcì shanmɓì.
Mùn yɛn tì cikpuꞌ Mvɛ̀nnswæ̀b ndɔꞌ, à ɗunmi lɛli lɛ̀ ŋ̀kwu kimmi, lɛ̀ à tǎ cibbi lɛ: «Yà mwum nɛ cinni ŋ̀kimmɔꞌ ŋkɛtaꞌ mɛ mbuꞌ kyì ɓɛ, à wèlì ɗèwà sɛ?»
Son, mwum ndɔꞌ ɓe kǎn, kwo fɛꞌ kɛ ɗɛb, kwo fɛꞌ kɛ cɛ̌ ŋgyɔ̂ꞌ wan, kwo fɛꞌ kɛ nsòn ɓwum ywi, nyɛ̌ wòli kim à wèlì ɗèwà si, à cɛ kɛ nlim.
Mùn mgbìnnɔ̀ꞌ lɛ̀ ŋ̀kwe, ntwiꞌ sɛ mwum nɛ wòli kim, à wèlì ɗèwà si, à cɛ kɛ nlim ɓe kǎn.
Son, mwumŋkæ̀m ndɔꞌ shɛ̀ lɛ̀ mùn lɛ: «Ɓa wù kwe, cɛ fɛꞌ, gbɛ̂m nɛ kwan kɛ ɗwon Judà nun, à ni kɛ mvu ɓwum mvɛ̀n Dàvîd nun, à lèân mɛ̀ ci-ɓyìnnzì ɓyon kɛ wì nun, à wòli kim à kɛtaꞌ mɛ̀ mbuꞌ kyì shanmɓì ɓi, à wèlì ɗèwǎ màzwùm.»
Kɛ nyě yi, mùn yɛn tì mwɛn nzwumŋgan kɛ swiꞌ gbaꞌ lwun ǹɗyi. À ɓi kɛ nyinnìm ɓwumŋkæ̀m mwum ɓî ɓlàn nyî ɓi, lɛ̀ ywum nyî ye cinni ǹzison yi. À ɓe wɛ̌ ɓɛ wuâ nun nùn. À cinne mɛ̀ nzwu kɛ mwu shanmɓì, à cinne tì mɛ̀ mɛꞌ kɛ mwu ǹshanmɓì. Mɛ̀ mɛꞌ màzwùm nɛ ɗyi mɛ̀ mpùn Mvɛ̀nnswæ̀b shanmɓì nɛ nun tǎ fyi kɛ ŋgyɔ̂ꞌ wan nun hwæn.
Mwɛn nzwumŋgan ni sɛnndɔ̂ꞌ, à yè ɗèwà sɛ ɓe kɛ fyaꞌ ji mwum nɛ ǹtònmi ni.
Kwan sɛ nun yèe ɗèwà si, ywum ye cinni ǹzison nyî yi kiìn swummi kɛ swiꞌ shon lɛ̀ ɓwumŋkæ̀m mwum ɓî ɓlàn nyî ɓi hwæn. Wɛn nɛ hwæn cinni mbɛꞌ kɛ fyaꞌ, à cinni tì kwɛ̂b nɛ ɓɛ ci lɛ̀ <font color=blue>gɔ̂l</font>. Mɛ̀ kwɛ̂b màzwùm ɓe lwinnɔa lɛ̀ mɛ̀ wɔ̀ꞌ mɛ nwùm ye lwɛn. Yɛ lisaꞌ mɛ̀ ŋkeli ɓwum Yesù.
Ɓɛ ɗunmi ǹshib nywæb ndɔꞌ shibbi lɛ:«Wù cinni ŋ̀kimmɔꞌ nsheli ɗèwà, wù kɛtaꞌ mɛ̀ mbuꞌ kyì,Ntwiꞌ sɛ ɓɛ wue wù, li, kɛ nyě ywi nywù, wù libbeâ ɓwum mèan lɛ̀ mvæb ywû.Kwo fɛꞌ she ɓon cinni yì kwæꞌ nywi kyikyi,ɓɛ cinni mɛ̀ ŋkyìn lɛꞌ ŋwum kyikyi,ɓɛ waì tì kɛ mɛ ŋgyɔꞌ nun kyikyi si,wù tɛ̀lâ ɓon hwæn kɛ cɛ̌ Mvɛ̀nnswæ̀b.
Li, wù fyɔ̀sì ɓon ŋ̀kwìn ɓwum ɓyû yɛ wù ni M̀vɛ̀n,ɓɛ ɓɛ tì mɛ̀ ci-mfɛ sàtìkæ̀ꞌ kɛ swiꞌ Mvɛ̀nnswæ̀b.Ɓɛ yɛ lwun sea kɛ ŋgyɔ̂ꞌ wan nun.»
Mùn kònndì cɛ ɓe, mùn yɛn ŋ̀kwìn mɛ cikpuꞌ Mvɛ̀nnswæ̀b ɓɛ ɓe kwe mæ̀btea, mwum wòli kan à tan ɓon. Ɓɛ kanndi gbaꞌ lwun lɛ̀ ywum nyî ye cinni ǹzison yi, kònndì lɛ̀ ɓwumŋkæ̀m ɓi.
Ɓɛ ɗunmi ǹshib shibbi lɛ̀ ŋ̀kwu kimmi lɛ:«Mwɛn Nzwumŋgan Mvɛ̀nnswæ̀b nɛ ɓɛ wue, à cinni ŋ̀kimmɔꞌ hwæn,à ni lɛ̀ ǹjònndì hwæn, à cinni ǹlìmmì hwæn,à lǎn ywum hwæn lɛ̀ ŋ̀kimmɔꞌ.A si lwɛn lɛ ɓwum mwumnzi nun,ɓɛ fɛ nun ǹtwu, ɓɛ sakàꞌ nun.»
Li, mùn ywɔꞌ ywum hwæn yɛ M̀vɛ̀nnswæ̀b fɔ̀e ye kɛ ɗɛb, ye kɛ ŋgyɔ̂ꞌ wan, ye kɛ mlaꞌ nji, kònndì lɛ̀ ye kɛ nsòn ɓwum ywi, yɛ ta ǹshib ndɔꞌ shibbi yon hwæn lɛ:«Ɓwiꞌ fɛènì ǹtwu lɛ̀ mwum nɛ kɛ gbaꞌ lwun zwɛm ǹtònmi ɓon lɛ̀ Mwɛn Nzwumŋgan.Ɓwiꞌ mwumnzi ɓon, ɓwiꞌ sakàꞌ ɓon,ŋ̀kimmɔꞌ hwæn yi lɛ̀ ɓon kwan hwæn.»
Ywum nyî ye cinni ǹzison yi ɓe fyònnzì lɛ: « <font color=blue>Àmɛ̀n</font>». Li, ɓwumŋkæ̀m ɓi kɛn swummi kɛ swiꞌ gbaꞌ lwun, ɓɛ ɗunmi ɓon mwumnzi.
Mɛ̀ mbuꞌ kyì shanmɓìKwan sɛ Mwɛn Nzwumŋgan yèe ɗèwà si, mùn yɛn à kɛti mbuꞌ kyì m̀bɔꞌ. Kɛ nyě yi, mùn ywɔꞌ ŋ̀kwu ndɔꞌ fɔꞌ kɛ nyinnìm ywum nyî ye cinni ǹzison yi nun, yɛ ta hwæbli wɛ̌ m̀bæ̀n lɛ̀ yɛ ta lɛꞌ lɛ: «Kìîn!»
Mùn yɛn tì ɓe, Mwɛn Nzwumŋgan kɛti tì mbuꞌ kyì nyɛ̌ mɛ̀ mɓì. Mùn ywɔꞌ ŋ̀kwu ye mɛ mɓì kɛ nyinnìm ywum nyî ye cinni ǹzison yi nun, yɛ ta lɛꞌ lɛ: «Kìîn!»
Kɛ nyě yi, nyæ̀mɓàlì nyɛ̌ ɗin kwaìn tì. À ɓe m̀pèan. Ɓɛ fɛe mwum nɛ nèan nun kɛ nyè ŋ̀kimmɔꞌ nlæ̀mnzǐ wì kɛ ŋgyɔ̂ꞌ wan nun hwæn ɓǎ ɓwum ɗunmi ɓon nɛꞌ wusi kɛ nyinnìm shan nun. Ɓɛ fɛ nun kàfǎꞌ læ̀bbi ndɔꞌ fyaꞌ.
Kɛ nyě yi, Mwɛn Nzwumŋgan kɛti tì mbuꞌ kyì nyɛ̌ mɛ̀ nlè. Mùn ywɔꞌ ŋ̀kwu ye mɛ nlè kɛ nyinnìm ywum ye cinni ǹzison yi nun, yɛ ta lɛꞌ lɛ: «Kìîn!» Mùn wasi mɛꞌ, mùn yɛn nyæ̀mɓàlì nlo. Mwum nɛ nèan nun kɛ nyè ɓe lɛ̀ kilò kɛ fyaꞌ.
Mùn ywɔꞌ ŋ̀kwu ndɔꞌ wɛ̌ ye mwum, yɛ ta waì kɛ nyinnìm ywum nyî ye cinni ǹzison yi nun, yɛ ta lɛꞌ lɛ: «Hawǎ wɔ̌ꞌ zænŋgæꞌ fɔꞌ yɛ ji lǒn ŋkæm, hawǎ wɔ̀ꞌ gwê fɔꞌ yɛ tì kuꞌ ji lǒn ŋkæm nlè. Son, ti lɛ̀ mɛ̀wu lɛ̀ ɓæ̌ꞌ, ɓa wù kimnzi sɛ̀m nyan.»
Kɛ nyě yi, Mwɛn Nzwumŋgan kɛti tì mbuꞌ kyì nyɛ̌ mɛ̀ nnyì. Mùn ywɔꞌ ŋ̀kwu ye mɛ nnyì kɛ nyinnìm ywum nyî ye cinni ǹzison yi nun, yɛ ta lɛꞌ lɛ: «Kìîn!»
Mùn wasi mɛꞌ, mùn yɛn nyæ̀mɓàlì ŋkwìnni ndɔꞌ. Mwum nɛ nèan nun nyè, jin shon ɓe lɛ Ywi. Ǹdɔꞌ nɛ jin shon ɓe lɛ Ǹsòn-ɓwum-ywi ɓe nun ɗwonŋgea ɓe nyè. Ɓɛ fɛ ɓon ŋ̀kimmɔꞌ kɛ fyaꞌ ŋgyɔꞌ fɔꞌ nun ɓǎ ɓon wu ɓwum kwe. Ɓɛ yɛ ɓyindɔꞌ wu lɛ̀ kàfàꞌ, ǹjè wu tì ɓyindɔꞌ. Ɓyindɔꞌ yɛ mɛ̀ ŋgwɛ̀nŋgwɛ̀n ywi. Ɓyindɔꞌ kuꞌ, mɛ̀ nyæ̀m yɛ ɓon wu.
Kɛ nyě yi, Mwɛn Nzwumŋgan kɛti tì mbuꞌ kyì nyɛ̌ mɛ̀ nshæ̂n. Li, mùn cɛ kɛ nji cǐ mfɛ sàtìkæ̀ꞌ, mùn yɛn mɛ̀ mpùn ɓwum ɓye ɓɛ wue kɛ ŋgyɔ̂ꞌ wan ntwiꞌ sɛ ɓɛ ɓe lɛꞌ Mvɛ̀nnswæ̀b shɛ̌ lɛ̀ ɓwum.
Ɓɛ ɗunmi lɛli lɛ̀ ŋ̀kwu kimmi lɛ: «Nyɛli nyɛꞌ nɛ cinni ywum hwæn, wù nɛ ɗyi ǹsanmi, wù ɓɛ tì ci-lɛŋkæ̀m, yǎ kwan sɛ wù yɛ̌ ɓwum ɓɛ wue ɓwiꞌ mɛ̀ kæ̀ꞌ lànnzi? Yǎ kwan sɛ wù yɛ̌ ɓon vɛ̀nɛ̀ꞌ yɛnnzi, wù wìn ǹjì yɛꞌ?»
Li, ɓɛ fɛ kwo wɛn kɛ nyinnìm shan nun sàro pwɛbbi fɔꞌ. Ɓɛ shɛ ɓon lɛ ɓyi ɓi ɓonŋgàꞌ fɛꞌ kwan kwæꞌ, a kɛn wòlì kwan sɛ ɓɛ yɛ tì kuꞌ mɛ̀ ŋgyinni mɛ̀ ci-she ɓyan wu wɛ̌ tà shɛ ɓɛ wue kuꞌ ɓyi.
Kɛ nyě yi, Mwɛn Nzwumŋgan kɛti tì mbuꞌ kyì nyɛ̌ mɛ̀ mfyuru. Kɛ ŋkɛti yɛ nun kɛti li, mùn yɛn ŋgyɔꞌ funnzi lɛ̀ kim. Zæꞌ nywɔꞌ fyonnì lo wɛ̌ plè nshǐ ywi, nywiꞌ fyònnì tì kuꞌ m̀pèan wɛ̌ mvæb.
Mɛ̀ nywæꞌ ɗunmi lè ŋ̀waì yɛ kɛ zwô ɗɛb lɛ̀ ɓɛ ta pyìtàì ŋgyɔꞌ wɛ̌ ǹjì ŋgæꞌ nɛ m̀pùn ta funnzi, gwùm nyon ɗunmi lè kɛkɛꞌ.
Ɗɛb nywukaꞌ wɛ̌ kè ndɔꞌ sɛ ɓɛ ta hwɛꞌ. Mɛ̀ kpaꞌ sɛnndea kɛ yi cǐ tòn yan, lɛ̀ yì kpo ŋgyɔꞌ kɛ nlim ɗuꞌ nun hwæn.
Ɓwum hwæn ɗunmi gwùmnì. Ɓyindɔꞌ kɛn ɗun kɛ yi mvù nun, ɓyindɔꞌ kɛ yi pon mɛ ŋgwɔ̀ꞌ ɓye kɛ mɛ kpaꞌ zwɛm. Mɛ̀ mvɛ̌n klwɔkea ɓon lɛ̀ ɓwumŋkæ̀m ɓyan ɓe kwe. Mɛ̀ ci-zwiꞌ mɛ suzæ̀n, mɛ̀ ci-njônndì, lɛ̀ ɓwum ɓye wùlæ̀nndì shan ta kɛ̀n ɓe tì kwe. Ɓon hwæn, kwo fɛꞌ mɛ̀ son, kwo fɛꞌ ɓwum ɓye ɓe lɛ̀ mɛ̀ mwù nyan, ɓɛ kɛn gwùmnì.
Ɓɛ ɗunmi shɛ̀ lɛ̀ mɛ̀ kpaꞌ, kònndì lɛ̀ mɛ̀ gan ŋgwɔ̀ꞌ lɛ ɓyi ɓi swinì ɓon kɛ nywi, ɓyi ɓi gwumnzì ɓon, ɓǎ mwum nɛ tòn kɛ gbaꞌ lwun zwɛm læ̀kì ɓon yɛnni, lɛ̀ Mwɛn Nzwumŋgan læ̀kì ɓon vɛ̀nɛ̀ꞌ yɛnnzi.
Ntwiꞌ sɛ kwan nlànnzì mɛ kæ̀ꞌ wolâ. Mwum nɛ yɛ̌ ɗyi nywɔꞌ màzwùm zwô, m̀bɔꞌ ɓǎ ɓɛ.
Ɓwum ɓye ɓɛ ɗænni m̀ɓùꞌ kɛ nywiKɛ nyě yi, mùn yɛn tì mɛ̀ cikpuꞌ Mvɛ̀nnswæ̀b nyî, ɓɛ ɓe ɗyikea kɛ mɛ mbɛti ŋgyɔ̂ꞌ wan. Ɓɛ ɓe m̀pùn twɔ̌ꞌ ɓǎ nyǐ ni læ̀kì ɗwì kɛ ŋgyɔꞌ zwɛm, shìkì nyǐ ni ɗwì kuꞌ kɛ mlaꞌ zwɛm, nyǐ ni læ̀kì tì kuꞌ man ŋgæꞌ funnzi.
Mùn yɛn tì cikpuꞌ Mvɛ̀nnswæ̀b ndɔꞌ nɛ ɓe waì kɛ ɓwùm-nywɔꞌ lɛ̀ à ni lɛ̀ swum nɗæ̌n mɓùꞌ kɛ fyaꞌ. Swum màzwùm sɛ ɓɛ ta ɓwum Mvɛ̀nnswæ̀b nɛ ɗyi ǹzison m̀ɓùꞌ ɗæ̀nni nun kɛ nywi. Cikpuꞌ Mvɛ̀nnswæ̀b ni kun lɛ̀ ŋ̀kwu kimmi, lɛ̀ à tǎ lɛꞌ lɛ̀ mɛ̀ cikpuꞌ Mvɛ̀nnswæ̀b nyî ɓye cinne ŋ̀kimmɔꞌ mɓusi ŋgyɔ̂ꞌ wan, à shɛ̀ lɛ̀ ɓon lɛ:
«Ɓa kì ɓyin gwannzì fɛꞌ ŋgyɔꞌ ɓon lɛ̀ mlǎꞌ, shìkì ɓyin gwannzì kuꞌ mɛ̀ ŋgæꞌ. Ɗonnzênì ɓwiꞌ ɗinnàꞌ fɛꞌ mɛ̀ mɓùꞌ kɛ swiꞌ mɛ ci-she Mvɛ̀nnswæ̀b nyɛꞌ.»
Li, ɓɛ teân mùn ɓwum ɓye cinni mɛ̀ mɓǔꞌ màzwùm kɛ nywi. Ɓɛ ɓe ɓwum ŋkæm nɗuꞌ lɛ̀ ɓwum ŋkæm mwùm nyî ɓlàn nyî. Ɓwum màzwùm waꞌ hwæn kɛ mɛ ɗwòn ɓye kɛ Ìzràɛ̂l nun.
Ɓye kwan kɛ ɗwon Judà nun ɓe ɓwum ŋkæm wûm ɓlàn ɓî ɓye ɓɛ ɗænne m̀ɓùꞌ kɛ nywi. Ɓye kwan kɛ ɗwon Rùbɛ̂n, à ɓi ŋkæm wûm ɓlàn ɓî. Ɓye kwan kɛ ɗwon Gâdɛ̀ nun, à ɓi ŋkæm wûm ɓlàn ɓî.
Ɓye kwan kɛ ɗwon Àsɛ̂r nun, à ɓi ŋkæm wûm ɓlàn ɓî. Ɓye kwan kɛ ɗwon Nàtàlî nun, ɓon kuꞌ, ɓɛ ɓi ŋkæm wûm ɓlàn ɓî. Ɓye kwan kɛ ɗwon Mànàsê nun, ɓɛ ɓɛ tì kuꞌ ŋkæm wûm ɓlàn ɓî.
Ɓye kwan kɛ ɗwon Sìmèôn nun, ɓɛ ɓe ŋkæm wûm ɓlàn ɓî. Ɓye kwan kɛ ɗwon Lèvî nun, à ɓi ŋkæm wûm ɓlàn ɓî. Ɓye kwan kɛ ɗwon Ìsàkâ nun, ɓɛ ɓe ŋkæm wûm ɓlàn ɓî.
Ɓye kwan kɛ ɗwon Zàbùlôn nun, ɓɛ ɓɛ tì kuꞌ ŋkæm wûm ɓlàn ɓî. Ɓye kwan kɛ ɗwon Jòsɛ̂ꞌ nun, ɓɛ ɓɛ tì kuꞌ ŋkæm wûm ɓlàn ɓî. Ɓye kwan kɛ ɗwon Bɛ̀njàmɛ̂n nun, ɓɛ konndì tì kuꞌ ɓɛ ŋkæm wûm ɓlàn ɓî.
Ŋ̀kwìn ɓwum mèan yɛ ɗyi kɛ swiꞌ Mvɛ̀nnswæ̀bKɛ nyě yi, mùn yɛn ŋ̀kwìn ɓwum mèan ndɔꞌ yɛ mwum wòle kǎn kim à tan. Ɓwum màzwùm, ɓɛ wai kɛ ŋgyɔ̂ꞌ wan nun hwæn. Ɓɛ cinni yì kwæꞌ nywi kyikyi. Ɓɛ cinni tì mɛ̀ ŋkyìn lɛꞌ kɛ ŋwum kyikyi. Ɓɛ ɓe ɗyikea kɛ swiꞌ gbaꞌ lwun lɛ̀ kɛ swiꞌ Mwɛn Nzwumŋgan. Ɓɛ ɓe lɛ̀ mɛ̀ plě pwibbɔa kɛ nywi, ɓɛ ɓe tì lɛ̀ man sea kɛ fyaꞌ ɓinnea.
Ɓɛ ɗunmi kun lɛ̀ ŋ̀kwu kimmi, lɛ̀ ɓɛ ta lɛꞌ lɛ: «M̀vɛ̀nnswæ̀b nyɛꞌ nɛ ɗyi kɛ gbaꞌ lwun zwɛm ǹtònmi nɛ swætâ ɓwiꞌ. Mwɛn Nzwumŋgan tì kuꞌ swætâ ɓwiꞌ.»
Mɛ̀ cikpuꞌ Mvɛ̀nnswæ̀b hwæn kanndi gbaꞌ lwun ɓon lɛ̀ ɓwumŋkæ̀m ɓi, kònndì lɛ̀ ywum nyî ye cinni ǹzison yi. Ɓɛ swinì kɛ swiꞌ gbaꞌ lwun, ɓɛ wu mɛ̀ mwù ŋgyɔꞌ. Ɓɛ ɗunmi M̀vɛ̀nnswæ̀b mwumnzi,
lɛ̀ ɓɛ ta lɛꞌ lɛ: «À si li, Nyɛli nyɛꞌ M̀vɛ̀nnswæ̀b cinni ŋ̀kimmɔꞌ, à ni lɛ̀ ǹlìmmì hwæn, à làn ywum hwæn lɛ̀ ŋ̀kimmɔꞌ. Ɓwiꞌ yilènì nun osɔ̀kɔ̀ꞌ, ɓwiꞌ mwumnzi nun, ɓwiꞌ fɛ nun ǹtwu kwan hwæn. <font color=blue>Àmɛ̀n</font>.»
Mwumŋkæ̀m ndɔꞌ kɛ nyinnìm ɓwumŋkæ̀m ɓi cibbi lɛ̀ mùn lɛ: «Mɛ̀ wɛn ɓɛ lɛ̀ mɛ̀ plě pwibbɔa kɛ nywi ɓi? Ɓɛ waꞌ fɛn?»
Mùn fyònnzì lɛ̀ nun lɛ: «Mǔn lìmmi kan mun ɓon. Mwumŋkæ̀m, wù nɛ limmi kuꞌ ɓon.»Ǎ kà shɛ̌ lɛ̀ mùn lɛ: «Ɓwum ɓye ɓɛ yɛnnze vɛ̀nɛ̀ꞌ kwan sɛ ŋgyɔ̂ꞌ wan ɓe lɛ̀ à ywìmɛ mlɔ̀ꞌ ɓɛ. Ɓɛ ɗyie kimmi kɛ mbyi Mvɛ̀nnswæ̀b nun, ɓɛ sæbbâ mɛ̀ plè ɓyan kɛ mvæb Mwɛn Nzwumŋgan Mvɛ̀nnswæ̀b nun, ɓɛ fyonnì pwɛbbi lɛ pwibpwib.»
Ǹjè ɓà tî ɓon kwɛ̀nni, ǹlim ɓa tî kuꞌ ɓon fyo. Nywɔꞌ ɓà tî ɓon nyeni kɛ nywi, shìkì twɛ̀nndì ndɔꞌ ci tì kuꞌ ɓon.
Ntwiꞌ sɛ Mwɛn Nzwumŋgan nɛ kɛ swiꞌ gbaꞌ lwun yɛ̌ ɓɛ ci-mɓòn nyan. À yɛ̌ ɓon kɛ̀nnzi kɛ mwu ɗuꞌ yɛ ta ǹzison fɛ. M̀vɛ̀nnswæ̀b yɛ̌ ɓon mɛ̀ ɗuꞌ lǒ mɛꞌ.
Mbuꞌ kyì nyɛ̌ mɛ̀ nshanmɓìMwɛn Nzwumŋgan kɛti mbuꞌ kyì nyɛ̌ mɛ̀ nshanmɓì nɛ ɓe kɛ ɗèwà zwɛm. Kwan sɛ nun kɛti nun, ywum hwæn kɛ ɗɛb mɔki ponpon, a kɛn wòlì swum kìtɔ̀ꞌ hawà.
Kɛ nyě yi, mùn yɛn mɛ̀ cikpuꞌ Mvɛ̀nnswæ̀b ndɔꞌ ɗyikea kɛ swiꞌ Mvɛ̀nnswæ̀b, ɓon shanmɓì. Ɓɛ fɛ wɛn nɛ hwæn ɓæ̀n kɛ fyaꞌ fɔꞌ.
Cikpuꞌ Mvɛ̀nnswæ̀b m̀bɔꞌ ndɔꞌ kìn ɗyi kɛ moan cìcǐ mfɛ sàtìkæ̀ꞌ she ɓe kɛ swiꞌ gbaꞌ lwun Mvɛ̀nnswæ̀b. À ɓe lɛ̀ kòn ndɔꞌ kɛ fyaꞌ she ɓɛ ɓwɛmme lɛ̀ <font color=blue>gɔ̂l</font>. Kǒn màzwùm sɛ ɓɛ ɓe mɛ̀ wɔ̀ꞌ mɛ nwùm ye lwɛn twɛ̀nni kɛ nlim. Ɓɛ fɛ cikpuꞌ ni mɛ̀ wɔ̀ꞌ mɛ nwùm ye lwɛn kɛ fyaꞌ mèan ɓǎ nun twɛn yon kɛ cìcǐ mfɛ sàtìkæ̀ꞌ si. À fɛ M̀vɛ̀nnswæ̀b yon lɛ̀ mɛ̀ ŋkeli ŋkwìn ɓwum Yesù m̀ban.
Ǹtwɛ̀n yɛ nun twɛ̀nne mɛ̀ wɔ̀ꞌ mɛ nwùm lwɛn yi, kyi ɓe nun ɗwu kɛ fyaꞌ, lɛ̀ yɛ ta nàn kɛ cǐ Mvɛ̀nnswæ̀b lɛ̀ mɛ̀ ŋkeli ŋkwìn ɓwum ɓyon m̀ban.
Kwan sɛ cikpuꞌ Mvɛ̀nnswæ̀b ni mlɔ̀ꞌ hwæn, à sheli kǒn màzwùm, à lwinnzi son lɛ̀ win yɛ nun twɛli kɛ cǐ mfɛ sàtìkæ̀ꞌ. Kɛ nyě yi, à ɗwì kòn si ŋgyɔꞌ zwɛm. Kwan sɛ nun ɗwì son li, m̀bæ̀n ŋwæ̀tì, à hwæbli kimmi, ŋgyɔ̂ꞌ wan kònndì tì funnzi.
Yì ɓæ̀n shanmɓìLi, mɛ̀ cikpuꞌ Mvɛ̀nnswæ̀b shanmɓì ɓye ɓe lɛ̀ yì ɓæ̀n kɛ fyaꞌ ɗunmi lɛꞌ nlwon màzwùm fɔ̀si.
Cikpuꞌ Mvɛ̀nnswæ̀b nyɛ̌ zwimbyiꞌ lwon ɓæ̀n shon. À lwonmɛ li, mɛ̀ lilaꞌ ɗunmi swì kɛ ŋgyɔ̂ꞌ wan, yɛ ɓi fyìnnɔa lɛ̀ win nun, kònndì lɛ̀ mvæb. Fyàꞌ ŋgyɔꞌ fɔꞌ fyaꞌ hwæn. Ŋgæꞌ, lɛ̀ kæꞌ flɔa yɛ ɓe kwe fyaꞌ hwæn.
Kɛ nyě yi, cikpuꞌ Mvɛ̀nnswæ̀b nyɛ̌ mɛ̀ mɓì lwon tì kuꞌ ɓæ̀n shon. Swum ndɔꞌ ɓe wɛ̌ kpaꞌ ndwun ndɔꞌ nɛ yě win, ɓɛ sheli nun, ɓɛ kɛn nun ɗwìɔꞌ kɛ ɗuꞌ ndwun nun. Fyǎꞌ ɗuꞌ fɔꞌ màzwùm fyonnì mvæb.
Ywum yɛ M̀vɛ̀nnswæ̀b fɔ̀e ye ɓe tòn kwe cìcǐ màzwùm ywikaꞌ hwæn. Mɛ̀ cǐꞌ klwɔkea ɓye ɓe kwe gwanŋgàꞌ hwæn.
Kɛ nyě yi, cikpuꞌ Mvɛ̀nnswæ̀b nyɛ̌ mɛ̀ nlè lwon ɓæ̀n shon. Nywæꞌ ndwun ndɔꞌ nɛ ɓe nyæ̀nnì wɛ̌ kaki waì kɛ nlim ɗɛb, à pyì kɛ mɛ mwù ɗuꞌ, lɛ̀ mɛ̀ ɗuꞌ ɓɛ ɓe kɛ fyaꞌ ŋgyɔꞌ fɔꞌ nun.
Jin nywæꞌ màzwùm ɓe lɛ ŋgæꞌ-nɗwǐ. Fyàꞌ mɛ ɗuꞌ màzwùm fyonnì ɗwìkea. Li, màn ɓwum ywie kɛ nnwi yɛ ɓon nwie mlǎꞌ màzwùm ntwiꞌ sɛ ɓe lɛ̀ yɛ ti lɛ̀ ɗun kɛ nlim.
Cikpuꞌ Mvɛ̀nnswæ̀b nyɛ̌ mɛ̀ nnyì lwon ɓæ̀n shon. Nywɔꞌ ɓon lɛ̀ nywiꞌ, kònndì lɛ̀ mɛ̀ nywæꞌ, ɓɛ shimndàꞌ mɛ̀ fyàꞌ m̀bɔꞌ-mbɔꞌ. Li, ɓɛ ɗwùm kan tî lwɛn. Nywɔꞌ ɓe ɗwùm, à suꞌ mɛ̀ nyinnìm, ǎ pyì kan kwæ̀bbi, shìkì nywiꞌ pwɛb kuꞌ, à wannzi shikpon.
Ɓe lɛ̀ mǔn kɛ ywum ton yi cɛ fyaꞌ, mùn yɛn m̀byìꞌ ndɔꞌ tǎ ɗi kɛ nlim zwô, lɛ̀ à tǎ kun lɛ̀ ŋ̀kwu kimmi lɛ: «Oyì! Yǎ ŋgheli vɛ̀nɛ̀ꞌ sɛ lan wan yɛ yɛn kwan sɛ mɛ̀ cikpuꞌ Mvɛ̀nnswæ̀b lê ɓye fɔꞌ yɛ tì kònndi yì ɓæ̀n yan lwon.»
Kɛ nyě yi, cikpuꞌ Mvɛ̀nnswæ̀b nyɛ̌ mɛ̀ nshæ̂n lwon ɓæ̀n shon. Mùn yɛn nywæꞌ ndɔꞌ waì kɛ zwô ɗɛb, à pyì kɛ ŋgyɔ̂ꞌ wan nun, ɓɛ fɛ nun kyî ɓǎ nun wô ŋwum swuꞌ win jimmi.
Kwan sɛ nun wǒ ŋwum swuꞌ màzwǔm, kyi ɗunmi ɗwuꞌ wɛ̌ win mèan ndɔꞌ ye ɓɛ ɓanni kwe. Kyi màzwùm kɛn zæꞌ nywɔꞌ shìmndi. Njimmi pyì.
Mɛ̀ kìtæ̀ꞌ ɗunmi kwan kɛ mɓuꞌ kyi màzwùm nun, ɓɛ lû ŋgyɔ̂ꞌ wan hwæn. Ɓɛ fɛ ɓon ŋ̀kimmɔꞌ fyaꞌ, ɓɛ ɓɛ wɛ̌ yì kɛ̀blè.
Ɓɛ kà shɛ̌ lɛ̀ ɓon lɛ, ɓa ɓyi ɓi lwum kæꞌ ndɔꞌ ji, shìkì ɓyi ɓi gwannzì kuꞌ ǹjì ŋgæꞌ ndɔꞌ. Kwo fɛꞌ ywum yɛ ta twæb kɛ cɛ̌ ŋgyɔꞌ zwɛm, ɓa ɓyi ɓi lwum yìnndì. Son, ɓyi ɓi sukuꞌ ɓwum ɓye M̀vɛ̀nnswæ̀b ɗæ̀n kan m̀ɓùꞌ kɛ swiꞌ vɛ̀nɛ̀ꞌ yɛnnzi.
Ɓɛ fɛ kan mɛ̀ kìtæ̀ꞌ ɓi mbyi ɓǎ ɓyi ɓi wu ɓwum nùn, son, ɓyi ɓi sukuꞌ ɓyi vɛ̀nɛ̀ꞌ yɛnnzi kɛ mɛ nywiꞌ shæ̂n nun. Vɛ̀nɛ̌ꞌ màzwùm sɛ yɛ ɓɛ wɛ̌ kwan sɛ kɛ̀blè ta mwum tæbbi.
Kɛ kwan màzwùm nun, ɓwum yɛ mbyi ywi kæbbi ɓǎ ɓon ywi, son, ɓɛ ɓa cinni. Ywi yɛ̌ ɓon ǹlim kwɛ̀nni, son, swum sɛ yɛ cì ywi ɓæn ɓon ɓa ɓɛ.
Mɛ̀ kìtæ̌ꞌ màzwùm ɓe wɛ̌ mɛ̀ nyæ̌mɓàlǐ nɗwǐ wì. Kɛ mɛ mwù nyan, ywum ndɔꞌ ɓe wɛ̌ mɛ̀ tæ̌m lwun ɓye ɓɛ ci lɛ̀ <font color=blue>gɔ̂l</font>. Ɓɛ cinni yì fli mɛꞌ ɓwum.
Ǹnywùn ɓe ɓon mwu wɛ̌ ye mɛ yib. Myin ɓe ɓon ŋwum wɛ̌ ye mɛ gbɛ̂m.
Ɓɛ ɗwɔki yì kìmmàꞌ yan lɛ̀ mɛ̀ plě wì ɓye ɓɛ ci lɛ̀ ŋ̀wum. Mɛ̀ kwɛb ɓyan ɓe hwæbli wɛ̌ mɛ̀ màtwuà ndɔꞌ ɓye mɛ̀ nyæ̌mɓàlì ɓe tɛ̀ꞌ ɓǎ ɓwum kɛn wì ɗwǐ. Ɓɛ ɓe twùm lɛ ɓòòò.
Ɓɛ cinni mɛ̀ nyiꞌ lɛ̀ mɛ̀ nsɛm kɛ nlim wɛ̌ mɛ̀ kɛ̀blè. Mɛ̀ nyiꞌ nyan nɛ ɓon cinne ŋ̀kimmɔꞌ nyɛnnzi ɓwum vɛ̀nɛ̀ꞌ lɛ̀ nun kɛ mɛ nywiꞌ shæ̂n nun.
M̀vɛ̀n nyan nɛ ɓe ɓon kɛ̀nnzi ɓe m̀pùn ɓyɛbbi ndɔꞌ nɛ cinni swuꞌ win jimmi màzwùm. Ɓɛ ɓe nun lon kɛ lɛꞌ mɛ Èbrû nun lɛ Àbàdôn. Ɓɛ konndì tì nun lon kɛ lɛꞌ mɛ kyìn nun lɛ Àpòlìôn. Sù jin màzwùm ni lɛ ci-ŋkyàꞌ ywum.
Vɛ̀nɛ̀ꞌ she zwimbyiꞌ leân. Yì vɛ̀nɛ̀ꞌ ɓî yɛ tì kònndì zwɛm.
Cikpuꞌ Mvɛ̀nnswæ̀b nyɛ̌ mɛ̀ mfyuru lwon ɓæ̀n shon. Mùn ywɔꞌ ŋ̀kwu ndɔꞌ yɛ ta lɛli ŋ̀waì yɛ kɛ mɛ ndwɛꞌ cǐ mfɛ sàtìkæ̀ꞌ she ɓi kɛ swiꞌ Mvɛ̀nnswæ̀b.
Ŋ̀kwu mwum màzwùm ɓe lɛli lɛ̀ cikpuꞌ Mvɛ̀nnswæ̀b nyɛ̌ mɛ̀ mfyuru nɛ ɓe lɛ̀ ɓæ̀n kɛ fyaꞌ, yɛ shɛ lɛ: «Sùli mɛ̀ cikpuꞌ Mvɛ̀nnswæ̀b nyî ɓye ɓɛ kpimmaꞌ kɛ moan ɗuꞌ ndwun nɛ ɓɛ ta lon lɛ Èfratà, wù ɗonnzi ɓon, ɓɛ kɛn.»
Mɛ̀ suzæ̀n ɓe kwe kɛ mɛ nyæ̌mɓàlì zwɛm. Ɓɛ teân mùn ɓon, ɓɛ ɓe ɓwum mɛ̀ mìlìôn nɗuꞌ mɓì.
Ywɔênì fɛꞌ m̀bɔ̀kì nɛ mùn yɛnne mɛ̀ nyæ̌mɓàlì lɛ̀ ɓwum ɓɛ naen ɓon nyè kɛ ndɛmndɛm nun. Ɓɛ ɓe lɛ̀ mɛ̀ plě wì kɛ nywi pànŋgea wɛ̌ win, ɓyindɔꞌ ɓe tì lo lɛ fyìiì, ɓyindɔꞌ ɓe tì pànŋgea wɛ̌ kyàꞌ kpɛnndè. Mɛ̀ mwù mɛ̀ nyæ̌mɓàlǐ màzwùm ɓe wɛ̌ mɛ̀ gbɛ̂m. Win ɓe ɓon kwean kɛ ŋwum, kònndì lɛ̀ kyi. Swum ndɔꞌ kwan tì kuꞌ wɛ̌ mvɛb mpàn.
Ɓwum fyàꞌ ŋgyɔ̂ꞌ wan fɔꞌ ywi ntwiꞌ yi vɛ̀nɛ̀ꞌ lê yi. Ywum lê màzwùm yi lɛ win, kyi lɛ̀ mvɛb mpàn yɛ ɓe mɛ̀ nyæ̌mɓàlì kwean kɛ ŋwum.
Ntwiꞌ sɛ ŋ̀kimmɔꞌ mɛ nyæ̌mɓàlì hwæn ɓe kɛ mɛ ŋwum nyan, a ɓɛ tì kuꞌ kɛ mɛ nyiꞌ zwɛm. Mɛ̀ nyiꞌ nyan ɓe wɛ̌ mɛ̀ nywun. Ɓɛ cinni mɛ̀ mwù, nun nɛ ɓon ɓe ɓwum vɛ̀nɛ̀ꞌ yɛnnzi nun.
Ɓwum ɓye nzwonmɛ ɓe kɛ ŋgyɔ̂ꞌ wan, ɓye nywælâ yì vɛ̀nɛ̀ꞌ yi, ɓɛ ɗonnze kǎn ywum yɛ ɓon fɔe lɛ̀ ɓon nɛꞌ. Ɓɛ ɗonnzi kan m̀mwumnzi mɛ swæ̀b, lɛ̀ yì fɔ̀kì yɛ ɓon ɓwɛmme lɛ̀ <font color=blue>gɔ̂l</font>, yindɔꞌ lɛ̀ lòn, yindɔꞌ lɛ̀ mɛ̀ ŋwum. Yindɔꞌ yɛ ɓon paꞌ lɛ̀ ŋ̀gwɔ̀ꞌ, yindɔꞌ kuꞌ yɛ ɓon paꞌ lɛ̀ ŋgæꞌ. Ywum màzwùm hwæn li, yɛ wòli kan yɛ yɛnni, shìkì yɛ ywɔꞌ kuꞌ lɛꞌ. Yɛ cinni kan tì kuꞌ mɛ̀ kwǔ kɛ̀n.
Ɓwum ɓye ɓe yì fɔ̀kì yi mwumnzi, ɓɛ ɗonnze kǎn mɛ̀ lɛꞌ mɓyibbɔa, nyɛ̌ lɛ: ŋ̀wukaꞌ ɓwum, mɛ̀ lɛꞌ ndæ̀m, ǹywikaꞌ mɛ nlàꞌ lɛ̀ ǹyibbɔꞌ nywiꞌ.
Cikpuꞌ Mvɛ̀nnswæ̀b ɓon lɛ̀ mwɛn ɗèwà sɔ̀ꞌKɛ nyě yi, mùn yɛn tì cikpuꞌ Mvɛ̀nnswæ̀b kimmi ndɔꞌ, à tǎ kyìlì ŋ̀waì ye kɛ ɗɛb. Plè nɛ nun swì kɛ nywi ɓe ɓwɔꞌ. Ǹsɛ̀ꞌ kanndi nun mwu. Fli mɛꞌ shon ɓe ɗwùm wɛ̌ nywɔꞌ, mɛ̀ mkpaꞌ nyon ɓe wɛ̌ mɛ̀ mpè win.
À ɓe lɛ̀ mwɛn ɗèwà sɔ̀ꞌ ndɔꞌ kɛ fyaꞌ ŋ̀wèli. À sate kwù she ji kɛ ɗuꞌ ndwun nun, ti lɛ̀ she mɛ̌ꞌ, à sati son kyɔꞌ.
À kun lɛ̀ ŋ̀kwu kimmi wɛ̌ gbɛ̂m nɛ ta fàn. Kɛ nyě yɛ nun kun li, mùn ywɔꞌ mɛ̀ mbæ̀n hwæbli ɓon shanmɓì, ɓɛ fyonnzì cikpuꞌ ni.
Ɓe lɛ̀ mùn ti yili lɛ̀ mùn kɔꞌ swum sɛ m̀bæ̀n lɛli si, son, ŋ̀kwu mwum ndɔꞌ waì kɛ ɗɛb, yɛ shɛ lɛ̀ mùn lɛ: «Ɓa wù kɔꞌ swum sɛ m̀bæ̀n lɛli si, ɓa wù cì mwum ndɔꞌ lìmmì son.»
Li, cikpuꞌ nɛ mùn yɛnne zwô ǹɗyimi, kwù she fɔꞌ kɛ ɗuꞌ ndwun nun, she fɔꞌ kɛ kyɔꞌ, à wasi fyǎꞌ ji zwô,
à lɔ̀ꞌ ǹdɔ̀ꞌ lɛ̀ jin Mvɛ̀nnswæ̀b nɛ ɗyi ǹzison kwan hwæn, nun nɛ fɔ̀e ɗɛb lɛ̀ ywum yɛ ɗyi kwe hwæn, nun nɛ fɔ̀e tî ŋgyɔꞌ lɛ̀ ywum yɛ ɗyi kɛ nlim hwæn, kònndì lɛ̀ ɗuꞌ ndwun lɛ̀ ywum yɛ ɗyi kwe hwæn. À shɛ̀ lɛ: «Jenɛ, kwan wolâ.
Kwan sɛ cikpuꞌ Mvɛ̀nnswæ̀b nyɛ̌ mɛ̀ nshanmɓì yɛ̌ ɓæ̀n shon lwon, M̀vɛ̀nnswæ̀b yɛ̌ mɛ̀ mwù lɛꞌ ŋgwùmnea nyon lwinnzi wɛ̌ tà shɛ nun shɛ̀e lɛ̀ mɛ̀ ci-she ɓyon, ɓye mɛ̀ ci-nlɛli kɛ ŋwum yon nun.»
Kɛ nyě yi, ŋ̀kwu mwum yɛ mùn ywɔe mbyî ŋ̀waì ye kɛ ɗɛb yi konndì shɛ̀ ɓe lɛ̀ mùn lɛ: «Kɛ̀nne, wù yè mwɛn ɗèwà sɔ̀ꞌ ŋwèli nɛ kɛ fyaꞌ cikpuꞌ Mvɛ̀nnswæ̀b nɛ kɛ zwô ǹɗyimi, kwù she fɔꞌ kɛ ɗuꞌ ndwun nun, she fɔꞌ kɛ kyɔꞌ.»
Mùn gòɔ̀ꞌ cikpuꞌ Mvɛ̀nnswæ̀b ni, mùn shɛ̀ lɛ̀ nun lɛ à fî mùn ɗèwà sɔꞌ si. À fyònnzì lɛ̀ mùn lɛ: «Yè lɛ, wù jiɔ̀ꞌ son ŋwum. Sɛ yɛ wù ɓɛ kɛ ŋwum myimmi wɛ̌ ɗwìꞌ, son, kwan sɛ wù yɛ̌ son myǐ, sɛ yɛ wù zwùm kwɛ̀nnzi.»
Li, mùn yè ɗèwà sɔꞌ si kɛ fyaꞌ yon, mùn jiɔ̀ꞌ son ŋwum. Kwan sɛ mùn ɓi son ji, sɛ ɓi mùn kɛ ŋwum myimmi wɛ̌ ɗwìꞌ. Son, kwan sɛ mùn myì son, zwùm ɗunmi mùn kwɛ̀nni.
Ɓɛ kà shɛ̌ lɛ̀ mùn lɛ: «Ǹzæ̌ꞌ lɛꞌ yɛ M̀vɛ̀nnswæ̀b yɛ̌ wù kɛ̌ ŋwum hwæn, sɛ yili lɛ wù konndì yon kɛ̌n shɛ̌. Ǹzæ̌ꞌ lɛꞌ yi yɛ yɛn mɛ̀ paꞌ ɓwum mèan, ɓye cinni mɛ̀ ŋkyìn lɛꞌ ŋwum kyikyi. Yɛ yɛn tì kuꞌ mɛ̀ ŋgyɔꞌ kyikyi, lɛ̀ mɛ̀ mvɛ̀n ɓyan nun hwæn.»
Yì shìtàkwù ɓîƁɛ fɛ mùn mɔ̀ꞌ ndɔꞌ fyaꞌ wɛ̌ ǹtwɔ̀ꞌ yɛ ɓɛ ɓe ywum fɔ̀kea nun. Ɓɛ kà shɛ̌ lɛ̀ mùn lɛ: «Kɛ̀nne, wù fɔ̀ꞌ nye Mvɛ̀nnswæ̀b lɛ̀ cìcǐ mfɛ sàtìkæ̀ꞌ. Wù tan tì kuꞌ ɓwum ɓye ta M̀vɛ̀nnswæ̀b ɗɔa kwe nlim.
Kwan sɛ wù yɛ̌ fɔ̌ꞌ, ɓa wù fɔ̀ꞌ bàbà nye Mvɛ̀nnswæ̀b she kɛ wan. Ɗonnzi son, ntwiꞌ sɛ M̀vɛ̀nnswæ̀b kɛ̀ son lɛ̀ ɓwum ɓɛ ɓa ŋ̀kwìn ɓwum ɓyon. Ɓɛ yɛ nzanni kɛ nlim nsǒn sanmi Mvɛ̀nnswæ̀b nun, a kɛn ɓɛ̀n mɛ̀ nywiꞌ mwum nyî ɓlàn ɓî.
Mùn yɛ̌ yì shìtàkwù ɓî yɛ̂m fyi kwe, ɓɛ yɛ ɓɛ lɛ̀ mɛ̀ plě nshǐ ywi kɛ nywi. Li, ɓɛ yɛ lɛli kɛ ŋwum yɛ̂m nun kɛ mɛ ŋgyǐn ŋkæm lɛ̀ ǹɗuꞌ mɓì lɛ̀ ŋ̀gyìn mwum fyuru nun.»
Yì shìtàkwù ɓî màzwùm ɗyi kɛ swiꞌ Nyɛli nɛ cinni ŋ̀kimmɔꞌ kɛ ŋgyɔꞌ zwɛm hwæn. Ɓɛ ɓi wɛ̌ mɛ̀ njì ŋgæꞌ ɓî ɓye ɓɛ ta lon lɛ <font color=blue>òlîvɛ̀</font>. Ɓɛ ɓɛ tì wɛ̌ mɛ̀ læ̂m ɓî.
Ɓɛshɛ mwum ndɔꞌ yili nun ci ɓon ɓyɛbbi, win yɛ ɓon kwean kɛ ŋwum, a wu mɛ̀ ci-ɓyìnnzǐ màzwùm. Li nɛ ywi yɛ̌ mwum nɛ yili nun ci ɓon ɓyɛbbi ɓænni.
Kwan sɛ yì shìtàkwǔ màzwùm ta lɛli kɛ ŋwum Mvɛ̀nnswæ̀b nun, ɓɛ cinni ŋ̀kimmɔꞌ ntwɔ̌ꞌ ɗɛb lɛ̀ mvu læ̀kì nwi. Ɓɛ cinni ti ŋ̀kimmɔꞌ ŋkwɛbsi mlaꞌ, ye fyonnì mvæb. Ɓɛ konndi ti ŋ̀kimmɔꞌ cinni lɛ̀ ɓɛ yɛnnzi ɓwum mɛ̀ vɛ̀nɛ̀ꞌ kyikyi kɛ kwan sɛ ɓon yili nun hwæn.
Kwan sɛ ɓɛ yɛ ǹɗyi shìtàkwù yan mlɔ̌ꞌ hwæn, nyæ̀m nɛ ta kwan kɛ swuꞌ win nun yɛ̌ ɓon kǐn wì tean. À yɛ̌ ɓon lèan lɛ̀ ŋ̀kimmɔꞌ, à wu ɓon.
Yì ɗwon yan yɛ nònŋgàꞌ kɛ mbyi ndwun nɛ kɛ nsòn twun nun. Ǹsǒn màzwùm yi cìcǐ sɛ ɓɛ ywummɔe Nyɛli nyan Yesù nun kɛ ŋgæꞌ mɛ̀ ɓɔtɔꞌ zwɛm. Jin shon she gwùmni si lɛ Sòdɔ̂m, a si tì kuꞌ lɛ Èjîb.
Mɛ̀ ŋkwìn ɓwum ɓɛ cinni yì kwæꞌ nywi kyikyi, ɓye ta mɛ̀ ŋkyìn lɛꞌ lɛli kyikyi, ɓye wai kɛ mɛ ŋgyɔꞌ kyikyi nun, ɓɛ yɛ yì ɗwon yi cɛkea kɛ ŋgyɔꞌ, a kɛn wòlì ŋ̀gyìn lê lɛ̀ kìtɔ̀ꞌ, shìkì ɓɛ yili lɛ mwum ndɔꞌ ni gwum yon.
Ǹlim yɛ lan ŋgyɔ̂ꞌ wan lwukea kwan sɛ ɓwum ɓî màzwùm yɛ ywi, ɓɛ yɛ ǹdàli ywo, ɓɛ næmnzì tì kuꞌ ɓwùlu mɛ̀ ɗàsì. Ntwiꞌ sɛ ɓwum ɓî màzwùm hwumnzâ lan ŋgyɔ̂ꞌ wan ǹzwɔnzwɔ̀ꞌ.
Son, mùn yɛn kɛ ndɛmndɛm nun lɛ, kɛ nyè ŋgyin lê lɛ̀ kìtɔ̀ꞌ yi nun, M̀vɛ̀nnswæ̀b fyɔ̀sì ɓon m̀pùn mɛ̀ yìnnì ɓe, ɓɛ waꞌ ɓe zwô. Li, ɓwum ɓɛ yɛnni, yi ɗun ɓon kɛ zwum ǹzwɔnzwɔ̀ꞌ.
Kɛ nyě yi, yì shìtàkwù ɓî yi ywɔꞌ ŋ̀kwu mwum ndɔꞌ, yɛ ta lɛli kimmi ŋ̀waì ye kɛ ɗɛb. Yɛ ta ɓon shɛ̌ lɛ: «Nàênnì fɛ.» Li, ɓɛ nan nlim ɗɛb kɛ ɓwɔꞌ nun. Mɛ̀ ci-ɓyìnnzì ɓyan ɓe ɗyi, lɛ̀ ɓɛ ɓon cɛ.
Vɛ̀nɛ̀ꞌ nyɛ̌ mɛ̀ mɓì lèân. Nyɛ̌ mɛ̀ nlè ti tì kìn nùn.
Ɓæ̀n she mɛ̀ nshanmɓìKɛ nyě yi, cikpuꞌ Mvɛ̀nnswæ̀b nyɛ̌ mɛ̀ nshanmɓì lwon ɓæ̀n shon. Mùn ywɔꞌ mɛ̀ ŋkwu ndɔꞌ tǎ kun kɛ ɗɛb kimmi, lɛ̀ à tǎ lɛꞌ lɛ: «Nyɛli nyɛꞌ M̀vɛ̀nnswæ̀b ɓon lɛ̀ <font color=blue>Kristò</font>, mwum nɛ nun fyie kɛ ŋgyɔ̂ꞌ wan, ɓon ɓɛ cinni ŋ̀kimmɔꞌ jenɛ lɛ̀ ɓɛ ywɔꞌ ŋgyɔ̂ꞌ wan hwæn. Ɓɛ yɛ ywɔꞌ li kwan hwæn.»
Ɓwumŋkæ̀m mwum ɓî ɓlàn nyî ɓye ɓe ǹtònmi kɛ yi gbaꞌ lwun yan zwɛm ye ɓɛ kɛ swiꞌ Mvɛ̀nnswæ̀b, ɓɛ swinì kɛ ŋgyɔꞌ, ɓɛ wu mɛ̀ mwù kɛ ŋgyɔꞌ. Ɓɛ ɗunmi M̀vɛ̀nnswæ̀b mwumnzi,
lɛ̀ ɓɛ ta lɛꞌ lɛ:«Nyɛli nyɛꞌ M̀vɛ̀nnswæ̀b ndwun, wù nɛ ɓe mbyî, wù ni kwe jenɛ.Ɓwiꞌ ta wu osɔ̀kɔ̀ꞌ yili m̀bɔ̀kì nɛ wù lìsea kim swû,wù ɗunmâ ywɔꞌ kɛ ŋgyɔ̂ꞌ wan.
Ɓwum ɓye lìmmi kan wù nyenâ ǹzwɔnzwɔ̀ꞌ.Son, kwan wolâ she wù yɛ̌ kuꞌ nyeni lɛ̀ ɓon.Wù yɛ̌ tì kuꞌ ɓwum ywi mɛ̀ kæ̀ꞌ lànnzi.Kwan wolâ she wù yɛ̌ kuꞌ mɛ̀ ci-she ɓyû ɓye ta lɛli kɛ ŋwum ywû nun ɗàsì fɛ.Wù fɛ tì kuꞌ lɛ̀ ŋ̀kwìn ɓwum ɓyû, kwo fɛꞌ ɓɛ ɓɛ ɓwɛsɔꞌ, kwo fɛꞌ ɓɛ ɓɛ ɓwumŋkæ̀m.Ɓwum ɓye ta wu ywɔli hwæn, wù yɛ̌ kuꞌ ɓon ɗàsì fɛ.Ti lɛ̀ ɓwum ɓye ta ŋgyɔ̂ꞌ wan gwànnzi, wù yɛ̌ ɓon ŋ̀gyìn mlɔ̀si ŋ̀gyìnmbɔꞌ.»
Kɛ nyě yi, mùn yɛn ɓɛ wo ŋwum nye Mvɛ̀nnswæ̀b kɛ ɗɛb. Kwìtì nɛ ɓe lɛ̀ yì ɓlon yɛ ɓɛ kɔe pwìn ŋgwòn kɛ nlim ɓe kwe. Kwan sɛ mùn yɛnne nun, m̀bæ̀n ɗunmi ŋwæ̀tì lɛ̀ à tǎ pyì. Ŋgyɔꞌ funnzi, mɛ̀ lilaꞌ konndì swì mèan.
M̀lib nɛ yean nyæ̀m nnyeni kɛ fyaꞌKìkeàn hìlea ndɔꞌ kwan kɛ ɗɛb. Mùn yɛnne m̀lib ndɔꞌ, plè nɛ nun ɓe swì kɛ nywi ɓe nywɔꞌ, nywiꞌ ɓe nun kɛ mɛ kwù nji, tæ̀m lwun nɛ ɓe nun kɛ mwu ɓe mɛ̀ nywæꞌ wûm ɓlàn ɓî.
M̀lib màzwùm ɓe lɛ̀ zwùm. Ye ɗunmi nun kwɛ̀nni. À ɗunmi kwe ntwiꞌ sɛ nywi ɓe nun kwɛ̀nni.
Kìkeàn hìlea shindɔꞌ kwan tì kɛ ɗɛb. Mùn yɛnne nyæ̀m ndɔꞌ nɛ ɓe m̀pèan, nyæ̀m màzwùm ɓe wɛ̌ ŋ̀gèà. À cinni mɛ̀ mwù nshanmɓì, lɛ̀ mɛ̀ nzwu wûm. Ɓɛ swoen mɛ̀ tæ̌m lwun kɛ mɛ mwù nshanmɓì ni zwɛm.
Ti lɛ̀ ǹyiꞌ yon, à ɓe mɛ̀ nywæꞌ ghèan lɛ̀ yon, lɛ̀ à tà ɓon swǐ ŋgyɔꞌ. À kìn ɗyi kɛ swiꞌ mlib nɛ ye ɓe kwɛ̀n ni, ɓǎ kwan sɛ nun yɛ̌ ye, nun ɓæn mwɛn màzwùm, nun jiɔ̀ꞌ nun ŋwum.
Kɛ nyě yi, m̀lib ni ye mwɛn nɛ nɗwɛb, mwɛn màzwùm nɛ yɛ mɛ̀ ŋgyɔꞌ hwæn ywo lɛ̀ ǹjìnndì nun. Son, kwan sɛ nun ye nun, ɓɛ twɛꞌ mwɛn màzwùm m̀byìmmi, ɓɛ kɛn lɛ̀ nun kɛ ke Mvɛ̀nnswæ̀b nɛ ɓe kɛ gbaꞌ lwun shon zwɛm ǹtònmi.
Ti lɛ̀ m̀lib nun nɛꞌ, à yean kɛ kyɔꞌ nun, kɛ cìcì sɛ M̀vɛ̀nnswæ̀b fɔ̀se nun cǐ tòn nun, ɓǎ ɓɛ ɗî nun kwe kɛ ŋgyin ŋkæm lɛ̀ ǹɗuꞌ mɓì lɛ̀ ŋ̀gyǐn mwum fyuru nun.
Twùꞌ ndɔꞌ pyì kwe ɗɛb. Mìshɛ̂l ɓon lɛ̀ mɛ̀ cikpuꞌ ɓye fɔꞌ ɗunmi twùꞌ ɗwǐ ɓon lɛ̀ nyæ̀m nɛ gwili ŋ̀gèà ni. Nyæ̀m ni kuꞌ ɓon lɛ̀ mɛ̀ cikpuꞌ ɓyon ɗunmi kuꞌ twùꞌ ɗwǐ ɓon lɛ̀ Mìshɛ̂l.
Mɛ̀ Mìshɛ̂l lan ɓon lɛ̀ ŋ̀kimmɔꞌ, ɓɛ fyinni ɓon. Li, ɓɛ ɗonnzi kan tî nyæ̀m ni ɓon lɛ̀ mɛ̀ cikpuꞌ ɓyon pon ɓǎ ɓyi ɓi ton kɛ ɗɛb.
Ɓɛ ɗwî nyæ̀m ndwun ni kɛ ŋgyɔꞌ, nun nɛ ɗyi pwìn nywun nɛ ɓɛ ta lon lɛ Satæ̀n, ɓɛ lon tì nun lɛ m̀vɛ̀n mɛ̀ swæ̀b, nun nɛ ta ɓwum pɔkea kɛ cɛ̌ ŋgyɔ̂ꞌ wan hwæn. Ɓɛ ɗwî nun kɛ ŋgyɔꞌ lɛ̀ mɛ̀ cikpuꞌ ɓyon nun hwæn.
Kɛ nyě yi, mùn ywɔꞌ mwum ndɔꞌ tǎ lɛli lɛ̀ ŋ̀kwu kimmi kɛ ɗɛb lɛ: «Jenɛ, M̀vɛ̀nnswæ̀b swætâ ɓwiꞌ ŋ̀gyìnmbɔꞌ. À lìsea kim shon she nun ni m̀vɛ̀n, jenɛ ɓwiꞌ yɛnnâ ŋ̀kimmɔꞌ <font color=blue>Kristò</font>, mwum nɛ nun fyie ŋgyɔ̂ꞌ wan. Ntwiꞌ sɛ mwum nɛ ɓe mɛ̀ ŋgyinni ɓyɛꞌ wilea kpòn lɛ̀ nywɔꞌ kɛ swiꞌ Mvɛ̀nnswæ̀b, ɓɛ ɗwiâ nun kɛ wan.
Mɛ̀ ŋgyinni ɓyɛꞌ leân nun lɛ̀ ŋ̀kimmɔꞌ, ntwiꞌ mvæb Mwɛn Nzwumŋgan Mvɛ̀nnswæ̀b lɛ̀ ntwiꞌ lɛŋkæ̀m shɛ ɓon ɓe shɛ̀. Ɓɛ yɛnni ywi, ɓɛ ɗuɔ̀n kɛ nlim.
Li nɛ ci, ɗɛb lɛ̀ ywum yɛ ɗyi kwe hwæn, ɓɛênì lɛ̀ ǹdàli. Ti lɛ̀ ɓyin, ŋgyɔꞌ lɛ̀ ɗuꞌ ndwun, ɓyin ti kɛ vɛ̀nɛ̀ꞌ nun ntwiꞌ sɛ Satæ̀n ɓɛ̀nnâ kɛ cì shin. Ǹlim kɛ nun nyeni zwum ǹzwɔnzwɔ̀ꞌ ntwiꞌ sɛ nun lìmmi lɛ kwan nzwonmɛ nun kwæꞌ.»
Kwan sɛ nyæ̀m ni yɛn lɛ ɓɛ ɗwiâ nun kɛ ŋgyɔ̂ꞌ wan, à ɗunmi m̀lib nɛ ye mwɛn nɛ nɗwɛb ni ɗwon.
Kwan sɛ nun ɗunmi nun ɗwon, ɓɛ fɛ m̀lib ni mɛ̀ kwɛb ɓî wɛ̌ ye m̀byìꞌ ndwun ndɔꞌ ɓǎ nun ɗi lɛ̀ yon, à nywæ̀lì nyæ̀m ni kɛ fyaꞌ, à kɛ̀n ɓɛ̀n kɛ cǐ tòn shon kɛ kyɔꞌ nun, cìcì sɛ M̀vɛ̀nnswæ̀b yɛ̌ nun ɗǐ kɛ yi ɗwùm lê lɛ̀ kìtɔ̀ꞌ nun.
Li, nyæ̀m ni pwibbi mlǎꞌ kɛ ŋwum yon, yɛ fyonnì ɗuꞌ ɓe nyě mlib ni, ɓǎ yɛ kɛn nun shɛ.
Son, ɗan ŋgyɔꞌ kpaꞌ m̀lib ni, sɛ sænndi, li, mlǎꞌ yɛ nyæ̀m ni pwibbi yɛ ɗunmi ɗun kɛ ŋŋwǔm màzwùm nun.
<sup>(17-18)</sup> Nyæ̀m ni nyeni ǹzwɔnzwɔ̀ꞌ lɛ̀ m̀lib ni, à fyòn ɓe, à kɛ̀n wì kèa lɛ̀ ɓwɛn ɓyon. Ɓwɛn màzwùm ɓe ɓwum ɓye ta mɛ̀ lwuǎ Mvɛ̀nnswæ̀b ɗwon, ɓɛ yili tì lɛŋkæ̀m sɛ Yesù ɓe lìsàꞌ.  Nyæ̀m ni kɛ̀n ɗyi kɛ ŋgonni ɗuꞌ ndwun zwɛm.
Mɛ̀ nyæ̀m ɓî ndɔꞌLi, mùn yɛn nyæ̀m ndɔꞌ tǎ kwaìn kɛ ɗuꞌ ndwun nun. À cinni mɛ̀ mwù nshanmɓì lɛ̀ mɛ̀ nzwu wûm. Ɓɛ swon mɛ̀ tæ̌m lwun kɛ mɛ nzwu màzwùm zwɛm. Ɓɛ kɔꞌ tì kuꞌ jin ndɔꞌ kɛ mɛ mwù ni zwɛm, jin màzwùm ɓe jin Mvɛ̀nnswæ̀b gwànnzi.
Nyæ̀m màzwùm gwile nyæ̀mmbɔ̀ꞌ, mɛ̀ kwù ɓyon ɓe wɛ̌ ɓye nyæ̀m ndɔꞌ nɛ ɓe wɛ̌ cǐn, ŋwum yon gwili ye gbɛ̂m. Nyæ̀m nɛ ɓe wɛ̌ ŋ̀gèà ni fɛ lwikwæ̌n nyæ̀m ni ŋ̀kimmɔꞌ yon hwæn, à tònnzì nun kɛ gbaꞌ lwun shon zwɛm.
Mwǔ fɔꞌ kɛ nyinnìm mɛ mwù nshanmɓì nɛ nyæ̀m ni cinni nun, yɛ ɓe wɛ̌ ɓɛ kwi yon nun ɓǎ nyǐ ni ywi. Son, mbon màzwùm kimmɔꞌ. Shìmmea ci ɓwum ɓɛ ŋgyɔ̂ꞌ wan hwæn, ɓɛ ɗunmi nyæ̀m ni ɗwon nyè.
Mwum hwæn ɓe nyæ̀m nɛ gwile ŋ̀gèà ni mwumnzi ntwiꞌ sɛ nun fɛe ŋ̀kimmɔꞌ yon lɛ̀ lwikwæ̌n nyæ̀m ni. Ɓɛ ɓe tì kuꞌ kònndi nyæ̀m ni mwumnzi lɛ̀ ɓɛ ta lɛꞌ lɛ: «Yà mwum nɛ cinni ǹtwu, à wòli lɛ̀ nyæ̀m ni? Wɛn nɛ woli kim à ɗwì wì lɛ̀ nun?»
Ti lɛ̀ nyæ̀m ni, ɓɛ fɛ nun mbyi nshelaꞌ nywi lɛ̀ à tǎ jin Mvɛ̀nnswæ̀b gwànnzi. Ɓɛ ɗonnzi tì kuꞌ nun lɛ̀ à cinni ŋ̀kimmɔꞌ kɛ ŋgyɔ̂ꞌ wan kɛ mɛ nywiꞌ mwùm nyî ɓlàn ɓî.
À ɗunmi jin Mvɛ̀nnswæ̀b gwànnzi, lɛ̀ à tà nun kɔlea, à sìmmɔ̀ꞌ tì cɛ̌ nun tǎ tòn nun lɛ̀ ɓwum ɓɛ ɗyi kwe ɗɛb hwæn.
Lan ŋgyɔ̂ꞌ wan hwæn yɛ nun mwumnzi, sàn sukuꞌ ɓwum ɓye ɓɛ kɔe mɛ̀ myin nyan kɛ ɗèwǎ nzison nun kwan sɛ ɓe lɛ̀ M̀vɛ̀nnswæ̌b fɔ̀ꞌ kifɛꞌ ŋgyɔ̂ꞌ wan. Ɗèwǎ màzwùm, she Mwɛn Nzwumŋgan Mvɛ̀nnswæ̀b nɛ ɓɛ wue sɛ.
Mwum nɛ cinni mɛ̀ ywiꞌ nywɔꞌ lɛꞌ, à nonnzì ɓon, à ywɔꞌ lɛꞌ sɛ lwɛn.
Mwum nɛ M̀vɛ̀nnswæ̀b shɛ̀ lɛ ɓɛ yɛ nun ɓænni, ɓɛ yɛ kuꞌ nun ɓænni li lɛŋkæ̀m. Nyɛ̌ nun shɛ̀ lɛ ɓɛ yɛ nun wu lɛ̀ kàfàꞌ, ɓɛ yɛ kuꞌ nun wu li lɛŋkæ̀m. Kɛ à si li, sɛ yili lɛ ŋ̀kwìn ɓwum Yesù ɓæn ǹlim, ɓa kì ɓɛ ɗonnzi mbyi Mvɛ̀nnswæ̀b.
Kɛ nyě yi, mùn yɛnne tì nyæ̀m nyɛ̌ ɗin ndɔꞌ tǎ kwaìn kɛ ŋgyɔꞌ. Mɛ̀ nzwu ɓe nun kɛ mwu ɓî wɛ̌ ɓye ǹzwùmŋgan. À ɓe lɛli wɛ̌ nyæ̀m nɛ gwili ŋ̀gèà ni.
À yèe ŋ̀kimmɔꞌ fyaꞌ nyæ̀m nyɛ̌ zwimbyiꞌ nyɛ̌ ɓe lɛ̀ mbon kɛ mwu, son, mbon ni kimmɔꞌ. À ɗunmi ŋ̀kimmɔꞌ màzwùm lìsea kɛ swiꞌ shon, lɛ̀ à tǎ ɓwum ŋgyɔ̂ꞌ wan dòlɛ̀ꞌ cǐ ɓǎ ɓyi ɓi mwumnzi nyæ̀m ni.
Nyæ̀m nyɛ̌ mɛ̀ mɓì ni ɓe mɛ̀ lɛꞌ ŋgwulea cǐ. À kwannzi win ŋ̀waì ye kɛ ɗɛb, yɛ kyilì kɛ ŋgyɔꞌ zwɛm kɛ swiꞌ ɓwum hwæn.
M̀vɛ̀nnswæ̀b ɗonnzi nun lɛ̀ à pɔkaꞌ lan ŋgyɔ̂ꞌ wan lɛ̀ mɛ̀ lɛꞌ ŋgwulea nɛ nun ɓe cì kɛ swiꞌ nyæ̀m nyɛ̌ zwimbyiꞌ. À shɛ̀ lɛ̀ ɓwum lɛ ɓyi ɓi fɔꞌ swum ndɔꞌ sɛ gwili nyæ̀m nyɛ̌ zwimbyiꞌ nyɛ̌ ɓɛ kwi lɛ̀ kàfàꞌ, son, ǎ ywi kan.
Nyæ̀m ni kà cinni ŋ̀kimmɔꞌ, à fɛ m̀pùn mɛ̀ yìnnì lɛ̀ fɔ̀kì nyæm màzwùm. Li, fɔ̀kǐ màzwùm ɗunmi lɛli, sɛ wu tì kuꞌ ɓwum ɓye yili kan ɓɛ mwumnzi nun.
Nyæ̀m ni kònndì ɓwum dòlɛ̀ꞌ cǐ ɓǎ ɓyi ɓi yili ɓɛ ɗæn ɓyi m̀ɓùꞌ kɛ swiꞌ, lɛ̀ tì kɛ fyaꞌ. Kwo fɛꞌ mwum ɓɛ mwumŋkæ̀m, kwo fɛꞌ nun ɓɛ mwɛsɔ̀ꞌ, nun ɓɛ fɛꞌ ci-njônndì, à ɓɛ fɛꞌ ǹshi, kwo fɛꞌ nun ɓɛ son, shindɔꞌ à ɓɛ lɛ̀ mwù yon, m̀ɓǔꞌ màzwùm yɛ nun ɓɛ nywi.
Mwum wòli kan à hwìn swum ndɔꞌ, shindɔꞌ à kyì swum ndɔꞌ shìkì à cinni m̀ɓǔꞌ màzwùm nywi. M̀ɓǔꞌ màzwùm yi jin nyæm ni, à ɓɛ tì kuꞌ nombà nɛ lìsaꞌ jin màzwùm.
Kɛ cɛ̌, a yili ɓwum cinni kon kɛ mwu. Mwum nɛ cinni kon kɛ mwu, à wòli kim à lìmmì ywum màzwùm. Ntwiꞌ sɛ nombà màzwùm ni nyɛ̌ ɓɛ ta fɛ lɛ̀ mwum. Nombà ni ni ǹɗuꞌ fyuru lɛ̀ mwùm fyuru ɓlàn fyuru.
Ŋ̀kwìn ɓwum Nzwumŋgan ta ǹshib yɛ nywæb shibbiKwan sɛ ɓe lɛ̀ mǔn kɛ cɛ fyaꞌ, mùn yɛn Mwɛn Nzwumŋgan Mvɛ̀nnswæ̀b ǹɗyi kɛ moan kpaꞌ nɛ ɓɛ ta lon lɛ <font color=blue>Sìôn</font>. Ɓɛ ɓe kwe ɓon lɛ̀ ɓwum ŋkæm nɗuꞌ lɛ̀ ɓwum ŋkæm mwùm nyî ɓlàn nyî. Ɓwum màzwùm, ɓɛ kɔe ɓon jin Mwɛn Nzwumŋgan lɛ̀ jin Ce nyon kɛ swiꞌ.
Li, mùn ywɔꞌ ŋ̀kwu mwum ndɔꞌ ɓe waì kɛ ɗɛb, yɛ ta twùm wɛ̌ pwɔ̀àpwɔ̀à, yɛ konndì hwæbli kimmi wɛ̌ m̀bæ̀n nɛ ta pyì. Ŋ̀kwu màzwùm gwili ǹshib kwòn mbɛꞌ lwɛn ndɔꞌ ye mɛ̀ ci-mɓɔꞌ mbɛꞌ ta ɓɔꞌ.
Ɓwum mèan ɓi ɓe ɗyikea kɛ swiꞌ gbaꞌ lwun Mvɛ̀nnswæ̀b, kònndì kɛ swiꞌ ywum nyî yɛ cinni ǹzison yi, lɛ̀ tì kɛ swiꞌ ɓwumŋkæ̀m ɓi. Ɓwum màzwùm ɓe ǹshib nywæb shibbi. Mwum ɗin ndɔꞌ wòli kan kim à yusaꞌ ǹshib yi, a shi ɓɛ ɓwum ŋkæm nɗuꞌ lɛ̀ ɓwum ŋkæm mwùm nyî ɓlàn nyî ɓi. À ɓi ɓwum ɓye M̀vɛ̀nnswæ̀b libbeâ kɛ ŋgyɔ̂ꞌ wan.
Ɓwum màzwǔm, ɓɛ ɓoen kwæꞌ nywi shan lwɛn shìkì ɓɛ cinni lɛ̀ mɛ̀ yib. Ɓɛ ta Mwɛn Nzwumŋgan ɗwon kɛ yi cìcì hwæn yɛ nun tǎ kɛ̀n nun. Ɓon ɓɛ ɓwum ɓye M̀vɛ̀nnswæ̀b sɛte libbaꞌ kɛ nyinnìm ɓwum ŋgyɔ̂ꞌ wan nun ɓǎ ɓɛ ɓɛ ɓwum ɓyon, ɓɛ ɓɛ tì kuꞌ ɓye Mwɛn Nzwumŋgan.
Mɛ̀ mɓwɛ̌ꞌ kwan kifɛꞌ ɓon nywɔꞌ ndɔꞌ kɛ ŋwum, shìkì mwum ndɔꞌ cinni kuꞌ swum wɛ̀si ndɔꞌ kɛ nywi yan.
Mɛ̀ ntwum mɛ̀ cikpuꞌ lê Mvɛ̀nnswæ̀bKɛ nyě yi, mùn yɛn cikpuꞌ Mvɛ̀nnswæ̀b ndɔꞌ tǎ ɗi kɛ nlim zwô, à ɓe kìn ɓǎ nun shɛ ɓwum ǹtwum lwɛn ndɔꞌ ye yɛ tòn ɗwùmɗwùm. À yɛ̌ yon shɛ̌ lɛ̀ ɓwum ɓye wai ŋgyɔ̂ꞌ wan nun hwæn, ɓye cinni mɛ̀ ŋkyìn lɛꞌ kɛ ŋwum kyikyi, ɓye cinni tî yì kwæꞌ nywi kyikyi.
À lɛli lɛ̀ ŋ̀kwu kimmi lɛ: «Yiênì M̀vɛ̀nnswæ̀b, ɓyin fɛ nun ǹtwu. Ntwiꞌ sɛ kwan wolâ, she nun yɛ̌ ɓwum mɛ̀ kæ̀ꞌ lànnzi. Mwumnzênì nun, ntwiꞌ sɛ nun nɛ fɔe ɗɛb lɛ̀ ŋgyɔꞌ, à fɔ̀ꞌ tì ɗuꞌ ndwun lɛ̀ mɛ̀ mwù ɗuꞌ.»
Kɛ kwan màzwùm nun, cikpuꞌ Mvɛ̀nnswæ̀b nyɛ̌ mɛ̀ mɓì kwan kɛ nyě nyɛ̌ zwimbyiꞌ, lɛ̀ à tǎ ti kuꞌ lɛꞌ lɛ: « <font color=blue>Bàbìlôn</font> mukeâ! Myi twun màzwùm mukeâ ŋ̀gyìnmbɔꞌ! Ɓɛ kyiileâ ɓyɛbbi nyan kɛ nyinnìm ɓwum ɓɛ ŋgyɔ̂ꞌ wan hwæn wɛ̌ ɓæ̀ꞌ. Ɓyɛbbi màzwùm ni ǹzæ̀mmì nɛ ɓon læmnzi kɛ ŋgyɔ̂ꞌ wan.»
Cikpuꞌ Mvɛ̀nnswæ̀b ndɔꞌ kwaìn tì, nun màzwùm nyɛ̌ mɛ̀ nlè nɛ ɓe. À ɗwonŋgae ɓye ɓî ɓye sɛti kwan kɛ mbyî ɓi lɛ̀ à tǎ lɛli lɛ̀ ŋ̀kwu kimmi lɛ: «Mwum nɛ tǎ nyæ̀m nɛ kwan kɛ mlaꞌ nun mwumnzi, à mwumnzi tì fɔ̀kì shon, à cinni tì m̀ɓùꞌ yon kɛ swiꞌ, shindɔꞌ kɛ fyaꞌ,
mwum màzwùm yɛ̌ vɛ̀nɛ̀ꞌ nwi kɛ fyaꞌ Mvɛ̀nnswæ̀b lɛ̀ nun nɛꞌ. M̀vɛ̀nnswæ̀b yɛ̌ nun nyeni nlim yon lìsea kɛ pisean kɛ vɛ̀nɛ̀ꞌ nyɛ̌ nun yɛ̌ nun yɛnnzi nun. À yɛ̌ mwum màzwùm fyasi lɛ̀ win, à fyasi tì nun lɛ̀ mvɛb mpàn. Mwum màzwùm yɛ̌ vɛ̀nɛ̀ꞌ yɛnni li kɛ swiꞌ mɛ cikpuꞌ Mvɛ̀nnswæ̀b lɛ̀ kɛ swiꞌ Mwɛn Nzwumŋgan.
Kyi win yɛ ɓwum màzwùm ta fyaꞌ kɛ nlim, yɛ yɛ nàn kɛ zwô ŋ̀gyìnmbɔꞌ. Pon mɛ yìnnì ɓa ɓɛ lɛ̀ ɓwum ɓɛ mwumnzâ nyæ̀m lɛ̀ fɔ̀kì shon, ɓɛ cinni tì kuꞌ m̀ɓùꞌ jin shon kɛ nywi yan, ɓɛ yɛ suꞌ tòn lɛ̀ vɛ̀nɛ̀ꞌ kpòn lɛ̀ nywɔꞌ.»
Li nɛ ci, ŋ̀kwìn ɓwum Yesù ɓɛ ta mɛ̀ lwuǎ Mvɛ̀nnswæ̀b mwumnzi, ɓɛ ɓɛ tì ywɔli lɛ̀ Yesù, sɛ yili lɛ ɓɛ ɓɛ mɛ̀ ci-mɓæn nlim.
Kɛ nyě yi, mùn ywɔꞌ ŋ̀kwu mwum ndɔꞌ ta lɛli lɛ̀ mùn, ŋ̀waì kɛ ɗɛb. Yɛ ta lɛꞌ lɛ: «Kɔꞌ ǹzæ̀ꞌ lɛꞌ nɛ: Tǒn lwɛn si lɛ̀ ɓwum ɓye ta ywi jenɛ kɛ she Nyɛli nyɛꞌ Yesù nun.» Kwan sɛ ŋ̀kwu yi lɛli li, M̀pùn Mvɛ̀nnswæ̀b fyònnzì lɛ: «Hɛ̀n, à si li. Mɛ̀ she ŋkimmɔa nyan mlɔ̀â hwæn, ɓɛ cinnâ mɛ̀ yìnnì. Ntwiꞌ sɛ lwɛn nɛ ɓon ci kweân kɛ pisean.»
Mɛ̀ cikpuꞌ Mvɛ̀nnswæ̀b ɓye ta ywum ɗyìm linni kɛ ŋgyɔꞌ zwɛmƁe lɛ̀ mǔn kɛ cɛ fyaꞌ, mùn yɛn ɗɛb mvu pwɛbbi ndɔꞌ. Kɛ ɗɛb mvu màzwùm nun, swum ndɔꞌ ɓe kwe tònmi wɛ̌ mwum. Mwum màzwùm cinni tæ̀m lwun nɛ ɓɛ cie lɛ̀ <font color=blue>gɔ̂l</font>. À ɓe lɛ̀ cìtòn mpwu kɛ fyaꞌ.
Cikpuꞌ Mvɛ̀nnswæ̀b nyɛ̌ ɗin ndɔꞌ kwaìn kɛ nye Mvɛ̀nnswæ̀b ndwun. À kun lɛ̀ ŋ̀kwu kimmi, à shɛ̀ lɛ̀ mwum nɛ ɓe kɛ ɗɛb mvu nun ǹtònmi lɛ: «Sheli cìtòn nywù, wù lin ywum ɗyìm. Ntwiꞌ sɛ kwan nlin ywum ɗyìm wolâ. Ŋgyɔ̂ꞌ wan kimmâ, kwan nlin sɛ ti.»
Li, mwum nɛ ɓe kɛ ɗɛb mvu nun ǹtònmi fyisi cìtòn nyon kɛ ŋgyɔꞌ zwɛm, à lin ywum hwæn.
Kɛ nyě yi, mùn yɛn cikpuꞌ Mvɛ̀nnswæ̀b nyɛ̌ ɗin ndɔꞌ kwan tì kɛ nye Mvɛ̀nnswæ̀b ndwun nɛ kɛ ɗɛb. Nun kuꞌ, à ɓe tì lɛ̀ daꞌ pwu kɛ fyaꞌ.
Cikpuꞌ Mvɛ̀nnswæ̀b nyɛ̌ ɗin ndɔꞌ waì tì kɛ cǐ mfɛ sàtìkæ̀ꞌ. Nun, à ɓe konni lɛ̀ win. À kun nyɛ̌ ɓe lɛ̀ daꞌ fyaꞌ lɛ̀ ŋ̀kwu kimmi, à shɛ̀ lɛ: «Sheli daꞌ swû, wù kɛ̀n mɛ̀ mwù sea nɛ kɛ ŋgyɔꞌ zwɛm ni kwǐ. Ntwiꞌ sɛ nun pànŋgeâ hwæn.»
Ɓɛ kɛn sea yi sæbbi kɛ wæꞌ sɛ kɛ nyě nshim. Kwan sɛ ɓɛ ɗunmi sea yi sæbbi ɓǎ ɓɛ kwannzi mɛ̀wu, mvæb yɛ fyôn kwan. Mvæb màzwùm ɓe kyì wɛ̌ ɗuꞌ. Læ̀b læ̀bbi ɓe mɛ̀ kilòmɛtà nɗuꞌ nlè. Jim jimmi ɓe mɛtà m̀bɔꞌ lɛ̀ kìtɔ̀ꞌ.
Mɛ̀ cikpuꞌ Mvɛ̀nnswæ̀b ɓye ɓɛn lɛ̀ mɛ̀ vɛ̀nɛ̀ꞌ nyɛ̌ m̀mlɔ̀kàꞌKɛ nyě yi, mùn yɛnne lɛꞌ ŋgwuli ndɔꞌ kɛ ɗɛb. Sɛ cie mùn shìmmea ǹzwɔnzwɔ̀ꞌ. Mɛ̀ cikpuꞌ Mvɛ̀nnswæ̀b ɓe kìn ɓon shanmɓì, kwo wɛn lɛ̀ vɛ̀nɛ̀ꞌ fyaꞌ fɔꞌ. Mɛ̀ vɛ̀nɛ̀ꞌ nyɛ̌ m̀mlɔ̀kàꞌ nɛ yɛ ɓɛ, ntwiꞌ sɛ kɛ mɛ vɛ̀nɛ̀ꞌ màzwùm nun nɛ M̀vɛ̀nnswæ̀b yɛ̌ nyeni nlim yon mlɔ̀a nun.
Kɛ nyě yi, mùn yɛn swum ndɔꞌ wɛ̌ ɗuꞌ ndwun ndɔꞌ. Swum màzwùm ɓe ɗwùmnàꞌ wɛ̌ dæ̀nŋglæ̀ꞌ lɛ̀ win nun fyìnnɔa. Mùn yɛn tì ɓwum ɓye leân nyæ̀m ni lɛ̀ wì, ɓɛ lan tì kuꞌ fɔ̀kì shon lɛ̀ nombà nyɛ̌ lìsaꞌ jin shon. Ɓɛ ɓe ɗyikea kɛ moan ɗuꞌ ndwun nɛ ɓe wɛ̌ dæ̀nŋglæ̀ꞌ ni, ɓɛ cinne mɛ̀ mbɛꞌ ɓye M̀vɛ̀nnswæ̀b fɛe ɓon kɛ fyaꞌ.
Ɓɛ ɓe ǹshib Mòîzɛ̀, ci-she Mvɛ̀nnswæ̀b shibbi, ɓɛ shib tì kuꞌ ǹshib Mwɛn Nzwumŋgan. Ɓɛ ɓe shib lɛ:«Nyɛli nyɛꞌ M̀vɛ̀nnswæ̀b nɛ lan ywum hwæn lɛ̀ ŋ̀kimmɔꞌ.Mɛ̀ she nywù ni ŋ̀glwɔkea, à ɓɛ tì ǹlwukea.Wù ni m̀vɛ̀n nɛ kɛ̌ yì ywɔꞌ ye cɛ̌ ŋgyɔꞌ zwɛm hwæn.Mɛ̀ mwù lɛꞌ nɛ wù tǎ kɛ̀kàꞌ ni kɛ mbyi nun, à ɓɛ tì ǹlwinni.
Nyɛli, mwum nɛ wòli kan kim à yi wù ni wɛn?Mwum nɛ wòli à shɛ̀ lɛ nun ni ɓà wû ǹtwu fɛ ni wɛn?Wù nɛ sukuꞌ mwum nsanmi, wù kyiswû.Ɓwum ɓye wai kɛ ŋgyɔ̂ꞌ wan nun hwæn yɛ kǐn swummi kɛ swiꞌ swû ɓǎ ɓɛ mwumnzi wù.Ntwiꞌ sɛ ɓwum hwæn yɛnnâ lɛ ywum yɛ wù tǎ cì yi lwinni.»
Kɛ nyě yi, mùn yɛn tì ɓe lɛ ŋwum nye Mvɛ̀nnswæ̀b kɛ ɗɛb yi lwon, mùn yɛn ɗwun sɛ ɓwum Izràɛ̂l kɛe ywum yɛ ɓon jine ŋ̀gwòn nun lɛ̀ M̀vɛ̀nnswæ̀b.
Mɛ̀ cikpuꞌ Mvɛ̀nnswæ̀b shanmɓì ɓye ɓe lɛ̀ mɛ̀ vɛ̀nɛ̀ꞌ kɛ fyaꞌ shanmɓì ɓi kwaìn kɛ nye Mvɛ̀nnswæ̀b ni nun. Ɓɛ ɓe lɛ̀ mɛ̀ plě pwibbɔa ɓye ta ɗwùmnàꞌ nùn kɛ nywi. Mɛ̀ ŋkæ̀nndan nɛ ɓɛ cie lɛ̀ <font color=blue>gɔ̂l</font> ɓe ɓon kɛ mɛ ŋkwùꞌ m̀kpimmea.
Swum fɔꞌ kɛ nyinnìm ywum nyî ye cinni ǹzison yi nun fɛ mɛ̀ cikpuꞌ shanmɓì ɓi mɛ̀ kwɛ̂b ɓye ɓɛ cie lɛ̀ <font color=blue>gɔ̂l</font> kɛ mɛ fyàꞌ m̀bɔꞌ-mbɔꞌ. Mɛ̀ kwɛ̂b màzwùm ɓe lwinnɔa lɛ̀ nyeni nlim Mvɛ̀nnswæ̀b, nun nɛ ɗyi ǹzison kwan hwæn.
Ǹtwu Mvɛ̀nnswæ̀b lɛ̀ ŋ̀kimmɔꞌ yon ɓe kyi win ndɔꞌ kwannzi kwe, ye lwin nye Mvɛ̀nnswæ̀b hwæn. Mwum ndɔꞌ wòli kan kim à ɗun kwe, han a kɛn wòlì kɛ kwan sɛ mɛ̀ vɛ̀nɛ̀ꞌ nshanmɓì nɛ mɛ̀ cikpuꞌ Mvɛ̀nnswæ̀b ɓɛnne lɛ̀ nun ni yɛ̌ mlɔ̀ꞌ.
Mɛ̀ kwɛ̂b shanmɓì ɓye lisaꞌ nyeni nlim Mvɛ̀nnswæ̀bKɛ nyě yi, mùn ywɔe ŋ̀kwu mwum ndɔꞌ ta lɛli kimmi ŋ̀waì ye kɛ nye Mvɛ̀nnswæ̀b ndwun, yɛ ta lɛli lɛ̀ mɛ̀ cikpuꞌ Mvɛ̀nnswæ̀b shanmɓì ɓi, yɛ shɛ lɛ̀ ɓon lɛ: «Kɛ̀nnênì, ɓyin kpitàꞌ mɛ̀ kwɛ̂b shanmɓì ɓɛ cinni nyeni nlim Mvɛ̀nnswæ̀b kɛ nlim ɓi ŋgyɔꞌ.»
Cikpuꞌ Mvɛ̀nnswæ̀b nyɛ̌ zwimbyiꞌ waꞌ kɛ̀n, à kɛ̀n kwɛ̂b nyon kpìti kɛ ŋgyɔꞌ. Kɛ mkpìtì yɛ nun kpìti li, ɓwum ɓye ɓe lɛ̀ m̀ɓùꞌ nyæm ni kɛ nywi, ɓɛ mwumnzi tì kuꞌ fɔ̀kì shon, yì fon lû ɓon nywi hwæn, ɓɛ sukuꞌ tòn lɛ̀ vɛ̀nɛ̀ꞌ.
Cikpuꞌ Mvɛ̀nnswæ̀b nyɛ̌ mɛ̀ mɓì kɛ̀n kwɛ̂b nyon kpìti kɛ ɗuꞌ ndwun nun. Mlǎꞌ yi fyonnì wɛ̌ mvæb yɛ ta kwan kɛ nywi ɗwon. Li, ywum yɛ ta tòn kwe ɗuꞌ nun ywi hwæn.
Cikpuꞌ Mvɛ̀nnswæ̀b nyɛ̌ mɛ̀ nlè kɛ̀n kwɛ̂b nyon kpìti kɛ ɗuꞌ nun lɛ̀ kɛ mɛ mwù ɗuꞌ. Mlǎꞌ fyonnì tì kuꞌ mvæb.
Mùn ywɔꞌ cikpuꞌ Mvɛ̀nnswæ̀b nyɛ̌ cinni ŋ̀kimmɔꞌ lɛ̀ mlǎꞌ tǎ lɛli lɛ: «Ce nsanmi, wù nɛ ɓe mbyî, wù ni tì kwe jenɛ, wù linnâ mɛ̀ kæ̀ꞌ wɛ̌ tà shɛ sɛ yili.
Ɓwum ŋgyɔ̂ꞌ wan wuâ ŋ̀kwìn ɓwum ɓyû, ɓɛ wu tì kuꞌ mɛ̀ ci-nlɛli kɛ ŋwum ywû nun. Jenɛ, wù cìâ ɓɛ nwi mvæb. Li nɛ sɛ yili kuꞌ lɛ wù ci lɛ̀ ɓon.»
Kɛ nyě yi, mùn ywɔꞌ ŋ̀kwu mwum ndɔꞌ ta lɛli kɛ cǐ mfɛ sàtìkæ̀ꞌ, lɛ̀ yɛ ta shɛ̀ lɛ: «À si li, Nyɛli nyɛꞌ M̀vɛ̀nnswæ̀b nɛ lǎn ywum hwæn lɛ̀ ŋ̀kimmɔꞌ, yì kyìtæ̀ꞌ ywû yi kɛ mbyi nun. Yɛ ɓɛ tì ye lɛŋkæ̀m.»
Cikpuꞌ Mvɛ̀nnswæ̀b nyɛ̌ mɛ̀ nnyì waꞌ làn yon, à kɛ̀n kwɛ̂b nyon kpìti kɛ zæꞌ nywɔꞌ nun. Li, nywɔꞌ cinni ŋ̀kimmɔꞌ mfyasi ɓwum lɛ̀ twɛ̀nndì shon.
Kwan sɛ nun fyasi ɓon lɛ̀ twɛ̀nndì shon li, ɓɛ ɗunmi jin Mvɛ̀nnswæ̀b gwànnzi. Ntwiꞌ sɛ M̀vɛ̀nnswæ̀b nɛ ta mɛ̀ vɛ̀nɛ̀ꞌ màzwùm fyi. Li, ɓɛ kwɛbsi kan paꞌ tòn shan shìkì ɓɛ fɛ kuꞌ ǹtwu lɛ̀ M̀vɛ̀nnswæ̀b.
Cikpuꞌ Mvɛ̀nnswæ̀b nyɛ̌ mɛ̀ nshæ̂n kɛ̀n kuꞌ kwɛ̂b nyon kpìti kɛ gbaꞌ lwun nyæ̀m zwimbyiꞌ ni zwɛm. Njimmi pyì kɛ ywɔꞌ shon nun lɛ bìtuꞌ. Ɓwum ɓe vɛ̀nɛ̀ꞌ nwi kwe lɛ̀ zwiꞌ nun.
Kwo fɛꞌ li, ɓɛ kwɛbsi kan paꞌ tòn shan. Son, ɓɛ ɓe fyǒn jin Mvɛ̀nnswæ̀b gwànnzi ntwiꞌ vɛ̀nɛ̀ꞌ nɛ ɓon ɓe yɛn, lɛ̀ yì fon yɛ ɓe ɓon woon.
Cikpuꞌ Mvɛ̀nnswæ̀b nyɛ̌ mɛ̀ mfyuru waꞌ kuꞌ, à kɛ̀n kwɛ̂b nyon kpìti kɛ ɗuꞌ nɛ ɓɛ ɓe lon lɛ Èfratà. Ɗuꞌ màzwùm swɛmndaꞌ ɓǎ mɛ̀ mvɛ̀n ɓye wai kɛ ɓwùm-nywɔꞌ cinni mbyi, ɓɛ shê ŋgyɔꞌ cǐ wummi.
Kɛ nyě yi, mùn yɛn mɛ̀ mpùn mɓyibbɔa nun ǹlè. Mɛ̀ mpǔn màzwùm ɓe wɛ̌ mɛ̀ glwɔ̌ꞌ. Ye fɔꞌ ɓe kwaìn kɛ ŋwum nyæ̀m nyɛ̌ gwili ŋ̀gèà, ye fɔꞌ kwaìn kɛ ŋwum nyæ̀m zwimbyiꞌ ni, ye fɔꞌ tì kuꞌ kwaìn kɛ ŋwum ci-ntwum mɛ mɓwɛ̀ꞌ.
Mɛ̀ mpùn nlè ni ɓe mɛ̀ mpùn mɛ̀ swæ̀b nɛ tǎ ywum ŋgwulea cǐ. Ɓɛ waꞌ, ɓɛ kɛn kɛ cǐ mɛ mvɛ̀n ɓye kɛ ŋgyɔꞌ zwɛm hwæn, ɓǎ ɓon swɔsi ɓyi lɛ̀ ɓyi ɓi kiìn wì ɗwǐ lɛ̀ M̀vɛ̀nnswæ̀b nɛ lǎn ywum hwæn lɛ̀ ŋ̀kimmɔꞌ. Ɓɛ yɛ wì ɗwǐ lɛ̀ nun kɛ ŋ̀gyìn ndwun nɛ nun yɛ̌ mɛ̀ kæ̀ꞌ lànnzi kɛ ŋgyɔ̂ꞌ wan nun.
Nyɛli nyɛꞌ Yesù tǎ lɛꞌ lɛ: «Konnênì, mùn yɛ̌ ɓɛ̀n wɛ̌ ci-nywiꞌ shìkì mwum ndɔꞌ lìmmì. Tǒn lwɛn yɛ ɓɛ lɛ̀ mwum nɛ yɛ̌ tòn lɛ̀ mɛꞌ, ǎ nywæ̀ꞌ kan mɛ̀ plè ɓyon kɛ nywi. Li, kwan sɛ mùn yɛ̌ ɓɛ̌n, à ɓǎ kɛ̀nni nywi pwìn, shìkì kwɛ̀nnjin ɓæn nun kɛ swiꞌ ɓwum.»
Mɛ̀ mpùn nlè ni kɛ̀n mɛ̀ mvɛ̀n ɓi swɔsi kɛ cìcì ndɔꞌ sɛ ɓɛ ta lon kɛ lɛꞌ mɛ Èbrû nun lɛ Àmàgèdôn.
Kɛ kwan màzwùm nun cikpuꞌ Mvɛ̀nnswæ̀b nyɛ̌ mɛ̀ nshanmɓì kpìtì kwɛ̂b nyon mɛ̀ nzǎnnzàn. Ŋ̀kwu mwum ndɔꞌ ɗunmi lɛli kɛ nye Mvɛ̀nnswæ̀b, ŋ̀waì ye kɛ gbaꞌ lwun zwɛm, lɛ̀ yɛ ta shɛ̀ lɛ: «Mɛ̀ lɛꞌ hwæn mlɔ̀â.»
Kɛ fyaꞌ zwɛm ǹnywɛ̀n, m̀bæ̀n ŋwæ̀tì, à pyì, ŋgyɔꞌ fun lɛ̀ kim. Ǹdìkàꞌ nɛ M̀vɛ̀nnswæ̀b fɔ̀e mwum, ɓwum yɛn kifɛꞌ paꞌ mfunnzi ŋgyɔꞌ màzwùm. Yɛ ɓe kyìbli ǹzwɔnzwɔ̀ꞌ.
Myi twun ɓwumndeâ kɛ nyinnìm cìcì lê, mɛ̀ myi ɓye kɛ ŋgyɔꞌ zwɛm swinàꞌ hwæn. M̀vɛ̀nnswæ̌b ɗonnzi kan myi twun ndɔꞌ yɛ ɓɛ ɓe lon lɛ <font color=blue>Bàbìlôn</font>. Kɛ nyeni nlim yon nun, à yɛnnzi ɓon vɛ̀nɛ̀ꞌ. A ɓe wɛ̌ nun ɓe ɓon swum ɓyɛbbi ndɔꞌ nwisi.
Yì kpo ŋgyɔꞌ ye linni kɛ nyinnìm ɗuꞌ ɓwukaꞌ, ɓɛ yɛn kan tî mɛ̀ kpaꞌ.
Myi yɛ ɓɛ twɛꞌ m̀bɔ̀kì lɛ̀ ǹsìbɔꞌKɛ nyě yi, mùn yɛn cikpuꞌ Mvɛ̀nnswæ̀b nɛ ɓe kɛ nyinnìm ɓye shanmɓì nun, ɓye ɓe lɛ̀ mɛ̀ kwɛ̂b kɛ mɛ fyàꞌ. À kìn mùn shɛ̌ lɛ: «Kìîn, mùn lisàꞌ wù m̀bɔ̀kì nɛ M̀vɛ̀nnswæ̀b yɛ̌ ŋ̀kàn sìbɔꞌ vɛ̀nɛ̀ꞌ yɛnnzi. Ǹsìbɔꞌ màzwùm ni myi ye ɓɛ gwe kɛ moan mɛ ɗuꞌ mèan.
Mɛ̀ mvɛ̀n ɓye kɛ cɛ̌ ŋgyɔꞌ zwɛm ɓe hwæ̌n tǒn lɛ̀ nun, lan ŋgyɔ̂ꞌ wan ɓe tì ɓæ̌ꞌ sìbɔꞌ shon ywi.»
Kɛ kwan màzwùm nun, M̀pùn Mvɛ̀nnswæ̀b kìn mùn ɓɛ̀nni kɛ nywi. Li, cikpuꞌ Mvɛ̀nnswæ̀b twɛꞌ mùn, à kɛ̀n lɛ̀ mùn kɛ nlim kyɔꞌ. Kwan sɛ mùn ɓɛ̀n kwe, mùn yɛn m̀lib ndɔꞌ ni ǹtònmi kɛ nyæ̀m pèan ndɔꞌ zwɛm. Nyæ̀m màzwùm ɓe lɛ̀ mɛ̀ myin nsìmmɔ̌ꞌ Mvɛ̀nnswæ̀b kɛ nywi ǹlæ̀mmi. À cinni tî mɛ̀ mwù nshanmɓì lɛ̀ mɛ̀ nzwu wûm.
Ti lɛ̀ m̀lib nun nɛꞌ, à ɓe lɛ̀ mɛ̀ plě pànŋgea kɛ nywi. À fɔ̀sì nywi yon lɛ̀ ywum nyànŋgaꞌ yɛ ɓɛ cie lɛ̀ <font color=blue>gɔ̂l</font>, ɓɛ ci tì kuꞌ lɛ̀ ŋ̀gwɔ̌ꞌ lòn mèan. À ɓe lɛ̀ kwɛ̂b nɛ ɓɛ cie lɛ̀ <font color=blue>gɔ̂l</font> kɛ fyaꞌ. Kɛ kwɛ̂b màzwùm nun, mɛ̀ lɛꞌ mɓyibbɔa ɓe kɛ nlim ǹlwinni. Sɛ lisaꞌ lɛ ywum màzwùm waꞌ kɛ sìbɔꞌ sɛ nun ɓe cì nun.
Ɓɛ kɔe nun jin ndɔꞌ kɛ swiꞌ, ɓwum ɓe kǎn sù jin màzwùm ywɔti. Swum sɛ ɓɛ kɔe, a ɓe lɛ: « <font color=blue>Bàbìlôn</font>, myi twun, mon mɛ̀ sìbɔꞌ, ye ɓɛ tì kuꞌ mon mɛ̀ lɛꞌ mɓyibbɔa kɛ cɛ̌ ŋgyɔꞌ zwɛm.»
Mùn yɛn m̀lib ni tǎ mvæb ŋkwìn ɓwum Yesù ywi wɛ̌ ŋ̀kan. Ɓwum Yesù ɓi, ɓɛ wue ɓon ntwiꞌ sɛ ɓon ɓe shìtàkwǔ Yesù ɗyi. Kɛ nyɛn yɛ mùn yɛnne nun, shìmmea ci mùn.
Cikpuꞌ Mvɛ̀nnswæ̀b ni kà shɛ̌ lɛ̀ mùn lɛ: «Yɛn sɛ shìmmea ta wu cì nun? Mùn yɛ̌ wù lɛꞌ mlib ni sannzi lɛ̀ ǹdùꞌ nun, lɛ̀ lɛꞌ nyæ̀m nɛ nun nàn kɛ nyè, nyɛ̌ cinni mɛ̀ mwù nshanmɓì lɛ̀ mɛ̀ nzwu wûm.
Nyæ̀m nɛ wù yɛnni ni ɓi lɛ̀ ǹzison, son jenɛ, à ɓà tî ǹzison. Kwan nzwonmɛ kwæꞌ, à yɛ̌ ǹzison cinni tî ɓe, à kwaìn kɛ swuꞌ jimmi nun. Son, M̀vɛ̀nnswæ̀b yɛ̌ nun wui ŋ̀gyìnmbɔꞌ. Lan ŋgyɔ̂ꞌ wan ɓye ɓɛ kɔꞌ kan mɛ̀ myin nyan kɛ ɗèwǎ nzison nun ǹdìkǎꞌ nɗunmi ŋgyɔ̂ꞌ wan, ɓɛ yɛ shìmmàꞌ kwan sɛ ɓon yɛ nyæ̀m ni yɛnni. Nyæ̀m nɛ ɓe mbyî lɛ̀ ǹzison, jenɛ, à ɓà tî ǹzison, son, ǎ kà kwankàꞌ tì.
«Kɛ cɛ̌, à yili lɛ ɓwum cinni kon kɛ mwu. Mɛ̀ mwù nshanmɓì ni lìsaꞌ mɛ̀ kpaꞌ shanmɓì yɛ m̀lib ni tǎ tòn kɛ zwɛm. À lìsàꞌ tì kuꞌ mɛ̀ mvɛ̀n shanmɓì.
Kì-shæ̂n kɛ nyinnìm shan nun nyæbbâ. Nyɛ̌ mɛ̀ mfyuru tǎ lwun sea jenɛ, ti lɛ̀ nyɛ̌ mɛ̀ nshanmɓǐ, ǎ ɓɛ̀n kifɛꞌ. Kwan sɛ nun màzwùm yɛ̌ ɓɛ̀n, à ɓǎ nǒn kwan læ̀bbi.
Nyæ̀m nyɛ̌ ɓe mbyî lɛ̀ ǹzison, son jenɛ, à ɓà tî lɛ̀ ǹzison, à ni m̀vɛ̀n nyɛ̌ mɛ̀ nìni ni. À ni kɛ nyinnìm mɛ mvɛ̀n shanmɓì ɓi nun, son, kwan sɛ nun yɛ̌ tì lwun nǒn ɓe, M̀vɛ̀nnswæ̀b yɛ̌ nun wu ŋ̀gyìnmbɔꞌ.
Mɛ̀ nzwu wûm ɓye wù yɛnni ɓi ɓi mɛ̀ mvɛ̀n wûm ɓye nòn kifɛꞌ lwun. Ɓɛ yɛ ŋ̀kimmɔꞌ nsaꞌ lwun yě fyaꞌ nyæ̀m ni ɓǎ ɓon saꞌ ɓon lɛ̀ nun, son, a ɓa mgbæ̀nni.
Mɛ̀ mvɛ̀n wûm hwæn cinni ŋwum lɛꞌ fɔꞌ. Ŋwum lɛꞌ màzwùm yi lɛ, ɓon yɛ ŋ̀kimmɔꞌ yan fɛ hwæn kɛ she nyæ̀m nun, ɓǎ nun kɛn mbyî lɛ̀ ywɔꞌ shon.
Ɓɛ yɛ wì ɗwǐ lɛ̀ Mwɛn Nzwumŋgan Mvɛ̀nnswæ̀b. Son, Mwɛn Nzwumŋgan yɛ̌ ɓon lèan lɛ̀ kim, ntwiꞌ sɛ nun ni Nyɛli nɛ lǎn ɓwùlu mɛ̀ nyɛli, à ɓɛ tì M̀vɛ̀n nɛ lǎn ɓwùlu mɛ̀ mvɛ̀n. Ɓwum ɓyon yɛ ɗyi kɛ nyè nyon, ɓɛ lan wì lɛ̀ nun m̀ban. Ɓwum màzwùm ɓi ɓwum ywɔli ɓye nun yæ̌n, à lon tì ɓon lɛ ɓyi ɓi ɓɛ ɓwum ɓyon.»
Cikpuꞌ Mvɛ̀nnswæ̀b ni kònndì tì mùn shɛ̌ lɛ: «Mɛ̀ ɗuꞌ ɓye wù yɛnni ǹsìbɔꞌ ni ni kɛ moan ǹtònmi ɓi, ɓɛ lisaꞌ mɛ̀ ŋkwìn ɓwum ɓye cinni yì kwæꞌ nywi kyikyi, ɓye wai kɛ mɛ ŋgyɔꞌ kyikyi nun, ɓye cinni mɛ̀ lɛꞌ kɛ ŋwum kyikyi.
Ti lɛ̀ mɛ̀ nzwu wûm ɓye wù yɛnni ɓi, lɛ̀ nyæ̀m nun nɛꞌ nun, ɓɛ yɛ ǹsìbɔꞌ ni ɓyìnnzi. Ywum ye nun fyaꞌ, ɓɛ yɛ yon fyǒn hwæn, ɓɛ ɗonnzi nun ɓe nywi pwìn. Ɓɛ yɛ nun jiɔ̀ꞌ ŋwum. Làn m̀bɔꞌ nɛ yɛ̌ nzwon, ɓɛ fyasi nun kɛ win.
M̀vɛ̀nnswæ̀b nɛ ci mɛ̀ mvɛ̀n wûm ɓi pyi ŋwum fɔꞌ, ɓɛ ci she she nyæ̀m, ɓǎ ywɔꞌ shon kɛn mbyî. Ǹyili Mvɛ̀nnswæ̀b ɓe kuꞌ li, han a kɛn ɓɛ̀n kwan sɛ ǹzæ̌ꞌ lɛꞌ yon yɛ lwinni hwæn.
«Ti lɛ̀ m̀lib nɛ wù yɛnni ni, myi twun yɛ cinni ŋ̀kimmɔꞌ kɛ nywi mɛ mvɛ̀n ŋgyɔ̂ꞌ wan hwæn yɛ.»
Vɛ̀nɛ̀ꞌ she M̀vɛ̀nnswæ̀b yɛ̌ Bàbìlôn yɛnnziKɛ nyě yi, mùn yɛn cikpuꞌ Mvɛ̀nnswæ̀b ndɔꞌ tǎ kyìlì ŋ̀waì ye kɛ ɗɛb. À cinni ŋ̀kimmɔꞌ ǹzwɔnzwɔ̀ꞌ, li, ŋ̀wanni shon lû ŋgyɔ̂ꞌ wan hwæn.
À kun lɛ̀ ŋ̀kwu kimmi, à shɛ̀ lɛ: « <font color=blue>Bàbìlôn</font> mukeâ, myi twun màzwùm pyiâ mvùmmi. Yɛ ti jenɛ cǐ tòn mɛ swæ̀b, yɛ ɓɛ tì kuꞌ cǐ tòn mɛ mpùn mɓyibbɔa. Mɛ̀ kyè ɓye ta ɓwum yi kwɛ̀nni ta tòn kwe.
Lan myi màzwùm læ̀mnzâ ɓyɛbbi kɛ nyinnìm ɓwum ɓɛ ŋgyɔ̂ꞌ wan nun wɛ̌ ɓæ̀ꞌ sɛ ɓɛ ta kyììlàꞌ. Ɓyɛbbi màzwùm ni ǹzæ̀mmì nɛ ɓɛ læmnzi kɛ ŋgyɔ̂ꞌ wan. Mɛ̀ mvɛ̀n ɓye kɛ cɛ̌ ŋgyɔ̂ꞌ wan ɓe hwæ̌n kɛ̀nni cì shon, mɛ̀ ci-ŋkyì sɛm yæki ǹjònndì cinni mbyî kɛ ywum lwukea yɛ lan myi màzwùm ɓe tæm nun.»
Kwan sɛ cikpuꞌ Mvɛ̀nnswæ̀b lɛle li, mùn kònndì tì ŋ̀kwu mwum ndɔꞌ ywo ŋ̀waì ye kɛ ɗɛb, lɛ̀ yɛ ta lɛꞌ lɛ: «Ŋ̀kwìn ɓwum ɓyɛ̂m, kɛsênì nywi lɛ̀ myi màzwùm, lɛ̀ ɓyin læ̀kì ɓyɛbbi cǐ wɛ̌ ɓon, lɛ̀ ɓyin læ̀kì tì kuꞌ vɛ̀nɛ̀ꞌ yɛnni wɛ̌ ɓon.
Ntwiꞌ sɛ ɓyɛbbi myi màzwùm twilâ wɛ̌ kpaꞌ, à kɛ̀n ɓɛ̀n kɛ ɗɛb. Li, M̀vɛ̀nnswæ̀b ɓǎ ɓon ɓyɛbbi màzwùm ɗonnzi.
Yɛnnzênì myi yi vɛ̀nɛ̀ꞌ wɛ̌ tà shɛ ɓwum ɓyon ɓwùlu vɛ̀nɛ̀ꞌ yɛnnzi. Ɓyɛbbi nɛ ɓon ciâ, ɓyin fyɔsì ɓon nun ɓe, a lan li. Ɓɛshɛ ɓɛ fɛ ɓyin plaꞌ swum nwi m̀bɔꞌ, fɛênì ɓon nyɛ̌ lǎn nun màzwùm lɛ̀ kim kimmi.
M̀bɔ̀kì nɛ ɓon ɓe ɓon nɛꞌ ǹtwu fɛ, ɓɛ gwannzì lòn kɛ ywum nyànŋgaꞌ nun, m̀banmbɔꞌ kuꞌ, yɛnnzênì ɓon vɛ̀nɛ̀ꞌ, ɓyin swi ɓon ǹdwɛ̀n nywi. Ntwiꞌ sɛ lan myi màzwùm ta lɛli kɛ mɛ nlim nyan nun lɛ: “Myi yɛꞌ yi wɛ̌ m̀vɛ̀n mlib. À tǎ nòn, shìkì à yɛn vɛ̀nɛ̀ꞌ wɛ̌ ŋ̀kwɛb mlib. Swum ndɔꞌ ɓa ɓwiꞌ cǐ.”
Kɛ mɓàkàꞌ yɛ ɓon ta ɓàkàꞌ li yi nun, mɛ̀ vɛ̀nɛ̀ꞌ yɛ̌ ɓon cinni nywɔꞌ m̀bɔꞌ. Mɛ̀ vɛ̀nɛ̀ꞌ màzwùm ni lɛ: ŋ̀gwɛ̀nŋgwɛ̀n, lɛ̀ lɛꞌ ywi, kònndì lɛ̀ ǹjè. Win yɛ myi twun màzwùm ɓusi, ntwiꞌ sɛ Nyɛli nyɛꞌ M̀vɛ̀nnswæ̀b cinni ŋ̀kimmɔꞌ, nun nɛ lannzi ɓon mɛ̀ kæ̀ꞌ.»
Mɛ̀ mvɛ̀n ɓye cɛ̌ ŋgyɔ̂ꞌ wan ɓye ɓe ǹzæ̀mmì cǐ kɛ myi màzwùm nun, kwan sɛ ɓon yɛ kyi win ye ta myi màzwùm twɛ̀nni yɛnni, ɓɛ yɛ kwe ǹzwɔnzwɔ̀ꞌ, lɛ̀ ɓɛ ta fyonŋgaꞌ.
Ɓɛ yɛ ɗyiɔ̀ꞌ læ̀bbi ntwiꞌ yi ta ɓon kwɛ̀nni lɛ̀ vɛ̀nɛ̀ꞌ sɛ lan myi màzwùm yɛ yɛn. Li, ɓɛ yɛ lɛli lɛ: «Oyì! Oyì! <font color=blue>Bàbìlôn</font>, myi twun yɛ cinne ŋ̀kimmɔꞌ, kwan læ̀b kan, kyìtæ̀ꞌ ɓænnâ tì kuꞌ wù nùn?»
Mɛ̀ ci-ŋkyì sɛm yɛ kuꞌ cɛ, ɓɛ yɛ kwe, lɛ̀ ɓɛ ta nywi ywætea, ntwiꞌ sɛ ɓwum ɓɛ yɛ ɓon ywum sɛm yan hwìnni fyaꞌ ɓa tî ɓɛ.
Ɓwum màzwùm ɓe tì kuꞌ kònndi ywum mɛ nwùm lwɛn kyǐ mèan, kònndì lɛ̀ man ŋgæꞌ ndɔꞌ ye ɓe tì nwùmndàꞌ lwɛn. Ɓɛ kyî tì ɓæ̀ꞌ, mɛ̀wu, wɔ̀ꞌ lɛ̀ gwè nun, mɛ̀ nàꞌ lɛ̀ mɛ̀ pɔꞌ nun, mɛ̀ nyæ̌mɓàlì, kònndì lɛ̀ mɛ̀ màtwuà ɓye mɛ̀ nyæ̌mɓàlì ta tɛ̀ꞌ. Ɓɛ ɓe tì ɓwum kyǐ, ɓɛ fyɔsì ɓon mɛ̀ son.
Li, ɓɛ yɛ lɛꞌ lɛ̀ myi màzwùm lɛ: «Ywum lwukea yɛ ɓyin ɓe swunni, yɛ ɓwuâ ɓyin fyaꞌ. Ǹjònndì lɛ̀ ywum nyànŋgaꞌ yin gweân, ɓyin ɓa tî yon cinni ɓe.»
Mɛ̀ ci-ŋkyì sɛm ɓye cinni ǹjònndì kɛ kwe myi màzwùm nun, ɓɛ yɛ ɗyiɔ̀ꞌ ɓe læ̀bbi ntwiꞌ sɛ yi ta ɓon kwɛ̀nni lɛ̀ vɛ̀nɛ̀ꞌ sɛ lan myi màzwùm yɛ yɛn. Ɓɛ yɛ kwe, ɓɛ ywætaꞌ ɓon nɛꞌ,
lɛ̀ ɓɛ ta lɛꞌ lɛ: «Oyì! Oyì! Yǎ paꞌ vɛ̀nɛ̀ꞌ sɛ she cinni myi twun sɛ. Ɓwum ɓyon swie mɛ̀ plě lwukea ndɔꞌ kɛ nywi, mɛ̀ plě màzwùm ɓe pànŋgea, ɓɛ ɓe tì nywi fɔ̀sea lɛ̀ ywum nyànŋgaꞌ yɛ ɓɛ cie lɛ̀ <font color=blue>gɔ̂l</font>, ɓɛ ci tì lɛ̀ ŋ̀gwɔ̌ꞌ lòn mèan.
Son, kwan læ̀b kan, ɓɛ ɓwuli ǹjònndì màzwùm.»Mɛ̀ gea-cìꞌ, lɛ̀ ɓwum ɓɛ ɓe kɛ ciꞌ yan nun, kònndì lɛ̀ mɛ̀ ci-she kɛ ciꞌ nun, lɛ̀ ɓwum ɓye ta se cinni kɛ she mlaꞌ nun, ɓon hwæn li, ɓɛ ɗyiɔ̀ꞌ læ̀bbi.
Kɛ nyɛn yɛ ɓɛ yɛn kyi win yɛ ta myi màzwùm twɛ̀nni, ɓɛ ta kun lɛ: «Ɓwiꞌ yɛn kifɛꞌ myi ndɔꞌ mbyî wɛ̌ myi twun yɛ.»
Li, ɓɛ yɛ kwe, ɓɛ hwɛn kwùb, ɓɛ swi kɛ mwu, ɓɛ ta ɓon nɛꞌ ywætea, lɛ̀ ɓɛ ta lɛꞌ lɛ: «Oyì! Yǎ paꞌ vɛ̀nɛ̀ꞌ sɛ she cinni myi twun sɛ! Ɓe lɛ̀ yɛ ciâ ɓwum ɓye cinni mɛ̀ cǐꞌ klwɔkea kɛ ɗuꞌ ti mɛ̀ ci-njônndì, son, kwan læ̀b kan, ywum màzwùm ɓwu nun fyaꞌ hwæn.»
Ɓyin ɓye kɛ ɗɛb, ywɔênì ǹdàli lɛ̀ m̀mùkàꞌ yɛ M̀vɛ̀nnswæ̀b mùkeâ myi màzwùm. Ɓyin, ɓwum Yesù, dàlênì. Ɓyin, mɛ̀ ci-ntwum Yesù, kònndì lɛ̀ ɓyin, mɛ̀ ci-nlɛli kɛ ŋwum Mvɛ̀nnswæ̀b nun, dàlênì, ntwiꞌ sɛ M̀vɛ̀nnswæ̀b lànnzâ ɓwum myi màzwùm mɛ̀ kæ̀ꞌ kɛ nywi ɓyɛbbi nɛ ɓon ɓe ɓyin cǐ.
Kɛ nyě yi, mùn yɛn cikpuꞌ Mvɛ̀nnswæ̀b ŋkimmi ndɔꞌ, à sheli ŋ̀gwɔ̀ꞌ ndɔꞌ nɛ ɓe ŋ̀kyìbli wɛ̌ li wɔ̀ꞌ, à ɗwìɔ̀ꞌ nun kɛ ɗuꞌ nun, lɛ̀ à tǎ lɛꞌ lɛ: «Lɛ nɛ ɓɛ yɛ <font color=blue>Bàbìlôn</font> ɗwǐ kɛ ŋgyɔꞌ lɛ̀ ŋ̀kimmɔꞌ, li, ɓɛ ɓa tî yon yɛnni ɓe.
Kɛ nlim nsǒn twun yi, ɓɛ ɓa tî kwòn mbɛꞌ ywo, sɛ ta hwæbli, kwo fɛꞌ mɛ̀ ŋkwu mɛ̀ ci-nshib, ɓɛ ɓa tî ye nyɛ̌ m̀bɔꞌ ti kuꞌ mbɔꞌ ywo, shìkì ɓɛ ywɔꞌ kuꞌ ǹlwon làgyitæ̀ꞌ ɓon lɛ̀ ye ɓæ̀n. Kwo fɛꞌ ci-she m̀bɔꞌ, ɓɛ ɓa tî cinni, shìkì ɓɛ ywɔꞌ kuꞌ ŋ̀hwæbli ŋgwɔ̀ꞌ wɔ̀ꞌ.
Ɓɛ ɓa tî ŋ̀wanni win yɛnni kwe, shìkì ɓɛ ywɔꞌ ǹlɛli nɗwɛb ɗæm ɓon lɛ̀ m̀lib ɗæm. Mɛ̀ ci-ŋkyì sɛm ɓyon ɓe ɓwum klwɔkea ɓye lan ɓwùlu kɛ ŋgyɔꞌ zwɛm. Ɓwum ɓyon ndɔꞌ ɓe tì kuꞌ ɓwum hwæn pɔkea lɛ̀ ǹcìkàꞌ mɛ mvili ɓyibbɔa.»
Li, ɓɛ yɛnnzi <font color=blue>Bàbìlôn</font> vɛ̀nɛ̀ꞌ, ntwiꞌ sɛ kɛ myi màzwùm nun, ɓɛ cinne ɓwum ɓye wue mɛ̀ ci-nlɛli kɛ ŋwum Mvɛ̀nnswæ̀b nun, lɛ̀ ɓye wue ɓwum Yesù. Ɓwum ɓye ɓɛ wue kɛ ŋgyɔ̂ꞌ wan nun hwæn, mɛ̀ ci-ŋwu ɓyan ɓi kwe.
Kɛ nyě yi, mùn ywɔꞌ wɛ̌ m̀bæ̀tè ɓwum mèan ndɔꞌ nɛ ta twùmmì kɛ ɗɛb, lɛ̀ à tǎ lɛꞌ lɛ: «Alèluyà! M̀vɛ̀nnswæ̀b nyɛꞌ swætâ ɓwiꞌ, à cinni ǹtwu, à cinni tî ŋ̀kimmɔꞌ.
Yì kyìtæ̀ꞌ yon yɛ nun tǎ lin yi kɛ mbyi nun, yɛ ɓɛ tì ye lɛŋkæ̀m. À linnâ kyìtæ̌ꞌ nsìbɔꞌ ni nɛ ɓe ɓwum mwù gwànnzi lɛ̀ ǹzæ̀mmì nyon. À wìnnâ ǹjì mɛ̀ ci-she ɓyon ɓye ɓɛ wue kwe.»
M̀bæ̀tè ɓwum màzwùm kònndì shɛ̀ ɓe lɛ: «Alèluyà, kyi win yɛ ta myi màzwùm twɛ̀nni yɛ suꞌ nàn li, yɛ ɓa mlɔ̀a.»
Kɛ kwan màzwùm nun, ɓwumŋkæ̀m mwum ɓî ɓlàn nyî, lɛ̀ ywum nyî ye cinni ǹzison kiìn swummi kɛ swiꞌ Mvɛ̀nnswæ̀b, ɓɛ mwumnzi nun, nun nɛ kɛ gbaꞌ lwun zwɛm ǹtònmi. Ɓɛ kà lɛꞌ lɛ: «Alèluyà, <font color=blue>Àmɛ̀n</font>.»
Ŋ̀gwìn Mwɛn Nzwumŋgan Mvɛ̀nnswæ̀bŊ̀kwu mwum ndɔꞌ waì kɛ moan gbaꞌ lwun, yɛ ta lɛꞌ lɛ: «Ɓyin, mɛ̀ ci-she Mvɛ̀nnswæ̀b, fɛênì ǹtwu lɛ̀ M̀vɛ̀nnswæ̀b nyɛꞌ. Twulênì nun, lɛ̀ ɓyin ɓɛ ta nun yi, kwo fɛꞌ ɓwumŋkæ̀m, kwo fɛꞌ ɓwɛsɔꞌ.»
Kwan sɛ nun lɛli li, mùn ywɔꞌ wɛ̌ m̀bæ̀tè ɓwum mèan ndɔꞌ nɛ tǎ twùmmì wɛ̌ pwɔ̀àpwɔ̀à, à kònndì hwæbli wɛ̌ m̀bæ̀n, lɛ̀ à tǎ lɛꞌ lɛ: «Alèluyà, Nyɛli nyɛꞌ M̀vɛ̀nnswæ̀b nɛ lǎn ywum hwæn lɛ̀ ŋ̀kimmɔꞌ tǎ lwun sea.
Ɓwiꞌ dalènì, ɓwiꞌ ɓɛènì lɛ̀ ǹlwukaꞌ nlim, ɓwiꞌ konndì tì nun ǹtwu fɛ. Ntwiꞌ ŋ̀gwìn nɛ Mwɛn Nzwumŋgan yɛ̌ ɗæm shɛ wòlâ. M̀myon tǎ kìn.
Ɓɛ fɛâ m̀myon plè nlwɛn ndɔꞌ, à tǎ ɗwùmnàꞌ nùn.» (Plè nlwɛn màzwùm lìsaꞌ mɛ̀ she nlwukea nɛ ɓwum Yesù ɓe cì.)
Cikpuꞌ Mvɛ̀nnswæ̀b ndɔꞌ kà shɛ̌ lɛ̀ mùn lɛ: «Kɔꞌ kɛ ɗèwà nun lɛ tǒn lwɛn si lɛ̀ ɓwum ɓye ɓɛ loin lɛ ɓyi ɓi kiìn ǹdàli ɗæm cǐ.» Cikpuꞌ ni kònndì tì lɛꞌ lɛ: «Seansean ǹzæ̌ꞌ lɛꞌ Mvɛ̀nnswæ̀b yi yɛ.»
Kwan sɛ mùn ywɔꞌ li, mùn swìtì nun mɛ kwù ɓǎ mùn mwumnzi nun, son, ǎ kà shɛ̌ lɛ̀ mun lɛ: «Ɓa wù cì li. Mùn ni kuꞌ ci-she wɛ̌ wù, mùn kònndì ɓɛ wɛ̌ mɛ̀ ŋgyinni ɓyû ɓye yilâ lɛŋkæ̀m she Yesù ɓe ɓon lìsea. Son, mwumnzi M̀vɛ̀nnswæ̀b.»Lɛŋkæ̀m sɛ Yesù ɓe lìsàꞌ si, son sɛ ɗyi mwǔ nlɛli mɛ ci-nlɛli kɛ ŋwum Mvɛ̀nnswæ̀b nun.
Mwum nɛ nàn kɛ nyæ̀mɓàlì mpwɛbbi zwɛmKɛ nyě yi, ɗɛb welì, mùn yɛn nyæ̀mɓàlì mpwɛbbi ndɔꞌ kwainmɛ̀. Jin mwum nɛ nèan nun kɛ nyè ɓe lɛ Mwum-zuꞌ. Ɓɛ ɓe tì kuꞌ nun lon lɛ Ci-lɛŋkæ̀m. À tǎ wì ɗwǐ kɛ nlìmmì nun, à lin tì kuꞌ kyìtæ̀ꞌ kɛ mbyi nun.
Mɛꞌ yi nun kɛ mwu wɛ̌ mɛ̀ mpè win. À cinni ti mɛ̀ tæ̌m lwun kɛ mwu mèan. Ɓɛ kɔꞌ nun jin ndɔꞌ kɛ nywi she mwum ndɔꞌ lìmmi kan, shi kuꞌ ɓɛ nun nɛꞌ.
Plè nɛ nun swìe kɛ nywi ɓe mvæb seansean. Jin shon ɓe lɛ Lɛꞌ Mvɛ̀nnswæ̀b.
Mɛ̀ ŋkwìn mɛ suzæ̀n nɛ kɛ ɗɛb ɓe nun ɗwon kɛ nyè. Ɓon hwæn, ɓɛ ɓe kɛ mɛ nyæ̌mɓàlì pwibbɔa zwɛm, ɓɛ ɓe tì lɛ̀ mɛ̀ plě lwukea kɛ nywi ɓye ɓe pwibbɔa, lɛ̀ ɓɛ ta ɓwum mɛꞌ shɛ mwu.
Kàfǎꞌ pwu ɓe mwum ni kwean kɛ ŋwum, son sɛ nun yɛ̌ ɓwum ɓye ŋgyɔ̂ꞌ wan lèan nun. À yɛ̌ ɓon ywo lɛ̀ ǹjìnndì nun. À yɛ̌ ɓwum nywɔ̀tea lɛ̀ mɛ̀ kwù wɛ̌ tà shɛ ɓɛ ta sea sæbbi kɛ wæꞌ ɓǎ ɓɛ kwannzi mɛ̀wu. Kɛ ncì yɛ nun yɛ̌ cì li, à lìsaꞌ lɛ M̀vɛ̀nnswæ̀b nyenâ ǹzwɔnzwɔ̀ꞌ lɛ̀ ɓwum màzwùm.
Jin sɛ ɓɛ kɔꞌ kɛ plê nun lɛ̀ kɛ mkpaꞌ yon, à si lɛ M̀vɛ̀n nɛ lǎn ɓwùlu mɛ̀ mvɛ̀n, lɛ̀ Nyɛli nɛ lǎn ɓwùlu mɛ̀ nyɛli.
Kɛ nyě yi, mùn yɛn cikpuꞌ Mvɛ̀nnswæ̀b ndɔꞌ ni kɛ zæꞌ nywɔꞌ nun ǹɗyi. À kun lɛ̀ ŋ̀kwu kimmi, lɛ̀ à tǎ lɛꞌ lɛ̀ mɛ̀ kyè ɓye ta ɗi zwô lɛ: «Kìênnì, ɓyin swɔli kɛ cìcǐ sɛ M̀vɛ̀nnswæ̀b kèâ ɓyin ji ndwun.
Kwan sɛ nun lɛli li, mùn yɛn nyæ̀m zwimbyiꞌ ni, mùn yɛn tì mɛ̀ mvɛ̀n ɓye ŋgyɔ̂ꞌ wan, lɛ̀ mɛ̀ ci-nɗwǐ wì ɓyan. Ɓɛ swɔlâ kɛ cìcì fɔꞌ lɛ̀ ɓon ɗwi wì lɛ̀ mwum nyɛ̌ tǎ nàn kɛ nyæ̀mɓàlì zwɛm ɓon lɛ̀ mɛ̀ ci-wì ɓyon.
Son, ɓɛ ɓæn nyæ̀m ni, ɓɛ ɓæn tì ci-ntwum mɛ mɓwɛ̀ꞌ nɛ ɓe ywum ŋgwulea cǐ kɛ swiꞌ shon. Kɛ ywum ŋgwulea yɛ nun ɓe cì yi nun, à pɔkaꞌ ɓwum ɓye ɓe lɛ̀ m̀ɓùꞌ nyæm ni kɛ nywi yan, ɓɛ mwumnzi tì kuꞌ fɔ̀kì shon. Li, ɓɛ ɓæn nyæ̀m ni ɓon lɛ̀ ci-ntwum mɛ mɓwɛ̀ꞌ ni nun, ɓɛ ɗwiɔ̀ꞌ ɓon kɛ swuꞌ win nun lɛ̀ mɛꞌ. Cìcǐ màzwǔm, mvɛb mpàn ɓe nyæ̀nnì kwe.
Ɓwum ɓye nzwoen, ɓɛ wue ɓon lɛ̀ kàfàꞌ sɛ ɓe kwan kɛ ŋwum ci-nàn nyæmɓàlì. Li, mɛ̀ kyè kiìn ɓon nɛꞌ ɗǐ lɛ̀ nwɔ̀ꞌ ɓwum màzwùm.
Yì ɗwǔm ŋkæmKɛ nyě yi, mùn yɛn cikpuꞌ Mvɛ̀nnswæ̀b ndɔꞌ tǎ kyìlì ŋ̀waì ye kɛ ɗɛb. À ɓe lɛ̀ kyî ndɔꞌ kɛ fyaꞌ m̀ɓænni. Kyî màzwùm nɛ ɓɛ ta mbyi nɛ kɛ̀nmɛ kɛ swuꞌ win nun wǒ lɛ̀ nun. À ɓe tì lɛ̀ ǹɗuꞌ ŋwum kyìbli ndɔꞌ kɛ fyaꞌ ɓænni tî.
À ɓɛ̌n, à ɓæn nyæ̀m nɛ gwili ŋ̀gèà ni, nun nɛ ɗyi pwìn nywun, sɛ lisaꞌ lɛ Satæ̀n, à ɓɛ tì m̀vɛ̀n mɛ̀ swæ̀b. Cikpuꞌ ni kpæm nun lɛ̀ ǹɗuꞌ ŋwum màzwùm ɓǎ nun ton m̀kpimmea kɛ yi ɗwǔm ŋkæm nun.
Li, cikpuꞌ Mvɛ̀nnswæ̀b ni ɗwìɔ̀ꞌ nun kɛ swuꞌ win nun, à twɔ̀ꞌ ɓe lɛ̀ kyî, à kpimmaꞌ tì ŋwum swuꞌ, ɓǎ nyæ̀m ni læ̀kì ɓwum ŋgyɔ̂ꞌ wan ɓwuli ti han a kɛn wòlì kɛ kwan sɛ ɗwǔm ŋkæm yi kà lànkàꞌ. Kɛ nyě yi, ɓɛ yɛ nun ɗonnzi ɓǎ nun ton kpɛm kwæꞌ.
Kwan sɛ ɓe lɛ̀ mǔn kɛ cɛ fyaꞌ, mùn yɛn yì gbaꞌ lwun ndɔꞌ. Ɓwum ɓɛ ɓe zwɛm tònmi, ɓɛ fɛ ɓon ŋ̀kimmɔꞌ lɛ̀ ɓon lannzì ɓwum mɛ̀ kæ̀ꞌ. Mùn yɛn tì mɛ̀ mpùn ɓwum ɓɛ ɓɛ kwie kɛ ŋgyɔ̂ꞌ wan ntwiꞌ sɛ ɓɛ ɓe lɛŋkæ̀m sɛ Yesù lìsea shɛ̌, ɓɛ shɛ tì lɛꞌ Mvɛ̀nnswæ̀b. Ɓwum màzwùm mwumnzi kan nyæ̀m, shìkì ɓɛ mwumnzi kuꞌ fɔ̀kì shon. Ɓɛ cinni kan m̀ɓùꞌ nyæm ni kɛ swiꞌ, shìkì à ɓɛ kuꞌ ɓon kɛ fyaꞌ. Ɓɛ yimnì ywi ɓe, ɓɛ ɗunmi saꞌ lɛ̀ Yesù Kristò m̀ban a kɛn wòlì ɗwǔm ŋkæm.
Mɛ̀ yìmnǐ ywi yɛ zwimbyiꞌ yɛ yi. (Ti lɛ̀ ɓwum ywi ɓye fɔꞌ, ɓɛ yìmni kan ywi han yì ɗwǔm ŋkæm yi lan.)
Tǒn lwɛn si lɛ̀ ɓwum ɓye yimnâ kæ̀mmǐ nyìmnǐ ywi she zwimbyiꞌ, ɓɛ ɓi ɓwum Mvɛ̀nnswæ̀b. Yi ɓa tî ɓon kwɛ̀nni lɛ̀ ywi nyɛ̌ mɛ̀ mɓì, ntwiꞌ sɛ ǎ wòli kan kim à cì tì ɓon swum ndɔꞌ. Ɓɛ yɛ ɓɛ mɛ̀ ci-mfɛ sàtìkæ̀ꞌ kɛ swiꞌ Mvɛ̀nnswæ̀b, lɛ̀ tì kɛ swiꞌ Yesù Kristò. Ɓɛ yɛ saꞌ lɛ̀ nun m̀ban a kɛn wòlì ɗwǔm ŋkæm.
Satæ̀n pyìâ wìKwan sɛ ɗwǔm ŋkæm yi yɛ lǎn, ɓɛ yɛ Satæ̀n kwannzi kɛ nye njè.
Li, à yɛ̌ kɛ̀n kɛ mɛ ŋgyɔꞌ zwɛm hwæn, ɓǎ nun pɔkaꞌ ɓwum. Sɛ lisaꞌ lɛ kɛ Gɔ̂gɛ̀, kònndì lɛ̀ Màgɔ̂gɛ̀. À yɛ̌ ɓwum ɓi swɔsi kɛ cìcì fɔꞌ ɓǎ ɓon ɓi kɛn wì ɗwǐ. Kɛ nswɔsi ɓwum màzwùm nun, ɓɛ yɛ ɓɛ mèan wɛ̌ kyɛꞌ yɛ kɛ moan ɗuꞌ.
Ɓɛ waꞌ kɛ̀n, ɓɛ lû ŋgyɔꞌ hwæn, ɓɛ kɛn myi yɛ M̀vɛ̀nnswæ̀b yili kanndi, kònndì lɛ̀ cìcì sɛ ɓwum Yesù ɓe tòn kwe. Kwan sɛ ɓon kanndi ɓon li, win ndɔꞌ waì kɛ ɗɛb, yɛ ɓusi ɓon, ɓon hwæn.
M̀vɛ̀n mɛ̀ swæ̀b nɛ ɓe ɓwum pɔkea ni, ɓɛ ɓæn nun, ɓɛ ɗwiɔ̀ꞌ nun kɛ swuꞌ win nun, cìcì sɛ mvɛb mpàn ɓe nyæ̀nnì kwe. Cìcǐ màzwǔm, ɓe lɛ̀ ɓɛ ɗwiâ nyæ̀m zwimbyiꞌ mbyî kwe ɓon lɛ̀ ci-ntwum mɛ mɓwɛ̀ꞌ. Vɛ̀nɛ̀ꞌ yɛ ɓon yɛnni kwe kpòn lɛ̀ nywɔꞌ, shìkì sɛ mlɔꞌ.
Kyìtæ̀ꞌ she m̀mlɔ̀kàꞌKɛ nyě yi, mùn yɛn gbaꞌ lwun twun ndɔꞌ she ɓe pwɛbbi, lɛ̀ mwum nɛ ɓe zwɛm ǹtònmi. Ɗɛb ɓon lɛ̀ ŋgyɔꞌ nywukaꞌ kɛ swiꞌ shon, ɓɛ yɛn ka tî yon ɓe.
Mùn yɛn tì ɓwum ywi, ɓwɛsɔꞌ lɛ̀ ɓwumŋkæ̀m hwæn, à ɓi kɛ swiꞌ gbaꞌ lwun ɗyikea. Mwum ndɔꞌ wèlì yì ɗèwà ndɔꞌ. Ɗèwà ndɔꞌ sɛ ɓɛ ɓe lon lɛ ɗèwǎ nzison ɓe tì kuꞌ kwe, ɓɛ welì tì son. Ɓɛ ɓe mwum hwæn nɛ ywiâ nùn kyìtæ̀ꞌ lànnzi kɛ nywi swum sɛ nun ɓe cì wɛ̌ tà shɛ ɓɛ kɔꞌ kɛ ɗèwà yi nun.
Kwo fɛꞌ ɓwum ɓye ywie mlǎꞌ, mɛ̀ ɗuꞌ hwæn kwannzi ɓon ɓe. Ywi, kònndì lɛ̀ Ǹsòn-ɓwum-ywi, ɓɛ fyɔsì ɓwum ɓye ɓe kwe hwæn. Ɓon hwæn li, ɓɛ lannzì ɓon kyìtæ̀ꞌ kɛ nywi swum sɛ ɓon ɓe cì nun.
Ti lɛ̀ Ywi, kònndì lɛ̀ Ǹsòn-ɓwum-ywi, ɓɛ ɗwiɔ̀ꞌ ɓon kɛ swuꞌ win nun. (Kɛ swuꞌ win màzwùm nun sɛ ɓwum yɛ ywi nyɛ̌ mɛ̀ mɓì ywi kwe.)
Mwum nɛ jin shon ɓe kǎn kɔa kɛ ɗèwǎ nzison nun, ɓɛ ɗwiɔ̀ꞌ tì kuꞌ nun kɛ swuꞌ màzwùm nun.
Ɗɛb she nywæb, lɛ̀ ŋgyɔꞌ nyɛ̌ nywæbKɛ nyě yi, mùn yɛn ɗɛb she nywæb, mùn yɛn tì ŋgyɔꞌ nyɛ̌ nywæb. Ɗɛb she nɗunmi, ɓe lɛ̀ sɛ nywukeâ ɓon lɛ̀ ŋgyɔꞌ nyɛ̌ ɓe mbyî. Ɗuꞌ ndwun ɓe kǎn tî.
Mùn yɛn myi sanmi yɛ jin shon si lɛ Yèrusàlɛ̀m she nywæb, sɛ ta kyìlì ŋ̀waì ye kɛ ɗɛb kɛ moan Mvɛ̀nnswæ̀b. Ɓe lɛ̀ yɛ ti fɔ̀si wɛ̌ mwɔ̂ꞌ m̀lib ndɔꞌ nɛ fɔ̀si nywi yon lɛ̀ nun kɛnmɛ cǐ ɗæm.
Mùn ywɔꞌ ŋ̀kwu kimmi ndɔꞌ yɛ ta lɛli, ŋ̀kwu màzwùm wai kɛ gbaꞌ lwun zwɛm, lɛ̀ yɛ ta shɛ̀ lɛ: «M̀vɛ̀nnswæ̀b ɓænnâ cǐ tòn shon jenɛ kɛ nyinnìm ɓwum nun, à yɛ̌ tòn kwe lɛ̀ ɓon m̀ban. Li, ɓɛ yɛ ɓɛ ŋ̀kwìn ɓwum ɓyon. Nun nɛꞌ, M̀vɛ̀nnswæ̀b yɛ̌ kuꞌ konni lɛ̀ ɓon.
À yɛ̌ ɓon mɛ̀ ɗuꞌ kwon kɛ mɛꞌ. Ywi ɓà tî ɓɛ. Ɓɛ ɓa tî ywi shǐ, shìkì ɓɛ kwe. Vɛ̀nɛ̀ꞌ ɓa tî kuꞌ ɓon ɓɛ, ntwiꞌ sɛ mɛ̀ pwìn ywum hwæn ɓe lɛ̀ yɛ mlɔâ.»
Mwum nɛ ɓe kɛ gbaꞌ lwun zwɛm ǹtònmi ɗunmi lɛli, à shɛ̀ lɛ: «Jenɛ, mùn tǎ ywum hwæn pæꞌ fyɔ̀si ɓe nywæb.» À kònndì tì mùn shɛ̌ lɛ: «Kɔꞌ ǹzæ̌ꞌ lɛꞌ yɛ kɛ ɗèwà nun ntwiꞌ sɛ ǹzæ̌ꞌ lɛꞌ yɛ̂m yi lɛŋkæ̀m, yɛ ɓɛ tì ye mwum wòli à tɛ̀ꞌ zwùm lɛ̀ yon.»
Mwum màzwùm shɛ̀ tì mùn lɛ: «Mɛ̀ lɛꞌ hwæn mlɔ̀â. Mùn nɛ ɗyi ǹɗunmi ywum hwæn, mùn ɓɛ tì m̀mlɔ̀kàꞌ ywum hwæn. Mùn ni zwimbyiꞌ, mùn ɓɛ tì lwæ̀b ɓe. Mwum nɛ ǹlim ta fyo, mùn yɛ̌ nun mlǎꞌ fɛ ɗinɗin. Mlǎꞌ màzwùm ta kwan kɛ mwu ɗuꞌ yɛ ta ǹzison fɛ.
Mwum nɛ yɛ̌ wì ŋgyɔ̂ꞌ wan lèan, mùn yɛ̌ nun ɗàsì màzwùm fɛ. Mùn yɛ̌ ɓɛ M̀vɛ̀nnswæ̀b nyon, li, à ɓɛ kuꞌ mwɛn nyɛ̀m.
Son, ti lɛ̀ mɛ̀ ci-ncǐ ɓyɛbbi, ɓye mɛ̀ ci-yi, lɛ̀ ɓwum ɓye ɓa ywɔli lɛ̀ M̀vɛ̀nnswæ̀b, kònndì lɛ̀ ɓwum ɓye ta mɛ̀ lɛꞌ mɓyibbɔa cǐ, lɛ̀ mɛ̀ ci-ŋwukaꞌ ɓwum, mɛ̀ ci-nzæmmì, lɛ̀ mɛ̀ ci-ncìkàꞌ mɛ mvili ɓyibbɔa, ɓye ta yì fɔ̀kì mwumnzi, lɛ̀ mɛ̀ ci-mɛ mɓwɛ̀ꞌ, ɓon hwæn li, cǐ tòn shan sukuꞌ kɛ swuꞌ win nun, cìcì sɛ win, kònndì lɛ̀ mvɛb mpàn ta nyæ̀nnì kwe. Cìcǐ màzwùm sɛ ɓɛ yɛ ywi nyɛ̌ mɛ̀ mɓì ywi kwe.»
Yèrusàlɛ̀m she nywæbCikpuꞌ Mvɛ̀nnswæ̀b ndɔꞌ kìn kɛ cì shɛ̂m. À ɓe kɛ nyinnìm mɛ̀ cikpuꞌ shanmɓì nun ɓye ɓe lɛ̀ mɛ̀ kwɛ̂b kɛ fyaꞌ. Mɛ̀ kwɛ̂b màzwùm ɓe lɛ̀ yì vɛ̀nɛ̌ꞌ mmlɔ̀kàꞌ kɛ nlim lwinnɔa. À ɓɛ̌n, à shɛ̀ lɛ̀ mùn lɛ: «Kìîn, mùn lisàꞌ wù m̀lib nɛ Mwɛn Nzwumŋgan yɛ̌ shɛ.»
Kɛ kwan si nun, M̀pùn Mvɛ̀nnswæ̀b ɓɛ̀n mùn nywi. Cikpuꞌ Mvɛ̀nnswæ̀b twɛlɔ̀ꞌ mùn kɛ mwu kpaꞌ ndɔꞌ nɛ ɓe zwozwô. Kɛ kwe, à lìsàꞌ mùn Yèrusàlɛ̀m, myi sanmi màzwùm ɓe kyìlì ŋ̀waì ye kɛ ɗɛb kɛ moan Mvɛ̀nnswæ̀b.
Ǹtwu Mvɛ̀nnswæ̀b ɓe kɛ nlim, li, myi yi ɓe ɗwùmnàꞌ wɛ̌ ŋ̀gwɔ̀ꞌ nlwɛn ndɔꞌ nɛ ɓɛ ta lon lɛ jæsìpɛ̀, lɛ̀ a ta ɓwum mɛꞌ shɛ wɛ̌ dæ̀nŋglæ̀ꞌ.
Mɛ̀ ŋwum nye ɓe ǹlè-lè kɛ mɛ fyàꞌ nyî nun hwæn. Sɛ lisaꞌ lɛ, kɛ ɓwùm-nywɔꞌ, mɛ̀ ŋwum nye nlè, kɛ pyì-nywɔꞌ, mɛ̀ ŋwum nye nlè, kɛ mbɛmwù, mɛ̀ ŋwum nye nlè, kɛ leànnji, mɛ̀ ŋwum nye nlè.
Mɛ̀ ŋgwɔ̀ꞌ ndɔꞌ ɓe kwe wûm ɓlàn ɓî. Kɛ mɛ ŋgwɔ̌ꞌ màzwùm zwɛm, ɓɛ kɔe mɛ̀ myin mɛ̀ ci-ntwum Mwɛn Nzwumŋgan. Mɛ̀ kwǔ kwùmkwùm nye sati kɛ mɛ ŋgwɔ̀ꞌ yi zwɛm.
Cikpuꞌ Mvɛ̀nnswæ̀b nɛ ɓe mùn lɛꞌ màzwùm shɛ̌ ɓe lɛ̀ ǹtwɔ̀ꞌ ndɔꞌ yɛ ɓɛ ci lɛ̀ <font color=blue>gɔ̂l</font> kɛ fyaꞌ. Ǹtwɔ̀ꞌ yɛ ɓɛ ɓe ywum fɔ̀kea nun yɛ. À waꞌ, à kɛ̀n mgbònmgbǒn myi fǒ, à fɔ̀ꞌ tì kuꞌ twutwu mɛ̀ ŋwum nye, à kònndì læ̀b læ̀bbi kwùmkwùm nye fǒ.
Mɛ̀ fyǎꞌ nsǒn ɓe nyî, yɛ cinne læ̀b læ̀bbi m̀banmban. Mwum màzwùm fɔ̀ꞌ myi lɛ̀ ǹtwɔ̀ꞌ yon. Læ̀b læ̀bbi ɓe swum mɛ kilòmɛtà ŋkæm mɓì lɛ̀ ǹɗuꞌ mɓì. Mgbònmgbǒn myi lɛ̀ ǹlæ̀b yɛ yon læbbe kɛ zwô ɓe m̀banmban.
Cikpuꞌ tòn ni kɛ̀n tì kuꞌ kwùmkwùm nye fɔ̀kea. Ǹlæ̀b yɛ kwùmkwùm nye læbbe kɛ zwô ɓe mɛ̀ mɛtà mwum shanmɓì ɓlàn ɓî. À twɛle m̀bɔ̀kì màzwùm lɛ̀ m̀bɔ̀kì nɛ ɓwum ta ywum fɔ̀kea nun kwan hwæn.
Ɓɛ ɓwɛmme kwùmkwùm nye màzwùm lɛ̀ ŋ̀gwɔ̀ꞌ nlwɛn ndɔꞌ nɛ ɓɛ ta lon lɛ jæsìpɛ̀. Ti lɛ̀ myi yôn nɛꞌ, ɓɛ gwe yon lɛ̀ <font color=blue>gɔ̂l</font> seansean, yɛ ɓe pwɛb wɛ̌ dæ̀nŋglæ̀ꞌ.
Mɛ̀ ŋgwɔ̀ꞌ ɓɛ ɓɛ ɓwɛmme mɛ̀ kwǔ kwùmkwùm nye ɓe lɛ̀ mɛ̀ ŋgwɔ̌ꞌ lwukea kyikyi. Ŋ̀gwɔ̀ꞌ nyɛ̌ zwimbyiꞌ ɓe nyɛ̌ ɓɛ ta lon lɛ jæsìpɛ̀. Nyɛ̌ mɛ̀ mɓì ɓe nyɛ̌ ɓɛ ta lon lɛ sàfîr. Ŋ̀gwɔ̀ꞌ nyɛ̌ mɛ̀ nlè ɓe nyɛ̌ ɓɛ ta lon lɛ àgatɛ̀. Nyɛ̌ mɛ̀ nnyì, ɓɛ lon nun lɛ ɛ̀mɛ̀rôdɛ̀.
Nyɛ̌ mɛ̀ nshæ̂n, ɓɛ lon nun lɛ ònisì. Nyɛ̌ mɛ̀ mfyuru, ɓɛ lon nun lɛ kɔ̀nàlîn. Nyɛ̌ mɛ̀ nshanmɓì ɓe krìzòlîꞌ. Nyɛ̌ mɛ̀ nìni ɓe bɛ̀rîl. Nyɛ̌ mɛ̀ ntæ̂nnì ɓe tòpâzɛ̀. Nyɛ̌ mɛ̀ ŋwûm ɓe klìzòplâzɛ̀. Kì-wûm ɓlàn m̀bɔꞌ ɓe jæ̀sɛ̂n. Kì-wûm ɓlàn ɓî ɓe àmɛ̀tisì.
Ti lɛ̀ yì cìcǐ nɗun wûm ɓlàn ɓî yi, ɓɛ cie yon lɛ̀ mɛ̀ ŋgwɔ̀ꞌ yɛ ɓɛ ta lon lɛ pɛ̀rîl. Ɓɛ cie ŋwum nye fɔꞌ lɛ̀ pɛ̀rîl m̀bɔꞌ kuꞌ. Mɛ̀ mbyi ɓɛ ɓɛ sænne kɛ myi ɓe lɛ̀ <font color=blue>gɔ̂l</font> seansean, ɓɛ ɓe sanmi wɛ̌ mlǎꞌ.
Kɛ myi màzwùm nun, mǔn yɛn kan nyenswæ̀b kwe, ntwiꞌ sɛ Nyɛli nyɛꞌ M̀vɛ̀nnswæ̀b ndwun ɓon lɛ̀ Mwɛn Nzwumŋgan ɓi kwe, ɓon ɓɛ ɓwum ta ɗɔa.
Nywɔꞌ tà ka ɗwùm kwe, shìkì nywiꞌ pwɛb kuꞌ, ntwiꞌ sɛ ǹtwu Mvɛ̀nnswæ̀b ta ŋ̀wanni fɛ. Mwɛn Nzwumŋgan nɛ ɗyi wɛ̌ læ̂m.
Ɓwum ɓɛ cɛ̌ ŋgyɔꞌ zwɛm yɛ ǹyòn kɛ̀nni kwe kɛ nyɛn yɛ ɓɛ ta ŋ̀wanni màzwùm yɛnni. Li, mɛ̀ mvɛ̀n ɓye cɛ̌ ŋgyɔꞌ zwɛm shî tì kuꞌ ǹjònndì nyan.
Mɛ̀ ŋwum nye yɛ̌ suꞌ tòn kwan hwæn ǹlwonlwon, ntwiꞌ sɛ kpòn ɓà tî pyì kɛ myi màzwùm nun.
Ǹtwu yɛ ŋgyɔ̂ꞌ wan, kònndì lɛ̀ ǹjònndì, ɓɛ yɛ kìn lɛ̀ yon kɛ myi màzwùm.
Son, ywum ɓyibbɔa ɓa ɗun kwe, shìkì mɛ̀ ci-ncǐ ɓyɛbbi ɓon lɛ̀ mɛ̀ ci-mɛ mɓwɛ̀ꞌ kɛɔ̀ꞌ mwù kwe. Sukuꞌ ɓwum ɓye mɛ̀ myin yan ni ŋ̀kɔa kɛ ɗèwǎ nzison nun, ɓon ɓɛ yɛ ɗun kwe. Ɗèwǎ màzwùm, she Mwɛn Nzwumŋgan sɛ.
Kɛ nyě yi, cikpuꞌ Mvɛ̀nnswæ̀b ni lìsàꞌ mùn ɗuꞌ nyɛ̌ tǎ ɓwum ǹzison fɛ. Ɗuꞌ màzwùm ɓe ɗwùmnàꞌ wɛ̌ dæ̀nŋglæ̀ꞌ. Mwǔ ɗuꞌ màzwùm wai kɛ gbaꞌ lwun sɛ Mvɛ̀nnswæ̀b cinni nun ɓon lɛ̀ Mwɛn Nzwumŋgan.
À ɓe kyì kɛ nlim mbyi nɛ ɓe kɛ myi màzwùm nun. Kɛ moan ɗuꞌ ni, mɛ̀ njì ŋgæꞌ ɓɛ ta ɓwum ǹzison fɛ twæbbe kwe mɛ̀ fyàꞌ ɓî hwæn. Ɓɛ ta san kɛ ɗwùm fɔꞌ nun yì kæ̀mmǐ wûm ɓlàn ɓî. Nywiꞌ ɓe làn m̀bɔꞌ, ɓɛ san yì gwùm. Man mɛ ŋgæꞌ màzwùm ɓe tì kuꞌ mvili, yɛ ɓe ɓwum ɓɛ cɛ̌ ŋgyɔꞌ zwɛm mɛ̀ ŋgwɛ̀nŋgwɛ̀n kimnzi.
Ŋ̀ke Mvɛ̀nnswæ̀b ɓa tî ɓwum ɓænni kɛ myi màzwùm nun. M̀vɛ̀nnswæ̀b yɛ̌ gbaꞌ lwun shon yě ɓon lɛ̀ Mwɛn Nzwumŋgan. Li, mɛ̀ ci-ncǐ she ɓyon yɛ nun mwumnzi.
Ɓɛ yɛ ɓɛ̌n swiꞌ shon yɛnni, li, ɓɛ kɔꞌ kuꞌ ɓon jin shon kɛ swiꞌ.
Kpòn ɓà tî pyì kwe. Ɓɛ ɓa tî læ̂m nyæ̀nnzi, shìkì nywɔꞌ ɗwùm kuꞌ, ntwiꞌ sɛ ŋ̀wanni Nyɛli M̀vɛ̀nnswæ̀b yɛ ɗwùm kwe. Li, ɓɛ yɛ lwun sea kwan hwæn.
Kɛ nyě yi, cikpuꞌ Mvɛ̀nnswæ̀b shɛ̀ lɛ̀ mùn lɛ: «Ǹzæ̌ꞌ lɛꞌ yɛ yi ye lɛŋkæ̀m, yɛ ɓɛ tì ye mwum wòli à tɛ̀ꞌ zwùm lɛ̀ yon. Nyɛli nyɛꞌ M̀vɛ̀nnswæ̀b nɛ tǎ mɛ̀ ci-nlɛli kɛ ŋwum yon nun M̀pùn nyon fyi kɛ nywi, à fyiâ cikpuꞌ nyon ɓǎ nun kiìn mɛ̀ ci-she ɓyon swum sɛ kà ɓɛ̀nkàꞌ lìsea.»
Yesù shɛ̀ lɛ: «Ywɔênì fɛꞌ, mùn tǎ kìn kɛ kwan kwæꞌ nun. Tǒn lwɛn si lɛ̀ ɓwum ɓye ta ǹzæ̌ꞌ lɛꞌ yɛ M̀vɛ̀nnswæ̀b kwàsi kɛ ɗèwà sɛ nun ywo, ɓɛ mwumnzi yon.»
Mùn Jân, mùn yɛnnâ ywum màzwùm lɛ̀ zɛꞌ, mùn ywɔꞌ tì yon lɛ̀ ywiꞌ. Kwan sɛ mùn ywɔꞌ yon li, mùn kònndì yon yɛnni, mùn kɛ̀n swìtì kɛ mɛ kwù cikpuꞌ Mvɛ̀nnswæ̀b nyɛ̌ ɓe mùn ywum màzwùm lìsea ɓǎ mùn mwumnzi nun.
Son, ǎ kà shɛ̌ lɛ̀ mùn lɛ: «Ɓa wù cì li. Mùn ni kuꞌ ci-she wɛ̌ wù, mùn kònndì ɓɛ wɛ̌ mɛ̀ ŋgyinni ɓyû mɛ̀ ci-nlɛli kɛ ŋwum M̀vɛ̀nnswæ̀b nun, lɛ̀ tì wɛ̌ ɓwum ɓɛ ta ǹzæ̌ꞌ lɛꞌ yɛ ɗèwà sɛ nun ɗwon. Son, mwumnzi M̀vɛ̀nnswæ̀b.»
Kɛ nyě yi, à kònndì tì mùn shɛ̌ lɛ: «Ɓa wù gwùmnzì ǹzæ̌ꞌ lɛꞌ yɛ M̀vɛ̀nnswæ̀b kwàsi wu kɛ ɗèwà sɛ nun. Ntwiꞌ sɛ ywum màzwùm yɛ ɓɛ̀n m̀byìmmi.
Kɛ à si li, ɓwum ɓɛ ta ɓyɛbbi cǐ, ɓɛ kɛn lɛ̀ mbyî lɛ̀ ǹcǐ ɓyɛbbi yan. Ɓwum ɓɛ yili mɛ̀ lɛꞌ kwɛ̀nnjin, ɓɛ kɛn mbyî lɛ̀ kwǔ kɛ̀n shan. Ti lɛ̀ ɓwum ɓɛ ta lwɛn cǐ, ɓɛ kɛn mbyî lɛ̀ ǹcǐ lwɛn yan. Mwum nɛ ɗyi ǹsanmi kɛ swiꞌ Mvɛ̀nnswæ̀b, à kɛn mbyî lɛ̀ ǹɗwon Mvɛ̀nnswæ̀b.»
Yesù shɛ̀ lɛ: «Mùn tǎ kìn kɛ kwan kwæꞌ nun. Mùn yɛ̌ kìn lɛ̀ ɗàsì fyaꞌ, mùn fɛ mwum hwæn kɛ she sɛ nun cìe nun.
Mùn ni ǹɗunmi ywum hwæn, mùn ɓɛ tì kuꞌ m̀mlɔ̀kàꞌ ywum hwæn, mùn ni zwimbyiꞌ, mùn ɓɛ tì lwæ̀b ɓe.
Tǒn lwɛn si lɛ̀ ɓwum ɓye ta mɛ̀ plè ɓyan sæbbi. Ɓon ɓɛ cinni mbyi nɛ ɓon yɛ ɗun kɛ myi màzwùm nun, ɓɛ ji tì kuꞌ gwùm ŋgæꞌ sɛ ta ɓwum ǹzison fɛ.
«Mùn Yesù, mùn nɛ fyii cikpuꞌ nyɛ̀m ɓǎ nun kiìn ywum màzwùm sannzi lɛ̀ mɛ̀ ŋkwìn ɓwum ɓyɛ̂m. Mùn ni kɛ mvu ɓwum mvɛ̀n Dàvîd nun, mùn ni tì kuꞌ nywæꞌ nɛ tǎ ɗwùm moan shikpon.»
M̀pùn Nsanmi ɓon lɛ̀ m̀lib ɗæm, ɓɛ ta shɛ̀ m̀banmban lɛ: «Kìîn!» Mwum nɛ tǎ ǹzæ̌ꞌ lɛꞌ yɛ ywo, à shɛ tì kuꞌ lɛ: «Kìîn!» Mwum nɛ ǹlim ta fyo, à kiìn mlǎꞌ yɛ ta ǹzison fɛ yě. Mwum nɛ yili yon, ɓɛ yɛ nun yon fɛ ɗinɗin.
Ɓyin ɓɛ ywɔâ ǹzæ̌ꞌ lɛꞌ yɛ M̀vɛ̀nnswæ̀b kwàsi kɛ ɗèwà sɛ nun, konnênì. Mùn Jân, mùn shɛ̀ ɓyin lɛ a mwum ndɔꞌ lwùm ǹzæ̀ꞌ lɛꞌ ndɔꞌ kònndi mbyî kɛ ywum yɛ mùn kɔꞌ kɛ ɗèwà sɛ nun, M̀vɛ̀nnswæ̀b yɛ̌ nun yì vɛ̀nɛ̀ꞌ kònndi kɛ nywi wɛ̌ tà shɛ ɓɛ kɔꞌ kɛ ɗèwà sɛ nun.
Mwum ndɔꞌ lwùm ǹzæ̀ꞌ lɛꞌ ndɔꞌ njìli wɛ̌ tà shɛ mùn kɔꞌ kɛ ɗèwà sɛ nun, M̀vɛ̀nnswæ̀b ɓà nun ɗunnzi kɛ myi, shìkì à fɛ kuꞌ nun gwùm ŋgæꞌ she ta ɓwum ǹzison fɛ.
Mwum nɛ ɗyi kɛ lɛꞌ màzwùm nun kimmi tǎ shɛ̀ lɛ: «À si li, mùn tǎ kìn kɛ kwan kwæꞌ nun.» Ɓwiꞌ yili lɛ sɛ ɓɛ li. Nyɛli nyɛꞌ Yesù, kìîn!
Nyɛli nyɛꞌ Yesù ŋgænnì ɓyin, ɓyin hwæn.
