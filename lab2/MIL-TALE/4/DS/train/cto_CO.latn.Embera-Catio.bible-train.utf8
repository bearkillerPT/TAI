Abraham warra Isaac, Isaac warra Jacobo, Jacobo warra Judá, dewara zhi mebẽrãta.
Judá warra Fare, dewara Zara, ãzhi papa Tamar basia. Fare warra Esrom, Esrom warra Aram.
Aram warra Aminadab, Aminadab warra Naasón, Naasón warra Salmón.
Salmón warra Booz, zhi papa Rahab basia. Booz warra Obed, zhi papa Rut basia. Obed warra Isaí.
Isaí warra rey David,
David warra Salomón, zhi papara Uría kĩma basia.
Salomón warra Roboam, Roboam warra Abía, Abía warra Asa.
Asa warra Josafat, Josafat warra Joram, Joram warra Uzía.
Uzía warra Jotam, Jotam warra Aca, Aca warra Ezequía.
Ezequía warra Manasé, Manasé warra Amón, Amón warra Josía.
Josíara Jeconíaba dewara zhi mebẽrãba ãzhi zezeta b'asia, maʉ̃ ewadera israelitarã jidakuape edesid'a Babilonia druaed'a.
Mawũã Babiloniaẽna eded'apead'a tẽãne Jeconía warra barasia, mawũẽ Jeconía warra Salatiel, Salatiel warra Zorobabel.
Zorobabel warra Abiud, Abiud warra Eliaquim, Eliaquim warra Azor.
Azor warra Sadoc, Sadoc warra Aquim, Aquim warra Eliud.
Eliud warra Eleazar, Eleazar warra Matán, Matán warra Jacobo.
Jacobo warra José, Joséra María kĩma basia, Jesúra Maríaba tod'ata zhãrã Ẽdrʉbia abada.
Mawũã Abrahamneba urura rey David bitabai nʉmasia catorce. Rey David'eba urura Babilonia druaed'a jidakua eded'apead'a bitabai nʉmasia catorce. Babiloniaẽna jidakua eded'apead'ad'eba urura zhãrã Ẽdrʉbi bitabai nʉmasia catorce.
Joséra biata b'ʉba zhãrã ji ẽbaita maʉ̃ k'area chupea idu b'ʉ krĩñasia.
Izhi mawũã krĩchabʉrʉd'era ángel Daizezed'eta k'ãĩmok'arad'e zhi ũdubipe mawũãsia: José, bʉra rey David'eba uruta b'ʉa, María edaira perarãrũã, izhira b'iog'oasia Jawurebiad'eba.
Maríabara zhũmakĩrãta toya, maʉ̃ bʉara Jesústa trʉ̃gadua, trʉ̃ mawũã b'aya izhid'erãta ẽdrʉbigai baera ãzhi k'azhiruad'eba.
Maʉ̃ jõma Daizezeba jarad'ata arimaẽ berab'arisia izha bed'eata jarabibarid'eba mawũãnata:
Ãwũẽrã zhi aduag'aita b'iog'oape zhũmakĩrãta toya, maʉ̃ Emanuelta trʉ̃gad'aya. Maʉ̃ trʉ̃bara mawũã b'ʉa: Daizezera dazhirã ũme b'ʉa.
Joséra k'ãĩmok'ara nʉmanata ʉ̃rʉ̃mape ángel Daizezed'eba jarad'ata arib'aesia, mawũẽ Maríara edasia.
Mawũãmina eruk'ãĩ ẽbasia, aramaʉ̃ne zhi wau ãwũẽrã wũãwũãta tobʉrʉd'era Josébara Jesústa trʉ̃gasia.
Judea druad'e Belén pʉwʉrʉd'e Jesús tosid'era, maʉ̃ druad'era Herodeta reyta b'asia, maʉ̃ne ʉ̃madau ʉ̃tʉ zebariareba Jerusalén pʉwʉrʉed'a zesid'a chĩdaud'eba ne arimaẽ jarabadata.
Mobe wid'i mawũãsid'a: ¿Sãma b'ʉ Rey judíorãne tod'ara? Chĩdau izhid'ebemata ʉ̃madau ʉ̃tʉ zebariare ũdubʉdaba daira zebʉda ibia jarad'aita.
Maʉ̃ta ũrĩpe rey Herodera bĩ ẽãsia Jerusalénne b'e bawara.
Mawũẽ Herodebara jõma trʉ̃bigasia sacerdoterã nok'orãta, ũrãg'a Moiséd'e jarabada bawara, mobe wid'isia sãma toi basita Daizezeba Rey zok'aita jarad'ara.
Mawũẽ ãzhara mawũãsid'a: Belén pʉwʉrʉd'e toya Judea druad'e. Maʉ̃ẽnabemata zhi b'ʉmata Daizezeba bed'eata jarabibariba mawũãsia:
Belén, bʉra Judá druad'ebema, Judá druad'e pʉwʉrʉ wag'auta tab'e k'ãñabara bʉra wĩka b'ʉ ẽã. Nʉmape bʉd'eba Nok'ota ʉ̃tʉ zeya, maʉ̃bara erunʉmaña mʉrẽrã Israel b'eta.
Mobebʉrʉ Herodebara chũwẽã trʉ̃kuasia chĩdaud'eba ne arimaẽ jarabadata, Jesús tod'a ewarira maʉ̃rãneba bia k'awuasia chĩdau ʉ̃tʉ zed'a ewarid'eba.
Mobe Belén pʉwʉrʉed'a zok'akuabʉrʉta mawũãsia: Belén pʉwʉrʉid'u wãnape bia wid'iudua wũãwũãnebemata. Ũdubʉdad'era mʉãã k'awuabiudua mʉsid'a wãpe ibia jaraita.
Ãzhara rey bed'ea ũrĩnape wãsid'a. Maʉ̃ne ʉ̃madau ʉ̃tʉ zebariare chĩdau ũdud'apead'ara ãzhi na wãsia, jũẽbʉrʉd'era ʉ̃rʉ̃ jirab'esia wũãwũã b'arizhiru maẽ.
Chĩdauta mawũã ũdud'ai k'ãbãẽã sobiasid'a.
Maʉ̃ tẽã Daizezeba k'ãĩmok'arad'e jarasia wakusa wãna ẽbamarẽã rey Herodema, mawũẽ ãzhi druaed'a jẽrũya jʉ̃drʉsid'a o awʉrʉd'e.
Chĩdaud'eba ne arimaẽ jarabadata wãnapead'a tẽãne, ángel Daizezed'eta k'ãĩmok'arad'e Joséa zhi ũdubipe mawũãsia: Piradrʉrua, wũãwũã zhi papa ũme edebʉrʉta Egipto druaed'a merũ wãrũã, mobe mʉã jarayeed'a maĩnu b'adua. K'awuarua, Herodebara wũãwũã beaita jʉrʉya.
Aramaʉ̃ne José ʉ̃rʉ̃mape diamase wũãwũã zhi papa ũme edebʉrʉta wãsia Egipto druaed'a.
Maĩnu b'ʉd'e Herode beusia. Mawũẽ Daizezeba jarad'ata arimaẽ berab'arisia izha bed'eata jarabibarid'eba mawũãnata:
Mʉãrã mʉ Warra trʉ̃sia Egiptod'eba zemarẽã.
Chĩdaud'eba ne arimaẽ jarabadaba izhi sewabʉdata k'awuape Herodera k'ãbãẽã kĩrũsia, mawũẽ warra zakerã año ũmeneba ed'aa b'eta Belénne ked'eta, Belén k'aita ked'eta jõma beakuad'amarẽã jarasia. Izhima maʉ̃ añota arimaẽ basia Jesús tod'a ewarita k'awuad'ad'ebara chĩdaud'eba ne arimaẽ jarabadad'eba.
Mawũẽ arimaẽ berab'arisia ãzhi papa jẽgad'aid'ebemata Daizezeba bed'eata jarabibariba Jeremiaba mawũãnata:
Ramá pʉwʉrʉd'e nemita ũrĩbʉdata k'ãbãẽã b'ia jẽgad'aya, ʉ̃ĩ-ʉ̃ĩã jẽgad'aya. Raquelta jẽgaya zhi warrarã k'area, zhi kĩrãtũmabi ẽbaya beukuasi baera.
Herode beubʉrʉd'era ángel Daizezed'eta Egiptod'e Joséa k'ãĩmok'arad'e zhi ũdubipe,
mawũãsia: Piradrʉrua, wũãwũã zhi papa ũme edebʉrʉta Israel druaed'a wãrũã, ya beukuasia wũãwũã beaita b'ead'ara.
Mobebʉrʉ José piradrʉpe wũãwũã zhi papa ũme edebʉrʉta wãsia Israel druaed'a.
Mawũãmina Arquelao Judead'e reyta b'ʉta, zhi zeze Herode b'ad'abari b'ʉta ũrĩpe maĩnu wãĩrã perasia. Maʉ̃ne Daizezeba k'ãĩmok'arad'e jarape wãsia Galilea druaed'a.
Mawũã wãpe pʉwʉrʉ Nazaret abada maẽ b'esia, mawũẽ arimaẽ berab'arisia Jesúsd'ebemata Daizezeba bed'eata jarabibarirãba mawũãnapead'ata: Izhira Nazared'ebema ad'aya.
Jari ewadera Juan Buruk'oemiã zepe Judea druad'e drua drudrua tab'ʉ maẽ miã ũrãg'abʉrʉta,
mawũãsia: K'azhiruara ãmape Daizezeta pẽwãũdua, Daizezeta Nok'od'ebema k'aita basia.
Juan mawũã bed'eaita jarad'ata Daizezeba bed'eata jarabibariba Isaíaba mawũãsia:
Iab'a nemi jĩgua bed'eabʉrʉta drua drudrua tab'ʉ maẽ mawũãña: Bia ẽãrã ãmabʉdaba araa obʉdak'audua Nok'o zei ota, jipa obʉdak'audua izhi zei ota.
Izhima ze nʉmasia Jerusalénne b'eta, Judea druad'e b'eta, Jordán do k'aita b'eta.
Jordán dod'e Juanʉã zhi buru k'oebisid'a ãzhi k'azhiruata jara.
Fariseorãta saduceorãta izha bio ũdubʉrʉta izha buru k'oemarẽã zebʉdad'era ʉ̃kʉrʉa mawũãsia: Marã bia ẽãta b'eba dãmata neãrã bara b'e kĩrãk'a b'ea. ¿Mawũã b'eta k'aiba ẽdrʉd'aya asi Daizezeba kĩrũbiba pua k'awua okuaita ʉ̃rʉ̃ bad'ebara?
Mawũẽ dajada k'azhiruara ãmape b'eta Daizezeta pẽwã b'eaudua.
Mazhi sobitabaiba Daizezebara pua k'awua o ẽãta krĩchabʉdata Abrahamta mazhi zezeta erub'ea arãũdua. Mʉã marãã jaraya, Daizezebara Abraham warrarã babi b'eya mong'ara za tab'esid'a.
Daizezed'era zag'ara ya zhi arib'aema bakuru k'arrad'e tukuaita. Mawũẽ bakuru bia zaud'a ẽãrã tukuape pepekuaya tebʉd'e. (Aramaʉ̃ kĩrãk'a Daizezebara pua k'awua oya k'azhiruata obadara.)
Mʉãrã wãrãnebai marã baniãba buru k'oe b'ʉa k'azhiruara ãmape Daizeze pẽwãnamarẽã. Mawũãmina iab'a mʉ tẽã urua, maʉ̃ba jẽrũne jʉ̃ b'ʉra mʉãrã izhima edeid'e b'ʉ ẽã, izhira audre zhi zroma mʉ k'ãñabara. Marã izhara Jawurebiata diaya, mawũãmina izhid'ebemata ĩjãna ẽbʉrʉ pua k'awua okuaya tebʉba.
Trigo ezoabarira izhi juwuad'e erub'ʉa, trigora ezoape zhi tara zhi wuag'abari maẽ wuag'aya, mawũãmina zhi k'ãbʉra baya tebʉ kik'ata nʉmʉne. (Aramaʉ̃ kĩrãk'a izhid'ebemata ĩjã b'era izhi maẽ b'ʉkuaya, mawũãmina zhi ĩjãna ẽãrã pua k'awua okuaya.)
Jesús Galilead'eba Juanma Jordán doid'u zesia Juanba buru k'oemarẽã.
Mawũãmina Juanbara buru k'oe ẽbaita mawũãsia: Bʉa mʉta buru k'oemarẽã b'ʉd'era, ¿bʉra mʉmaãbʉrʉ ib'arika?
Mawũãĩ Jesúsbara panaʉ̃ mawũãsia: Mʉrã buru k'oedua, dazhara aramaʉ̃ne Daizezeba krĩñata arib'aed'aya.
Mawũãĩ buru k'oesia.
Jesús buru k'oepe doed'auba drua wãta taid'e, bãjã ewa dog'oba Jawurebia Daizezed'eta ũdusia pusirã kĩrãk'a izhi ʉ̃rʉ̃ uruta.
Maʉ̃ne Daizezeta bãjãneba bed'eabʉrʉta mawũãsia: Naʉ̃ mʉ Warra mʉãrã kʉãg'a, mʉrã izhi k'area sobia b'ʉa.
Jesús mobebʉrʉ Jawurebia Daizezed'eba drua drudrua tab'ʉid'u edesia ãtõmiãba wãẽãbiya nʉmaĩma.
Nek'o ẽã zhiwid'i b'ʉta ewarita cuarenta diamaseta cuarenta babʉrʉd'e jarrasia.
Maʉ̃ne wãẽãbii k'area ãtõmiã izhima zepe mawũãsia:  Bʉta Daizeze Warrabʉrʉ mong'ara za tab'ea jaradua pan bakuamarẽã.
Zhãrã bari zhikoba b'a ẽã, awuarabʉrʉ Daizezeba jara b'ʉta jõma arib'ae b'ʉba b'aya.
Mobebʉrʉ ãtõmiãbara edesia Jerusalén pʉwʉrʉed'a, mobe Daizeze deta audre ʉ̃tʉ nʉmʉĩnu edepe,
mawũãsia:  Bʉta Daizeze Warrabʉrʉ ed'aa pinandrʉrua. Maʉ̃ẽnabemata zhi b'ʉmata mawũã b'ʉa:
Daizezebara izhi ángelerãta bʉma zok'akuaya, bʉra ãzhi juwuad'e edad'aya bʉ jẽrũta puo ẽbamarẽã mong'araba.
Mawũãĩ Jesúsbara mawũãsia: Maʉ̃ẽnabemasid'a zhi b'ʉmata mawũã b'ʉa:
K'ãrẽ orãrũã k'arebai k'awuaita bʉ Nok'o Daizezeba.
Mobebʉrʉ ãtõmiãbara edesia k'atuma ʉ̃tʉ nʉmʉĩnu, mobe jõma ũdubisia ẽjũãne drua nʉmʉta ne kĩrãwãrẽã ed'a nʉmʉta.
Mobe mawũãsia: Mʉã naʉ̃ jõma bʉaa diaya sãk'ok'od'e k'ob'epe mʉta ibia jarara.
Mawũãĩ Jesúsbara mawũãsia:  Ãtõmiã wãrũã, maʉ̃ẽnabemata zhi b'ʉmata mawũã b'ʉa:
Bʉ Nok'o Daizezetrʉ ibia jaradua, izhi bed'eatrʉ arib'aedua.
Mobebʉrʉ ãtõmiãbara Jesús ãmaẽsia. Maʉ̃ne ángelerãta ʉ̃kʉrʉ zepe izhira arib'aesid'a.
Juan cárceld'e nʉmʉta Jesúsba ũrĩbʉrʉd'era jẽrũya wãsia Galilea druaed'a.
Nazaret pʉwʉrʉra idaribipe wãpe b'esia Capernaúm pʉwʉrʉd'e, maʉ̃ pʉwʉrʉra do jed'ea õb'ʉ k'aita tab'ʉa, Zabulónneba uruta b'ead'a druad'e, Neftalíd'eba uruta b'ead'a druad'e tab'ʉa.
Mawũẽ arimaẽ berab'arisia Daizezeba bed'eata jarabibariba Isaíaba mawũãnata:
Marã Zabulón druad'e, Neftalí druad'e b'era, do jed'ea õb'ʉ doya od'e b'era, Jordán do kĩrãrẽ b'era, Galilea druad'e judíorã ẽãta b'era,
marã pãrĩguad'e b'eta Daizezed'ebema k'awuabʉdaba ũdud'aya ʉ̃na zromata. Mawũẽ aduaita beuita b'ead'aitara ʉ̃nata uruzhaya.
Maʉ̃ ewarid'eba Jesús miã ũrãg'a jʉ̃drʉbʉrʉta mawũãsia: K'azhiruara ãmape Daizezeta pẽwãũdua, Daizezeta Nok'od'ebema k'aita basia.
Maʉ̃ne Jesúsbara mawũãsia:  Mʉ k'aid'u panadua, mʉnebemata ĩjãnamarẽã mʉã marã zhãrã ũrãg'abarita panabiya.
Mawũãĩ ãzhara audre ẽãne atarraya kenab'arid'ape k'aid'u jʉ̃drʉsid'a.
Mamaʉ̃ba Jesús wãbʉrʉd'era dewara awʉrʉrãta ũme mebẽrãta panʉta ũdusia, Jacobota zhi mebea Juanta ũdusia, Zebedeo warrarãta ãzhi zeze Zebedeo bawara jãbad'e b'eta, ãzhi atarrayata tʉd'ʉzoad'ata araa jʉ̃kua duanasia, Jesúsbara maʉ̃ne jʉrʉkuasia.
Mawũẽ ãzhara audre ẽãne jãbata ãzhi zezeta ãmaẽbʉdata k'aid'u jʉ̃drʉsid'a.
Aramaʉ̃ne Galilea drua jõma Jesús pʉrrʉa wãbʉrʉta de zhi jʉrebadata nʉme maẽ miã ũrãg'a wãsia, bed'ea biata jarak'a wãsia Daizezeta Nok'od'ebemata. K'aya b'eta, pua b'eta jõma b'ebi wãsia pʉwʉrʉ tab'e maẽ.
Aramaʉ̃ne izhira Siria drua jõma trʉ̃poabʉrʉba jõma wesid'a pua b'eta, nekĩrãtõnoãba k'aya zuburia b'eta, kĩrãnema b'eta, jai ab'eta, k'akua pira ẽã k'aya b'eta webʉdata b'ebikuasia.
Zhãrã bio Jesús k'aid'u nʉmasia Galilea druad'ebemata, Decápoli pʉwʉrʉd'ebemata, Jerusalén pʉwʉrʉd'ebemata, Judea druad'ebemata, Jordán dod'e kĩrãrẽbemarãta.
K'abanata ũdupe Jesús k'atuma zakeid'u wãrĩzepe jewed'abʉrʉd'e orrasid'a izha jʉrʉkuad'abara.
Mawũẽ miã ũrãg'a mawũãsia:
Sobiaudua Daizezed'ebemata k'awuai k'area zuburia b'era, mawũã b'era Daizezeta Nok'od'ebema.
Sobiaudua jẽga b'era, mawũã b'era Daizezebara kĩrãtũmabigaya.
Sobiaudua zhi zromane duanu ẽãrã, mawũãrã druata jidad'aya Daizezeba diabʉrʉta.
Sobiaudua Daizezed'ebema k'area jarra b'era, aramaʉ̃ne izha krĩñata oya b'era maʉ̃ne nʉmabigaya.
Sobiaudua zhãrã sozuburia b'era, mawũãrã Daizezebara sozuburiaya.
Sobiaudua soid'u b'eba so nene ẽã b'era, mawũãrã ũdud'aya Daizezera.
Sobiaudua zhãrãta zhiya adu-a duanabi b'era, mawũãrã Daizeze warrarã ad'aya.
Sobiaudua biata ob'e k'area zuburia obʉdad'era, mawũã b'era Daizezeta Nok'od'ebema.
B'ʉsrid'audua, sobiaudua, mawũãrã marãbara ʉ̃tre ne biata waib'ʉa jidad'aya.
Daizezeba bed'eata jarabibarirã b'ead'asid'a mawũã zuburia obazhid'a marã b'e nawed'a b'ead'ata.
Marã tã kĩrãk'a bigata b'ea druad'e b'erãĩta. Mawũãmina tã zhi kʉyata jõrã, ¿k'ãrẽba kʉyaipe? Jipad'e seri ẽbaya, mawũẽ b'aribue panʉã biradigad'amarẽã.
Marãneba Daizezed'ebemata ũdu b'eba marã ʉ̃nata b'ea ẽjũãne b'erãĩta. Mawũẽ pʉwʉrʉ k'atumane ʉ̃rʉ̃ tab'ʉta merũ b'e ẽkĩrãk'a b'ea.
Miõba ĩbĩrã k'oape ãna nʉmʉka, awuarabʉrʉ ʉ̃tʉ b'ʉbaria jõma ʉ̃namarẽã ded'a b'eta.
Aramaʉ̃ kĩrãk'a ʉ̃nata marãneta ʉ̃nabiudua zhãrã kĩrãbita, aramaʉ̃ne marãba biata ob'eta ũdud'amarẽã, maʉ̃neba ibia jarad'amarẽã marã Zeze ʉ̃tre b'ʉta.
Krĩcharãũdua mʉrã Daizezeba ũrãg'a Moiséa diad'ata seribi ẽã nʉmʉĩta zesita, Daizezeba bed'eata jarabibarirãba b'ʉd'apead'ata seribi ẽã nʉmʉĩta zesita. Awuarabʉrʉ mʉrã zesia maʉ̃ arib'aeita.
Mʉã wãrĩnu marãã jaraya, bãjãta egorota neba ẽã nʉmʉnerã Daizezed'e ũrãg'ara miã wĩkabid'a neba ẽã sãwũã berab'arii b'ʉta jõma arimaẽ berab'ariyeed'a.
Mawũẽ iab'aʉba maʉ̃ ũrãg'ad'ebemata ab'a arib'ae ẽãta wĩkata arib'ae ẽbʉrʉ, aramaʉ̃ne zhãrã b'ea arib'ae ẽbaita jaradiara, zhi zroma ẽbaya Daizezeta Nok'od'ebemanerã. Mawũãmina iab'aʉba arib'ae nʉmʉrã, aramaʉ̃ne dewaraurãba arib'aed'amarẽã jaradia nʉmʉrã, maʉ̃ zhi zroma baya Daizezeta Nok'od'ebemanerã.
Maʉ̃neba mʉã marãã jaraya, ũrãg'a Moiséd'e jarabada k'ãñabara fariseorã k'ãñabara Daizezeba jara b'ʉta marãba audre kĩrãẽpa arib'aed'a ẽbʉrʉ, Daizezeta Nok'od'ebemata b'ea ẽã.
Marãbara zhi ũrĩmata zõrãrã b'ead'aa mawũãsid'a: Miã bearãrũã, miã beara nok'oba pua k'awua oya.
Mawũãmina mʉã marãã jaraya, iab'a zhi mebea ũme kĩrũbʉrʉra Daizezeba pua k'awua oya. Iab'aʉba zhi mebeata krĩcha ne ẽã b'arib'ʉa abʉrʉra nok'orã wag'aurãba pua k'awua od'aya. Iab'aʉba zhi mebeata ik'azhirua jarabʉrʉra wãbid'aya tebʉ puread'e.
Mawũẽ altar maẽ ne webʉrʉd'e, bʉa bĩ ẽã od'ad'eba bʉ mebeata bʉ ũme bĩ ẽã nʉmʉta k'awuara,
bʉa ne webʉrʉra mama altar maẽ ãmaẽdua, mobe wãpe naara bʉzhi mebeata ibiad'e odua, mobebʉrʉ zepe bʉa ne wed'ara Daizezea diadua.
Bʉa bĩ ẽã od'ad'eba bʉ jura ũme k'adrʉabai krĩcha araa zerua, nok'oma od'e izhi ũme wãbʉda wed'a mawũã odua. Mawũã o ẽbʉrʉ bʉ jura b'ʉbara nok'o zhãrã k'awua obaria chãb'ariya, waya nok'oba policia chãb'ariya ed'a b'ʉmarẽã cárceld'e.
Mʉã wãrĩnu bʉaa jaraya, bʉra mamaʉ̃bara ẽdrʉ ẽã nok'oba plata sõmbe diaita jarad'ata jõma dia ẽbʉrʉ.
Marãbara zhi ũrĩmata mawũãsid'a: Kĩma ẽãta eruk'ãĩrãrũã.
Mawũẽ bʉ dabʉ juwua araarebemaba bʉta k'azhiruad'e b'aebiid'ebema orãrũã, aramaʉ̃ne bʉ dabʉra ẽũtape bʉd'ebara b'aribuebʉrʉk'arua. Audre biga bʉd'ebemata ab'a aduaita bʉta k'akua igurua b'aribued'ai k'ãñabara tebʉd'e.
Juwua araba bʉta k'azhiruad'e b'aebiid'ebema orãrũã, aramaʉ̃ne bʉ juwuara b'ʉatupe bʉd'ebara b'aribuebʉrʉk'arua. Audre biga bʉd'ebemata ab'a aduaita bʉta k'akua igurua b'aribued'ai k'ãñabara tebʉd'e.
Dewara zhi jaramata mawũãsid'a: Bariduba izhi wũẽrãta ãmabʉrʉd'era, ãmabʉrʉd'ebemata k'arta ope diadua.
Waya mʉã marãã jaraya, bariduba izhi wũẽrã ãmabʉrʉta awʉrʉ eruk'ãĩ ẽãta ãmarã, awʉrʉta k'ãĩbʉrʉba k'azhiruata obiya. Maʉ̃ wũẽrã ãmanapead'ata k'ãĩbʉrʉsid'a k'azhiruata oya.
Dewara marãbara zhi ũrĩmata zõrãrã b'ead'aa mawũãsid'a: K'ãrẽ wãrĩnu arib'aeya arãrũã sewata, awuarabʉrʉ arib'aedua Daizeze daid'u wãrĩnu arib'aeya ad'ara.
Mawũãmina mʉã marãã jaraya: K'ãrẽ oita k'ãrẽ daid'u wãrĩnu arib'aeya arãũdua. Miã ʉ̃tre daid'u, ʉ̃trera Daizezeta Nok'o bugue baera.
Miã drua daid'u, druara Daizezeta tʉga b'ʉ baera. Miã Jerusalén daid'u, Rey ʉ̃trebema zhi zroma pʉwʉrʉ baera.
K'ãrẽ oita miã bʉzhi buru daid'u wãrĩnu arib'aeya arãrũã, bʉara bud'a ab'abid'a torroa pãĩma ob'e ẽbaera.
K'ãrẽta marãba od'aibʉrʉ ãjãne audua, od'a ẽbʉrʉ ãjãne arãũdua. Ne ãmaña jarabʉrʉra bia ẽãneba ze b'ʉta ãtõmiãneba ze b'ʉa.
Marãbara zhi ũrĩmata mawũãsid'a: Iab'aʉba zhãrã dabʉta ãrĩrã izhisid'a ab'arika dabʉ ãrĩnaĩbara, kid'ata jõnawera izhisid'a ab'arika kid'a jõnawed'aibara.
Waya mʉã marãã jaraya, ab'arika orãrũã iab'aʉba bʉta bĩ ẽã obʉrʉd'era. Baribʉrʉ bariduba bʉta kĩrã juwua araarebemata tachira wuadua dewarabemasid'a.
Iab'aʉba bʉ camisata jãrĩĩ k'area nok'oa k'awua obi krĩña nʉmerã, diadua bʉzha wua ãneb'ari b'ʉsid'a.
Bariduba ne zʉgʉata bʉzhi poeayeed'a zaread'e ataubira poeama ũme ataurua.
Iab'aʉba k'ãrẽta wid'ira diadua. Iab'aʉba ne presta wid'ira dia ẽã nʉmarãrũã.
Marãbara zhi ũrĩmata mawũãsid'a: Kʉãg'arua zhãrã bʉ ũme zhibiara, jurarua bʉ jura b'ʉra.
Waya mʉã marãã jaraya, kʉãg'audua marã jura b'era, ibia jaraudua marã ik'azhirua jara b'era, bia oudua marã jura b'era, zhiwid'iudua marã zuburia ob'ebarira.
Mawũãrã mazhi Zeze ʉ̃tre b'ʉ warrarã baya. Izhara izhi ʉ̃madaura ʉ̃tʉ zebi b'ʉa bia ẽãta b'e ʉ̃rʉ̃, biata b'e ʉ̃rʉ̃. Kue zebi b'ʉa biata b'e ʉ̃rʉ̃, bia ẽãta b'e ʉ̃rʉ̃.
¿Bari mazhi mebẽrãtrʉ saluda b'eaibʉrʉ k'ãrẽ biata ob'e? ¿Mawũã duanu ẽka Daizezed'ebema k'awuad'a ẽãsid'a?
Maʉ̃ba marã kĩrãẽpa zhãrã kʉãg'a b'eaudua, marã Zeze ʉ̃tre b'ʉta kĩrãẽpa zhãrã kʉãg'a b'ʉ kĩrãk'a.
Kĩrãkuitaudua, marãba biata obʉdara zhãrã kĩrãbita orãũdua bari zhãrãba ũdud'amarẽã. Bari maʉ̃ k'area od'aibʉrʉ k'ãrẽ dia ẽã marã Zeze ʉ̃tre b'ʉbara.
Maʉ̃ba zuburia b'eta bʉa nebari diabʉrʉra jõmaʉ̃ã jarak'arãrũã, sewa bibaʉta b'eba ob'e kĩrãk'a orãrũã, de zhi jʉrebadata nʉme maẽ, pʉwʉrʉd'e od'e zhãrã berab'ari nʉme maẽ maʉ̃ k'aud'a b'ea zhãrãba bia jarad'amarẽã. Mʉã wãrĩnu marãã jaraya, maʉ̃ k'areara Daizezebara k'ãrẽ dia ẽã.
Mawũãmina zuburia b'eta bʉa nebari diabʉrʉra miõã k'awuabirãrũã.
Zuburia b'eta bʉa nebari diabʉrʉra chupea diadua. Mawũãrã bʉ Zezebara bʉ chupea maʉ̃ k'aud'a b'ʉta akʉ b'ʉra maʉ̃bari k'ãrẽ diaya jõmaʉ̃ daid'u.
Bʉ zhiwid'ibʉrʉd'era sewa bibaʉta b'e kĩrãk'a b'arãrũã. Ãzhira ʉ̃ta zhiwid'i krĩñadea, de zhi jʉrebadata nʉme maẽ, pʉwʉrʉd'e od'e zhãrã berab'ari nʉme maẽ maʉ̃ k'aud'a b'ea bari zhãrãba ũdud'amarẽã. Mʉã wãrĩnu marãã jaraya, maʉ̃ k'areara Daizezebara k'ãrẽ dia ẽã.
Mawũãmina bʉ zhiwid'ibʉrʉd'era miõ ne ẽã maẽ wãpe zhiwid'idua bʉ Zezea, izhira chupea bʉ ũme nʉmʉã. Mawũãrã bʉ Zezebara bʉ chupea maʉ̃ k'aud'a b'ʉta akʉ b'ʉra maʉ̃bari k'ãrẽ diaya jõmaʉ̃ daid'u.
Bʉ zhiwid'i nʉmʉnerã ab'aʉ bed'eata jarama bio jararãrũã, Daizezed'ebemata k'awuad'a ẽkĩrãk'a b'arãrũã. Krĩcha b'ea ab'aʉ bed'eata jarama bio jaratrʉ Daizezebara ũrĩ b'ʉta.
Marãbara orãũdua ãzhid'e kĩrãk'ara, marã Zezebara k'awua b'ʉ baera marãba k'ãrẽ nesid'a b'era, marãba k'ãrẽ wid'id'ai nawed'a.
Marã zhiwid'ibʉdad'era mawũãũdua:
Bʉra Daizezeta ʉ̃tre b'ʉa, bʉra wawiad'aid'e b'ʉa.
Dai Nok'ota nʉmadua. Bʉa krĩñata od'aid'e b'ʉa ʉ̃tre ob'e kĩrãk'a, mawũã od'aid'e b'ʉa druad'ebid'a.
Zhiko ewarizabema daia diadua id'ira.
Daiba bia ẽãta od'ad'ebara daira bed'ea ne ẽã duanebirua, daiba bed'ea ne ẽãne edabada kĩrãk'a dai bĩ ẽã obʉdata.
Daita idu wãẽãbirãrũã, awuarabʉrʉ daira k'arebarua ãtõmiã bia ẽãnebara. Reyta nʉmaĩrã bʉrea, zareara bʉrea, zhi zromata nʉmaĩrã bʉrea ewari nʉmʉ jõma. Amén.
Marã bĩ ẽã obʉdata marãba bed'ea ne ẽãne edad'ara, marãba bia ẽãta od'ad'ebara marãsid'a bed'ea ne ẽã b'ʉkuaya marã Zeze ʉ̃trebemabara.
Marã nek'o ẽã zhiwid'i b'ed'era kĩrã sopua duanarãũdua, sewa bibaʉta b'e kĩrãk'a duanarãũdua. Nek'o ẽã zhiwid'i b'eta zhãrãba k'awuad'amarẽã kĩrã sopua duaĩnabaria. Mʉã wãrĩnu marãã jaraya, mawũã b'ebarira Daizezebara k'ãrẽ dia ẽã.
Mawũãmina bʉta nek'o ẽã zhiwid'i b'ʉd'era buru erudua, kĩrã sʉgʉdua.
Mawũãrã zhãrã b'ea k'awuabi ẽbaya bʉ nek'o ẽã zhiwid'i b'ʉra, awuarabʉrʉ bʉ Zezea k'awua nʉmabiya, izhira chupea bʉ ũme nʉmʉã. Bʉ Zezeba bʉ chupea maʉ̃ k'aud'a b'ʉta akʉ b'ʉra maʉ̃bari k'ãrẽ diaya jõmaʉ̃ daid'u.
Ne biata tʉrãũdua naʉ̃ druad'e, namarã zhi muĩba ãrĩbaria, ne uyezoa jõ b'ʉa, namarã nezrʉgamiãrãta ed'a wãpe zrʉgabada.
Maʉ̃ba awuarabʉrʉ Daizezeba krĩñata obʉdaba ne biara ʉ̃tre tʉudua, maĩnurã zhi muĩba ãrĩ ẽã, miã ne uyezoa jõ ẽã, maĩnurã nezrʉgamiãrã ed'a wãpe zrʉgad'a ẽã.
Mawũã ne biata marãneta b'ʉ maẽ nʉmaña marã sora.
Ĩbĩrã k'akuad'ebema dabʉa. Mawũẽ bʉ dabʉta bigabʉrʉ bʉ k'akuara jõma ʉ̃na b'aya.
Mawũãmina bʉ dabʉta biga ẽbʉrʉ bʉ k'akuara jõma pãrĩguad'e b'aya. Aramaʉ̃ kĩrãk'a bʉa ob'ʉta bʉma bigata bia ẽbʉrʉ, ¿bʉra jipad'e pãrĩguad'e nʉmʉ ẽka?
Miõba zhãrã ũme arib'ae nʉma b'e ẽã. Manebʉrʉ ab'a jurape ab'a kʉãg'aya, o ab'a zhi zromane edape ab'a zhi zroma ẽãne edaya. Aramaʉ̃ kĩrãk'a Daizezed'ebema arib'ae ẽã platad'ebemata arib'ae nʉmʉbara.
Maʉ̃neba mʉã marãã jaraya: Sopuarãũdua mazhi b'aid'ebema k'area, k'ãrẽta k'oid'e o k'ãrẽta doid'e, miã mazhi k'akuaita k'ãrẽta jʉ̃ĩne sopuarãũdua. ¿Dazhi b'ʉra audre vale b'ʉ ẽka zhiko k'ãñabara, k'akuara audre vale b'ʉ ẽka wua k'ãñabara?
Ibana ewarad'e wũãb'ari b'eta akaudua, ne ud'a ẽã, miã ne ewad'a ẽã, miã ne wuag'abari maẽ ne kuad'a ẽã. Maʉ̃ta marã Zeze ʉ̃trebemabara ne ded'eka b'ʉa. ¿Marã audre vale duanu ẽka ibana b'e k'ãñabara?
¿Marãnebemabara k'aiba izhi bio sopua nʉmʉba izhira ewari wueta b'abi b'eipe?
¿Wua k'area k'ãrẽã sopua b'e? Krĩchaudua nepono meã nʉmeta sãwũã wari b'eta. Trajad'a ẽã, miã wua k'asud'a ẽã.
Mʉã marãã jaraya, rey Salomón kĩrãwãrẽã zho b'asimina kĩrãwãrẽã zho b'a ẽbasia nepono ab'aʉd'ebema kĩrãk'abid'a.
Chirua id'i meã takerad'ata nunebai tebʉd'e babuebadata Daizezeba mawũã zhobi b'ʉra, ¿marã audre zhobigai ẽka, awuarabʉrʉ soid'u b'eaita wãẽã duanu ẽka?
Mawũẽ sopua mawũãrãũdua: ¿K'ãrẽta k'od'aipe, k'ãrẽta dod'aipe, k'ãrẽta jʉ̃naĩpe?
Daizezed'ebema k'awua ẽã b'era maʉ̃ jõmaʉ̃ k'area sopua b'ea. Mawũãmina marã Zeze ʉ̃trebemabara k'awua b'ʉa marãbara maʉ̃ jõma nesid'a b'eta.
Mawũẽ ewari nubema k'area sopuarãũdua, ewari nubemabara sopua nʉmaĩrã we b'ʉa. Ewariza nʉmʉã bĩ ẽã sopua nʉmaĩrã.
Zhãrãta k'awua orãũdua, Daizezeba marã maʉ̃ k'area k'awua o ẽbamarẽã.
Zhãrãta k'awua od'ara Daizezebara marã maʉ̃ zad'e k'awua oya, zhãrã sãwũã obʉda zad'e oya.
¿K'ãrẽã bʉ mebea dabʉd'e ne jarra k'ob'ʉtrʉ akʉpe bʉ dabʉd'e bakuru pẽũ nʉmʉrã akʉ ẽpe?
¿Mawũãrã bʉara bʉ mebea mawũãĩne b'ʉka: Ne jarra bʉ dabʉd'e k'ob'ʉta mʉãã aub'aribirua aid'e b'ʉka, bʉ dabʉd'e bakuru pẽũ nʉmʉnerã?
¡Sewa bibaʉta b'arãrũã! Bakuru bʉ dabʉd'e pẽũ nʉmʉta naara ãĩ b'ʉdua, mawũãtrʉ bia ũduya bʉ mebea dabʉd'e ne jarra k'ob'ʉta aub'ariita. (Aramaʉ̃ kĩrãk'a bʉa k'azhirua ob'ʉta naara idu b'ʉdua, mobed'eba zhãrã k'areba b'eya.)
Daizezeitabemata usarãã diarãũdua marãta k'ad'a ẽbamarẽã, miã perla marãne nʉmʉta chĩnarãã diarãũdua biradigad'a ẽbamarẽã, marãta drag'akuad'a ẽbamarẽã. (Ũrĩ krĩña ẽã b'eara aramaʉ̃ kĩrãk'a Daizeze bed'eara jararãũdua marã bĩ ẽã od'a ẽbamarẽã.)
Daizezea ne wid'iudua, mawũãrã marãã diaya. Ne wid'i b'eba jʉrʉudua, mawũãrã ũdud'aya. Ne wid'i b'eba trʉ̃ũdua, mawũãrã jigaita puerta ewaya.
Daizezea ne wid'i b'ʉbara jidaya. Ne wid'i b'ʉba jʉrʉ b'ʉbara ũduya. Ne wid'i b'ʉba trʉ̃ b'ʉaara diaita puerta ewaya.
¿Marãnebemabara zhi warraba panta wid'ira mong'arata diaita b'ʉka?
¿O b'edata wid'ira dãmata diaita b'ʉka?
Marã bia ẽãta b'eba mazhi warrarãã ne biata dia k'awua b'ebʉrʉ, marã Zeze ʉ̃tre b'ʉbara audrebai ne biata diaya wid'ibʉdaara.
Zhãrãba ne jõmaʉ̃ne marã sãwũã od'aita krĩña b'ed'e marãba ãzhita mawũã oudua. Maʉ̃ta Daizezeba ũrãg'a Moiséa diad'a, maʉ̃ta Daizezeba bed'eata jarabibarirãba b'ʉd'apead'a.
Ed'a wãũdua puerta pẽũsuad'e, puerta jed'ead'e ed'a wãĩta ota kũrũgusabara aduad'e ede b'ʉa, bio maʉ̃ne ed'a wã nʉmʉã.
Mawũãmina puerta pẽũsuad'e ed'a wãĩta ota pẽũsuabara Daizeze ũme b'ai jõ ẽãma ede b'ʉa, maʉ̃ta bio ẽãba ũdu b'ea.
Kĩrãkuita b'eaudua sewata Daizezeba bed'eata jarabibarid'e b'e k'area, marãma zed'aya oveja zhãrã zuburia od'ak'a kĩrãk'a, mawũãmina sod'era usa pãne kĩrãk'a zhãrã warrea ẽãta b'ea.
Marãbara ãzha k'ãrẽ ob'ed'eba ũduk'awad'aya. Uvara ʉrʉba zaud'ata b'ʉad'ak'a, miã igora b'ʉad'ak'a jũẽchichiba zaud'ata.
Bakuru biabara zau ẽã zhi tara bia ẽãta, miã bakuru bia ẽãbara zau ẽã zhi tara biata.
Bakurura zhi ta biata zaud'a ẽãrã jõma tud'ape buebada tebʉd'e.
Sewata Daizezeba bed'eata jarabibarid'e b'eta aramaʉ̃ kĩrãk'a marãbara ãzha k'ãrẽ ob'ed'eba ũduk'awad'aya.
Mʉta Nok'ó ab'era jõmarã ed'a wãna ẽã ʉ̃tre Daizezeta Nok'o maẽrã, awuarabʉrʉ ed'a wãnaña mʉ Zeze ʉ̃tre b'ʉba krĩñata ob'eta.
Daizezeba k'awua oi ewadera bioba mʉãã mawũãnaña: Nok'ó, ¿daibara bed'eata bʉa jarabibʉrʉta jarasid'a ẽka, bʉ trʉ̃neba daibara jaira ãĩ jʉrekuasid'a ẽka, bʉ trʉ̃neba daibara bio osid'a ẽka ũdud'ak'ata?
Mawũãnaĩ mʉãrã mawũãña: Mʉã marã ũduk'a. ¡Mʉ maẽbara ãĩ wãũdua, marã bia ẽã omiãta b'ea!
Bariduba mʉ bed'eata ũrĩpe arib'aera, ũmakĩrã bia krĩcha b'ad'a kĩrãk'a b'ʉa, izhi dera pãrãsia peña ʉ̃rʉ̃.
Maʉ̃ne zesia kueta, zesia dota, pʉ̃ãdrʉsia nanguta, aramaʉ̃ne maʉ̃ dema jiradrʉsid'a. Mawũãmina k'ora wã ẽbasia pãrã nʉmʉ baera peña ʉ̃rʉ̃.
Mawũãmina bariduba mʉ bed'eata ũrĩpe arib'ae ẽbʉrʉ, ũmakĩrã bia krĩcha b'ad'a ẽkĩrãk'a b'ʉa, izhi dera pãrãsia ibud'e.
Maʉ̃ne zesia kueta, zesia dota, pʉ̃ãdrʉsia nanguta, aramaʉ̃ne maʉ̃ dema jiradrʉsid'a. Mawũẽ k'ora wãsia, aramaʉ̃ne jipad'e teguezoasia.
Jesúsba maʉ̃ bed'eata ma jarabʉrʉd'era zhãrãbara bia akʉdruasid'a bia miã ũrãg'a b'ʉd'eba.
Aramaʉ̃ne ãzhira ũrãg'a nʉmasia miã ũrãg'aita zarea b'ʉba, mawũẽ miã ũrãg'a ẽbasia ũrãg'a Moiséd'e jarabada kĩrãk'ara.
Jesús k'atumaneba zebʉrʉd'era zhãrã bio k'aid'u zesid'a.
Maʉ̃ne aid'aba k'aya b'ʉba orrape izhi kĩrãbita sãk'ok'od'e k'ob'epe mawũãsia: Nok'ó, bʉa krĩñabʉrʉ mʉrã nene ẽã b'ebirua.
Mawũãĩ Jesúsbara juwuaba tõb'ari mawũãsia: Mʉãrã krĩña b'ʉa, mawũẽ bʉra nene ẽã b'id'a!
Audre ẽãne izhi aid'ara nebasia.
Mobebʉrʉ Jesúsbara mawũãsia: Bʉ k'ãwũã b'ebʉrʉta miõã jararãrũã, awuarabʉrʉ wãpe sacerdotea ũdubirua, mobe bʉzhi b'ed'abari nendʉwʉrʉta babued'amarẽã diadua, Moiséba jarad'a kĩrãk'a odua bʉ b'ebʉrʉta ãzha k'awuad'amarẽã.
mawũãsia: Nok'ó, mʉ nezok'ata ded'a tab'ʉa, k'akua pira ẽã k'aya tab'ʉa, zuburia tab'ʉa.
Mawũãĩ Jesúsbara mawũãsia: Mobera mʉ wãpe b'ebiya.
Mawũãĩ soldaorã nok'obara panaʉ̃ mawũãsia: Nok'ó, mʉrã biata b'ʉ ẽã bʉ mʉ ded'a deid'u zeira. Mawũẽ b'ei bed'eata jaradua, mawũãrã mʉ nezok'ara b'eya.
Aramaʉ̃ kĩrãk'a mʉãrã arib'ae b'ʉa nok'oba jarabʉrʉta. Mʉãbid'a soldaorãta jʉre b'ʉa mʉã jarabʉrʉd'e b'eta. Mʉã iab'aʉa: Wãrũã, abʉrʉd'era wãbaria. Iab'aʉa: Zerua, abʉrʉd'era zebaria. Mʉ nezok'aa: Naʉ̃ta odua, abʉrʉd'era obaria.
Jesúsba maʉ̃ta ũrĩbʉrʉd'era sobiape izhi k'aid'u erjiranʉã mawũãsia: Mʉã wãrĩnu marãã jaraya, mʉãrã miã Israel b'ed'ebema ũdu ẽã k'ãwũã soid'u k'ob'ʉra.
Mʉã marãã jaraya, Daizezeba k'awua obʉrʉ ewadera bio zed'aya ʉ̃madau ʉ̃tʉ zebariareba, ʉ̃madau b'aebariareba. Maʉ̃rãta jewed'a nek'od'aya Abraham bawara, Isaac bawara, Jacobo bawara ʉ̃tre Daizezeta Nok'o maẽ.
Mawũãmina Israel Daizezeta Nok'od'ebemane b'eaid'e b'ebara ĩjãna ẽãba jʉrekuaya ãĩ pãrĩguad'e tebʉd'e, mama jẽgad'aya kid'a k'õsesea.
Mobebʉrʉ Jesúsbara soldaorã nok'oa mawũãsia: Wãrũã, bʉra soid'u k'ob'ʉba arib'ae nʉmaẽdaya.
Aramaʉ̃ne izhi nezok'ara b'esia aramaʉ̃ ʉ̃madaud'e.
Jesús Pedro ded'a wãbʉrʉd'era ũdusia Pedro pak'õrẽ kʉd'ad'e tab'ʉta kʉwamiãba.
Mawũẽ juwuata tõb'aribʉrʉd'era kʉwamiãbara kenab'arisia. Mawũẽ izhira piradrʉpe ne jigasia.
Keubʉrʉd'era Jesúsma bio wesid'a jai ab'eta. Mawũẽ bed'eama ab'aʉba jaira ãĩ jʉrekuasia, jõma b'ebikuasia k'ayarãsid'a.
Aramaʉ̃ne arimaẽ berab'arisia Daizezeba bed'eata jarabibariba Isaíaba mawũãnata: Izha b'ebisia dazhirã k'aya b'ead'ara, izha b'ebisia dazhirã pua b'ead'ara.
Jesúsbara ũdusia izhira zhãrã bioba bʉredrʉbʉdata, mawũẽ jarasia kĩrãrãã chãnamarẽã.
Maʉ̃ne ũrãg'a Moiséd'e jarabarita zepe mawũãsia: Miã Ũrãg'abari, mʉã bʉra pẽwãña bʉ wãbʉrʉma.
Mawũãĩ Jesúsbara mawũãsia: Usa pã de bara b'ʉa, ibanasid'a de bara b'ʉa, mawũãmina mʉ Beubari Bape b'ʉra ne ẽã sãma k'ãĩ b'aira.
Awʉrʉba izhi pẽwã b'ed'ebemaba mawũãsia: Nok'ó, mʉrã naara idu wãbirua mʉ zeze joud'e.
Jesús jãbad'e b'aribʉrʉd'era izha jʉrʉkuad'ara k'aid'u jʉ̃drʉsid'a.
Maʉ̃ne do jed'ea õb'ʉd'e nanguta k'ãbãẽã bʉsad'ewaba do bomatʉba nabiru bʉsad'ewasia jãbara. Maʉ̃ẽna k'ãĩsia Jesúra.
Mawũẽ izha jʉrʉkuad'ara zed'ape ʉ̃rʉ̃ma mawũãsid'a: Nok'ó, daira k'arebarua, dazhirã tabod'oa.
Mawũãnaĩ izhara mawũãsia: ¿K'ãrẽã pera k'ob'e? Marã soid'u k'ob'aita wãẽã b'ea.
Mobe piradrʉpe kẽãsia nanguta, do bomatʉta, mawũẽ jipa taukua nʉmaẽdasia.
Mawũẽ bia akʉdrua mawũãsid'a: ¿Naʉ̃ k'aipe k'ãwũã nanguba do bomatʉba izhi bed'eata arib'aebʉdara?
Jesús kĩrãrẽ jũẽbʉrʉta Gadara bid'arã druaid'u jũẽbʉrʉd'era, izhima zesid'a ũme kĩrãnema panʉta, beuwãrã wuag'aita peña zob'eata nʉme maẽba zesid'a, k'ãbãẽã menajachata panʉba miõta berab'ari b'e ẽbasia maʉ̃ od'era.
Mawũẽ nemi jĩgua mawũãsid'a: ¿Dai bawara bʉra k'ãrẽta sãwũã b'ʉ Jesús Daizeze Warra? ¿Naĩnu zebʉrʉka dai zuburia oita ewari nawed'a?
Maʉ̃ne ãzhi maẽba wawara bio nek'o duanasia chĩnata.
Mawũẽ jai zuburia bed'eabʉdata mawũãsid'a: Daita ãĩ jʉrekuara daira idu ed'a wãbigarua chĩna jari duanune.
Mawũãnaĩ Jesúsbara mawũãsia: Wãũdua.
Aramaʉ̃ta ãzhira maʉ̃rãnebara ẽzoape ed'a wãsid'a chĩna mawũã duanune. Mawũẽ chĩna duanurã jõma doid'u peñane bʉrʉgʉzoape beukuasia doed'a.
Mawũẽ chĩna akʉ b'era wãẽbasid'a, aramaʉ̃ne pʉwʉrʉed'a zebʉdad'era maʉ̃ta jõma nebʉrʉ jarasid'a kĩrãnema panʉ sãwũã berab'aribʉdata.
Mawũẽ pʉwʉrʉd'ebema jõma Jesúsma zebʉdad'e ũdud'ai, zuburia bed'easid'a wãmarẽã ãzhi druad'ebara.
Mawũãnaĩ Jesús jãbad'e b'aripe kĩrãrã chãpe zesia Capernaúm izhi pʉwʉrʉed'a.
Maʉ̃ne k'akua pira ẽã k'aya b'ʉta izhima wesid'a jirab'ad'e. Ãzhi soid'u k'ob'eta Jesúsba ũdui k'akua pira ẽã k'aya b'ʉa mawũãsia:  Wãniguarua, bʉra k'azhiruata biod'ebara mʉãrã bed'ea ne ẽã b'id'apʉa.
Maʉ̃nerã ũrãg'a Moiséd'e jarabadabara ʉ̃kʉrʉba ãzhi bitabaiba mawũãsid'a: Naʉ̃ mawũãrã Daizezema mitia bed'eabʉrʉa.
¿K'ãrẽta audre borekea jaraid'e b'ʉ: K'azhiruata biod'ebara bed'ea ne ẽã b'id'apʉa aita, o piradrʉpe nimibarua aita?
K'awuaudua, mʉ Beubari Bape b'ʉbara naʉ̃ druad'era zareata erub'ʉa k'azhiruata biod'ebara zhãrã bed'ea ne ẽã b'ʉita. Mawũãpe k'akua pira ẽã k'aya b'ʉa mawũãsia: Piradrʉrua, bʉzhi jirab'a jiraedarua, mobe ded'aa wãrũã.
Mawũãĩ izhira piradrʉpe ded'aa wãsia.
Zhãrãba maʉ̃ta ũdubʉdad'era bia akʉdrua Daizeze ibia jarasid'a maʉ̃ zareata diasi baera beubari b'ea.
Jesús mamaʉ̃ba wãbʉrʉd'era ũdusia Mateo abadata, impuesto wid'i jewed'a b'ʉta rey Romanebemaĩta impuesto diabada maẽ b'asia, maʉ̃ne mawũãsia:  Mʉ k'aid'u b'adua.
Mawũãĩ izhira piradrʉpe k'aid'u b'esia.
Mateo ded'a Jesús jewed'a nek'obʉrʉd'era, impuesto wid'ibadata bio dewaraurã k'azhirua omiãrã bawara zed'apead'ata, Jesús bawara ãba nek'o jewed'asid'a izha jʉrʉkuad'a bawara.
Maʉ̃ta fariseorãba ũdubʉdad'era izha jʉrʉkuad'aa mawũãsid'a:  ¿Marãne Miã Ũrãg'abarira k'ãrẽã k'ãwũã nek'o b'ʉ impuesto wid'ibada bawara, dewaraurã k'azhirua omiãrã bawara?
Maʉ̃ta ũrĩpe Jesúsbara mawũãsia:  Bika b'ebara nesid'a duanu ẽã zhãrã b'ebi b'ʉra, awuarabʉrʉ nesid'a b'ea k'ayarãbʉrʉ.
Mawũẽ wãũdua, mobe sãwũãta k'awaudua Daizezeba mawũãnata: Mʉãrã krĩña b'ʉa zhãrã sozuburia b'eaita mʉĩta nendʉwʉrʉta babue b'eai k'ãñabara. Daizezeba mawũãnaneba mʉãrã jʉrʉd'e ze ẽbasia ãzhikusa biata b'eta, awuarabʉrʉ ẽdrʉbigaita jʉrʉd'e zesia k'azhirua omiãrãta, k'azhiruara ãmape Daizezeta pẽwãnamarẽã.
Juanba jʉrʉkuad'ata Jesúsma zed'ape mawũãsid'a:  ¿Daita dewara fariseorãta daira k'ãrẽneba baridua nek'o ẽã zhiwid'i b'ed'e, bʉa jʉrʉkuad'ara nek'o ẽã zhiwid'i duanu ẽpe?
Mawũãnaĩ Jesúsbara mawũãsia:  ¿Zhãrã juwua jida nʉmʉne k'ob'era sopuad'aid'e b'ʉka zhũmakĩrãta wad'i k'ob'ʉd'era ãzhi bawara? Mawũãmina ewarita zeya zhũmakĩrã ãzhi maẽbara eded'aita, maʉ̃nebʉrʉ nek'o ẽã zhiwid'i b'eaya. (Aramaʉ̃ kĩrãk'a mʉta edebʉdad'ebʉrʉ mʉã jʉrʉkuad'ara nek'o ẽã zhiwid'i b'eaya.)
Miõba wuata zhiwid'ibara remenda ẽã wua soreta. Mawũã ora wua zhiwid'ira bagubʉrʉba wuaabʉrʉ k'õãbiya.
Miã vino zhiwid'i oma tʉd'a ẽã ne e omata zhi sorerãnerã. Mawũã ora ne e sorera k'õg'ozoabʉrʉba vino wea wãña, aramaʉ̃ne ne e sorera ãrĩkuaya. Mawũãmina vino zhiwid'i oma tʉ panʉã ne e omata zhiwid'irãnerã, mawũãtrʉ ab'arika bia nʉmaña. (Maʉ̃bara Jesúsbara jara krĩñasia izhi ũrãg'ara zõrãrãwed'abema krĩcha ũme ãba jara ẽãta ãrĩ ẽbaita.)
Jesúsba maʉ̃ta jara nʉmʉne zesia judío zhi zromata, mobe izhi kĩrãbita sãk'ok'od'e k'ob'epe mawũãsia:  Mʉ k'aura beudog'oa. Mawũãmina wãda, mobe bʉ juwuata izhi ʉ̃rʉ̃ b'ʉdua, mawũãrã b'aya.
Mawũãĩ Jesús piradrʉpe k'aid'u wãsia izha jʉrʉkuad'a bawara.
Maʉ̃ne wũẽrã ab'a waba k'aya b'ʉta doce año bata b'asia, maʉ̃bara ãbʉdeba orrape tõb'arisia Jesús wua ita.
Maʉ̃ne Jesúsbara pʉrʉwa akʉpe mawũãsia:  Wũẽrã bʉra wãniguarua, bʉra soid'u k'ob'ʉba ẽdrʉbʉrʉa.
Maʉ̃ wũẽrã b'esia aramaʉ̃ta.
Judío zhi zroma ded'a Jesús ed'a wãbʉrʉd'era ũdusia beuwãrã joubʉdad'e flauta zabadata aub'ari jẽgabada bawara.
Maʉ̃nerã mawũãsia:  Ãĩ wãũdua, wũẽrã zakera beu ẽã, awuarabʉrʉ k'ãĩ b'ʉa.
Mawũãĩ sewak'au b'ʉa asid'a.
Mawũãmina zhãrã ãĩ wãbigape ed'a wãpe wũẽrã zakera juwuad'e jidabʉrʉba beud'ata piradrʉsia.
Maʉ̃ta trʉ̃poasia maʉ̃ drua jõma.
Mamaʉ̃ba Jesús wãbʉrʉd'era, ũme daʉb'errea panʉta k'aid'u taid'aba nemi jĩgua mawũãsid'a:  Daira sozuburiarua bʉra rey David'eba uruta b'ʉba.
Deid'u jũẽbʉrʉd'era daʉb'errea panʉrã izhima zesid'a, mawũẽ Jesúsbara mawũãsia:  ¿Marã daʉb'errea panʉta mʉã ne ũdubigaira marãbara ĩjãnaĩka?
Mawũãĩ ãzhara mawũãsid'a:  Ããjã Nok'ó.
Mobebʉrʉ ãzhira dabʉ tõb'ari mawũãsia:  Mazhi soid'u k'opanʉba arib'ae nʉmaẽdaya.
Aramaʉ̃ne ãzhira ne ũdu panesia. Jesúsbara zarea jarabʉrʉta mawũãsia:  K'ãʉ̃ta miõã k'awuabirãũdua.
Mawũãmina ãzhi wãbʉdad'era Jesúsba mawũã od'ata nebʉrʉsid'a maʉ̃ drua jõma.
Daʉb'errea pananata wãbʉda daucha Jesúsma wesid'a jaiba bed'ea b'e ẽã b'ʉta.
Jesúsba jaita ãĩ jʉretabʉrʉd'era bed'ea b'e ẽã b'ad'ara bed'easia. Mawũẽ zhãrãbara bia akʉdrua mawũãsid'a:  K'ãwũãrã ũdud'ak'a Israeld'era.
Waya fariseorãbara mawũãsid'a:  Jai nok'o zaread'eba ãĩ jʉrekua b'ʉa jaira.
Jesús pʉrrʉasia pʉwʉrʉ zroma jõma, pʉwʉrʉ zake jõma. Miã ũrãg'asia de zhi jʉrebadata nʉme maẽ, bed'ea biata jarak'asia Daizezeta Nok'od'ebemata, maʉ̃nerã jõma b'ebisia ne bariduba k'aya b'eta, ne bariduba pua b'eta pʉwʉrʉza.
Mawũẽ izha jʉrʉkuad'aa mawũãsia: Wãrãnebai mʉ ũrãg'a ĩjãnaĩrã bioa, mawũãmina miã ũrãg'ad'aira bio ẽã.
Maʉ̃ba wid'iudua Daizeze zhãrã Zhibaria, miã ũrãg'abadata zok'amarẽã izhid'ebema ĩjãĩta b'ema.
Mobebʉrʉ Jesúsbara izha jʉrʉkuad'a doceta trʉ̃pe zareata ded'ekasia jaita ãĩ jʉrekuad'amarẽã, b'ebid'amarẽã ne bariduba k'aya b'eta, ne bariduba pua b'eta.
Doce zok'akuad'a trʉ̃rã naʉ̃rãã: Simón, Pedro abadata, Andrés zhi mebeata, Jacobo Zebedeo warrata, Juan zhi mebeata.
Felipeta, Bartolomé, Tomás, Mateo impuesto wid'i b'ad'ata, Jacobo Alfeo warrata, Lebeo ijaramiã trʉ̃ta Tadeota.
Simón Canaán bid'ata, Juda Iscariote Jesús chupea jidabid'ata.
Jesúsbara doce maʉ̃rãta zok'abʉrʉta mawũãsia: Judíorã ẽãta b'ema wãrãũdua, Samaria druad'ebema pʉwʉrʉd'era ed'a wãrãũdua.
Awuarabʉrʉ wãũdua oveja adua b'e kĩrãk'a b'ema Israel b'ema.
Jarak'a wãbʉdata mawũãũdua: Daizezeta Nok'od'ebema k'aita basia.
K'aya b'era b'ebiudua, aid'aba k'aya b'era nene ẽã b'ebiudua, beud'apead'ara piradrʉbiudua, jaira ãĩ jʉrekuaudua. Maʉ̃ zareara marãbara bari jidasid'a, mawũẽ bari maʉ̃ k'aud'a b'eaudua.
Ederãũdua orota, miã platata.
Miã od'era talegora ederãũdua, miã wua trok'a jʉ̃ĩta, miã sandalia trok'a jʉ̃ĩta, miã barrata ederãũdua. Traja b'ʉra zhiko diad'aid'e b'ʉa.
Pʉwʉrʉ zromane o pʉwʉrʉ zaked'e marã ed'a wãbʉda maẽ mazhi bia edai b'ʉta jʉrʉudua, mobe mama k'ãĩũdua mamaʉ̃ba wãnañeẽna.
Mama deid'u wãbʉdad'era mawũãũdua: Daizezed'eba marã adu-a b'eaya.
Mama ded'a b'eta mawũã b'eaid'e b'ebʉrʉ, marãba adu-a b'aid'ebema jarabʉdara ãzhima wãña. Mawũãmina mawũã b'eaid'e duanu ẽbʉrʉ, maʉ̃ adu-a b'aid'ebema mazhima zeya.
Iab'aʉba marãta bia eda ẽbʉrʉ, miã marã bed'eata ũrĩ ẽbʉrʉ, maʉ̃ ded'aubara o maʉ̃ pʉwʉrʉd'ebara ãĩ wãũdua, egoro jarra marã jẽrũnebema niãweudua. Aramaʉ̃ne k'awuabid'aya ãzhira Daizezebara pua k'awua oita.
Mʉã wãrĩnu marãã jaraya, Daizezeba k'awua obʉrʉ ewadera Sodoma pʉwʉrʉd'e, Gomorra pʉwʉrʉd'e b'ead'ara yarebai zuburia b'eabiya maʉ̃ pʉwʉrʉd'e b'e k'ãñabara.
Aramaʉ̃ne kĩrãkuita b'eaudua zhãrã k'area, marã chãb'arid'aya nok'orã wag'aurãã, de zhi jʉrebadata nʉme maẽ marã ud'aya.
Nok'orã kĩrãbita, reyrã kĩrãbita marã eded'aya mʉ k'area, aramaʉ̃ne marãbara mʉnebemata maʉ̃rãã jarad'aya, judíorã ẽãta b'eabid'a jarad'aya.
Mawũãmina marãta nok'orãã chãb'aribʉdad'era sopuarãũdua sãwũã bed'ead'ai k'areara, maʉ̃nerã Daizezeba marãã diaya sãwũã bed'ead'aita.
Aramaʉ̃nerã marãta bed'ea ẽã, awuarabʉrʉ Jawurebia marã Zezed'eta bed'eaya marãneba.
Mebeabara bead'amarẽã chãb'ariya zhi mebeata, zezebara zhi warrata, warrarã bĩ ẽãd'aya ari ãzhi zhibarirã bawara, aramaʉ̃ne beakuabid'aya.
Jõmaʉ̃ba marã jurad'aya mʉ k'area, mawũãmina mʉta pẽwã zuburiata jõñiĩnu nʉmʉrã ẽdrʉya.
Pʉwʉrʉ ab'aʉd'e marã pẽwã jirpanebʉdad'era merũ wãũdua awʉrʉ pʉwʉrʉed'a. Mʉã wãrĩnu marãã jaraya, Daizezed'ebema jara b'eta marãbara ma pʉrrʉad'a ẽã Israeld'e pʉwʉrʉ tab'e jõmarã mʉta zei nawed'ara mʉ Beubari Bape b'ad'ata.
Ne k'awa b'ʉra audre b'ʉ ẽã izhi ne jaradia nʉmʉ k'ãñabara, miã nezok'ara audre b'ʉ ẽã izhi nok'o k'ãñabara.
Biga ne k'awa b'ʉta nʉmʉbʉrʉ izhi ne jaradia b'ʉ kĩrãk'a, biga nezok'ata nʉmʉbʉrʉ izhi nok'o kĩrãk'a. Aramaʉ̃ kĩrãk'a mʉ zhidekʉta Beelzebú apanʉbʉrʉ, ¡audre jarad'aya marã mʉ ded'abema!
Zhãrãta wawiarãũdua, k'ãrẽ chũwẽã nʉmʉta k'awuad'a ẽã nʉmaĩrã ne ẽã, miã k'ãrẽ merã b'ʉta k'awuad'a ẽã nʉmaĩrã ne ẽã.
Mʉã mazhi dob'aʉa jarabʉrʉra jõmaʉ̃ã jaraudua, mʉã kʉwʉrʉ k'awa jarabʉrʉra jĩgua jaraudua de ʉ̃rʉ̃ba.
Wawiarãũdua k'akua bea b'eta, maʉ̃rãbara jawurera bea b'ed'a ẽã. Awuarabʉrʉ Daizezeta wawiaudua, izhara jawureta k'akuata zuburiabi b'eya tebʉd'e.
¿Nendobada ẽka ibana zake ũmeta plata pichi ab'aʉbari? Maʉ̃ta miã ab'abid'a egorod'e beu b'ae ẽã marã Zezeba idaribi ẽãrã.
Marãẽnabema mazhi bud'asid'a jõma juacha nʉmʉk'ãrĩã.
Mawũẽ perarãũdua, Daizezema marã audre vale b'ea ibana zaketa bio k'ãñabara.
Bariduba zhãrã kĩrãbita mʉ pẽwã b'ʉa ara, mʉãbid'a mʉ pẽwã b'ʉa aya mʉ Zeze ʉ̃tre b'ʉ kĩrãbita.
Bariduba zhãrã kĩrãbita mʉ pẽwã b'ʉ ẽã ara, mʉãbid'a mʉ pẽwã b'ʉ ẽã aya mʉ Zeze ʉ̃tre b'ʉ kĩrãbita.
Mʉ zebʉrʉbara mʉnebemata jurad'aya, zhãrãbara juraya zhi zezeta, k'aubara juraya zhi papata, ãĩgubara juraya zhi pak'õrẽta.
Mawũẽ ãzhi juraira zhãrãnerã ãzhi ded'abema baya.
Iab'aʉba zhi zezeta zhi papata mʉ audre kʉãg'abʉrʉ mʉrẽta b'aid'e b'ʉ ẽã, iab'aʉba zhi warrata zhi k'auta mʉ audre kʉãg'abʉrʉ mʉrẽta b'aid'e b'ʉ ẽã.
Iab'aʉba bebud'e basiid'u mʉta pẽwã ẽbʉrʉ mʉrẽta b'aid'e b'ʉ ẽã.
Mʉ k'area beu ẽãrã aduaya, mawũãmina mʉ k'area beubʉrʉra ẽdrʉya.
Iab'aʉba marãta bia edabʉrʉra mʉta bia edabʉrʉa, mʉta bia edabʉrʉra bia edabʉrʉa mʉ zok'ad'ata.
Iab'aʉba bia edabʉrʉta Daizezeba bed'eata jarabibarita b'ʉ baera bia edara, Daizezebara maʉ̃ã ne biata diaya izha bed'eata jarabibaria diai kĩrãk'a. Iab'aʉba bia edabʉrʉta Daizezed'eta biata b'ʉ baera bia edara, Daizezebara maʉ̃ã ne biata diaya izhid'eta biata b'ʉa diai kĩrãk'a.
Bariduba maʉ̃rãnebema ab'a zhi zroma ẽã arigu baniã kũrãsãta dobira, mʉta pẽwã b'ʉ baera mawũã dobira, mʉã wãrĩnu marãã jaraya, Daizezebara maʉ̃barira k'ãrẽ diaya.
Izha jʉrʉkuad'ata doce b'ea Jesúsbara maʉ̃ta ma jarape mamaʉ̃bara wãsia pʉwʉrʉza miã ũrãg'ad'e.
Mawũẽ cárceld'e b'ʉba Juanbara ũrĩsia zhãrã Ẽdrʉbiba k'ãrẽ ob'ʉta, mawũẽ ũme zok'asia izha jʉrʉkuad'ata.
Wid'i mawũãnamarẽã:  ¿Bʉka zhãrã Ẽdrʉbiita zeita b'ad'ara, o daibara wad'i awʉrʉta jʉ̃ãnaĩ?
Mawũãnaĩ Jesúsbara panaʉ̃ mawũãsia:  Wãũdua, mobe Juanʉã k'awuabiudua mazha ũrĩbʉdata mazha ũdubʉdata.
Daʉb'errea b'era ne ũdu tupud'ea audua, wã b'e ẽã b'era wã tupud'ea, aid'aba k'aya b'era nene ẽã tupud'ea, ne ũrĩ ẽã b'era ne ũrĩ tupud'ea, beud'apead'ara piradrʉ tupud'ea, zuburia b'ea jara bara b'ʉa ẽdrʉd'aid'ebemata bed'ea biata.
Sobia b'aya mʉnebemata ĩjã ẽã nʉmʉ ẽãrã.
Juanba zok'akuad'ata wãbʉdad'era Jesúsbara Juan jarabʉrʉta zhãrã k'ob'ea mawũãsia: ¿Drua drudrua tab'ʉid'ura marãbara k'ãrẽta akʉd'e jũẽsid'a? ¿Bariduta b'ʉta akʉd'e jũẽsid'ak'a?
¿O k'ãrẽta akʉd'e jũẽsid'a? ¿Ũmakĩrã wua biaba zho b'ʉta akʉd'e jũẽsid'ak'a? Wua biaba zho b'era reyrã ded'abʉrʉ b'ea.
¿K'ãrẽta akʉd'e jũẽsid'a? ¿Daizezeba bed'eata jarabibarita akʉd'e jũẽsid'ak'a? Izhia, mʉã marãã jaraya, k'ãʉ̃ Daizezeba bed'eata jarabibarita audre zhi zroma.
Mʉ bed'eata jarabarita mʉã bʉ na zok'aya, bia ẽãrã ãmabʉdaba maʉ̃bara bʉ zei ota araa obʉrʉkaya bʉ na.
Mʉã wãrĩnu marãã jaraya, wũẽrãba tobʉdara awʉrʉrã audre zhi zroma ẽã Juan Buruk'oemiã k'ãñabara. Mawũãmina Daizezeta Nok'od'ebemata zhi zroma ẽãta b'ʉra zhi zroma izhi k'ãñabara.
Juan Buruk'oemiã miã ũrãg'a b'ed'a ewadeba id'ibasiid'u Daizezeta Nok'od'ebemata zuburia ob'ea, aramaʉ̃ne maʉ̃ k'area zhõ b'ebara jõbiita nʉmeã.
Daizezeba bed'eata jarabibarirãbara, Moisébara jarasid'a Daizezeta Nok'od'ebemata, maʉ̃ta tab'ʉa Juanba jarad'a bitabai.
Maʉ̃rãba jarad'apead'ata marãba ĩjãnarã k'ãʉ̃ Juan basia Elía zeita b'ad'ara.
Ne ũrĩ b'ʉbara maʉ̃ta kĩrãkuita ũrĩdua.
Zhãrã id'i ewadebema ¿mʉã k'ãrẽ ũme ab'arika jaraipe? Warrarã pʉwʉrʉd'e jẽmene jewed'abada kĩrãk'a b'ea, ãzhi k'opaeroa nemi jĩgua,
mawũãbada: Daiba chiruta zabʉdad'era marã bairad'a ẽbasia, dai miã sopua trʉ̃ãbʉdad'era marã jẽgad'a ẽbasia.
Aramaʉ̃ kĩrãk'a b'eta Juan zed'ara nek'o ẽã vino do ẽã b'ʉ baera jaita erub'ʉa ab'ea.
Waya mʉ Beubari Bape b'ʉta zed'ara nek'o vino do b'ʉ baera ũmakĩrã naʉ̃ nek'omiã vino domiã ab'ea. Rey Romanebemaĩta plata wid'ibada bawara, dewaraurã k'azhirua omiãrã bawara zhibiata b'ʉa ab'ea. Mawũãmina Daizeze krĩchara bigata k'awua nʉmeã izhid'ebema ĩjã b'eta bia nʉmeba.
Jesúsbara kẽãkuasia pʉwʉrʉ zroma tab'e maẽ b'eta, maʉ̃za ũdud'ak'ata bio okuasimina k'azhiruara ãmape Daizezeta pẽwãna ẽãba mawũãsia:
¡Daizezebara pua k'awua oya Corazín pʉwʉrʉd'e b'era! ¡Pua k'awua oya Betsaida pʉwʉrʉd'e b'era! Tiro pʉwʉrʉd'e, Sidón pʉwʉrʉd'e ũdud'ak'ata obʉrʉta mʉã marã maẽ od'ata osibʉrʉ, dããrãbʉrʉta sopuaba wua paima jʉ̃ jewed'ad'ape, sopuaba burud'e itarra pod'ape, k'azhiruara ãmape Daizezeta pẽwãk'ausid'a.
Mawũẽ mʉã marãã jaraya, Daizezeba k'awua obʉrʉ ewadera Tiro pʉwʉrʉd'e, Sidón pʉwʉrʉd'e b'ead'ara yarebai zuburia b'eabiya marã k'ãñabara.
Capernaúm pʉwʉrʉd'e b'era ʉ̃taa wãĩta krĩcha b'ed'e Daizezebara pepekuaya beud'apead'ata zuburia b'eabiima. Sodoma pʉwʉrʉd'e ũdud'ak'ata osibʉrʉ mʉã marã maẽ od'ata osibʉrʉ id'i basiid'u b'eak'ausia.
Mawũẽ mʉã marãã jaraya, Daizezeba k'awua obʉrʉ ewadera Sodoma pʉwʉrʉd'e b'ead'ara yarebai zuburia b'eabiya marã k'ãñabara.
Maʉ̃ ewadera Jesúsbara mawũãsia: Zeze, mʉã bʉra ibia jaraya, bʉra ʉ̃trebema Nok'oa, drua Nok'oa, bʉ mawũã Nok'od'ebema bʉara k'awuabi ẽbasia ãzhikusa krĩcha banata b'eara, awuarabʉrʉ k'awuabisia krĩcha bana ẽãta b'ea.
Zeze, bʉma mawũã biga basia.
Mʉma zeudua k'ãrẽ k'aud'a b'eba mapoea b'era, mawũãrã mʉã ẽnaʉ̃bigaya.
Idu mʉãã zhi edebibʉdata mʉnebemata k'awaudua, mʉrã sod'era adu-a ibiad'e b'ʉa, mawũãrã ẽnaʉ̃naña.
Mʉã jara b'ʉra borekea, ob'eya mʉã jara b'ʉra.
Jari ewadera trigota u tab'ʉ maẽ Jesús berab'arisia ẽnaʉ̃bada ewade. Maʉ̃ne izha jʉrʉkuad'ara jarrasid'a, mawũẽ trigota zhi kʉ̃mʉne ẽpe zhi taata k'osid'a.
Maʉ̃ta fariseorãba ũdud'ai mawũãsid'a: Bʉa jʉrʉkuad'abara obʉda ẽnaʉ̃bada ewade oid'e b'ʉ ẽãta.
Mawũãnaĩ Jesúsbara mawũãsia: ¿Marãbara led'ak'a kĩrãk'a duanu ẽka rey Davidba od'ara izhi ũme duanu bawara jarrasid'ad'e?
Daizeze ded'a ed'a wãpe k'osia pan Daizezeita b'ʉbadata, maʉ̃ k'oid'e b'a ẽbasia miã izha miã izhi bawara b'eba, awuarabʉrʉ k'oid'e b'asia sacerdoterãbʉrʉ.
¿O marãbara led'a ẽã duanuka Daizezeba ũrãg'a Moiséa diad'ad'e jara b'ʉra? Mama jara b'ʉ kĩrãk'ara ẽnaʉ̃bada ewade Daizeze ded'a sacerdoterãba ne arib'ae duanurã Daizezema bed'ea ne ẽã.
Mawũẽ mʉã marãã jaraya, Daizeze de k'ãñabara mʉrã audre zhi zromata nama b'ʉa.
Sãwũãta k'awuad'ara Daizezebara mawũãsia: Mʉãrã krĩña b'ʉa zhãrã sozuburia b'eaita, mʉĩta nendʉwʉrʉta babue b'eai k'ãñabara. Maʉ̃ta sãwũãta k'awua b'ebʉrʉ jid'a ẽbak'ausia mʉã jʉrʉkuad'a bed'ea barabʉda ẽãta.
Maʉ̃ẽnabema mʉ Beubari Bape b'ʉra ewari ẽnaʉ̃bada Nok'oa.
Jesús mamaʉ̃bara wãbʉrʉta wãsia de zhi jʉrebadaid'u.
Mama iab'a b'asia juwua ab'a bagu b'ʉta.
Maʉ̃nerã Jesús jid'ai k'area wid'i mawũãsid'a: ¿Zhãrã b'ebisia b'ʉka ẽnaʉ̃bada ewadera?
Mawũãnaĩ Jesúsbara mawũãsia: ¿Marãnebemaba oveja erub'ʉta ẽnaʉ̃bada ewade uriad'e ed'a b'aera jiraeda ẽbaika?
¿Maʉ̃ne zhãrã audre vale b'ʉ ẽka oveja k'ãñabara? Mawũẽ biara oid'e b'ʉa ẽnaʉ̃bada ewadera.
Mawũãpe juwua bagu b'ʉa mawũãsia: Bʉzhi juwua jirab'aridua.
Mawũẽ fariseorã wãnape krĩcha jʉrʉsid'a Jesús bead'aita.
Jesúsbara maʉ̃ta k'awuape wãsia mamaʉ̃bara, zhãrã bio k'aid'u wãbʉdata k'aya b'era b'ebisia jõma.
Maʉ̃nerã zarea jarak'asia izhi ʉ̃rʉ̃ dajada bed'ead'a ẽbamarẽã.
Aramaʉ̃ne arimaẽ berab'arisia Daizezeba bed'eata jarabibariba Isaíaba mawũãnata:
Naʉ̃ta mʉ nezok'a, mʉã jʉrʉd'ata b'ʉa. Mʉã kʉãg'ata b'ʉa, mʉrã izhi k'area sobia b'ʉa. Jawurebia mʉrẽta diaya, izhara zhãrã b'ea jaraya mʉã bed'ea ne ẽã b'eabiid'ebemata.
Izhira zhõ b'ia nʉma ẽã, miõba ũrĩna ẽã pʉwʉrʉ od'e mawũã b'ia nʉmʉrã.
Cha b'ʉadea b'ʉra b'ʉeta ẽã, ĩbĩrã kidrʉ b'ʉra kia ẽã. Bia nʉmaña b'ʉta aramaʉ̃ kĩrãk'a edaya bia nʉmabiyeed'a.
Aramaʉ̃ne ẽdrʉira izhita krĩchad'aya zhãrã b'ebara.
Jesúsma wesid'a jai ab'ʉta daʉb'errea nemi ze ẽã b'ʉta. Mawũẽ b'ebibʉrʉba daʉb'errea nemi ze ẽã b'ad'ara ne ũdu bed'easia.
Mawũẽ zhãrã jõmaʉ̃ba bia akʉdrua mawũãsid'a: ¿Naʉ̃ ẽka Nok'ota rey David'eba urura?
Fariseorãba maʉ̃ta ũrĩnaĩ mawũãsid'a: Naʉ̃bara jaira ãĩ jʉrekua b'ʉ ẽã, awuarabʉrʉ jʉrekua b'ʉa Beelzebú jai duanu nok'o zaread'eba.
Ãzhi mawũã krĩcha k'ob'eta Jesúsbara k'awuape mawũãsia: Ab'aʉ druad'ebemata ãzhirãĩnu zhõ duanerã jõña, ab'aʉ pʉwʉrʉd'ebemata o ab'aʉ ded'abemata ãzhirãĩnu zhõ duanerã jõña.
Aramaʉ̃ kĩrãk'a ãtõmiãba jai izha jʉre nʉmʉta ãĩ jʉrekuara, ari izhid'ebema bawara zhõ nʉmeña. ¿Mawũãrã sãwũã ari nok'ota nʉmaĩpe?
Marãma mʉã Beelzebú zaread'eba jaita ãĩ jʉrekua b'ʉbʉrʉ, ¿marã pẽwã b'ebara k'ai zaread'eba ãĩ jʉrekua b'e? Wid'id'ara marãba jarabʉdara ãzhara jarad'aya mawũã ẽãta.
Mʉãrã Daizeze Jawurebiad'eba jaira ãĩ jʉrekua b'ʉa, mawũẽ wãrãne marãma zea Daizezeta Nok'od'ebemata.
Ũmakĩrã mesẽrãta b'ʉ ded'ara ¿sãwũã iab'a ed'a wãpe izhi netata zrʉgaipe naara izhita jʉ̃ ẽbʉrʉ? Jʉ̃bʉrʉtrʉ izhi ded'a ne nʉmʉrã zrʉga b'eya. (Aramaʉ̃ kĩrãk'a ãtõmiã mʉãrã edre nʉmʉk'ãrĩba jaira ãĩ jʉrekua b'ʉa.)
Mʉ ũme nʉmʉ ẽãbara mʉrã jura b'ʉa. Mʉ bawarauba zhãrãta mʉma zebi ẽãbara zhadiga b'ʉa.
Bariduta mʉ Beubari Bape b'ʉta bĩ ẽã jarad'ata zuburia bed'eara Daizezebara bed'ea ne ẽã b'ʉya. Mawũãmina Jawurebiama mitia bed'eabʉrʉra bed'ea ne ẽã b'ʉ ẽã, miã naʉ̃ ewade miã ewari tẽãbid'a.
Bakuruta biabara zhi tara biata zau b'ʉa, bakuruta bia ẽãbara zhi tara bia ẽãta zau b'ʉa. Mawũẽ bakurura zhi tad'eba ũduk'awa panʉã.
Marã dãma neãrã bara b'e kĩrãk'a b'ea. ¿Sãwũã biata bed'ead'aipe bia ẽãta b'era? Sod'e nʉmʉk'ãrĩta jara b'ʉa ibara.
Biata b'ʉbara sod'e biata nʉmʉk'ãrĩta jara b'ʉa. Bia ẽãta b'ʉbara bia ẽãta sod'e nʉmʉk'ãrĩta jara b'ʉa.
Mawũẽ mʉã marãã jaraya, bed'eata bia ẽãta bed'ead'apead'ara jõma Daizezea jarad'aya izha k'awua obʉrʉ ewadera.
Aramaʉ̃nerã bʉra bʉzhi bed'ead'eba bed'ea ne ẽã b'ʉya, o bʉzhi bed'ead'eba bed'ea bara b'ʉya.
Mobebʉrʉ ũrãg'a Moiséd'e jarabadaba fariseorã bawarauba Jesúa mawũãsid'a: Miã Ũrãg'abari, bʉta Daizezed'eba nʉmʉbʉrʉ daibara ũdu krĩña panʉã ũdud'ak'ata bʉa obʉrʉta.
Mawũãnaĩ Jesúsbara panaʉ̃ mawũãsia: Marã bia ẽãba Daizezed'ebema ĩjã ẽã b'eta jara b'ea ũdubimarẽã ũdud'ak'ata, mawũãmina mʉãrã ũdud'ak'ara ũdubiga ẽã, awuarabʉrʉ ũdubigaya Daizezeba bed'eata jarabibarita Jonás berab'arid'a kĩrãk'abʉrʉ.
B'eda zroma b'itaed'a Jonásta ewarita ũbea diamaseta ũbea b'ad'a kĩrãk'a, mʉ Beubari Bape b'ʉsid'a beud'ata egorod'e ed'a tab'aya ewarita ũbea diamaseta ũbea.
Daizezeba zhãrã k'awua obʉrʉd'era Nínive pʉwʉrʉd'e zhãrã b'ead'ara beud'ata piradrʉd'aya zhãrã id'i ewade b'e bawara, maʉ̃rãbara marã aduabimarẽã jarad'aya, maʉ̃ẽnabema ãzhara k'azhiruara ãmape Daizezeta pẽwãsid'a Jonásba Daizeze bed'eata jarabʉrʉba. Maʉ̃ne mʉ nama b'ʉra audre zhi zroma Jonás k'ãñabara.
Daizezeba zhãrã k'awua obʉrʉd'era Sabá druad'e reina b'id'abadara beud'ata piradrʉya zhãrã id'i ewade b'e bawara, maʉ̃bara marã aduabimarẽã jaraya, maʉ̃ẽnabema izhira drua wawaraid'uba zesia Salomón krĩchata ũrĩne. Maʉ̃ne mʉ nama b'ʉra audre zhi zroma Salomón k'ãñabara.
Jaita zhãrãneba ẽdrʉbʉrʉd'era drua drudrua tab'ʉ maẽ põãsãne nimi baebaria, sãma b'aita jʉrʉbarimina ũduk'a.
Mawũẽ mawũãbaria: Mʉrã wakusa mʉzhi ded'a wãña mʉzhi ẽdrʉd'ama. Aramaʉ̃ne zebʉrʉd'era ũdubaria bari nʉmʉta barre bi-ia nʉmʉta.
Mawũẽ wãpe jai awʉrʉta siete jʉrebaria izhi audre bia ẽãta, mobe ed'a wãnape mama duanebaria. Mawũẽ zhãrã maʉ̃ audre zuburia b'ebaria izhi naara b'ad'a k'ãñabara. Mawũã ab'arika berab'ariya id'i ewade bia ẽãta b'era.
Zhãrã k'ob'ea Jesús mawũã bed'ea nʉmʉne, zhi papata zhi mebẽrãta ewarad'e k'opanʉta izhaa bed'ea krĩña k'opanasia.
Mawũẽ iab'aʉba mawũãsia: Bʉ papata bʉ mebẽrãta ewarad'e k'opanʉã, bʉaa bed'ea krĩña k'opanʉã.
Mawũãĩ izhara panaʉ̃ maʉ̃ jarabʉrʉa mawũãsia: ¿Bʉma k'aipe mʉ papa, k'airãpe mʉ mebẽrã?
Mʉ Zeze ʉ̃tre b'ʉba krĩñata ob'eta maʉ̃ta mʉ mebea, mʉ nawek'aua, mʉ papaa.
Jari ewadera Jesús ded'auba wãpe do jed'ea õb'ʉ maẽ doya jewed'asia.
Maʉ̃ne zhãrãbara bioba bʉredrʉsid'a, mawũẽ izhira jãbad'e ed'a wãpe jewed'asia. Aramaʉ̃ne zhãrã jõma ibud'e nʉmesia.
Mawũẽ ne bio jarak'a mawũãsia: Ne ubarita ne pod'e wãsia.
Ne ta pobʉrʉd'era ʉ̃kʉrʉ od'e b'aesia, mawũẽ ibana zepe misid'a.
Ʉ̃kʉrʉ mong'arad'e b'aesia egoro bio ne ẽã maẽ. Mawũẽ ĩñabasia pĩwĩsia egorota eid'u ẽãba.
Mawũãmina ʉ̃madau ʉ̃tʉ zebʉrʉba basia, aramaʉ̃ne k'arra ne ẽãba bagusia.
Ʉ̃kʉrʉ b'aesia ʉrʉd'e, mawũẽ ʉrʉ waribʉrʉba ãnatʉ beasia.
Mawũãmina ʉ̃kʉrʉ egoro biad'e b'aepe zausia, aramaʉ̃ne zausia ta cienne, ta sesentad'e, ta treintad'e ab'a ab'ak'a.
Ne ũrĩ b'ʉbara maʉ̃ta kĩrãkuita ũrĩdua.
Mobebʉrʉ izha jʉrʉkuad'abara orrad'ape mawũãsid'a: ¿K'ãrẽã ne bio jarak'abʉrʉ?
Mawũãnaĩ izhara panaʉ̃ mawũãsia: Daizezebara marãã k'awuabi nʉmʉã izhita Nok'od'ebema k'awuabi ẽã b'ad'ata, mawũãmina ãzhi k'ob'eara k'awuabi ẽã.
Bariduba maʉ̃ta bude erub'ʉaara ed'a diaya, mawũẽ ãmaña erub'aya. Mawũãmina bude erub'ʉ ẽãrã wĩka k'awua b'ʉsid'a jãrĩña.
Maʉ̃ba mʉãrã ne bio jarak'a b'ʉa. Mʉã ob'ʉra akʉ b'eid'u sãwũãta k'awua ẽã akʉ b'ea, ũrĩ b'eid'u sãwũãta k'awua ẽã ũrĩ b'ea.
Ãzhi mawũã b'ed'ebara arimaẽ berab'ari nʉmʉã Daizezed'eba Isaíaba mawũãnata:
Mʉ bed'eara ũrĩ b'eid'u sãwũãta k'awuad'a ẽbaya, akʉ b'eid'u sãwũãta k'awuad'a ẽbaya.
Naʉ̃rã za b'ebara sod'ebara sãwũãta k'awuad'a ẽbaya, ũrĩ b'eid'u ũrĩ b'ed'a ẽbaya, dabʉ ãna b'eba dabʉbara akʉd'a ẽbaya, ũrĩ b'eid'u sod'ebara sãwũãta k'awuad'a ẽbaya, k'azhiruara ãmape Daizezera pẽwãna ẽbaya mʉã ẽdrʉbigaira.
Wãrĩnu mʉã marãã jaraya, Daizezeba bed'eata jarabibarirã bioba, Daizezed'ebemata biata b'ead'aba bioba ũdu krĩña b'easia mʉã ob'ʉta marãba ũdu b'eta, mawũãmina ũdud'a ẽbasia, ũrĩ krĩña b'easia marãba ũrĩ b'eta, mawũãmina ũrĩna ẽbasia.
Ũrĩũdua, mʉã jaraya ne pobarid'ebema sãwũãta:
Daizezeta Nok'od'ebemata iab'aʉba ũrĩbʉrʉd'e sãwũãta k'awua ẽbʉrʉ, ãtõmiã bia ẽãta zepe bed'eata izha ũrĩnata ãĩ eda b'ʉa izhi sod'eba. Maʉ̃ã ne ta pobʉrʉd'e od'e b'aed'ata.
Ne ta pobʉrʉd'e mong'arad'e b'aed'ara iab'aʉba Daizeze bed'eata ũrĩbarita maʉ̃ã, aramaʉ̃tara sobia ũrĩbaria.
Mawũãmina bia k'arra jida ẽãba dããrã zrog'a ẽã, mawũẽ zuburiabʉrʉd'era, o Daizeze bed'eata ĩjã b'ʉ k'area zuburia obʉdad'era ĩjã ẽã kenab'ari b'ʉa.
Ne ta pobʉrʉd'e ʉrʉd'e b'aed'ara Daizeze bed'eata ũrĩbarita maʉ̃ã. Mawũãmina naʉ̃ ẽjũãnebemata krĩcha nʉme b'ʉa, aramaʉ̃ne sãwũã ne bio erub'aita krĩcha nʉmʉbara sewa b'ʉba Daizeze bed'eata kenab'aribi b'ʉa, aramaʉ̃ne zau eaba ẽã.
Mawũãmina ne ta pobʉrʉd'e egoro biad'e b'aed'ara Daizeze bed'eata ũrĩpe sãwũãta k'awuabadata maʉ̃ã, aramaʉ̃ne zaubada. Mawũẽ eaba b'ʉa cienne, sesentad'e, treintad'e ab'a ab'ak'a.
Dewara ne jarak'a mawũãsia: Daizezeta Nok'od'ebemane b'era bia ẽã bawara b'ea, mawũẽ iab'aʉba trigo ta zhi biata pod'ad'ebema kĩrãk'a b'ʉa, posia izhi druad'e.
Mawũãmina jõma k'ãĩgue nʉmʉne izhi jura b'ʉta zepe trigo pod'apead'ad'e chirua k'azhiruata pope wãsia.
Mawũẽ trigo waripe otobʉrʉd'era ʉ̃tʉ zesia chirua k'azhiruasid'a.
Mawũẽ nezok'arãbara zhibaria jarad'e zebʉdata mawũãsid'a: Nok'ó, ¿bʉara po ẽbasika trigo ta zhi biata bʉ druad'era? ¿Sãwũã ʉ̃tʉ ib'ari chirua k'azhiruara?
Mawũãnaĩ izhara mawũãsia: Mʉ jura b'ʉba k'ãwũã obʉrʉa. Mawũãĩ nezok'arãbara mawũãsid'a: ¿Bʉara krĩña b'ʉka dai wãnape ẽũkuad'aita?
Mawũãnaĩ izhara mawũãsia: Mawũã ẽã, manebʉrʉ chirua k'azhiruata ẽũkuabʉdaba daucha ẽũkuad'aya trigosid'a.
Idu ãba ab'arika waribiudua trigo b'ʉad'ayeed'a. B'ʉabʉda ewadebʉrʉ mʉãrã zhi b'ʉabadarãã mawũãña: Chirua k'azhiruata naara ẽũkua jãmaũdua, baratʉ tãjʉ̃kuaudua bad'ai k'area. Mawũãmina trigo tara kuaudua mʉ ne kuabari maẽ.
Dewara ne jarak'a mawũãsia: Daizezeta Nok'od'ebemane b'era wari b'ʉa, mawũẽ mostaza tad'ebema kĩrãk'a b'ʉa, iab'aʉba usia izhi druad'e.
Maʉ̃ wãrãne audre wĩka kirua ne ta jõmaʉ̃ k'ãñabara, mawũãmina waribʉrʉd'era ne uta wuaabema k'ãñabara bakuru zromata nʉmebaria, mawũẽ ibanata zekuape de obada zhi taeza.
Dewara ne jarak'a mawũãsia: Daizezeta Nok'od'ebemane b'eta wari b'ʉra ne oreguea pan ẽsãbari kĩrãk'a b'ʉa, wũẽrãba wĩka jiraedape harina k'ãbãẽã nʉmʉne poerape nʉmʉsia jõma ẽsãyeed'a.
Aramaʉ̃ne arimaẽ berab'arisia Daizezeba bed'eata jarabibariba mawũãnata:
Mʉãrã bed'eara ne biod'eba jarak'aya, jipa jarak'aya k'awuabiga ẽã b'ʉta ẽjũã osid'euba.
Mobebʉrʉ zhãrã wãbigape Jesús deid'u wãsia. Maʉ̃ne izha jʉrʉkuad'abara orrad'ape mawũãsid'a: Sãwũãta daia jaradua chirua k'azhiruata pegad'ebemata.
Mawũãnaĩ izhara panaʉ̃ mawũãsia: Trigo ta zhi biata pobarira mʉ Beubari Bape b'ʉta maʉ̃ã.
Druara ẽjũãne zhãrã b'eta maʉ̃ã, trigo ta zhi biara Daizezeta Nok'od'ebemata b'eta maʉ̃ã, chirua k'azhiruara ãtõmiã bia ẽãneta b'eta maʉ̃ã.
Zhi juraba chirua k'azhiruata pod'ara ãtõmiãta maʉ̃ã. Ne b'ʉaira ewari nʉmʉ jõĩta maʉ̃ã, zhi ne b'ʉad'aira ángelerãta maʉ̃ã.
Chirua k'azhiruata ẽũkuad'ape tebʉd'e babuebada kĩrãk'a berab'ariya ewari nʉmʉta jõbʉrʉd'era.
Mʉ Beubari Bape b'ad'abara zok'aya ángelerã mʉrẽta, maʉ̃rãbara mʉta Reyd'ebemata jʉred'aya zhãrãta k'azhirua obi b'eta, bia ẽãta ob'eta.
Mobe pepekuad'aya tebʉd'e, mama jẽgad'aya kid'a k'õsesea.
Maʉ̃nerã biata b'era ʉ̃madau kĩrãk'a uruzhad'aya ãzhi Zezeta Nok'ota b'ʉ maẽ. Ne ũrĩ b'ʉbara maʉ̃ta kĩrãkuita ũrĩdua.
Daizezeta Nok'od'ebemane b'aira orota egorod'e merã b'ad'a kĩrãk'a b'ʉa, ũmakĩrãba ũdupe wakusa merãsia. Mobe maʉ̃ k'area sobia wãpe izha ne erub'ʉra jõma nendope edasia maʉ̃ druara.
Daizezeta Nok'od'ebemane b'aira perla zhi biata jʉrʉ b'ad'a kĩrãk'a b'ʉa.
Perla kĩrãwãrẽãta ne ʉ̃tʉta ũdui wãpe izha ne erub'ʉra jõma nendope edasia.
Daizezeta Nok'oba zhãrã sãwũã okuaira atarrayad'ebema kĩrãk'a b'ʉa, doed'a b'aribuebʉdad'era b'eda nekĩrãtõnoã b'ae b'ʉa.
Birai doyaa erb'aribada, mobe jewed'a duanepe bigata ẽne jʉrepebada, biga ẽãrã ãĩ b'aribuebada.
Aramaʉ̃ kĩrãk'a berab'ariya ewari nʉmʉta jõbʉrʉd'era. Ángelerã jʉ̃drʉkuape biarã ẽãta ãĩ b'ʉd'aya biarã maẽba.
Mobe pepekuad'aya tebʉd'e, mama jẽgad'aya kid'a k'õsesea.
Mawũãĩ ãzhara panaʉ̃ mawũãsid'a: Ããjã Nok'ó.
Mawũãnaĩ izhara mawũãsia: Moiséd'e ũrãg'a zõrãta jarabarita b'eba Daizezeta Nok'od'ebemata ũrãg'a zhiwid'ita k'awabʉdara de zhibari kĩrãk'a b'ʉa, ne biata izhid'e maẽbara erb'aribaria ne zhiwid'ita ne zhi zõrãta.
Mawũã ne bio jara nʉmʉta Jesúsbara jõbipe wãsia mamaʉ̃bara.
Izhi druaed'a zepe miã ũrãg'asia de zhi jʉrebada maẽ, mawũẽ bia akʉdrua mawũãsid'a: ¿Naʉ̃bara krĩchara sãmaʉ̃ba k'ãwũã erub'ʉ, sãwũã ũdud'ak'ata okua b'ʉ?
¿Naʉ̃ ẽka de obari warrara? ¿Zhi papara María ẽka, zhi mebẽrã Jacobota, Joséta, Simónta, Judata duanu ẽka?
¿Zhi nawek'aurã jõma dazhirã bawara duanu ẽka? ¿Naʉ̃ sãmaʉ̃ba nʉmʉ ne jõmaʉ̃ne k'ãwũã nʉmaĩrã?
Aramaʉ̃ne Jesúsd'ebema ĩjãna ẽbasia. Mawũẽ Jesúsbara mawũãsia: Daizezeba bed'eata jarabibarira baridu maẽ wawiabada, awuarabʉrʉ wawiad'a ẽã izhi druad'ebʉrʉ izhi ded'abʉrʉ.
Mamarã ũdud'ak'ara bio o ẽbasia ãzha ĩjãna ẽãba.
Maʉ̃ ewadera Herode Galilead'e reyta b'ʉd'e ũrĩsia Jesús trʉ̃poa nʉmʉta.
Mawũẽ izha zok'a jʉre b'ʉa mawũãsia: Maʉ̃ mʉma Juan Buruk'oemiãta beud'ata piradrʉbʉrʉa, maʉ̃neba mawũã ũdud'ak'ata okuaita zarea nʉmʉã.
Mawũã jarasia Herodebara Juan jidabipe cadenaba jʉ̃bipe cárceld'e buebid'aba, mawũã osia Herodía k'area, maʉ̃ zhi mebea Felipe kĩma basia.
Mawũẽ Juanbara mawũã bazhia: K'ãʉ̃ bʉara kĩmata erub'aira biga ẽã.
Herodebara bea krĩña b'asimina wawia b'asia zhãrã b'eta, zhãrãma Juan b'asi baera Daizezeba bed'eata jarabibarita.
Mawũãmina Herode año cumpli nʉmʉ fiestad'e Herodía k'auta miõ ẽsadra bairabʉrʉta Herodema biga basia.
Mawũẽ Herodebara wãrĩnu diaita jarasia jõma izha wid'ibʉrʉta.
Mawũẽ zhi papaba jarad'ad'e wid'i mawũãsia: Eped'ek'od'e mʉãã diadua Juan Buruk'oemiã buruta.
Mawũãĩ rey Herode sopuasia, mawũãmina izhi bawara nek'o k'ob'e kĩrãbita k'ãrẽ wãrĩnu diaita jarad'a baera jarasia diad'amarẽã.
Aramaʉ̃ne zhi burura eped'ek'od'e wed'ape diasid'a Herodía k'aua, mawũẽ izhara diasia zhi papaa.
Juanba jʉrʉkuad'ara zed'ape zhi k'akua jirab'arid'ape jousid'a, mobe wãnape jarasid'a Jesúa.
Jesúsbara maʉ̃ta ũrĩpe mamaʉ̃bara dob'a jãbad'e wãsia miõ ne ẽãĩnu, zhãrãbara maʉ̃ta k'awuad'ape k'aid'u jẽde wãsid'a pʉwʉrʉ tab'e maẽba.
Jesús jãbad'eba ud'ub'aebʉrʉd'e k'abanata ũdui ãzhi sozuburiape b'ebikuasia ãzhid'ebema k'aya b'eta.
Keud'e izha jʉrʉkuad'abara orrad'ape mawũãsid'a:  Miõ ne ẽã maẽ b'ed'e ewari ya keua, mawũẽ k'abanata k'ob'era wãbigarua wãnamarẽã pʉwʉrʉ zake tab'ema, aramaʉ̃ne edad'amarẽã k'ãrẽ k'oita.
Mawũãnaĩ Jesúsbara mawũãsia:  Wãnaĩrã nesid'a ẽã, marãba nek'obigaudua.
Mawũãĩ ãzhara mawũãsid'a:  Daibara nama erub'ea pan juesoma b'eda ũme.
Mawũãnaĩ izhara mawũãsia:  Mʉma weudua naĩnu.
Mobebʉrʉ poajãrã ʉ̃rʉ̃ zhãrã jewed'abigape pan juesomata b'eda ũmeta jiraedape ʉ̃taa akʉ zhiwid'ipe pan b'ʉekuape diasia izha jʉrʉkuad'aa, mawũẽ izha jʉrʉkuad'abara jed'ekasid'a k'abanata k'ob'ea.
Jõma jãwũã nek'osid'a, ad'ubad'apead'ata zhi b'ʉgʉzoamata jʉrepesid'a jamara doce bira.
Zhi nek'od'apead'ara zhũmakĩrãrãta nʉmasia cinco mil, wũẽrãrãta warrarãta juacha ẽã.
Mobebʉrʉ Jesúsbara izha jʉrʉkuad'ara jãbad'e b'aribigape izhi naa kĩrãrã wãbigasia, maʉ̃ẽna izhira wãta jara tebasia k'abanata k'ob'ea.
K'abanata k'ob'ea mawũã wãta jara tebape k'atumaĩnu wãrĩzesia dob'a zhiwid'iita, diamase nʉmebʉrʉd'era mama b'asia dob'a.
Maʉ̃ẽna jãbara do jed'ea õb'ʉ ẽsadra babʉrʉta jamawe erunʉmasia do bomatʉba, mawũã erunʉmasia pʉ̃ãdrʉta ãzhi wãma nʉmʉ ẽãba.
Maʉ̃ne ʉ̃nadrʉ bod'od'e Jesús ãzhima zesia do ʉ̃rʉ̃ taid'e.
Mawũã do ʉ̃rʉ̃ taita izha jʉrʉkuad'aba ũdubʉdad'era pera mawũãsid'a:  ¡Beuwãrãta taia!
Mawũãnape b'iasid'a peraba.
Mawũãĩ Pedroba panaʉ̃ mawũãsia:  Nok'ó, bʉta taibʉrʉ mʉta bʉma wãbirua do ʉ̃rʉ̃.
Mawũãĩ Jesúsbara mawũãsia:  Zerua.
Mawũãĩ Pedro jãbad'eba ud'ub'aepe do ʉ̃rʉ̃ tebad'ewasia Jesúsma.
Mawũãmina zarea pʉ̃ãdrʉ nʉmʉta akʉpe perasia, maʉ̃ne tabʉsad'ewai b'ia mawũãsia:  ¡Nok'ó, mʉrã k'arebarua!
Aramaʉ̃ta Jesúsbara juwuad'e jidape mawũãsia:  ¡Bʉra soid'u k'ob'aita wãẽã b'ʉa! ¿K'ãrẽã teba b'e ẽãta krĩchabʉrʉ?
Aramaʉ̃ne ãzhira jãbad'e b'aribʉdad'era tausia pʉ̃ãdrʉra.
Mawũẽ jãbad'e k'opanʉbara orrad'ape ibia jara mawũãsid'a:  Bʉra wãrãne Daizeze Warra.
Kĩrãrẽ chãbʉdad'era jũẽsid'a Genesaret druaed'a.
Zhãrã mama b'eba Jesústa k'awuad'ai ib'arita jarabisid'a maʉ̃ drua jõma, mawũẽ jõma izhima wesid'a k'aya b'eta.
Zuburia bed'easid'a arigu idu tõb'aribimarẽã izhi wua ita. Jõma zhi tõb'arid'apead'ara b'e duanesia.
Mobebʉrʉ Jesús orrasid'a ũrãg'a Moiséd'e jarabadaba ʉ̃kʉrʉba fariseorãba ʉ̃kʉrʉba, ãzhira zekuasia Jerusalénneba, maʉ̃rãbara mawũãsid'a:
¿K'ãrẽã bʉa jʉrʉkuad'abara arib'aed'a ẽpe zõrãrãba ok'awa b'ead'ara? Mitia ne ẽã obʉdata juwuara surrua od'a ẽã nek'obʉdad'era.
Mawũãnaĩ izhara panaʉ̃ mawũãsia: ¿K'ãrẽã marãbid'a arib'aed'a ẽpe Daizezeba arib'aemarẽã jara b'ʉra, mazhid'eta arib'aed'ai k'area ẽka?
Daizezebara mawũãsia: Wawiarua bʉ zezera bʉ papara. Zezeta o papata ik'azhirua jarabʉrʉra bead'aibara.
Mawũãmina marãbara mawũãbada: Bariduba zhi zezea o zhi papaa mawũãsia b'ʉa: Mʉãrã jõma Daizezea diasia bʉ k'arebaita mʉã erub'ad'ara.
Mawũãbʉrʉba marãma ya k'arebaid'e b'ʉ ẽã zhi zezera o zhi papara. Daizezeba arib'aemarẽã jara b'ʉra aramaʉ̃ne seribid'a ẽã mazhid'eta arib'aed'ai k'area.
Marã sewa bibaʉta b'ea, bia marãẽnabemata Daizezed'eba Isaíabara mawũãsia:
Mʉrã bari ibia jara b'eba mʉ ũrãg'a kĩrãk'a jaradia b'ea arib'aemarẽã jara b'eta beubari b'eba.
Maʉ̃ jarape Jesúsbara k'abanata trʉ̃pe mawũãsia: Mʉã jaraita ũrĩũdua, mobe sãwũãta k'awuaudua.
Zhikota yed'a wãbʉrʉbara dazhira mitia o ẽã, mawũãmina yed'auba ze b'ʉbara Daizeze kĩrãbitara dazhira mitia ob'ʉa.
Mawũãĩ izha jʉrʉkuad'abara orrad'ape mawũãsid'a: ¿Bʉara k'awuasika fariseorã bĩ ẽãbʉdara ũrĩbʉdaba maʉ̃ bed'eata?
Mawũãnaĩ izhara panaʉ̃ mawũãsia: Nek'arra kĩrãk'a b'ed'eba nek'arra mʉ Zeze ʉ̃trebemaba u ẽbad'ara izha ẽũkuaya.
Idaribiudua, jipa eded'a ẽã Daizezed'ebema k'awuad'a ẽãba daʉb'errea b'e kĩrãk'a b'era. Daʉb'errea b'ʉba daʉb'errea b'ʉta erb'ari edera ab'arika b'aed'aya zob'ead'e.
Mobebʉrʉ Pedroba mawũãsia: Sãwũãta daia jaradua bʉa jarabʉrʉta.
Mawũãĩ Jesúsbara mawũãsia: ¿Marãbid'a sãwũãta k'awuad'a ẽka?
¿K'awuad'a ẽka jõma k'ãrẽ yed'a wãbʉrʉra b'itaed'a wãpe ãĩ wã b'ʉra?
Mawũãmina yed'auba ze b'ʉra sod'eba ze b'ʉa, Daizeze kĩrãbitara dazhira maʉ̃ba mitia ob'ʉa.
Sod'ebara ze b'ʉa krĩchata bia ẽãta, miã beaita, kĩma ẽãta eruk'ãĩta, nezrʉgaita, sewa nebʉrʉita, zhãrã ik'azhirua jaraita.
Daizeze kĩrãbitara maʉ̃ jõmaʉ̃ba dazhira mitia ob'ʉa. Mawũãmina juwua surrua o ẽã nek'obʉrʉbara dazhira mitia o ẽã.
Jesús mamaʉ̃ba wãbʉrʉd'era wãsia Tiro druaed'a Sidón druaed'a.
Maʉ̃ne wũẽrã Canaán druad'ebemaba nemi jĩgua mawũãsia: ¡Nok'ó, bʉra rey David'eba uruta b'ʉba mʉta sozuburiarua! Mʉ k'auta k'ãbãẽã zuburia b'ʉa jaiba.
Jesúsbara panaʉ̃ ẽbasia, mawũẽ izha jʉrʉkuad'abara orrad'ape zuburia bed'ea mawũãsid'a: Wãmarẽã jaradua, b'ia taia dazhirã k'aid'u.
Mawũãnaĩ izhara panaʉ̃ mawũãsia: Daizezebara mʉrã awuarabʉrʉ zok'asia Israel adua b'ema.
Aramaʉ̃ne wũẽrã zepe izhi kĩrãbita sãk'ok'od'e k'ob'epe mawũãsia: ¡Nok'ó, mʉrã k'arebarua!
Mawũãĩ izhara mawũãsia: Ããjã Nok'ó, mawũãmina usarãbid'a ãzhi zhibarirã mesad'eba zhiko jarra b'aed'ata k'obada. Mawũẽ mʉrã judía ẽmina k'arebarua.
Mawũãĩ Jesúsbara panaʉ̃ mawũãsia: Wũẽrã, bʉra k'ãbãẽã soid'u k'ob'ʉd'eba arib'ae nʉmaẽdaya bʉa krĩñane.
Izhi k'aura b'esia aramaʉ̃ta.
Jesús mamaʉ̃bara doyaa wãsia Galilea dota jed'ea õb'ʉid'u. Mobe k'atumaĩnu wãrĩzepe mama jewed'asia.
Zhãrã bioba orrasid'a zhi wed'apead'aba wã b'e ẽã b'eta, daʉb'errea b'eta, bed'ea b'e ẽã b'eta, juwua dorrab'ari b'eta, dewara bio wesid'a k'ayarãta. Maʉ̃ta Jesús jẽrũ k'aita b'ʉkuasid'a, mawũẽ b'ebikuasia.
Maʉ̃ta k'abanaba bia akʉdrua ũdubʉdara bed'ea b'e ẽã b'era bed'easid'a, juwua dorrab'ari b'era b'esid'a, wã b'e ẽã b'era wãsid'a, daʉb'errea b'era ne ũdusid'a. Mawũẽ ibia jarasid'a Daizeze Israel b'ed'era.
Jesúsbara izha jʉrʉkuad'ata trʉ̃pe mawũãsia: Mʉãrã zhãrã sozuburia k'ob'ʉa, mʉ bawara b'eta ewari ũbea babʉrʉta k'ãrẽ k'oi ne ẽã b'ea. Mʉãrã krĩña ẽã nek'o ẽã wãbigaira, manebʉrʉ nomadrʉd'aya od'e.
Mawũãĩ izha jʉrʉkuad'abara mawũãsid'a: ¿Miõ ne ẽã maẽrã dazhirãbara zhiko sãma ũdud'aipe mawũã nek'obigaira k'ãbãẽã k'abanata?
Mawũãnaĩ Jesúsbara mawũãsia: ¿Marãbara pan sõmbe erub'e?
Mawũãĩ ãzhara mawũãsid'a: Erupanʉã pan siete, b'eda zakerãta ʉ̃kʉrʉ.
Mawũãnaĩ k'abanata k'ob'ea jarasia jewed'a duanemarẽã egorod'e.
Mobebʉrʉ jiraedasia pan sieteta, b'eda zakerãta, mobe Daizezea zhibia jipe b'ʉekuape diasia izha jʉrʉkuad'aa, mawũẽ izha jʉrʉkuad'abara jed'ekasid'a k'abanata k'ob'ea.
Jõma jãwũã nek'osid'a, ad'ubad'apead'a zhi b'ʉgʉzoamata jʉrepesid'a jamara siete bira.
Zhi nek'od'apead'ara zhũmakĩrãrãta nʉmasia cuatro mil, wũẽrãrãta wũãwũãrãta juacha ẽã.
Zhãrã wãbigape jãbad'e b'aripe wãsia Magdala druaed'a.
Fariseorãta saduceorã bawara zesid'a Jesús wãẽãbid'aita, mawũẽ jarasid'a ũdud'ak'ata ũdubimarẽã Daizezed'eba nʉmʉbʉrʉ.
Mawũãnaĩ izhara panaʉ̃ mawũãsia: Keubʉrʉd'era marãbara mawũãbada: Ewari biata nʉmaña bãjãrã purba nʉmʉã.
Marã bia ẽãba Daizezed'ebema ĩjã ẽã b'eta jara b'ea ũdubimarẽã ũdud'ak'ata, mawũãmina mʉãrã ũdud'ak'ara ũdubiga ẽã, awuarabʉrʉ ũdubigaya Daizezeba bed'eata jarabibarita Jonás berab'arid'a kĩrãk'abʉrʉ.
Mawũãpe ãmaẽkuabʉrʉta wãsia.
Jesúsba jʉrʉkuad'ara jũẽkuasia kĩrãrẽ, mawũãmina kĩrãduasid'a pan eded'aira.
Maʉ̃ne Jesúsbara mawũãsia:  Kĩrãkuita b'eaudua ne oregueata fariseorãne k'area saduceorãne k'area.
Mawũãĩ ãzhirãĩnu bed'eabʉdata mawũãsid'a:  Maʉ̃ta jarabʉrʉa pan wed'a ẽbasi baera.
Jesúsbara maʉ̃ta k'awuape mawũãsia:  ¿K'ãrẽã mazhirãĩnu bed'ea k'ob'e, marã soid'u k'ob'aita wãẽã b'eba pan ne ẽãta jara k'ob'e ẽka?
¿Sãwũãta k'awuad'a ẽka, miã bude bad'a ẽka pan juesomaba mʉã nek'obid'ara zhũmakĩrãrãta cinco mil, zhi b'ʉgʉzoamata jamara sõmbe jʉrepesid'a?
¿Miã bude bad'a ẽka pan sieteba mʉã nek'obid'ara cuatro mil, zhi b'ʉgʉzoamata jamara sõmbe jʉrepesid'a?
¿K'awuad'a ẽka pan k'area mʉã jarabʉrʉ ẽãta kĩrãkuitad'amarẽã ne oregueata fariseorãne k'area saduceorãne k'area?
Mobebʉrʉ k'awuasid'a kĩrãkuitad'amarẽã jarabʉrʉ ẽãta ne oregueata pannebema k'area, awuarabʉrʉ kĩrãkuitad'amarẽã jarasia ũrãg'ata jãpeta fariseorãne k'area saduceorãne k'area.
Cesarea Filipo druaed'a Jesús zebʉrʉd'era, izha jʉrʉkuad'aa wid'i mawũãsia:  ¿Zhãrãbara k'aita jara panʉ mʉ Beubari Bape b'ʉra?
Mawũãĩ ãzhara mawũãsid'a:  Ʉ̃kʉrʉbara jarabada bʉra Juan Buruk'oemiãta, ʉ̃kʉrʉbara jarabada bʉra Elíata, ʉ̃kʉrʉbara jarabada bʉra Jeremiata, o jarabada bʉra Daizezeba bed'eata jarabibarirãta iab'aʉd'ebemata.
Mawũãnaĩ izhara wid'i mawũãsia:  ¿K'õbe marãma mʉrã k'aipe?
Mawũãĩ Simón Pedroba panaʉ̃ mawũãsia:  Bʉra zhãrã Ẽdrʉbita Daizeze zok'ai b'ʉ Warra.
Mawũãĩ Jesúsbara mawũãsia: Bʉra Daizezeba bia nʉmʉk'ãrĩã Simón, Jonás warra, maʉ̃ bʉaara beubariba k'awuabibʉrʉ ẽã, awuarabʉrʉ k'awuabibʉrʉa mʉ Zeze ʉ̃tre b'ʉba.
Mʉãbid'a bʉaa jaraya Peñata bʉra Pedroa, bʉta mawũã peña ʉ̃rʉ̃ pãrã nʉmʉña mʉnebema ĩjã b'eta, aramaʉ̃ne ãtõmiãbara edre b'aebi ẽã.
Mʉãrã bʉaa zareata diaya Daizezeta Nok'od'ebemata. Mawũẽ naʉ̃ druad'e bʉa k'ãrẽ idaribi ẽãrã Daizezebid'a idaribi ẽã ʉ̃treuba. Naʉ̃ druad'e bʉa k'ãrẽ idaribibʉrʉra Daizezebid'a idaribiya ʉ̃treuba.
Maʉ̃ ewadeba Jesúsbara izha jʉrʉkuad'aa jarak'asia izhira Jerusalén pʉwʉrʉed'a wãĩta barata, jarasia biod'e zuburia od'aita nok'orãba, sacerdoterã nok'orãba, ũrãg'a Moiséd'e jarabadaba. Jarasia aramaʉ̃ne bead'aita, maʉ̃ta piradrʉita ewari ũbead'e.
Mawũãĩ Pedroba jãpe edepe kẽã mawũãsia:  Nok'ó, mawũã bed'earãrũã bʉzhita sozuburiarua, Daizezebara bʉra mawũãrã berab'aribi ẽã.
Mawũãĩ Jesús pʉrʉwape Pedroa bed'eabʉrʉ kĩrãk'a mawũãsia:  Ãĩ wãrũã mʉ kĩrãbitaubara ãtõmiã. Bʉara mʉrã b'aebiya nʉmʉã, bʉra krĩcha ẽã Daizeze kĩrãk'ara, awuarabʉrʉ krĩcha b'ʉa beubari b'e kĩrãk'a.
Mobebʉrʉ Jesúsbara izha jʉrʉkuad'aa mawũãsia:  Iab'aʉba mʉta pẽwã krĩña b'ʉbʉrʉ bʉzha krĩñata arib'aerãrũã, awuarabʉrʉ bebud'e basiid'u mʉrã pẽwãdua.
Mʉ k'area beu krĩña ẽãrã aduaya, mawũãmina mʉ k'area beubʉrʉra ẽdrʉya.
¿Zhãrãĩtara k'ãrẽ biata b'aipe ẽjũãne nʉmʉta jõma izhid'eta nʉmʉbʉrʉd'e izhi jawureta aduara? ¿O zhãrãbara k'ãrẽta dia b'eipe izhi jawureta ẽdrʉbiira?
Mʉ Beubari Bape b'ad'ara mʉ Zeze zareaed'a zeya izhi ángelerã bawara, maʉ̃nerã ab'a ab'ak'a k'awua obʉrʉta biata od'apead'ara bia b'ʉya, bia ẽãta od'apead'ara zuburia b'ʉya.
Mʉã wãrĩnu marãã jaraya, ʉ̃kʉrʉ nama k'ob'ebara beud'ai nawed'a ũdud'aya mʉ Beubari Bape b'ad'ara zebʉrʉta Rey baita.
Maʉ̃ tẽã ewari seis babʉrʉd'era, Jesúsbara edesia Pedrota, Jacobota, Juan Jacobo mebeata, maʉ̃rãta awuara jʉre edesia k'atuma ʉ̃tʉ nʉmʉĩnu.
Mama awuarasia ãzhi kĩrãbita, izhi kĩrã ʉ̃nasia ʉ̃madau kĩrãk'a, izhi wuara totroa ʉ̃nasia ʉ̃na kĩrãk'a.
Maʉ̃nerã Moiséta Elíata zhi ũdubisid'a, bed'ea k'opanasia Jesús bawara.
Mawũẽ Pedrobara Jesúa mawũãsia: Nok'ó, biga dazhirã nama k'ob'era, bʉa krĩñabʉrʉ nama de k'ãĩdeta ũbea od'aya ab'a bʉita, ab'a Moiséita, ab'a Elíaita.
Mawũã bed'ea k'ob'ʉd'e ãzhira ãnab'arisia jãrãrã ʉ̃naba, maʉ̃ne Daizezeta jãrãrãneba bed'eabʉrʉta mawũãsia: Naʉ̃ mʉ warra mʉãrã kʉãg'a, mʉrã izhi k'area sobia b'ʉa, izhi bed'eara ũrĩũdua.
Izha jʉrʉkuad'aba maʉ̃ta ũrĩnaĩ tad'azoasia egoroma kĩrã b'arru, aramaʉ̃ne k'ãbãẽã perasid'a.
Mawũẽ Jesúsbara orrape ãzhi tõb'aripe mawũãsia: Pirab'ariudua, perarãũdua.
Mawũãĩ ãzha akʉbʉdad'era miõ ũdud'a ẽbasia, awuarabʉrʉ ũdusid'a Jesústa ab'abai.
K'atumaneba yed'a ãzhi urud'e Jesúsbara mawũãsia: Marãba ũdubʉdara miõã jararãũdua, mʉ Beubari Bape b'ʉta beud'ata piradrʉyeed'a.
Mawũãnaĩ Jesúsbara panaʉ̃ mawũãsia: Wãrĩnu Elíara naara zeya, mobe ne jõma araa oya.
Mawũãmina mʉã marãã jaraya, Elíara ya zesia, maʉ̃ta ũduk'awad'a ẽbasia, awuarabʉrʉ izhira zuburia osid'a. Mʉ Beubari Bape b'ʉra mʉsid'a ab'arika ãzha zuburia od'aya.
Mobebʉrʉ izha jʉrʉkuad'abara k'awuasid'a Elíad'ebemata jarak'abʉrʉra jarabʉrʉta Juan Buruk'oemiãta.
K'atumaneba k'abanama zebʉdad'era ũmakĩrãta Jesúsma zepe izhi kĩrãbita sãk'ok'od'e k'ob'epe mawũãsia:
Nok'ó, sozuburiarua mʉ warrata, wawa b'ʉa, mawũẽ biod'e zuburia b'ʉa, b'aema bio b'ae b'ʉa tebʉd'e, b'aema bio b'ae b'ʉa doed'a.
Mʉãrã wesia bʉa jʉrʉkuad'ama, mawũãmina b'ebi b'ed'a ẽã.
Mawũãĩ Jesúsbara panaʉ̃ mawũãsia: ¡Marã soid'u duanu ẽãta bia ẽãta b'ea! ¿Mʉrã sõmbeed'a marã bawara b'aipe? ¿Mʉãrã sõmbeed'a zrog'a nʉmaĩpe? Weudua naĩnu.
Mobebʉrʉ Jesúsbara jaira kẽãsia, mawũẽ jaira ẽdrʉsia kũrãnebara, izhira aramaʉ̃ta b'esia.
Mawũẽ izha jʉrʉkuad'abara Jesús orrad'ape dob'aʉa wid'i mawũãsid'a: ¿Daibara k'ãrẽneba ãĩ jʉreta b'ed'a ẽbasi?
Mawũãnaĩ Jesúsbara mawũãsia: B'ed'a ẽbasia marã soid'u k'ob'aita wãẽã b'eba. Mʉã wãrĩnu marãã jaraya, mostaza ta wĩka kĩrãk'a marãta wĩkabid'a soid'u b'ebʉrʉ k'atuma za nʉmʉã mawũã b'ed'aya: Namaʉ̃bara zawa k'ob'ad'e wãrũã, mawũãnaĩ k'ob'ad'e wãña. Aramaʉ̃ne marãĩtara k'ãrẽ ob'e ẽãrã ne ẽbaya.
Mawũãmina jai k'ãwũã b'ʉra arak'ãwũãrã ãĩ wã ẽã, awuarabʉrʉ ãĩ wã b'ʉa nek'o ẽã zhiwid'i.
Izha jʉrʉkuad'a bawara Galilead'e b'ed'e Jesúsbara mawũãsia: Mʉ Beubari Bape b'ʉra zhãrã juwuad'e chãb'arid'aya.
Maʉ̃nerã bead'aya, mawũãmina ewari ũbead'e beud'ata piradrʉya.
Mawũãĩ ãzhira sopuasid'a k'ãbãẽã.
Capernaúm pʉwʉrʉed'a zebʉdad'era, impuesto Daizeze deita wid'ibadata Pedroma zed'ape mawũãsid'a: ¿Miã Ũrãg'abarita marãnebara impuesto pag'a b'ʉka?
Mawũãnaĩ Pedrobara mawũãsia: Pag'abaria.
Mawũãpe izhi deid'u wãbʉrʉd'era Jesús naara bed'eabʉrʉta mawũãsia: ¿Simón, bʉma sãwũãpe? ¿Reyrãta druad'e b'ebara impuesto k'airãneta wid'ibada, ãzha jʉre b'ea wid'ibadak'a o ãĩbemaneta wid'ibada?
Mawũãĩ Jesúsbara mawũãsia: Aramaʉ̃nerã ãzha jʉre b'ebara pag'ad'a ẽã.
Mawũãmina bĩ ẽã duana ẽbamarẽã wãrũã do jed'ea õb'ʉid'u, mobe b'eda gadua, bʉa b'eda naara jiraedabʉrʉta itoeb'aribʉrʉd'e yed'a ũduya platata, maʉ̃ta jiraedape maʉ̃ba pag'adua impuesto mʉrẽta bʉreta.
Jari ewadera izha jʉrʉkuad'abara Jesús orrad'ape mawũãsid'a: ¿K'aita audre zhi zromape Daizezeta Nok'od'ebemanerã?
Mawũãnaĩ Jesúsbara wũãwũãta trʉ̃pe ãzhi ẽsadra k'ob'ʉpe,
mawũãsia: Mʉã wãrĩnu marãã jaraya, bia ẽãrã idu b'ʉd'ape marãta wũãwũãrã kĩrãk'a zhi zroma ẽãne duanu ẽbʉrʉ, ed'a wãna ẽã ʉ̃tre Daizezeta Nok'o maẽrã.
Aramaʉ̃nerã naʉ̃ wũãwũã kĩrãk'a zhi zromane b'ʉ ẽãta zhi zroma Daizezeta Nok'od'ebemanerã.
Mʉnebemata ĩjã b'ʉd'eba bariduba naʉ̃ wũãwũã kĩrãk'a b'ʉta bia edabʉrʉra mʉta bia edabʉrʉa.
Bariduba iab'a k'azhiruad'e b'aebibʉrʉta za zhi zromarã ẽãta mʉnebema ĩjã b'eta mawũã ora, maʉ̃ Daizezebara pua k'awua oya. Mawũẽ biga bak'ausia osidaud'e yuta tãjʉ̃nape tabued'aita pusa nabuad'e.
¡Naʉ̃ ẽjũãne b'era zuburia b'ea k'azhiruad'e b'aebibadata nʉmʉneba! K'azhiruad'e b'aebibadara nʉmaña, mawũãmina Daizezebara zuburia oya zhãrãta k'azhiruad'e b'aebibʉrʉra.
Maʉ̃ba bʉ juwuaba o bʉ jẽrũba bʉta k'azhiruad'e b'aebiid'ebema orãrũã, aramaʉ̃ne b'ʉatukuape bʉd'ebara pepekuabʉrʉk'arua. Audre biga Daizeze ũme b'ai jõ ẽã maẽ ed'a wãĩta juwua ab'a o jẽrũ ab'a b'ʉta, juwua ũme jẽrũ ũme b'ʉta b'aribued'ai k'ãñabara tebʉ kik'ad'e.
Bʉ dabʉba bʉta k'azhiruad'e b'aebiid'ebema orãrũã, aramaʉ̃ne bʉ dabʉra ẽũtape bʉd'ebara b'aribuebʉrʉk'arua. Audre biga Daizeze ũme b'ai jõ ẽã maẽ ed'a wãĩta dabʉ ab'a b'ʉta, dabʉ ũme b'ʉta b'aribued'ai k'ãñabara tebʉd'e.
Seri ẽãne edarãũdua iab'abid'a za wĩka ked'eta, mʉã marãã jaraya, ángelerã ãzhi akʉ b'era ʉ̃trera baridua b'ea mʉ Zeze ʉ̃tre b'ʉ kĩrãbita.
Mʉ Beubari Bape b'ʉra zesia adua b'eta ẽdrʉbigaita.
¿Marãma sãwũãpe? Iab'aʉba oveja cien erub'ʉta ab'a aduara, ¿zhi noventa y nueve k'atumane ãzhi duanubada maẽ ãmaẽpe aduad'ata meã jʉrʉ wã ẽka?
Mʉã wãrĩnu marãã jaraya, ũdura maʉ̃ k'area audre sobiaya noventa y nueve aduad'a ẽbad'a k'ãñabara.
Aramaʉ̃ kĩrãk'a marã Zeze ʉ̃tre b'ʉbara krĩña ẽã iab'a aduaira za wĩka ked'eta.
Bʉ mebeaba bʉta bĩ ẽã obʉrʉba k'azhiruata ora wãpe dob'aʉd'e ũrãg'arua, bʉ bed'eata ũrĩrã Daizezeita ganabʉrʉa bʉ mebeara.
Maʉ̃rã bed'eata ũrĩ ẽbʉrʉ mebẽrã b'ea jaradua, mebẽrã bed'eata ũrĩ ẽbʉrʉ Daizezed'ebema ĩjã ẽã b'ʉ kĩrãk'a edarua, o rey Romanebemaĩta plata wid'ibarita k'azhirua omiã kĩrãk'a edarua.
Mʉã wãrĩnu marãã jaraya, naʉ̃ druad'e marãba k'ãrẽ idaribid'a ẽãrã Daizezebid'a idaribi ẽã ʉ̃treuba. Naʉ̃ druad'e marãba k'ãrẽ idaribibʉdara Daizezebid'a idaribiya ʉ̃treuba.
Dewara mʉã marãã jaraya, marãnebemata ũme naʉ̃ druad'e krĩcha ab'arika zed'ape ne bariduta wid'id'ara, arib'aeya mʉ Zeze ʉ̃tre b'ʉbara.
Mawũã arib'aeya mʉ pẽwã panʉta ũme o ũbea ãba k'opanʉ maẽrã mʉrã mama ãzhid'e ed'a b'ʉ baera.
Jesúsba mawũãĩ Pedroba orrape mawũãsia: ¿Nok'ó, mʉãrã sõmbeid'u bed'ea ne ẽãne edaipe mʉ mebeaba mʉta bĩ ẽã obʉrʉba k'azhiruata ora? ¿Wag'a sieteid'uka?
Mawũãĩ Jesúsbara mawũãsia: Mʉã bʉaa jara ẽã sietebai, awuarabʉrʉ setenta bama sietea.
Mawũãneba Daizezeta Nok'ora reyta b'ad'a kĩrãk'a b'ʉa, maʉ̃bara deweta wid'isia nok'orã izhi edre b'ea.
Mawũã wid'ibʉrʉd'era ab'a wesid'a millon bio deweta.
Maʉ̃bara pag'a b'e ẽãba reybara nendod'amarẽã jarasia izhita, zhi kĩmata, zhi warrarãta, izha ne erub'ʉta jõma, aramaʉ̃ne izhaa deweta pag'amarẽã.
Mawũẽ maʉ̃ nezok'ara sãk'ok'od'e k'ob'epe zuburia bed'ea mawũãsia: Nok'ó, jʉ̃ãdua, mʉãrã bʉaa jõma pag'aya.
Mawũãĩ maʉ̃ nezok'a nok'obara sozuburiape enebuesia, aramaʉ̃ne bed'ea ne ẽã b'ʉsia deweta.
Mawũãmina nezok'a maʉ̃ta wãbʉrʉd'era ũdusia ab'arika nezok'ata ab'a izhaa wĩka deweta, mawũẽ ojʉ̃ãbara jidape mawũãsia: Mʉãã dewera pag'adua.
Mawũãĩ ab'arika nezok'ara izhi jẽrũ k'aita sãk'ok'od'e k'ob'epe zuburia bed'ea mawũãsia: Jʉ̃ãdua, mʉãrã bʉaa jõma pag'aya.
Mawũãĩ izhara mawũãrã krĩña ẽbasia, awuarabʉrʉ wãpe cárceld'e ed'a b'ʉsia deweta pag'ayeed'a.
Ab'arika nezok'arãbara maʉ̃ta ũdud'ape k'ãbãẽã sopuasid'a. Mawũẽ wãnape izhi nok'oa maʉ̃ta jõma nebʉrʉsid'a.
Mawũẽ izhi nok'obara trʉ̃pe mawũãsia: Bʉra nezok'ata biata b'ʉ ẽã. Mʉãrã deweta jõmaʉ̃nebara bed'ea ne ẽã b'ʉsia mʉãã zuburia bed'easi baera.
¿Ab'arika nezok'ara bʉabid'a sozuburiaid'e b'asi ẽka mʉã bʉta sozuburiad'a kĩrãk'a?
Mʉ Zeze ʉ̃tre b'ʉbara marãta aramaʉ̃ kĩrãk'a oya, marã ab'a ab'aʉba soid'u bed'ea ne ẽãne edad'a ẽbʉrʉ marã mebẽrã marã bĩ ẽã obʉdata.
Jesúsbara maʉ̃ bed'eata ma jarape Galilead'ebara wãbʉrʉta Judea druaed'a wãsia do Jordán kĩrãrẽ.
Maʉ̃ne k'abanata wãsid'a k'aid'u, mawũẽ mama b'ebikuasia zhi k'aya b'eta.
Maʉ̃ne izhima fariseorãta zed'ape wãẽãbid'ai k'area mawũãsid'a:  ¿Idaribi panʉka zhũmakĩrãba izhi wũẽrã ãmaĩrã newẽã k'area?
Mawũãnaĩ Jesúsbara panaʉ̃ mawũãsia:  ¿Marãbara led'ak'a kĩrãk'a b'eta jẽdeubara zhi od'abara zhũmakĩrãta wũẽrãta osi ẽka?
Maʉ̃ba Daizezebara mawũãsia: Zhũmakĩrãbara ãmaẽ b'aya zezera, papara, aramaʉ̃ne izhi wũẽrã ũme pane b'aya, mawũẽ ũmeta k'akua ab'a pane b'aya.
Mawũẽ ya ũme ẽã, awuarabʉrʉ k'akua ab'abaia. Aramaʉ̃ne Daizezeba ãba b'ʉd'ara zhi ãmabiid'e b'ʉ ẽã zhãrãbara.
Mawũãĩ mawũãsid'a:  ¿Mobera k'ãrẽã Moisébara jarasi ãmaĩnebemata wũẽrãã k'arta diamarẽã aramaʉ̃ne ãmaĩta?
Mawũãnaĩ Jesúsbara mawũãsia: Arib'aed'a ẽbaita marã sora zare baera Moisébara idaribisia mazhi wũẽrã ãmaĩrã. Mawũãmina jẽdeubara Daizezebara mawũã nʉmʉ ẽbasia.
Mawũẽ mʉã marãã jaraya, bariduba izhi wũẽrã ãmabʉrʉta wũẽrãba awʉrʉ eruk'ãĩ ẽãne ãmape awʉrʉta k'ãĩbʉrʉra k'azhiruata oya. Wũẽrã ãmanapead'ata k'ãĩbʉrʉsid'a k'azhiruata oya.
Mawũãĩ izha jʉrʉkuad'abara mawũãsid'a:  Zhũmakĩrãba izhi wũẽrã ãmabʉrʉd'e mawũãbʉrʉ audre biga miã k'ãĩ ẽbaita.
Mawũãnaĩ Jesúsbara mawũãsia:  Mawũã kĩma ne ẽã b'aira jõmaʉ̃ne ẽã, awuarabʉrʉ Daizezeba dob'a b'aid'e b'ʉk'ãrĩtrʉ mawũã b'ea.
Ʉ̃kʉrʉra kĩma ne ẽã b'aita to b'ʉa, ʉ̃kʉrʉra k'apabʉdaba kĩma ne ẽã b'ea, ʉ̃kʉrʉra kĩma ne ẽã b'ea Daizezeta Nok'oba jara b'ʉta arib'ae nʉmaĩta. Dob'a b'a b'eita b'ʉra dob'a b'adua.
Wũãwũãrãta ʉ̃kʉrʉ Jesúsma wesid'a ãzhi ʉ̃rʉ̃ juwua b'ʉkua zhiwid'imarẽã. Mawũãmina izha jʉrʉkuad'abara zhi webʉdata kẽãsid'a.
Mawũẽ Jesúsbara mawũãsia: Wũãwũãrã mʉma idu zebiudua, bueamarãũdua, naʉ̃rãne kĩrãk'a izhi krĩcha b'etrʉ Daizezeta Nok'od'ebema.
Mawũãpe wũãwũãrã juwua ʉ̃rʉ̃ b'ʉkua zhiwid'ipe wãsia mamaʉ̃bara.
Kũrãta Jesúsma zepe mawũãsia:  Miã Ũrãg'abari, bʉra biata b'ʉa, ¿mʉãrã k'ãrẽ biata oi barape Daizeze ũme b'ai jõ ẽãta erub'aira?
Mawũãĩ kũrãbara mawũãsia:  ¿Sãʉ̃ta arib'aeipe?
Mawũãĩ Jesúsbara jara mawũãsia:  Miã bearãrũã. Kĩma ẽãta eruk'ãĩrãrũã. Nezrʉgarãrũã. Zhãrã ʉ̃rʉ̃ sewa nebʉrʉrãrũã.
Wawiarua bʉ zezera bʉ papara. Zhãrã kʉãg'arua bʉzhi kĩrãk'a.
Mawũãĩ kũrãbara mawũãsia:  Mʉãrã maʉ̃ jõma arib'ae b'ʉa kũrã wed'auba, ¿mawũẽ k'ãrẽta ãmaña wãẽã b'ʉ?
Mawũãĩ Jesúsbara mawũãsia:  Bʉta bia nʉma krĩña b'ʉbʉrʉ wãpe bʉzha ne erub'ʉta nendope platara zuburia b'ea diadua, mawũãrã ne biata erub'aya ʉ̃tre. Aramaʉ̃ne zepe mʉta pẽwãdua.
Kũrãbara maʉ̃ bed'eata ũrĩpe sopua wãsia k'ãbãẽã bara b'ʉ baera.
Mawũẽ izha jʉrʉkuad'aa Jesúsbara mawũãsia:  Mʉã wãrĩnu marãã jaraya, bara b'ʉra borekea ed'a wã ẽã Daizezeta Nok'od'ebemanerã.
Mʉã wakusa marãã jaraya, aguja uriad'e camellota audre bia berab'ari b'eya bara b'ʉta ed'a wãĩ k'ãñabara Daizezeta Nok'od'ebemane.
Izha jʉrʉkuad'abara maʉ̃ta ũrĩnape k'awua ẽã krĩcha mawũãsid'a:  ¿Bara b'ʉsid'a mawũãbʉrʉ k'aita ẽdrʉipe?
Mawũãnaĩ Jesúsbara ãzhi akʉ mawũãsia:  Ẽdrʉira zhãrãĩtara boreke ẽã, mawũãmina ẽdrʉbi b'eid'eba Daizezeitara ne jõma borekea.
Mawũãĩ Pedroba mawũãsia:  Daibara ne jõma ãmaẽsid'a, mobe bʉta pẽwã b'ea. ¿Mawũẽ daibara k'ãrẽta jidad'aipe?
Mawũãĩ Jesúsbara mawũãsia:  Mʉã wãrĩnu marãã jaraya, ne jõma zhiwid'ita nʉmebʉrʉd'era, mʉ Beubari Bape b'ad'ara Reyta jewed'aya mʉzhi bugueta kĩrãwãrẽãne, marã mʉ pẽwã b'esid'a nok'orãta jewed'a duaneña bugue doced'e. Aramaʉ̃ne k'awua oduaneña Israel warrarã doced'ebemata.
Bariduba deta ãmaẽrã, zhi mebẽrã zhũmakĩrãrãta, nawek'aurãta ãmaẽrã, zezeta, papata, wũẽrãta, warrarãta, druata, mʉ k'area ãmaẽrã, jidama cien jidaya ãmaña. Mobe Daizeze ũme b'ai jõ ẽãta jidaya.
Mawũãmina bio zhi zromata b'era zhi zroma ẽãta duaneña, waya zhi zroma ẽãta b'eta zhi zromata duaneña.
Daizezeta Nok'ota nʉmʉrã ũmakĩrã drua zhibarita b'ad'a kĩrãk'a b'ʉa, diaped'a zhãrã jʉrʉ wãsia trajabigaita izhi uvad'e.
Mobe denario ab'aʉbari ewari ab'a trajabigaita bed'eape zok'akuasia izhi uvama.
Diaped'a a las nueve babod'od'e ãĩ wãbʉrʉd'era awʉrʉrãta ũdukuasia pʉwʉrʉ ẽsadra bari b'eta.
Wakusa ʉ̃matipa ãĩ wãpe a las tres ãĩ wãpe ab'arika osia.
Wakusa a las cinco ãĩ wãbʉrʉd'era awʉrʉrãta bari b'eta ũdui mawũãsia: ¿Marã k'ãrẽã nama bari keukua?
Mawũãĩ mawũãsid'a: Daira k'ãwũã b'ea miõba jʉrʉd'a ẽãba. Mawũãnaĩ izhara mawũãsia: Marãsid'a trajad'e wãũdua mʉ uvad'e, mʉãrã pag'akuaya sãwũã pag'ai b'ʉd'e.
Keubʉrʉd'era uva zhibaribara trajabada nok'oa mawũãsia: Trajabadara trʉ̃kuape pag'adua ãzhi jornal. Naara diadua tẽã zekuad'aa, mobebʉrʉ diadua naara zekuad'aa.
A las cinco trajad'e wãnapead'ata zebʉdad'era ab'a ab'aʉba jidasid'a denario ab'a.
Mawũẽ naara trajad'e wãnapead'ata zebʉdad'era krĩchasid'a audre jidad'aita. Mawũãmina ãzhabid'a ab'a ab'aʉba jidasid'a denario ab'a.
Mawũã jidad'ai uva zhibarira bĩ ẽã jarabʉdata,
mawũãsid'a: Naʉ̃rã tẽã zekuad'ara ora ab'abai trajabʉdata bʉara pag'abʉrʉa dai kĩrãk'a. Maʉ̃ne daibara trabajota jʉ̃wʉ̃rʉ̃ãta zrog'a keukua.
Mawũãnaĩ panaʉ̃ ãzhi ab'aʉa mawũãsia: Dazhira zhibiata panʉã, mʉã bʉra bĩ ẽã obʉrʉ ẽã. ¿Mʉ ũme bʉra bed'easi ẽka trajaita denario ab'aʉbari?
Bʉrera jidape wãrũã, mawũãmina naʉ̃ tẽã zed'aara mʉãrã dia krĩñabʉrʉa bʉaa diabʉrʉ kĩrãk'a.
¿Mʉã krĩñanerã o ẽbaid'e b'ʉka ne mʉrẽrã? ¿O bʉra bĩ ẽã k'ob'ʉka mʉta bia baera?
Aramaʉ̃ kĩrãk'a zhi zromata b'eta zhi zroma ẽãta duaneña, waya zhi zroma ẽãta b'eta zhi zromata duaneña, maʉ̃ẽnabema Daizezebara bio trʉ̃kua nʉmʉk'ãrĩã, mawũãmina bio ẽã zhi jʉrʉmarã.
Jesús Jerusalén pʉwʉrʉed'a wãrĩze wãne, doce izha jʉrʉkuad'ata awuara jʉre edape od'e mawũãsia:
Dazhirã wãrĩze wã Jerusalén pʉwʉrʉed'a, mʉ Beubari Bape b'ʉra maĩnu chãb'arid'aya sacerdoterã nok'orãta b'ea, ũrãg'a Moiséd'e jarabadata b'ea. Maʉ̃rãbara jarad'aya mʉrã bead'amarẽã.
Aramaʉ̃ne mʉrã chãb'arid'aya judíorã ẽãta b'ea, mʉrã ãzhima sewak'au b'ʉd'eba ud'aya, cruzd'e k'achid'aya, mawũãmina ewari ũbead'e beud'ata piradrʉya.
Zebedeo warrarã papaba zhi waurã bawarauba Jesús orrape izhi kĩrãbita sãk'ok'od'e k'ob'esia k'ãrẽ wid'iita.
Mawũẽ Jesúsbara mawũãsia:  ¿K'ãrẽta krĩñape?
Mawũãĩ Jesúsbara panaʉ̃ mawũãsia:  Marãbara k'awuad'a ẽã k'ãrẽ wid'i panʉrã. ¿Marã zuburiaita panʉka mʉ zuburiai kĩrãk'ara?
Mawũãĩ ãzhara mawũãsid'a:  Daibara b'ed'aya.
Mawũãnaĩ izhara mawũãsia:  Marã wãrĩnu mʉ zuburiai kĩrãk'ara zuburiad'aya. Mawũãmina mʉ juwua araare, mʉ juwua ãk'aare jewed'abigaira mʉãrã diaid'e b'ʉ ẽã. Awuarabʉrʉ jewed'a paneña maʉ̃ĩta zhi arib'aemata mʉ Zezeba.
Zhi diezba maʉ̃ta ũrĩnaĩ kĩrũsid'a mebẽrãta ũme panʉã.
Mawũẽ Jesúsbara trʉ̃kuape mawũãsia:  Marãbara k'awua b'ea naʉ̃ ẽjũãne nok'ota b'ebara zhãrã ãzhi edre erunʉmeã, zhi zromata b'era aramaʉ̃ne zhãrã ʉ̃rʉ̃ zarea nʉmeã.
Mawũãmina marã mawũã duanaĩne b'ʉ ẽã. Awuarabʉrʉ marãnebema zhi zromata b'a krĩña b'ʉra b'aibara marã arib'aebarita.
Marãnebema zhi zromata b'a krĩña b'ʉra b'aibara marã nezok'a kĩrãk'a.
Aramaʉ̃ kĩrãk'a mʉ Beubari Bape b'ʉra ze ẽbasia zhãrãba arib'aed'amarẽã, awuarabʉrʉ zesia zhãrã arib'aeita, aramaʉ̃ne mʉ bebura diaya jõmaʉ̃bari.
Ãzhi Jericó pʉwʉrʉd'eba wãbʉrʉd'era Jesús k'aid'u wãsid'a k'abana.
Maʉ̃ne daʉb'errea panʉta ũme o k'aita jewed'a panʉne, Jesús berab'ari wãta ũrĩnaĩ nemi jĩgua mawũãsid'a:  ¡Nok'ó, bʉra rey David'eba uruta b'ʉba sozuburiarua daira!
Mawũãnaĩ zhãrãbara kẽãsid'a chupead'amarẽã, mawũãmina ãzhira audre b'ia mawũãsid'a:  ¡Nok'ó, bʉra David'eba uruta b'ʉba sozuburiarua daira!
Mawũãnaĩ Jesús pi nʉmepe trʉ̃kuape mawũãsia:  ¿Marãbara mʉã k'ãrẽta oita krĩña panʉ?
Mawũãĩ ãzhara mawũãsid'a:  Nok'ó, daita ne ũdubirua.
Mawũãnaĩ Jesúsbara sozuburiape dabʉ tõb'arikuasia, maʉ̃ daucha ne ũdusid'a, mawũẽ jʉ̃drʉsid'a k'aid'u.
Jerusalén k'aita babʉdad'e, Betfagé pʉwʉrʉed'a zebʉdata Olivo k'atumaẽna zebʉdad'era Jesúsbara izha jʉrʉkuad'ata ũme zok'abʉrʉta,
mawũãsia: Pʉwʉrʉ zakeid'u wãũdua jari mazhi kĩrãbita tab'ʉid'u. Marãbara ũdud'aya burra jʉ̃ nʉmʉta, burro kũrãsid'a izhi ũme ũdud'aya, burra ẽnape ũmewed'a mʉma weudua.
Iab'aʉba wid'ira mawũãũdua: Nok'oba nesid'akuabʉrʉa, nane diab'arikuaya.
Jerusalénne b'ea mawũãũdua: Marã Reyra marãma urua, Ibiad'e b'ʉta burrod'e ʉ̃rʉ̃ jewed'a urua, burro kũrãne ʉ̃rʉ̃ urua nendʉwʉrʉ ne zʉgʉa ataubari waud'e.
Izha jʉrʉkuad'ara wãnape osid'a Jesúsba jarad'a kĩrãk'a.
Mawũẽ wesid'a burrata burro kũrãta, mobe ʉ̃rʉ̃ b'ʉsid'a ãzhid'e wua ãneb'ari panʉta, mobebʉrʉ Jesús jewed'asia ʉ̃rʉ̃.
K'abanabara bia edabʉdata ãzhid'e wua ãneb'ari b'eta od'e ewarazoasid'a. Waya dewaraurãbara pãrãrã kiduata tʉd'ape od'e tad'azoasid'a.
Zhãrãbara na wãba tẽã uruba nemi jĩgua mawũãsid'a:
¡Bʉra ibia jarad'aya rey David'eba urura!
¡Ibia jarad'aya Daizezed'eba zebʉrʉra!
¡Daizezera ibia jaraudua ʉ̃trera!
Aramaʉ̃ne Jesús Jerusalénne ed'a wãbʉrʉd'era pʉwʉrʉd'ebema jõma b'ʉgadrʉ mawũãsid'a:  ¿Naʉ̃ k'aipe?
Maʉ̃nerã zhãrãbara mawũãsid'a:  Naʉ̃ Jesústa Daizezeba bed'eata jarabibaria, Nazaret pʉwʉrʉd'ebema, Galilea druad'ebema.
Jesús ed'a wãsia Daizeze ded'a ewara maẽ, mobe jõma ãĩ jʉrekuasia mama ne nendo b'eta, ne eda b'eta, mesara burekuasia plata k'ãbiabadad'era, buguera burekuasia pusirã nendobadad'era.
Mobe mawũãsia: Naʉ̃ẽnabemata zhi b'ʉmata mawũã b'ʉa: Mʉ dera zhiwid'ibadata nʉmʉã ad'aya. Mawũã b'ʉd'era marãbara nezrʉgamiãrã de babi nʉmʉk'ãrĩna.
Daizeze ded'a ewara maẽ Jesús orrasid'a daʉb'errea b'eba, wã b'e ẽã b'eba, mawũẽ b'ebikuasia.
Sacerdoterã nok'orãba, ũrãg'a Moiséd'e jarabadaba mawũã biata ob'ʉta ũdubʉdad'era warrarãbara Daizeze ded'a ewara maẽ nemi jĩgua mawũãsid'a: ¡Ibia jarad'aya rey David'eba urura! Mawũãnaĩ kĩrũbʉdaba,
mawũãsid'a:  ¿Bʉara ũrĩ k'ob'ʉka naʉ̃rãba jara k'opanʉrã?
Mawũãnaĩ Jesúsbara mawũãsia:  Ããjã, ¿maʉ̃ẽnabemata marãbara led'ak'a kĩrãk'a b'eta mawũã b'ʉ ẽka:
Warrarã ked'ea, ju do ked'ea bʉzhita ibia jarabigaya ab'ʉ ẽka?
Diaped'a wakusa Jerusalén pʉwʉrʉed'a zebʉrʉd'era jarrasia Jesús.
Maʉ̃ne bakuru higuera o k'aita nʉmʉta ũdui maĩnu wãbʉrʉd'era maʉ̃nerã k'ãrẽ ũdu ẽbasia, awuarabʉrʉ ũdusia zhi kiduatrʉ, mawũẽ mawũãsia:  Bʉra wueta zau ẽbaya.
Audre ẽãne higuera bagusia.
Izha jʉrʉkuad'aba maʉ̃ta ũdud'ai bia akʉdrua mawũãsid'a:  ¿Sãwũã k'ãwũã aramaʉ̃ta bagu dog'o bakuru higuera?
Mawũãnaĩ Jesúsbara panaʉ̃ mawũãsia:  Mʉã wãrĩnu marãã jaraya, marãta soid'u b'ebʉrʉ, marãma k'ãrẽta b'e ẽãne duanu ẽbʉrʉ bari k'ãwũã bakuru higuera kĩrãk'a od'a ẽã, awuarabʉrʉ k'atuma za nʉmʉã jarabʉdata: Ãĩ wãrũã, pusad'e doid'u wãrũã abʉdad'era arib'ae nʉmaẽdaya.
Jõma marãba wid'ibʉdara zhiwid'i soid'u k'ob'ebʉrʉ jidad'aya.
Daizeze ded'a ewara maẽ Jesús zebʉrʉd'era, sacerdoterã nok'orãbara, pʉwʉrʉ nok'orãbara izhira orrasid'a miã ũrãg'a nʉmʉne, mobe mawũãsid'a:  ¿K'aiba obi b'ʉ bʉa ob'ʉra? ¿K'aiba diasi k'ãwũã zarea nʉmaĩrã?
Mawũãnaĩ Jesúsbara panaʉ̃ mawũãsia:  Mʉãbid'a marãã wid'iya, marãba panaʉ̃narã mʉãbid'a marãã jaraya k'aiba obi b'ʉta mʉã ob'ʉra.
Zhãrã buru k'oemarẽã Juan, ¿k'aiba zok'asi? ¿Ʉ̃trebemaba o zhãrãba?
Mawũãĩ ãzhirãĩnu mawũãsid'a:  Dazhirãba Ʉ̃trebemaba zok'asia ad'ara, ¿mobera k'ãrẽã ĩjãna ẽbasi aya?
Dazhirãba zhãrãba zok'asia ad'aisid'a, dazhirãbara zhãrãta wawia b'ea jõmaʉ̃ma Juan Daizezeba bed'eata jarabibarita b'ʉ baera.
Mobebʉrʉ panaʉ̃bʉdata Jesúa mawũãsid'a:  Daibara k'awuad'a ẽã.
Mawũãnaĩ izhara mawũãsia:  Mʉãbid'a marãã jara ẽã k'aiba obi b'ʉra mʉã ob'ʉra.
¿Mawũãmina marãma sãwũãpe? Ũmakĩrãba erub'asia warrarãta ũme, mawũẽ zhi nabemata orrape mawũãsia: Warra, id'ira trajad'e wãrũã mʉ uvad'e.
Mawũãĩ izhara panaʉ̃ mawũãsia: Mʉrã wã krĩña ẽã. Mawũãnata tẽã wãĩta krĩchape wãsia.
Zhi zezebara dewarabemata orrape ab'arika jarasia. Mawũẽ maʉ̃bara mawũãsia: Ãjã nok'ó, mʉrã wãña. Mawũãpe wã ẽbasia.
¿Ũmebara sãʉ̃ba osi zhi zezeba krĩñarã?
Mawũãnaĩ Jesúsbara mawũãsia:  Mʉã wãrĩnu marãã jaraya, rey Romanebemaĩta plata wid'ibadata, wũẽrãrã jõmaʉ̃ne b'eta marã k'ãñabara wãnaña Daizezeta Nok'ota b'ʉma.
Maʉ̃ẽnabema Juan marãma zesia sãwũã b'eaid'ebemata jarad'e, maʉ̃ marãbara ĩjãna ẽbasia. Mawũãmina rey Romanebemaĩta plata wid'ibadabara, wũẽrãrã jõmaʉ̃neta b'ebara ĩjãsid'a. Mawũãmina marãbara maʉ̃ ũdusid'aid'u k'azhiruara ãmape Daizezeta pẽwãna ẽbasia izhid'ebemata ĩjãnaĩta.
Ũrĩũdua, mʉã dewara ne jarak'aya: Ũmakĩrãta b'asia drua zhibarita, maʉ̃bara uvata upe serrape osia uva b'ata piabarita. Mobe uva akʉita pãrãsia deta ʉ̃tʉ drasoa, mobe uvad'e trajabadaa arrendape wãsia wawara.
Uva b'ʉabada ewade nezok'arã izhid'eta zok'asia uvad'e trajabadama, jidad'amarẽã uva izhaa diabʉdata.
Mawũãmina uvad'e trajabadabara nezok'arã jirtoposia, mobe ʉ̃kʉrʉ jirachi jidasid'a, ʉ̃kʉrʉ beasid'a, ʉ̃kʉrʉ mong'araba tab'arisid'a.
Wakusa nezok'arã dewaraurãta audre zok'asia nabemarã k'ãñabara, maʉ̃rã ab'arika osid'a.
Mobebʉrʉ zhi warrata ãzhima zok'abʉrʉta mawũãsia: Wawiad'aya mʉ warrara.
Mawũãmina uvad'e trajabadabara zhi warrata ũdud'ai ãzhirãĩnu mawũãsid'a: Ne zhi zezed'era naʉ̃ba jidaya, mawũẽ bead'aya, aramaʉ̃ne dazhirãba jidad'aya izha jidaita b'ʉra.
Aramaʉ̃ne jirtopota uvad'ebara ãĩ jʉretad'ape beasid'a.
Aramaʉ̃nerã uva zhibarita zebʉrʉd'era ¿uvad'e trajabadara marãma sãwũã oipe?
Mawũãĩ mawũãsid'a:  Bia ẽãta b'era sozuburia ẽã makenaña, mobe uva izhid'era awʉrʉrã uvad'e trajabadaa arrendaya. Aramaʉ̃ne izhaa diad'aira diad'amarẽã uva b'ʉabada ewade.
Mawũãnaĩ Jesúsbara mawũãsia:  ¿Marãbara led'ak'a kĩrãk'a duanu ẽka aramaʉ̃ kĩrãk'a mʉ seribid'a ẽãnebemata zhi b'ʉmarã?:
¿Jara b'ʉ ẽka de obadaba mong'ara seri ẽãne b'ʉd'apead'ara wag'auta b'esita. Daizezeba mawũã osi baera dazhirãma ne bia ab'ʉ ẽka?
Maʉ̃neba mʉã marãã jaraya, marã Daizezebara izhita Nok'od'ebemane duanabi ẽã, awuarabʉrʉ maʉ̃ne b'eabiya izha jara b'ʉta ob'eta.
Iab'a maʉ̃ mong'ara ʉ̃rʉ̃ b'aera b'ʉg'ʉzoaya, maʉ̃ mong'arata iab'aʉ ʉ̃rʉ̃ b'aera naʉ̃sãña.
Maʉ̃ jarabʉrʉta ũrĩnaĩ sacerdoterã nok'orãbara fariseorãbara k'awuasid'a ãzhita jarabʉrʉta.
Mawũẽ sãwũã jidad'aita krĩcha jʉrʉsid'amina, zhãrãta wawiasid'a zhãrãma Jesús Daizezeba bed'eata jarabibarita b'ʉ baera.
Daizezeta Nok'ota nʉmʉrã reyta b'ad'a kĩrãk'a b'ʉa, maʉ̃bara fiesta osia zhi warra juwua jidayid'era.
Juwua jidayid'e trʉ̃kuad'ata trʉ̃ne nezok'arã izhid'eta zok'asia, mawũãmina maʉ̃rã ze krĩñana ẽbasia.
Wakusa nezok'arã dewaraurãta zok'abʉrʉta mawũãsia: Trʉ̃kuad'apead'aa jaraudua mʉrẽ zhikora arib'aesita. Mʉãrã beabisia mʉ tororãta, mʉ nendʉwʉrʉrã boreguearãta. Mawũẽ jõma arib'ae nʉmʉ baera zed'amarẽã jaraudua juwua jidayima.
Mawũãmina trʉ̃kuad'apead'ara wãna ẽãbʉrʉ ʉ̃kʉrʉ wãsid'a ãzhi trabajoed'a, ʉ̃kʉrʉ ãzha k'ãrẽ oi b'ʉta oed'a.
Waya ʉ̃kʉrʉbara nezok'arãta jirtopota jirachi makenasid'a.
Maʉ̃ta reyba ũrĩbʉrʉd'era kĩrũpe zok'asia soldaorã izhid'eta, aramaʉ̃ne makenasia maʉ̃rã miã beamiãta b'era, mobe basia ãzhi pʉwʉrʉra.
Mobebʉrʉ nezok'arã izhid'ea mawũãsia: Juwua jidayid'ebema wãrãnebai zhi arib'aema. Mawũãmina trʉ̃kuad'apead'ara trʉ̃kuaid'e b'a ẽbasia.
Mawũẽ oza wãũdua, mobe juwua jidayima trʉ̃ũdua mazha ũdubʉdata.
Mawũãĩ nezok'arã oza wãnape ãzha ũdubʉdata jõma jʉresid'a biata b'eta, bia ẽãta b'eta, aramaʉ̃ne juwua jidayid'ebema birasia trʉ̃kuad'apead'aba.
Trʉ̃kuad'apead'ata akʉita rey ed'a wãbʉrʉd'era mama ũmakĩrãta ũdusia zhãrã juwua jida nʉmʉne jʉ̃bibadaba zho b'ʉ ẽãta.
Mawũẽ mawũãsia: ¿Bʉra sãwũã nama ed'a zesi zhãrã juwua jida nʉmʉne jʉ̃bibadaba zho b'ʉ ẽãrã? Mawũãĩ izhira chupea k'ob'asia.
Mawũẽ reybara ne arib'ae nʉmeã mawũãsia: Jẽrũta, juwuata jʉ̃ũdua, mobe b'aribueudua ãĩ pãrĩguad'e tebʉd'e, mama jẽgaya kid'a k'õsesea.
Aramaʉ̃ kĩrãk'a Daizezebara bio trʉ̃kua nʉmʉk'ãrĩã, mawũãmina bio ẽã zhi jʉrʉmarã.
Maʉ̃ tẽã fariseorã wãnape bed'easid'a Jesús sãwũã wãẽã bed'eabid'aita.
Mawũẽ ãzhi pẽwã b'eta rey Herode pẽwã b'e bawara izhima zok'abʉdata jarabuesid'a mawũãnamarẽã: Miã Ũrãg'abari, daiba k'awua b'ed'era bʉara jara b'ʉa wãrãta, aramaʉ̃ne wãrĩnuta jara b'ʉa Daizeze ota. Bʉra krĩcha zhãrãneã zhi edebi ẽã bʉara akʉ ẽbaera zhãrãnebemata.
Bʉma sãwũãta daia jaradua: ¿Diasia b'ʉka rey César plata diabadara, o dia b'e ẽ?
Jesúsbara k'awuasia ãzhara bĩ ẽã oita k'ob'eta, mawũẽ mawũãsia: ¿Mʉrã k'ãrẽã wãẽãbid'aita k'opanʉ marã sewa bibaʉta b'ebara?
Mawũãĩ ãzhara ũdubisid'a denario ab'a.
Mobebʉrʉ Jesúsbara mawũãsia: ¿Naʉ̃nerã k'ai zata nʉmʉ, k'ai trʉ̃ta b'ʉ nʉmʉ?
Mawũãĩ mawũãsid'a: Césard'ea.
Mawũãnaĩ mawũãsia: Césard'era César diaudua, Daizezed'era Daizezea diaudua.
Maʉ̃ta ũrĩnaĩ bia akʉdruape ãmaẽbʉdata wãsid'a.
Maʉ̃ ewade saduceorãta zesid'a Jesúsma, maʉ̃rãbara jara b'ea beud'ara piradrʉ ẽãta, mawũẽ wid'i,
mawũãsid'a: Miã Ũrãg'abari, Moisébara mawũãsia: Iab'aʉta warra ne ẽã beura, izhi wũẽrã zhi mebeaba edaibara, aramaʉ̃ne zhi mebea beud'ata warra barabiya.
Ewari ab'a daid'e ed'a mebẽrãta siete pãĩna bazhia, nabemata miã k'ãĩpe beusia, warra ne ẽbasi baera izhi wũẽrã zhi mebeaita ãmaẽsia.
Zhi ũmesid'a ab'arika berab'arisia, zhi ũbeasid'a, zhi sietesid'a.
Jõma mawũã berab'arid'a tẽãne beusia wũẽrãsid'a.
¿K'õbe beud'ata piradrʉbʉdad'era sieted'ebemabara sãʉ̃ba izhi wũẽrã baipe mawũã ãzhi jõmaʉ̃ba k'ãĩnapead'ara?
Mawũãnaĩ Jesúsbara panaʉ̃ mawũãsia: Marã wãẽã b'eba maʉ̃ẽnabemata zhi b'ʉmarã sãwũãta k'awuad'a ẽã, miã Daizeze zareara sãwũãta k'awuad'a ẽã.
Beud'ata piradrʉbʉdad'era miã k'ãĩna ẽã, awuarabʉrʉ Daizeze ángelerã ʉ̃tre b'e kĩrãk'a b'eaya.
Mawũãmina beud'ata piradrʉd'aid'ebema, ¿marãbara led'ak'a kĩrãk'a b'eta Daizezebara mawũãsi ẽka?:
¿Mʉrã Abraham Zhibaria, Isaac Zhibaria, Jacobo Zhibaria asi ẽka? Aramaʉ̃nerã Daizezera beukuad'a Zhibari ẽã, awuarabʉrʉ zok'ai b'e Zhibaria.
Maʉ̃ta ũrĩnape zhãrãbara bia akʉdruasid'a mawũã miã ũrãg'a b'ʉd'eba.
Fariseorãbara ũrĩsid'a mawũã chupeabigabʉrʉta saduceorãta, mawũẽ zhi jʉresid'a.
Miã Ũrãg'abari, ¿Daizezeba jara b'ʉta arib'aed'ai b'ʉra sãʉ̃ta zhi zromape ũrãg'ad'era?
Mawũãĩ Jesúsbara jara mawũãsia: Nok'o Daizezera soid'u kʉãg'arua, bʉzhi jawureid'uba, bʉzhi krĩchaid'uba.
Maʉ̃ta zhi zroma Daizezeba arib'aemarẽã jara b'ʉra.
Zhi ũmeta aramaʉ̃ kĩrãk'a b'ʉta mawũã b'ʉa: Zhãrã kʉãg'arua bʉzhi kĩrãk'a.
Maʉ̃ ũmeta arib'ae nʉmʉba jõma arib'ae nʉmaña Daizezeba ũrãg'a Moiséa diad'ata, Daizezeba bed'eata jarabibarirãba b'ʉd'apead'ata.
Fariseorã ãba nʉmʉne Jesúsbara wid'ibʉrʉta,
mawũãsia: ¿Marã sãwũã krĩcha b'e zhãrã Ẽdrʉbii ʉ̃rʉ̃rã? ¿K'aid'eba zeipe?
Mawũãĩ mawũãsid'a: Rey David'eba zeya.
Mawũãnaĩ Jesúsbara mawũãsia: ¿Bari k'ãwũta Davidbara Jawurebiad'eba izhi Nok'oa abʉrʉta mawũãsika?:
Daizezebara mʉ Nok'oa mawũãsia: Mʉ juwua araare jewed'arua, bʉ jura b'eta jõma mʉã bʉ jẽrũ edre b'ʉyeed'a.
Davidba mawũã izhi Nok'oa ad'ara, ¿sãwũã bari k'ãwũta izhid'eba uruta b'aipe?
Aramaʉ̃ne miõba panaʉ̃ b'ed'a ẽbasia izhi bed'eara. Miõba k'ãrẽ wid'i ẽbasia maʉ̃ ewadeba ʉ̃taara.
Mobebʉrʉ Jesús bed'eabʉrʉta zhãrã k'ob'ea izha jʉrʉkuad'aa mawũãsia:
Daizezeba ũrãg'a Moiséa diad'ata jara b'ea ũrãg'a Moiséd'e jarabadabara, fariseorãbara.
Mawũẽ k'ãrẽ arib'aeita marãã jarabʉdara jõma arib'ae oudua. Mawũãmina ãzha ob'e kĩrãk'ara orãũdua, k'ãrẽ jara b'era ãzhara arib'aed'a ẽã.
Miõba arib'ae b'e ẽãta zhãrãã arib'aemarẽã jara b'ea, mawũãmina ãzhara arib'aed'a ẽã.
Awuarabʉrʉ jõma k'ãrẽ obʉdara ob'ea zhãrãba ũdud'amarẽã. Mawũẽ Daizeze bed'eata wĩka ed'a b'ʉbadata caja zaked'era jʉ̃k'ara audre joub'ʉa obada, mobe datrud'e, juwuad'e tãjʉ̃bada, wua ita irabadata audre drasoa obada.
Ãzhi wawia salud'aita krĩñadea pʉwʉrʉd'e k'abana maẽrã. Krĩñadea zhãrãba ãzhira Miã Ũrãg'abari ad'aita.
Mawũãmina marãbara krĩña b'earãũdua marãta Miã Ũrãg'abari ad'aita, marãne Miã Ũrãg'abarira ab'abai b'ʉ baera mʉta zhãrã Ẽdrʉbita, waya marã jõma mebẽrãta b'ea.
Druad'era miõta zeze arãũdua, marãne Zezera ab'abai b'ʉ baera ʉ̃tre b'ʉta.
Miã krĩña b'earãũdua marãta nok'ó ad'aita, marãne Nok'ora ab'abai b'ʉ baera mʉta zhãrã Ẽdrʉbita.
Marãnebemata zhi zromata b'ʉra b'aibara marã nezok'a kĩrãk'a.
Zhi zromane b'ʉra Daizezebara zhi zroma ẽãta b'ʉya, waya zhi zroma ẽãne b'ʉta zhi zromata b'ʉya.
¡Daizezebara pua k'awua oya marã ũrãg'a Moiséd'e jarabadata b'era, fariseorãta b'era, marã sewa bibaʉta b'ea! Maʉ̃ba Daizezeta Nok'od'ebemanerã zhãrã idu ed'a wãbid'a ẽã. Miã mazhisid'a ed'a wãna ẽã, aramaʉ̃ne ed'a wãbid'a ẽã zhi ed'a wã krĩñabʉdara.
¡Daizezebara pua k'awua oya marã ũrãg'a Moiséd'e jarabadata b'era, fariseorãta b'era, marã sewa bibaʉta b'ea! Maʉ̃ba jãrĩ b'ea deta wũẽrãrã pẽdrarãneta, mobe zhãrãma bia nʉmaĩta dããrã zhiwid'ibada. Maʉ̃neba Daizezebara marã audre pua k'awua oya.
¡Daizezebara pua k'awua oya marã ũrãg'a Moiséd'e jarabadata b'era, fariseorãta b'era, marã sewa bibaʉta b'ea! Maʉ̃ba pusata druata pʉrrʉa b'ea, mazhi ũrãg'ata iab'aʉa ĩjãbid'aita mawũã b'ea. Aramaʉ̃ne ĩjãbibʉdad'era mazhi k'ãñabara tebʉd'e audre zuburia b'aitrʉ opanʉã.
¡Marã Daizezebara pua k'awua oya, zhãrã jipa eded'a ẽãba daʉb'errea b'e kĩrãk'a b'ea! Mawũẽ mawũãbada: Iab'aʉba Daizeze de daid'u k'ãrẽ wãrĩnu oita jarape o ẽbʉrʉ k'ãrẽ ẽã. Mawũãmina iab'aʉba Daizeze ded'a oro nʉmʉ daid'u k'ãrẽ wãrĩnu oita jarabʉrʉra oibara abada.
¡Marã krĩcha ne ẽã daʉb'errea b'e kĩrãk'a b'ea! ¿Sãʉ̃ta zhi zromape orota o Daizeze deta, izhi ded'a nʉmʉba Daizezed'e ẽka orora?
Marãbara dewara mawũãbada: Iab'aʉba altar daid'u k'ãrẽ wãrĩnu oita jarape o ẽbʉrʉ k'ãrẽ ẽã. Mawũãmina nendʉwʉrʉ altar maẽ ʉ̃rʉ̃ tab'ʉ daid'u iab'aʉba k'ãrẽ wãrĩnu oita jarabʉrʉra oibara abada.
¡Marã krĩcha ne ẽã b'eba daʉb'errea b'e kĩrãk'a b'ea! ¿Sãʉ̃ta zhi zromape nendʉwʉrʉta o altar nʉmʉta, altar maẽ k'ob'ebʉrʉba Daizezed'e ẽka nendʉwʉrʉra?
Iab'aʉba altar daid'u k'ãrẽ wãrĩnu oita jarabʉrʉra bari altar daid'u jarabʉrʉ ẽã, awuarabʉrʉ jarabʉrʉa nendʉwʉrʉ altar maẽ ʉ̃rʉ̃ tab'ʉ daid'ubid'a.
Iab'aʉba Daizeze de daid'u k'ãrẽ wãrĩnu oita jarabʉrʉra bari Daizeze de daid'u jarabʉrʉ ẽã, awuarabʉrʉ jarabʉrʉa Daizeze mama b'ʉ daid'ubid'a.
Iab'aʉba ʉ̃tre daid'u k'ãrẽ wãrĩnu oita jarabʉrʉra Daizeze bugue daid'u jarabʉrʉa, mawũẽ Daizezeta ʉ̃rʉ̃ jewed'a b'ʉ daid'u jarabʉrʉa.
¡Daizezebara pua k'awua oya marã ũrãg'a Moiséd'e jarabadata b'era, fariseorãta b'era, marã sewa bibaʉta b'ea! Marãbara menta kiduata, eneldo kiduata, cominota diez b'ʉabʉdaza ab'a Daizezea diabada. Mawũãmina audre arib'aei b'ʉra arib'aed'a ẽã Daizezeba ũrãg'a Moiséa diad'ad'e jara b'ʉra zhãrã sãwũã edai b'ʉd'e edaita, zhãrã sozuburiaita, Daizezed'ebema ĩjãĩta. Maʉ̃ne maʉ̃trʉ arib'ae duanaĩne b'ʉa wuaabema kenab'ari ẽã arib'ae b'ed'e.
¡Daizezebara pua k'awua oya marã ũrãg'a Moiséd'e jarabadata b'era, fariseorãta b'era, marã sewa bibaʉta b'ea! Mawũẽ vasota eped'ek'ota ʉ̃rʉ̃bʉrʉ zhi sʉgʉma kĩrãk'a b'ea, mawũãmina marã ed'ara bia ẽãba bira b'ea, nezrʉga k'ãrẽ o ẽbai b'ʉta ob'eba.
¡Zhãrã jipa ede ẽãba fariseo bʉra daʉb'errea b'ʉ kĩrãk'a b'ʉa! Maʉ̃ba vasota, eped'ek'ota naara ed'abemata sʉgʉi kĩrãk'a sod'eba biata odua, mawũãrã ʉ̃rʉ̃bemasid'a zhi sʉgʉma baya.
¡Daizezebara pua k'awua oya marã ũrãg'a Moiséd'e jarabadata b'era, fariseorãta b'era, marã sewa bibaʉta b'ea! Mawũẽ beuwãrã joud'apead'a totroa nʉme kĩrãk'a b'ea, ʉ̃rʉ̃rã wãrĩnu bi-ia nʉmeã, mawũãmina ed'ara beud'a b'ʉwʉrʉba bira nʉmeã, mitia nʉmeã.
Marãta aramaʉ̃ kĩrãk'a b'ea, ʉ̃rʉ̃rã wãrĩnu biata zhi ũdubi b'ea zhãrã b'ea, mawũãmina sewa bibaʉta b'eba marã sora ed'ara bia ẽãba bira nʉmʉã.
¡Daizezebara pua k'awua oya marã ũrãg'a Moiséd'e jarabadata b'era, fariseorãta b'era, marã sewa bibaʉta b'ea! Mawũẽ Daizezeba bed'eata jarabibarirã joud'apead'a nʉmema ne pãrãbada, aramaʉ̃ne kĩrãwãrẽã obada biata joud'apead'a nʉmerã.
Aramaʉ̃ne mawũãbada: Dazhirã zhibarirã b'easi ewade dazhirãta b'easibʉrʉ, ãzhid'e kĩrãk'ara dazhirãbara bead'a ẽbak'ausia Daizezeba bed'eata jarabibarirã.
Aramaʉ̃nerã ari mazha k'awua b'eta marã urua Daizezeba bed'eata jarabibarirã beakuad'apead'ata b'ead'ad'eba.
¡Mawũẽ ma oudua mazhi zhibarirãba o jʉ̃drʉd'apead'ara!
¡Marã dãma bia ẽãta b'e kĩrãk'a b'ea! ¿Sãwũã ẽdrʉd'aipe Daizezeba tebʉd'e buekuaid'ebara?
Maʉ̃ k'area mʉãrã marãma zok'aya Daizezeba bed'eata jarabibarirãta, krĩcha banata, miã ũrãg'abadata, maʉ̃rãnebema ʉ̃kʉrʉ bead'ape ʉ̃kʉrʉ cruzd'e k'achid'aya, ʉ̃kʉrʉra ud'aya mazhid'e de zhi jʉrebadata nʉme maẽ, aramaʉ̃ne zuburia okuad'aya pʉwʉrʉza pẽwã.
Aramaʉ̃nerã marã ʉ̃rʉ̃ b'aeya druad'e biata bea b'e jõmaʉ̃ bebuta, ʉ̃rʉ̃ b'aeya Abel biata b'ad'a bebuid'uba, ʉ̃rʉ̃ b'aeya Berequía warra Zacaría bebuid'uba, marãta b'ead'abara Zacaríara beasid'a Daizeze ded'a altar maẽ.
Mʉã wãrĩnu marãã jaraya, maʉ̃ jõma b'aeya marã id'i ewade b'e ʉ̃rʉ̃.
¡Jerusalén, Jerusalén, marãbara Daizezeba bed'eata jarabibarirã bea b'ea, mong'araba tab'ari bea b'ea marãma zok'akuabʉrʉra! ¡Mʉã marã biod'e ãba jʉre krĩñasia eterreba zhi warrarãta i edre ãba jʉrebari kĩrãk'a, mawũãmina marãbara krĩñana ẽbasia!
Mawũẽ Daizezebara marã pʉwʉrʉra kenab'ariya.
Mʉã marãã jaraya, k'ãwũã wed'auba marãbara mʉrã ũdud'a ẽbaya, marãba mawũãnañeẽna: Ibia jarad'aya Daizezed'eba urura.
Daizeze ded'a ewara maẽba Jesús wãne, izha jʉrʉkuad'abara orrasid'a de nʉmeta ũdubid'aita Daizeze ded'ebemata.
Mawũẽ mawũãsia:  ¿Marãbara akʉ k'opanʉ ẽka naʉ̃ jõma? Mʉã wãrĩnu marãã jaraya, namarã mong'ara ab'ari mong'ara ʉ̃rʉ̃bid'a k'ob'a ẽbaya ãrĩbʉdaba.
Mawũãnaĩ Jesúsbara panaʉ̃ mawũãsia:  Kĩrãkuita b'eaudua miõã zhi sewabid'a ẽbaita.
Nʉmʉne bio sewata mʉneba zebʉdabara mawũãnaña: Mʉrã zhãrã Ẽdrʉbia. Aramaʉ̃ne bio sewad'aya.
Marãbara zhõta ũrĩnaña namabid'a ãĩbid'a, maʉ̃nerã perarãũdua, maʉ̃ jõma mawũã berab'ariibara, mawũãmina wad'i ẽbaya ewari nʉmʉta jõĩrã.
Drua tab'eta drua awʉrʉta tab'e bawara zhõnaña, nok'orãta nok'orã awʉrʉ bawara zhõnaña. Nʉmeña puata, jarrabata, ẽjũã ureta baridu maẽ.
Maʉ̃ jõma puata jẽdeba nʉmeña.
Marã chãb'arid'aya zuburia od'amarẽã, aramaʉ̃ne beakuad'aya, marã jõmaʉ̃ba jurad'aya mʉ k'area.
Mʉnebemata ĩjã b'ebara maʉ̃ ewadera bioba ĩjã ẽã duaneña, mawũẽ zhiya zhi jidabid'aya, zhiya zhi jurad'aya.
Sewata Daizezeba bed'eata jarabibarid'e duanaĩta bio piradrʉd'aya, aramaʉ̃ne bio sewad'aya.
Bia ẽãta eababʉrʉba bioba zhãrã kʉãg'ad'a ẽbaya.
Mawũãmina izhi ewarita jõñeẽna mʉta pẽwã b'ʉra ẽdrʉya.
K'ãwũã bed'ea biata Daizezeta Nok'od'ebemata jarad'aya ẽjũã jõmaʉ̃ maẽ, aramaʉ̃ne zhãrã jõmaʉ̃ba k'awuad'aya, mobebʉrʉ zeya ewari nʉmʉta jõĩrã.
Mawũẽ Daizeze ded'a jaid'ebema ne mitiata nʉmʉbʉdata marãba ũdubʉdad'era, Daizezeba bed'eata jarabibariba Danielba jarad'ata ũdud'aya. Mawũẽ zhi naʉ̃ lebʉrʉbara maʉ̃ sãwũãta k'awuarua.
Mobebaira Judead'e b'era merũ wãẽbaudua k'atumaẽna.
De ʉ̃rʉ̃ k'ob'ʉra ud'ub'aepe ed'a wãrãrũã k'ãrẽ bʉzhi ded'abema jiraedaira.
Meã k'ob'ʉra deid'u zerãrũã bʉzhi wua jiraedaira.
B'iog'oa b'era, wũãwũã jud'ebema erub'era zuburiad'aya maʉ̃ ewadera.
Mawũẽ zhiwid'iudua marã mawũã merũbʉdad'era nʉma ẽbamarẽã kue ewarita miã ẽnaʉ̃bada ewarita.
Maʉ̃ ewarita Daizezeba k'akutua nʉmʉ ẽbʉrʉ miõta zok'ai b'a ẽã. Mawũãmina izha zhi jʉrʉmata b'e k'area maʉ̃ ewarira k'akutua nʉmʉña.
Mawũẽ iab'aʉba zhãrã Ẽdrʉbita za b'ʉa abʉrʉd'era, o zawa b'ʉa abʉrʉd'era ĩjãrãũdua.
Nʉmʉne zhãrã sewata zhãrã ẽdrʉbita duaneña, sewata Daizezeba bed'eata jarabibarid'e duaneña, ũdud'ak'a zromata okuabʉdaba zhãrã sewad'aya, sewaita ob'ed'ara Daizezeba zhi jʉrʉmata b'esid'a sewad'aya.
Ya mʉãrã maʉ̃ta marãã jarabʉrʉa nawed'a.
Mawũẽ drua drudrua tab'ʉ maẽ zhãrã ẽdrʉbita b'ʉa abʉdad'era akʉd'e wãrãũdua, o ded'a b'ʉa abʉdad'era ĩjãrãũdua.
Bata dajada pureabari kĩrãk'a mʉ Beubari Bape b'ad'ata zebʉrʉd'era dajada zeya.
Ne beuma tab'ʉra k'awuabada ãk'oso pouga nʉmʉba. (Mʉ zebʉrʉra aramaʉ̃ kĩrãk'a k'awuad'aya.)
Aramaʉ̃ta jari ewadera mawũã zuburia nʉmana tẽãne ʉ̃madaura pãrĩguya, jed'ek'ora ʉ̃na ẽbaya, chĩdaura bãjãneba jurzoaya, ne zarea zromarãta bãjãnebema pʉrʉderread'aya.
Mobebʉrʉ ũdud'ak'ata ũdubʉdata mʉ Beubari Bape b'ad'ata bãjãneba uruta ũdud'aya, mawũã ũdubʉdaba druad'e zhãrã b'era jõma peraba jẽgad'aya. Maʉ̃nerã mʉ Beubari Bape b'ad'ara bãjãneba jãrãrãne uruta ũdud'aya zarea bara k'ãbãẽã kĩrãwãrẽã.
Mobebʉrʉ mʉãrã ángelerã mʉrẽrãta zok'aya trompeta jĩgua zad'amarẽã, aramaʉ̃ne ãba jʉred'aya mʉã zhi jʉrʉmata baridu maẽ b'eta wawara b'eta.
Bakuru higuerad'eba sãwũãta k'awuaudua: Zhi jĩwĩnita wikubʉrʉd'era marãbara k'awuabada poag'a k'aita bata.
Aramaʉ̃ kĩrãk'a mʉã jara nʉmʉta arimaẽ berab'ari bʉsad'ewata marãba ũdubʉdad'era k'awuaudua mʉrã zebod'ota.
Mʉã wãrĩnu marãã jaraya, zhãrã b'era neba ẽwed'a mʉã jara nʉmʉrã jõma arimaẽ berab'ariya.
Bãjã, drua nebaya, mawũãmina mʉ bed'eara bari neba ẽã.
Mawũãmina k'ãrẽ ewade k'ãrẽ ʉ̃madaud'e mawũã berab'ariira miõba k'awua ẽã, miã ángelerã ʉ̃trebemarãbid'a k'awuad'a ẽã, miã mʉãbid'a k'awua ẽã, awuarabʉrʉ k'awua b'ʉa mʉ Zezebʉrʉ.
Noé ewade berab'arid'a kĩrãk'a berab'ariya mʉ Beubari Bape b'ad'ata zebʉrʉd'era.
Jari ewadera do birui nawed'ara nek'okua, k'ãrẽ dokua, miã k'ãĩkua b'easia Noé jãba zromane ed'a jʉ̃drʉd'a ewaried'abai.
Maʉ̃nerã ũme meã traja panʉta ab'a edeya, ab'a ãmaẽña zhi arib'aema ẽãta.
Wũẽrãrã ũme neb'a panʉta ab'a edeya, ab'a ãmaẽña.
Maʉ̃ba dauba b'eaudua, marãbara k'awuad'a ẽbaera k'ãrẽ ʉ̃madaud'e zeita mʉta marã Nok'ora.
Mʉã jaraita sãwũãta k'awuaudua, nezrʉgamiã k'ãrẽ ʉ̃madaud'e zeita zhidekʉba k'awuara dauk'ãrã b'eya, aramaʉ̃ne nezrʉgabi ẽbaya izhi ded'ara.
Marãsid'a aramaʉ̃ kĩrãk'a kĩrãkuita b'eaudua, mʉ Beubari Bape b'ad'ara zei baera marãbara zeita krĩchad'a ẽãne.
¿K'aipe nezok'ata ne arib'ae krĩchata erub'ad'a kĩrãk'a nʉmaĩrã? Maʉ̃ izhi nok'obara izhi ded'a b'e ʉ̃rʉ̃ ãmaẽsia zhiko ded'ekamarẽã nek'obada ʉ̃madaud'e.
Nezok'a maʉ̃ sobiaya izhi nok'o zebʉrʉd'e maʉ̃ta arib'ae nʉmʉta ũdu zera.
Mʉã wãrĩnu marãã jaraya, mawũã b'ʉra nebia izhid'eta nʉmʉ jõmaʉ̃ ʉ̃rʉ̃ b'ʉya.
Mawũãmina nezok'a maʉ̃ta bia ẽãba izhi sobitabaiba mʉ nok'o zeira dããrã baya ape,
ab'arika nezok'arãta puokua nʉmaĩbʉrʉ, mobe itua domiãrã bawara nek'o itua do nʉmaĩbʉrʉ,
maʉ̃ nezok'a nok'ora izha jʉ̃ã b'ʉ ẽã ewade zeya izha k'awua ẽã ʉ̃madaud'e.
Mobe ab'aed'a puoya, mobe b'ʉya sewa bibaʉta b'e bawara. Mama tebʉd'e jẽgaya kid'a k'õsesea.
Daizezeta Nok'od'ebemane b'era ãwũẽrãrã diez kĩrãk'a berab'ariya. Maʉ̃rãbara ĩbĩrã ãzhid'e jirakua edad'ape ũmakĩrã juwua jidad'e uruta kĩrãzhu wãsid'a.
Ãzhid'ebema cinco krĩcha bara b'easia, cinco krĩcha ne ẽã b'easia.
Krĩcha ne ẽã b'ebara ĩbĩrã ãzhid'e edebʉdata wakusa ed'a weaira eded'a ẽbasia olivo drag'ara.
Waya krĩcha bara b'ebara olivo drag'ara ãmaña edesid'a ãzhi ĩbĩrã bawara.
Juwua jidad'e urura ze ẽã dããrã nʉminaba wũẽrãrã jõma dapeakuape k'ãĩguesia.
Mawũẽ ãwũẽrãrã jõma piradrʉd'ape ãzhi ĩbĩrã arib'aesid'a.
Maʉ̃ne krĩcha ne ẽã b'ebara krĩcha bara b'ea mawũãsid'a: Olivo drag'a marãneta daia diaudua, ĩbĩrã daid'era kidrʉkua bʉsad'ewa.
Mawũãnaĩ krĩcha bara b'ebara panaʉ̃ mawũãsid'a: Daiitabid'a marãĩtabid'a wãẽã ẽbamarẽã zhi nendobadaid'u wãũdua, mobe mazhiita edaudua.
Mawũãnaĩ ãzha edad'e wãbʉdaed'a juwua jidad'e urura zesia. Mawũẽ ãwũẽrãrã zhi arib'aemata k'ob'era maʉ̃ juwua jidai maẽ izhi bawara ed'a wãsid'a, mawũẽ serrasid'a puerta.
Ãwũẽrãrã dewaraurãsid'a tẽãbʉrʉ zekuape mawũãsid'a: Nok'ó, daira ewadua.
Mawũãnaĩ izhara panaʉ̃ mawũãsia: Mʉã wãrĩnu marãã jaraya, mʉã marã ũduk'a.
Aramaʉ̃ kĩrãk'a berab'ari ẽbaita marã dauba b'eaudua, marãbara k'awuad'a ẽbaera mʉ Beubari Bape b'ad'ara k'ãrẽ ewade k'ãrẽ ʉ̃madaud'e zeira.
Daizezeta Nok'od'ebemane b'era ũmakĩrã wawara wãba od'a kĩrãk'a berab'ariya. Nezok'arã izhid'eta trʉ̃kuape chãb'arikuasia izhi platata.
Ab'aʉa chãb'arisia oro moneda cinco mil, ab'aʉa dos mil, ab'aʉa mil chãb'arisia, ab'a ab'aʉa chãb'arisia ãzha oibitabai, mobe wãsia wawara.
Moneda cinco mil jidad'abara wãpe negocio obʉrʉba ganasia aud'u cinco mil.
Dos mil jidad'abid'a ganasia aud'u dos mil.
Mawũãmina ab'a jidad'abara wãpe egoro k'orupe merãsia plata izhi nok'od'era.
Tẽãne ewari dããrãne mawũã nezok'arã nok'ora zepe wid'isia platad'ebemata.
Mawũẽ moneda cinco mil jidad'ata zebʉrʉbara aud'u cinco mil webʉrʉta mawũãsia: Nok'ó, bʉara mʉããrã chãb'arisia moneda cinco mil, mawũẽ za b'ʉa, mʉãrã ganasia aud'u cinco mil.
Mawũãĩ izhi nok'obara mawũãsia: Biga, bʉra nezok'a biaba bia obʉrʉa, wĩkata bia obʉrʉba mʉãrã bio chãb'ari b'ʉya, ed'a zerua mʉta bʉzhi nok'o ũme sobiarua.
Moneda dos mil jidad'asid'a zepe mawũãsia: Nok'ó, bʉara mʉããrã chãb'arisia moneda dos mil, mawũẽ za b'ʉa, mʉãrã ganasia aud'u dos mil.
Mawũãĩ izhi nok'obara mawũãsia: Biga, bʉra nezok'a biaba bia obʉrʉa, wĩkata bia obʉrʉba mʉãrã bio chãb'ari b'ʉya, ed'a zerua mʉta bʉzhi nok'o ũme sobiarua.
Maʉ̃ba mʉrã perasia, mawũẽ wãpe bʉ plata aduabi ẽbaita egorod'e merãsia, mawũẽ bʉ moneda za b'ʉa.
Mawũãĩ izhi nok'obara panaʉ̃ mawũãsia: Bʉra nezok'ata bia ẽãta k'oa b'ʉa, mobera bʉa k'awua b'ʉd'era mʉrã zhãrã trajad'ad'eba plata jida wã.
Aramaʉ̃nerã bʉara mʉ platara bancod'e ed'a b'ʉid'e b'asia. Mobed'eba mʉ zebʉrʉd'e mʉzhid'e jidabʉrʉd'era bancod'eba ganabʉrʉsid'a jidak'ausia.
Maʉ̃ba izha moneda mil erub'ʉra jãrĩnape diez mil erub'ʉa diaudua.
Zhi erub'ʉaara ed'a diaya, mawũẽ ãmaña erub'aya. Zhi ne ẽãrã wĩka erub'ʉsid'a jãrĩña.
Nezok'ata seri ẽãrã b'aribueudua ãĩ pãrĩguad'e tebʉd'e, mama jẽgaya kid'a k'õsesea.
Mʉ Beubari Bape b'ad'ata zarea bara zebʉrʉta mʉ ángelerã bawara zebʉrʉd'era, zhãrã k'awua oita jewed'aya mʉ bugue kĩrãwãrẽãne.
Maʉ̃nerã mʉ kĩrãbita ãba zebigaya jõma druazabemata. Mobebʉrʉ awuara b'ʉkuaya oveja akʉbariba awuara b'ʉbari kĩrãk'a ovejarãta chivorãneba.
Ovejarã mʉta pẽwã b'era b'ʉkuaya mʉ juwua araare, chivorã mʉta pẽwã duanu ẽãrã b'ʉkuaya mʉ juwua ãk'aare.
Mobebʉrʉ mʉã Reyba mʉ juwua araare k'ob'ea mawũãña: Zeudua, marã mʉ Zezeba bia edabʉrʉa, Daizezeta Nok'od'ebemane duanedua, marãĩta zhi arib'aema ẽjũã osid'ebemata.
Marãbara mʉ jarra b'asid'era nek'obisid'a, mʉ obisia b'asid'era baniã dobisid'a, mʉ ãĩbemata b'asid'era bia edasid'a.
Mʉ wua ne ẽã b'asid'era wua jʉ̃bisid'a, mʉ k'aya b'asid'era akʉd'e zesid'a, mʉ cárceld'e b'ʉd'era mʉ akʉd'e zesid'a.
Maʉ̃nerã biarãbara panaʉ̃ mawũãnaña: ¿Nok'ó, sõmbewed'a daibara bʉra jarra b'ʉta ũdud'ape nek'obisid'a, sõmbewed'a obisia b'ʉta baniã dobisid'a?
¿Sõmbewed'a bʉra daibara ãĩbemata b'ʉta ũdud'ape bia edasid'a, sõmbewed'a wua ne ẽã b'ʉta wua jʉ̃bisid'a?
¿Sõmbewed'a bʉra daibara k'aya b'ʉta ũdusid'a, sõmbewed'a bʉra cárceld'e b'ʉd'e akʉd'e wãsid'a?
Mawũãnaĩ mʉã Reyba panaʉ̃ mawũãña: Mʉã wãrĩnu marãã jaraya, mʉ mebẽrã za k'ob'ed'ebemata zhi zroma ẽãta b'eiita marãba k'ãrẽ od'apead'ara mʉĩta osid'a.
Mobebʉrʉ mʉãrã juwua ãk'aare k'ob'ea mawũãña: Marã ãĩ wãũdua mʉ maẽbara, marã Daizezeba bia edabʉrʉ ẽãrã wãũdua tebʉ kik'ama, tebʉra zhi arib'aemata nʉmʉã ãtõmiãĩta izhi ángelerãĩta.
Mʉ ãĩbemata b'asid'era bia edad'a ẽbasia, mʉ wua ne ẽã b'asid'era wua diad'a ẽbasia, mʉ k'aya b'asid'era, cárceld'e b'asid'era mʉrã akʉd'e zed'a ẽbasia.
Maʉ̃nerã maʉ̃rãbid'a panaʉ̃ mawũãnaña: ¿Nok'ó, sõmbewed'a daibara bʉra jarra b'ʉta ũdusid'a, bʉ obisia b'ʉta, bʉ ãĩbemata b'ʉta, bʉ wua ne ẽã b'ʉta, bʉ k'aya b'ʉta, bʉ cárceld'e b'ʉta, sõmbewed'a daibara bʉra arib'aed'a ẽbasi?
Mawũãnaĩ mʉãrã panaʉ̃ mawũãña: Mʉã wãrĩnu marãã jaraya, mʉ mebẽrã za k'ob'ed'ebemata zhi zroma ẽãta b'eiita marãba k'ãrẽ o ẽbad'ara mʉĩta k'ãrẽ od'a ẽbasia.
Maʉ̃rã wãña zuburiata jõ ẽãma, waya biata b'era wãña Daizeze ũme b'ai jõ ẽãma.
Jesúsbara maʉ̃ bed'eata jõma jarape izha jʉrʉkuad'aa mawũãsia:
Marãbara k'awua b'ea Egiptod'eba ẽzoad'ata krĩcha fiesta obadata ewari ũmene od'aya. Mʉ Beubari Bape b'ʉra maʉ̃ne chãb'arid'aya cruzd'e k'achi bead'amarẽã.
Maʉ̃nerã sacerdoterã nok'orãta, ũrãg'a Moiséd'e jarabadata, nok'orã pʉwʉrʉd'ebemata zhi jʉresid'a sacerdote wag'auta Caifás abada drog'oad'e.
Mobe krĩcha jʉrʉsid'a Jesús sãwũã sewad'ape jidad'aita, aramaʉ̃ne beabid'aita.
Mawũãmina mawũãsid'a: Fiestad'era bead'a ẽã zhãrãta kĩrũna ẽbamarẽã pʉwʉrʉd'e.
Jesús Betaniane b'ʉta, Simónta aid'aba k'aya b'ad'a ded'a b'asia.
Maʉ̃ne wũẽrãta izhima zebʉrʉta kera ne ʉ̃tʉta jiwado mong'ara omane wepe Jesús burud'e ʉ̃rʉ̃ weasia izhi nek'o nʉmʉne.
Maʉ̃ta ũdud'ape izha jʉrʉkuad'abara kĩrũ mawũãsid'a: ¿K'ãrẽã k'ãwũã weabue?
K'ãʉ̃ ʉ̃tʉbari nendope plata diaid'e b'asia zuburia b'ea.
Maʉ̃ta k'awuape Jesúsbara mawũãsia: ¿Naʉ̃ wũẽrã k'ãrẽã miãsẽã eruk'opanʉ? Mʉ k'ãwũã obʉrʉra biata obʉrʉa.
Zuburia b'era marã bawara ewariza b'eaya, mawũãmina mʉrã marã bawara ewariza b'a ẽã.
Kerata k'ãwũã mʉ k'akua ʉ̃rʉ̃ weabʉrʉra arib'aebʉrʉa mʉ wuag'a b'ʉd'aita.
Mʉã wãrĩnu marãã jaraya, baridu maẽ ẽjũã jõmaʉ̃ne bed'ea biata mʉnebemata jarabʉda maẽ naʉ̃ wũẽrãba k'ãwũã obʉrʉsid'a nebʉrʉd'aya, izhira aramaʉ̃ne krĩchabadaya.
mawũãsia: ¿Marãbara mʉãã sõmbe diad'aipe mʉãrã Jesús marãã chãb'ariya?
Mawũãĩ ãzhara pag'asid'a plata moneda treinta.
Mawũẽ Judabara kĩrãkuita b'esia sãwũã chãb'arikuaita.
Fiesta obʉdata ewari nabemane pan ne oreguea ne ẽã k'obadad'e izha jʉrʉkuad'ata Jesúsma zed'ape mawũãsid'a: ¿Bʉara sãma od'aita krĩñape Egiptod'eba ẽzoad'ata krĩcha nek'obadara?
Mawũãnaĩ izhara mawũãsia: Pʉwʉrʉed'a wãũdua ũmakĩrã mʉ ũduk'awuama, mobe mawũãũdua: Miã Ũrãg'abariba mawũãsia: Mʉ bebura k'aita basia, mawũẽ fiesta zhikota mʉãrã bʉ ded'a oya mʉã jʉrʉkuad'a bawarauba.
Izha jʉrʉkuad'abara osid'a Jesúsba jarad'ad'e, zhikora aramaʉ̃ne osid'a Egiptod'eba ẽzoad'ata krĩcha fiesta obadata.
Keubʉrʉd'era nek'o jewed'asia izha jʉrʉkuad'ata doce bawara.
Mawũã nek'obʉdad'era mawũãsia: Mʉã wãrĩnu marãã jaraya, marãnebemaba ab'aʉba mʉrã chãb'ariya.
Mawũãĩ k'ãbãẽã sopuabʉdaba ab'a ab'aʉba mawũãsid'a: ¿Mawũã chãb'ariira mʉka Nok'ó?
Mawũãnaĩ Jesúsbara panaʉ̃ mawũãsia: Mʉ ũme ab'aʉ eped'ek'od'e nek'o k'ob'ʉba mʉrã maʉ̃ba chãb'ariya.
Wãrãnebai mʉ Beubari Bape b'ʉra mʉnebemata b'ʉ tab'ʉd'e berab'ari wã, ¡mawũãmina zuburiaya mʉ chãb'aribʉrʉra! Biga bak'ausia maʉ̃ tod'a ẽbaita.
Mawũãĩ Judabara zhi chãb'ariibara mawũãsia: ¿Miã Ũrãg'abari, mʉka?
Mawũãĩ Jesúsbara mawũãsia: Ara bʉzha jarabʉrʉa.
Nek'o k'ob'ed'e Jesúsbara pan jiraedape maʉ̃bari zhiwid'ipe b'ʉape izha jʉrʉkuad'aa ded'ekabʉrʉta mawũãsia: Jidaudua, k'oudua, naʉ̃ mʉ k'akua.
Mobebʉrʉ vino copad'e jiraedape maʉ̃bari Daizezea zhibia jipe ded'ekabʉrʉta mawũãsia: Naʉ̃ta doudua jõmaʉ̃ba.
Naʉ̃ mʉ wata Daizezeba zhãrã ẽdrʉbiid'ebemata zhiwid'ita nʉmeña, mʉrã biobari wa erezoaya, aramaʉ̃ne zhãrãta bed'ea ne ẽã duanebiya k'azhiruata biod'eba.
Mʉã marãã jaraya, id'id'euba mʉãrã naʉ̃ vino wueta do ẽã, jari ewade marã bawarauba zhiwid'ita doyeed'a mʉ Zezeta Nok'o maẽ.
Maʉ̃ne Jesúsbara mawũãsia: Marãbara mʉrã jõmaʉ̃ba ãmaẽnaña nane diamase. Maʉ̃ẽnabemata zhi b'ʉmata mawũã b'ʉa: Mʉãrã ãzhi akʉbarita beaya, mawũẽ oveja ãba b'era jãrãzoaya.
Mawũãmina mʉta beud'ata piradrʉbʉrʉd'era mʉrã marã na wãña Galileaed'a.
Mawũãĩ Pedroba panaʉ̃ mawũãsia: Bʉra jõmaʉ̃ba ãmaẽbʉdaid'u mʉã bʉra ãmaẽ ẽã.
Mawũãĩ Jesúsbara mawũãsia: Mʉã wãrĩnu bʉaa jaraya, naʉ̃ diamase gallo berui nawed'a bʉa mʉrã ũduk'ata jarama ũbea jaraya.
Mawũãĩ Pedrobara mawũãsia: Bʉ ũme beuita babʉrʉsid'a mʉã bʉra ũduk'ata jara ẽã.
Jesúsba jʉrʉkuad'abara jõmaʉ̃ba ab'arika jarasid'a.
Getsemaní abadaid'u Jesús ãzhi bawara zepe izha jʉrʉkuad'aa mawũãsia: Nama jewed'audua, mʉta jarima wãbʉrʉed'a zhiwid'id'e.
Mawũãpe Pedro bawara Zebedeo warrarãta ũme edesia, maʉ̃nerã k'ãbãẽã sopua k'ob'esia.
Mawũẽ Jesúsbara mawũãsia: Mʉrã sopuaba beuita k'ob'ʉa, nama duanedua, mʉ bawara ʉ̃rʉ̃ma k'opanadua.
Mawũãpe arajĩga wãpe egoroma b'arru k'ob'epe zhiwid'i mawũãsia: Mʉ Zeze, bʉma bigabʉrʉ mʉrã zuburia beubirãrũã, mawũãmina mʉã krĩñata arib'aerãrũã, awuarabʉrʉ bʉzha krĩñata arib'aedua.
Mobebʉrʉ izha jʉrʉkuad'ama zebʉrʉd'era k'ãĩgue nʉmʉta ũdui Pedroa mawũãsia: ¿Marã mʉ bawara ʉ̃rʉ̃ma k'opana b'e ẽka hora ab'abid'a?
Ʉ̃rʉ̃ma k'opanadua, zhiwid'iudua wãẽãna ẽbaita. Marãbara wãrãne biata okrĩña b'ea, mawũãmina k'akuabara b'e ẽã nʉmʉã.
Wakusa wãpe zhiwid'ima ũmeta mawũãsia: Mʉ Zeze, mʉ zuburiabi ẽbaita bʉma biga ẽbʉrʉ arib'aedua bʉzha krĩñata.
Mobebʉrʉ wakusa zebʉrʉd'era k'ãĩgue nʉmʉta ũdusia, dapeaba ãzhi dabʉra k'ab'ari erunʉmasia.
Mawũẽ ãmaẽkuabʉrʉta wakusa wãpe zhi ũbeata zhiwid'isia ab'aʉ bed'eata jara.
Mobebʉrʉ izha jʉrʉkuad'ama zepe mawũãsia: Marã ya k'ãĩbʉda, ya ẽnaʉ̃bʉda. Mʉ ewarira arababʉrʉa, mʉ Beubari Bape b'ʉra chãb'arid'aya k'azhirua omiãrã juwuad'e.
Pirab'ariudua, wãdrʉ. Arak'aita ba mʉ chãb'ariira.
Judabara sãwũã chãb'ariita jarad'ata mawũãsia: Mʉã kĩrãma nigabʉrʉta maʉ̃ta izhia, maʉ̃ta jidaudua.
Mawũẽ aramaʉ̃ta Jesús orrape mawũãsia: ¡Miã Ũrãg'abari kʉa! asia.
Mobe kĩrãma nigasia.
Mawũẽ Jesúsbara mawũãsia: ¿Bʉra mʉ chãb'ariita ib'ari ẽka?
Aramaʉ̃ne Jesús orrad'ape jidasid'a.
Maʉ̃ne Jesús bawara k'opanʉba ab'aʉba kuchota ẽpe tusia sacerdote wag'au nezok'ata, mawũẽ ʉrawesia kʉwʉrʉta.
Mawũẽ Jesúsbara mawũãsia: Bʉzhi kuchora wakusa ed'a pẽũdua. Kuchoba zhõbʉdara ab'arika kuchoba beud'aya.
¿Bʉ krĩchama mʉ k'arebamarẽã mʉrã mʉ Zezea zhiwid'iid'e b'ʉ ẽka, izhara aramaʉ̃ta ángelerã mil bio mʉma zok'aid'e b'ʉ ẽka?
¿Mawũãmina mawũãrã mʉnebemata b'ʉ tab'era sãwũã arimaẽ berab'ariipe, maʉ̃ne mawũã berab'arii bara ẽka?
Maʉ̃nerã zhãrã k'ob'ea Jesúsbara mawũãsia: ¿Mʉrã nezrʉgamiã kĩrãk'a kuchoed'a bakurued'a zebʉdak'a mʉ jidad'e? Mʉrã ewariza marã bawara jewed'a Daizeze ded'a ewara maẽ miã ũrãg'a b'asid'era mʉrã jidad'a ẽbasia.
Mawũãmina naʉ̃ jõma k'ãwũã berab'ariya, aranaʉ̃ne arimaẽ berab'ariya naʉ̃ẽnabemata zhi b'ʉmata Daizezeba bed'eata jarabibarirãba jarad'apead'ata.
Izha jʉrʉkuad'abara jõmaʉ̃ba Jesús ãmaẽbʉdata merũ wãẽbasid'a.
Jesús jidad'apead'abara edesid'a Caifás sacerdote wag'auma, mama zhi jʉre nʉmasia ũrãg'a Moiséd'e jarabadata nok'orã bawara.
Pedrora arajĩga k'aid'u wãsia sacerdote wag'au drog'oaid'u. Aramaʉ̃ne ed'a wãpe Daizeze deta akʉbada bawara jewed'asia sãwũã od'aita akʉita.
Maʉ̃ne sacerdoterã nok'orãba nok'orã wag'aurãba jõmaʉ̃ba krĩcha jʉrʉsid'a Jesú ʉ̃rʉ̃ zhãrã sewa nebʉrʉbid'aita, aramaʉ̃ne chãb'arid'aita bead'amarẽã.
Mawũãmina mawũã ob'ed'a ẽbasia zhãrã bio zesid'aid'u sewa nebʉrʉd'aita. Maʉ̃ne ũme sewa nebʉrʉd'aita zebʉdabara,
mawũãsid'a: Naʉ̃ Jesúsbara mawũãsia: Daizeze dera mʉãrã ãrĩ b'eya, mobe ewari ũbead'e wakusa pãrãña.
Mawũãĩ Jesús chupea k'ob'asia. Mawũẽ sacerdote wag'aubara mawũãsia: Daizeze zok'ai b'ʉ daid'u mʉã bʉaa jaraya, daia jaradua bʉta zhãrã Ẽdrʉbita Daizeze Warrabʉrʉ.
Mawũãĩ Jesúsbara mawũãsia: Ara bʉzha jarabʉrʉa. Mawũẽ mʉã marãã jaraya, id'id'eba marãbara ũdud'aya mʉ Beubari Bape b'ʉra Daizeze zhi zroma juwua araare jewed'a b'ʉta, jãrãrãne zebʉrʉta ʉ̃treba.
Mawũãĩ sacerdote wag'aubara kĩrũbiba izhikusa izhi wuata k'õẽtape mawũãsia: Daizezema mitia bed'eabʉrʉa. ¿Mawũẽ izhi ʉ̃rʉ̃ k'ãrẽta ãmaña jarad'amarẽã nesid'a b'eaipe? Marãbara ũrĩbʉda Daizezema mitia bed'eabʉrʉta.
¿Mawũẽ marãma sãwũãpe?
Mawũãĩ ãzhara panaʉ̃ mawũãsid'a: ¡Bed'eata bara b'ʉd'eba beuibara!
Aramaʉ̃ne dau id'o jirpanesia kĩrãma, jirachi jirpanesia, dabʉ pãrĩnape ʉ̃kʉrʉbara kĩrãma tachi jirpanʉta,
mawũãsid'a: Bʉma bʉra zhãrã Ẽdrʉbia, mawũẽ arimaẽ jaradua bʉ k'aiba tachita.
Pedro ãĩ drog'oad'e jewed'a b'ʉd'e wũẽrã nezok'aba orrape mawũãsia: Bʉsid'a b'asia Jesús Galilead'ebema bawara.
Mawũãĩ izhara jõmaʉ̃ daid'u merãbʉrʉta mawũãsia: Mʉãrã k'awua ẽã bʉa k'ãrẽ jarabʉrʉra.
Puertaid'u izhi wãbʉrʉd'era wũẽrã awʉrʉba ũdupe mama k'ob'ea mawũãsia: Naʉ̃sid'a b'asia Jesús Nazared'ebema bawara.
Mawũãĩ izhara wakusa merãbʉrʉta mawũãsia: Mʉãrã maʉ̃ wãrĩnu ũduk'a.
Audre ẽãne mama k'ob'ebara orrad'ape Pedroa mawũãsid'a: Wãrãne bʉsid'a k'ãʉ̃rãnebema, bʉzhi bed'ead'eba dajada b'ʉa.
Mawũãnaĩ izhara mawũãsia: Mʉta wãrĩnu bed'ea ẽbʉrʉ Daizezebara izhik'awua zuburia oya. ¡Mʉãrã maʉ̃ ũduk'a!
Maʉ̃ daucha berusia gallo.
Mobebʉrʉ Pedrobara bude basia Jesúsba mawũãnata: Gallo berui nawed'a bʉa mʉrã ũduk'ata jarama ũbea jaraya. Aramaʉ̃ne Pedro ãĩ wãpe jẽgasia k'ãbãẽã sopua.
Ʉ̃nadrʉbʉrʉd'era jõma sacerdoterã nok'orãta nok'orã pʉwʉrʉd'ebemata Jesú ʉ̃rʉ̃ bed'easid'a chãb'arid'aita bead'amarẽã.
Mawũẽ juwua tãjʉ̃ eded'ape Pilatoa chãb'arisid'a Roma bid'ata nok'oa.
mawũãsia:  Mʉãrã k'azhiruata obʉrʉa bed'ea ne ẽãta bead'amarẽã chãb'aribʉrʉba.
Mawũãĩ ãzhara mawũãsid'a:  ¿Maʉ̃ta sãwũãĩpe daiba? Bʉtrʉ maʉ̃ k'aud'a b'ʉa.
Mawũãnaĩ Judabara plata moneda Daizeze ded'a ewara maẽ kuetape ãĩ wãpe ojʉ̃ beusia.
Mawũẽ sacerdoterã nok'orãbara plata moneda jʉreped'ape mawũãsid'a:  Naʉ̃ platara ofrenda b'ʉbada maẽ kenab'ari b'ed'a ẽã zhãrã beaita pag'asid'a baera.
Bed'ead'ape maʉ̃ platabara kuguru omiã druata edasid'a mama ãĩbemata joukuad'aita.
Mawũẽ maʉ̃ drua trʉ̃rã id'ibasiid'u Wa Drua abada.
Aramaʉ̃ne arimaẽ berab'arisia Daizezeba bed'eata jarabibariba Jeremiaba mawũãnata: Plata moneda treinta jidabʉdata izhira sõmbe vale b'ʉta Israel b'eba jarad'apead'ad'e jidasid'a.
Maʉ̃ platabara kuguru omiã druata edasid'a Daizezeba mʉãã jarad'a kĩrãk'a.
Jesús edau nʉmasia nok'o Pilato kĩrãbita, maʉ̃bara wid'i mawũãsia:  ¿Bʉra Rey judíorãneka?
Mawũãĩ Jesúsbara mawũãsia:  Ara bʉzha jarabʉrʉa.
Sacerdoterã nok'orãba dewara nok'orãba ji k'opanʉnerã Jesúsbara panaʉ̃ ẽbasia.
Mawũẽ Pilatobara mawũãsia:  ¿Bʉara ũrĩ ẽka sãwũã ne bio jara k'opanʉrã bʉ ʉ̃rʉ̃?
Mawũãsiid'u Jesúsbara miã bed'ea ab'abid'a panaʉ̃ ẽbaera Pilatora biod'e k'awua ẽã krĩchasia.
Egiptod'eba ẽzoad'ata krĩcha fiesta obada ewade, nok'o Pilatobara cárceld'e b'eta ab'a ẽdrʉbi k'awa b'asia zhãrãba ẽdrʉbiita krĩñadeta.
Maʉ̃ ewadera ab'a cárceld'e b'asia Barrabás abadata jipad'e bia ẽãta k'awua b'eta.
Ãzhi bʉredrʉ k'ob'ed'e Pilatobara mawũãsia:  ¿Marãbara sãʉ̃ta ẽnaĩta krĩñadepe Barrabáta o Jesús zhãrã Ẽdrʉbia apanʉta?
Pilatobara k'awuasia nok'orãbara sok'azhiruaba izhaa chãb'aribʉdata.
Mawũãmina sacerdoterã nok'orãbara dewara nok'orãbara k'abanata k'ob'ea jarasid'a Barrabáta ẽdrʉbiita jarad'amarẽã, waya Jesúra beabimarẽã.
Mawũẽ nok'o Pilatobara mawũãsia:  ¿Ũmenebema sãʉ̃ta ẽnaĩta krĩñadepe?
Mawũãĩ ãzhara jarasid'a Barrabáta.
Mawũãnaĩ Pilatobara mawũãsia:  ¿Mobera mʉãrã Jesús sãwũã oipe zhãrã Ẽdrʉbia apanʉrã?
Mawũãĩ jõmaʉ̃ba mawũãsid'a:  ¡Cruzd'e k'achibirua!
Mawũãnaĩ Pilatobara mawũãsia:  ¿K'ãrẽ bia ẽãta osi?
Mawũãĩ ãzhara wuaabʉrʉ nemi jĩgua mawũãsid'a:  ¡Cruzd'e k'achibirua!
Mawũẽ Pilatobara k'ãrẽ ob'e ẽãta k'awuape wuaabʉrʉ kĩrũbʉkabʉdaba baniãta jiraedape juwua sʉgʉsia zhãrã k'ob'e kĩrãbita, mobe mawũãsia:  Mʉrã bed'ea ne ẽbaya naʉ̃ biata b'ʉ bebubara. Marãtrʉ naʉ̃ k'aud'a b'ea.
Mawũãĩ jõmaʉ̃ba panaʉ̃ mawũãsid'a:  K'ãʉ̃ bebura izhik'awua dai ʉ̃rʉ̃ b'aeya, mobe izhik'awua dai warrarã ʉ̃rʉ̃ b'aeya.
Mawũãnaĩ ẽdrʉbisia Barrabáta, waya Jesúra ubigape chãb'arisia cruzd'e k'achid'amarẽã.
Mawũẽ soldaorã Pilatod'ebara Jesús edesid'a Pilato ded'a soldaorã tab'ʉid'u, mawũẽ Jesús bʉredrʉsid'a soldaorã jõmaʉ̃ba.
Mobe wua ãneb'ari b'ʉta wẽãnape reyba jʉ̃bari kĩrãk'a ãneb'aribisid'a wua granateta.
Mobe burud'e joatrʉsid'a corona jʉ̃k'ara ʉrʉta pʉrrad'ape, mobebʉrʉ bakuruta rey barra zad'e juwua araare jidabisid'a. Mobe wawiabʉda kĩrãk'a izhi kĩrãbita sãk'ok'od'e b'adape sewa mawũãsid'a:  ¡Kʉa, judíorã Rey!
Mobe dau id'o jirpanesia, ab'aʉ bakuruba tawe jirpanesia buruma.
Ãzhima sewak'au b'ʉd'eba mawũã jirpanape wua granate ãneb'aribid'apead'ara wẽãnape izhi wuata ãneb'aribisid'a, mobe edesid'a cruzd'e k'achid'aita.
Jerusalénneba ãĩ wãbʉdad'era ũdusid'a Cirene pʉwʉrʉd'ebemata Simón abadata, maʉ̃ã zaread'e ataubisid'a Jesúsba cruz a wãta.
Aramaʉ̃ne Gólgota abada maẽ jũẽkuasia, maʉ̃ bed'eabara jara krĩña b'ʉa Buru B'ʉwʉrʉta.
Jesús cruzd'e k'achid'ape soldaorãbara izhi wuara ãzhirãĩnu drasid'a sãwũã drad'aid'ebemata od'ape. Aramaʉ̃ne arimaẽ berab'arisia Daizezeba bed'eata jarabibariba mawũãnata: Mʉ wuara ãzhirãĩnu drasid'a sãwũã drad'aid'ebemata od'ape.
Mobebʉrʉ sãwũãna ẽbamarẽã jewed'a duanepe akʉ duanesia mama.
K'ãrẽã bead'aita izhi buru ʉ̃rʉ̃ b'ʉ jirab'ʉbʉdata mawũã b'asia:
NAɄ̃ JESÚA, REY JUDÍORÃNEÃ.
Izhi bawara nezrʉgamiãrã ũme cruzd'e k'achisid'a, ab'a juwua araare, ab'a juwua ãk'aare.
Arak'aita berab'aribʉdabara ijura jarabʉdata ãzhi burura jĩãwe,
mawũãsid'a: Bʉara Daizeze dera ãrĩpe ewari ũbead'e wakusa pãrãĩta jarasi baera bʉzhikusa ẽdrʉrua, bʉta Daizeze Warrabʉrʉ ud'ub'aedua cruzd'ebara.
Aramaʉ̃ kĩrãk'a sacerdoterã nok'orãbara, ũrãg'a Moiséd'e jarabadabara, fariseorãbara nok'orã bawarauba ãzhima sewak'au b'ʉd'eba mawũãsid'a:
Awʉrʉrã k'arebape izhikusara zhi k'areba b'e ẽã. Rey Israeld'ebʉrʉ ud'ub'aeibara cruzd'ebara, mawũãrã dazhirãbara ĩjãnaña izhid'ebemata.
Daizezeta krĩcha b'ʉa, mawũẽ Daizezeba kʉãg'abʉrʉ aramaʉ̃ta k'arebaya. Maʉ̃ẽnabema izhara mawũãsia: Mʉrã Daizeze Warra.
Aramaʉ̃ kĩrãk'a ijura jarasid'a nezrʉgamiãrã cruzd'e k'achid'apead'abara izhi bawara.
Ʉ̃matipauba drua jõma pãrĩgusia a las tres bayeed'a.
A las tres Jesús k'ãbãẽã b'ia mawũãsia: Elí, Elí, ¿lama sabactani?
Maʉ̃ bed'eabara mawũãsia: Mʉ Zhibari, mʉ Zhibari, ¿mʉrã k'ãrẽã kenab'aribʉrʉ?
Ʉ̃kʉrʉ mama k'ob'ebara maʉ̃ta ũrĩnape mawũãsid'a:  Elíata trʉ̃ k'ob'ʉa naʉ̃bara.
Audre ẽãne ãzhid'ebemata ab'a wãẽbape esponjata vino oreguead'e sõmbera edape bakurud'e tãjʉ̃pe diasia domarẽã.
Maʉ̃ne dewaraurãbara mawũãsid'a:  Idaribirua, akʉd'aya Elíata zei k'awuaita k'arebad'e.
Maʉ̃ daucha Daizeze ded'a wua eub'ari jirab'ʉra dra k'õã totosia ʉ̃tʉba ed'aa. Druara uresia, peña nʉmerã tod'ozoasia.
Mawũẽ beuwãrã wuag'ad'apead'ata peña zob'eata nʉmerã ewakua totosia. Mawũẽ Daizezed'e b'eta beukuad'ata bio piradrʉsid'a.
Jesús beud'ata piradrʉd'a tẽã ãzhira beuwãrã maẽbara ãĩ zebʉdata Jerusalén pʉwʉrʉed'a zesid'a, aramaʉ̃ne bioa zhi ũdubisid'a.
Soldaorã nok'oba soldaorã bawarauba Jesústa kĩrãkuita b'ed'e ẽjũã ureta ũdubʉdad'e, mawũã berab'aribʉrʉta ũdud'ai k'ãbãẽã perabʉdaba mawũãsid'a: Naʉ̃ wãrĩnu Daizeze Warra basia.
Mama wũẽrãrã bioba wawarauba akʉ duanasia, Galilead'eba Jesús k'aid'u b'eta izhita arib'ae duanasia.
Maʉ̃rãnebema duanasia María Magdalenata, María dewarabema Jacoboba Joséba ãzhi papata b'asia, Zebedeo warrarã papasid'a b'asia.
Keubod'od'e bara b'ʉta zesia Arimatea pʉwʉrʉd'ebemata José abadata, izhabid'a Jesús pẽwã b'asia.
Maʉ̃ta Pilatoma wãpe Jesús k'akuata wid'isia wuag'a b'ʉita. Mawũẽ Pilatobara jarasia diad'amarẽã.
Mawũẽ Josébara Jesús k'akuara jiraedape burasia burub'a zhiwid'iba.
Mobe ed'a tab'ʉsia izhid'e beuwãrã wuag'ai nʉmʉta zhiwid'i maẽ, maʉ̃ izhara peñata zob'ea k'orubid'a basia. Ed'a wãbari maẽ mong'ara zromaba tapabigape wãsia.
Maʉ̃ne mama María Magdalenata, María dewarabemata jewed'a k'opanasia Jesús wuag'abʉda kĩrãbita.
Nrũẽma ẽnaʉ̃bada ewade sacerdoterã nok'orãta fariseorã bawara Pilato kĩrãbita zhi jʉred'ape,
mawũãsid'a:  Nok'ó, daibara bude basid'a jari sewa nebʉrʉmiãbara zok'ai b'asid'era mawũãsia: Mʉrã ewari ũbead'e beud'ata piradrʉya.
Mawũẽ jaradua peña zob'eara akʉd'amarẽã ewari ũbeaed'a, mobed'eba izha jʉrʉkuad'ata diamase wãnape zrʉgad'ape zhãrãã mawũãna ẽã: Beud'ata piradrʉsia. Tẽã mawũã sewata jarabʉdara audre bia ẽbaya naarabema k'ãñabara.
Mawũãnaĩ Pilatobara mawũãsia:  Mobera soldaorã za b'eta edeudua akʉd'amarẽã, wãnape oudua mazhima sãwũãna ẽbaid'e.
Mawũãĩ ãzhira wãnape peña zob'eara sãwũãna ẽbaid'e obʉdata mong'ara zhi tapa k'ob'ʉra k'arasid'a, mobe soldaorãta duanebisid'a akʉd'amarẽã.
Sábado ẽnaʉ̃bada ewarita berab'aripe semana ewarita nabemata domingota ʉ̃nadrʉbʉrʉd'era, María Magdalenata María dewarabemata zesid'a Jesús wuag'ad'apead'ata akʉd'e.
Izhira ba ʉ̃na kĩrãk'a b'asia, izhi wuara totroa b'asia.
Soldaorã maʉ̃ wawiaba ure beud'a kĩrãk'a tad'azoasia.
Maʉ̃ne ángelbara wũẽrãrãã mawũãsia: Marã perarãũdua, mʉãrã k'awua b'ʉa marãbara jʉrʉ panʉta Jesús cruzd'e k'achid'apead'ata.
Nama ne ẽã, izha jarad'a kĩrãk'a beud'ata piradrʉsia. Zeudua, akaudua Nok'o tab'ʉd'apead'ata.
Ĩñabasia wãnape beud'ata piradrʉd'ata izha jʉrʉkuad'aa jaraudua, izhira marã na Galileaed'a wã, maĩnu ũdud'aya. Maʉ̃ta mʉã marãã jarabʉrʉa.
Mawũãĩ ãzhira peña zob'eata nʉmʉ maẽbara pera k'ãbãẽã sobia wãbʉdata, wãẽba wãsid'a maʉ̃ta jarad'e izha jʉrʉkuad'aa.
Maʉ̃ne Jesús daucha zepe mawũãsia:  ¡Kʉa!
Mawũãĩ ãzhara orrad'ape izhi jẽrũta burasid'a, mobe ibia jarasid'a.
Maʉ̃ne Jesúsbara mawũãsia:  Perarãũdua, wãnape mʉ mebẽrãã jaraudua Galileaed'a wãnamarẽã, mʉrã maĩnu ũdud'aya.
Wũẽrãrã wãbʉdaed'a, soldaorã ʉ̃kʉrʉ pʉwʉrʉed'a wãnape sacerdoterã nok'orãã jõma nebʉrʉsid'a sãwũã berab'aribʉrʉta.
Maʉ̃rã zhi jʉresid'a nok'orã bawara, mobe krĩcha ab'arika zed'ape plata bio diasid'a soldaorãã.
Maʉ̃nerã mawũãsid'a: Marãbara mawũãnaña: Izha jʉrʉkuad'ata diamase zed'ape Jesús k'akuara zrʉgasid'a dai k'ãĩgue nʉmʉẽna.
Maʉ̃ta nok'o Pilatoba ũrĩrã, daita izhi bawara bed'eakuaya, marã daibara aramaʉ̃ne k'arebad'aya.
Mawũãnaĩ soldaorãbara jidasid'a platara, mobe jarasid'a sãwũã jarad'amarẽã jarad'apead'ad'e. Mawũã sewata jarad'apead'ata judíorãne ed'ara jara b'ea id'ibasiid'u.
Jesúsba jʉrʉkuad'ata oncera Galileaed'a wãsid'a Jesúsba k'atuma jarad'aid'u.
Aramaʉ̃ne ũdubʉdad'era ibia jarasid'a, mawũãmina ʉ̃kʉrʉma izhi ẽbasia.
Maʉ̃nerã Jesúsbara ãzhi orrape mawũãsia: Daizezebara zareata mʉãã diasia jõma mʉã erunʉmamarẽã ʉ̃tre nʉmʉta druad'e nʉmʉta.
Mobe ũrãg'audua jõma arib'aed'amarẽã mʉã marãã jarad'ata. Mʉrã marã bawara ewariza b'aya ẽjũã jõñeẽna.
Amén.
Jesucristod'ebemata bed'ea biata mʉãrã jẽdeba b'ʉya, izhira Daizeze Warra.
Izhi na zok'ad'aira zhi b'ʉmata Daizezeba bed'eata jarabibariba Isaíaba mawũãsia:
Mʉ bed'eata jarabarita mʉã bʉ na zok'aya, maʉ̃bara bia ẽãrã idu b'ʉd'aita b'eabiya bʉ uru na.
Maʉ̃ nemi jĩgua bed'eabʉrʉta drua drudrua tab'ʉ maẽ mawũãña: Bia ẽãrã ãmabʉdaba araa obʉdak'audua Nok'o zei ota, jipa obʉdak'audua izhi zei ota.
Mawũã jarad'ad'e Juanbara drua drudrua tab'ʉ maẽ zhãrã buru k'oekua nʉmasia, maʉ̃nerã jarak'a nʉmasia buru k'oebʉdaba k'azhiruara ãmape Daizezeta pẽwãnamarẽã, bed'ea ne ẽã duanebimarẽã k'azhiruata biod'eba.
Izhima ze nʉmasia Judea druad'e b'eta, Jerusalénne b'eta. Jordán dod'e Juanʉã zhi buru k'oebisid'a ãzhi k'azhiruata jara.
Juanbara jʉ̃ b'asia camello k'ara omata, ne e omaba kʉrrʉ tãjʉ̃ b'asia, k'o b'asia ad'ichichita, do b'asia urrajõta.
Maʉ̃nerã mawũã bazhia: Mʉ tẽã urua mʉ audre zhi zromata, nezok'aba obari kĩrãk'ara mʉãrã b'arrupe ẽnaĩne b'ʉ ẽã maʉ̃ba jẽrũne jʉ̃ b'ʉra.
Mʉãrã wãrãnebai marã baniãba buru k'oe b'ʉa, mawũãmina marã izhara Jawurebiata diaya.
Jari ewadera pʉwʉrʉ Galilea druad'ebema Nazaret abada maẽba Jesús zebʉrʉd'era Juanba buru k'oesia Jordán dod'e.
Maʉ̃ne doed'auba drua wãta taid'e, bãjã ewa dog'ota ũdubʉrʉd'era Jawurebia Daizezed'eta ũdusia pusirã kĩrãk'a izhi ʉ̃rʉ̃ uruta.
Maʉ̃ne Daizezeta bãjãneba bed'eabʉrʉta mawũãsia: Bʉra mʉ Warra mʉãrã kʉãg'a, mʉrã bʉ k'area sobia b'ʉa.
Jesús mobebʉrʉ Jawurebia Daizezed'eba drua drudrua tab'ʉid'u edesia.
Mama drua drudrua tab'ʉ maẽ b'asia ewari cuarenta, maʉ̃ne ãtõmiãba wãẽãbiya nʉmasia. Maʉ̃nerã nendʉwʉrʉ meãbema meũsiata b'e bawara b'ʉd'e ángelerãba k'areba eruduanasia.
Juan cárceld'e b'ʉd'apead'a tẽãne Jesús Galilea druaed'a wãsia bed'ea biata jarad'e Daizezeta Nok'od'ebemata.
Galilead'ebemata do jed'ea õb'ʉ doya Jesús taid'e ũdusia Simónta, zhi mebea Andrésta. Do jed'ea õb'ʉ maẽ atarraya b'ari panasia b'eda beamiãta panasi baera.
Maʉ̃ne Jesúsbara mawũãsia: Mʉ k'aid'u panadua, mʉnebemata ĩjãnamarẽã mʉã marã zhãrã ũrãg'abarita panabiya.
Mawũãĩ ãzhara audre ẽãne atarraya kenab'arid'ape k'aid'u jʉ̃drʉsid'a.
Mamaʉ̃ba Jesús arana wãbʉrʉd'era ũdusia Jacobota, zhi mebea Juanta Zebedeo warrarãta. Jãbad'e panʉta atarraya tʉd'ʉzoad'ata araa jʉ̃kua panasia.
Jesúsbara maʉ̃ne jʉrʉkuasia. Mawũẽ ãzhi zeze Zebedeota izha zok'a jʉre b'ʉ bawara jãbad'e ãmaẽbʉdata k'aid'u jʉ̃drʉsid'a.
Jesús izha jʉrʉkuad'a bawara Capernaúm pʉwʉrʉed'a wãnape ẽnaʉ̃bada ewade de zhi jʉrebada maẽ ed'a wãpe miã ũrãg'asia.
Mawũã miã ũrãg'abʉrʉd'era bia akʉdruasid'a ãzhita ũrãg'abʉrʉ baera miã ũrãg'ai zareata erub'ʉd'eba, aramaʉ̃nerã ũrãg'a Moiséd'e jarabada kĩrãk'a ẽbasia.
Maʉ̃nerã de zhi jʉrebada maẽ ũmakĩrãta k'ob'asia jai ab'ʉta, maʉ̃ jaid'eba b'ia mawũãsia:
¿Bʉra dai bawara k'ãrẽta sãwũã b'ʉ Jesús Nazared'ebema? ¿Bʉra zebʉrʉka dai ãrĩĩta? Bʉra k'aita mʉã k'awua b'ʉa, bʉra Daizezed'ea.
Mawũãĩ Jesúsbara kẽã mawũãsia: ¡Chupearua, k'ãʉ̃nebara ãĩ wãrũã!
Mawũãĩ jaibara ab'aed'a urebipe k'ãbãẽã b'iape ãĩ wãsia maʉ̃nebara.
Mawũẽ jõma perabʉdaba ãzhirãĩnu mawũãsid'a: ¿Naʉ̃ k'ãrẽ zhi zromape? ¿Naʉ̃ ũrãg'ara zhiwid'ita k'ãrẽ zhi zromape? Jaira zarea bara jʉrekua b'ʉba izhi bed'eara arib'ae panʉã.
Maʉ̃neba Jesús ĩñabasia trʉ̃poasia Galilea drua jõma.
De zhi jʉrebada maẽba Jesús ãĩ zepe Simónta, Andrésta panʉ ded'a wãsid'a Jacobo bawara, Juan bawara.
Maʉ̃ne Simón pak'õrẽta tab'asia kʉwamiãba, mawũẽ aramaʉ̃ta Jesúa jarasid'a.
Mawũẽ Jesúsbara orrape juwuad'e jidape piradrʉbisia. Mawũẽ kʉwamiãbara aramaʉ̃ta kenab'aribʉrʉba izhara ne jigasia
Keubʉrʉta ʉ̃madau b'aebʉrʉd'era Jesúsma wesid'a jõma k'ayarãta, jai ab'eta.
Maʉ̃nerã bio b'ebikuasia ne kĩrãtõnoãba k'aya b'eta, zhãrãnebara jaira bio ãĩ jʉrekuasia. Jaira bed'eabiga ẽbasia izhira k'aita k'awua b'e baera.
Daujawed'a wad'i pãrĩgua k'ob'ʉd'e Jesús piradrʉpe miõ ne ẽã maẽ wãpe mama zhiwid'isia.
Simónbara jʉrʉsia izhi bawara b'e bawarauba.
Ũdud'ape mawũãsid'a: Bʉra jõmaʉ̃ba jʉrʉ panʉã.
Mawũãnaĩ izhara mawũãsia: Pʉwʉrʉ arak'aita tab'e maẽ wãnaña. Daizeze bed'eara mʉãrã mamabid'a jaraibara, mʉrã maʉ̃ k'area zesi baera.
Aramaʉ̃ne de zhi jʉrebada nʉme maẽ miã ũrãg'asia Galilea drua jõma, ãĩ jʉrekua b'asia jaisid'a.
Jesúsma zesia aid'aba k'aya b'ʉta, mobe zuburia bed'ea sãk'ok'od'e k'ob'epe mawũãsia: Bʉa krĩñabʉrʉ mʉrã nene ẽã b'ebirua.
Mawũãĩ Jesúsbara izhira sozuburiape tõb'ari mawũãsia: ¡Mʉãrã krĩña b'ʉa, mawũẽ bʉra nene ẽã b'id'a!
Mawũãbʉrʉd'era audre ẽãne ũmakĩrãnebara aid'ara nebasia, mawũẽ nene ẽã b'esia.
Mobebʉrʉ maʉ̃ta jara ẽbamarẽã jarape wãbibʉrʉta,
mawũãsia: Bʉ k'ãwũã b'ebʉrʉta miõã jararãrũã, awuarabʉrʉ wãpe sacerdotea ũdubirua, mobe bʉzhi nene ẽã b'ed'abari nendʉwʉrʉta babued'amarẽã diadua, Moiséba jarad'a kĩrãk'a odua bʉ b'ebʉrʉta ãzha k'awuad'amarẽã.
Mawũãmina izhira wãpe izhi sãwũã b'ebʉrʉta jõmaʉ̃ã jarasia. Mawũẽ Jesús ya baridu pʉwʉrʉd'e dajada ed'a wã b'e ẽbasia, maʉ̃neba ãĩ miõ ne ẽã maẽ chub'e b'asia. Mawũãsiid'u baridu maẽba zhãrã izhima ze nʉmasia.
Ewari dããrã ẽãne Jesús wakusa Capernaúm pʉwʉrʉd'e ed'a wãbʉrʉba ded'a b'ʉta ũrĩsid'a.
Aramaʉ̃ta bio bʉredrʉsid'a, mawũẽ arad'a ẽbasia miã puerta ãĩ bid'a. Maʉ̃nerã Daizeze bed'eata jarak'asia.
Maʉ̃ne ʉ̃kʉrʉba izhima wesid'a k'akua pira ẽã k'aya b'ʉta, ak'opanasia miõ kĩmarẽba.
K'abana nʉmʉba izhira orra b'ed'a ẽbaera de ʉ̃rʉ̃bemata izhi k'ob'ʉ maẽ ewad'ape izhi tab'ʉ jirab'ad'e maʉ̃ uriad'e ʉra b'aebisid'a k'akua pira ẽã k'aya b'ʉra.
Ãzhi soid'u k'ob'eta Jesúsba ũdui k'akua pira ẽã k'aya b'ʉa mawũãsia: Bʉra k'azhiruata biod'ebara mʉãrã bed'ea ne ẽã b'id'apʉa.
¿Naʉ̃ k'ãrẽã mawũã bed'eabʉrʉ? Mawũãrã Daizezema mitia bed'eabʉrʉa. ¿K'azhiruata biod'ebara zhãrã k'aiba bed'ea ne ẽã b'ʉ b'eipe? Awuarabʉrʉ b'eya Daizezebʉrʉ.
Jesúsbara k'awuasia ãzhi bitabai mawũã krĩcha k'ob'eta, mawũẽ mawũãsia: ¿K'ãrẽã k'ãwũã krĩcha k'ob'e marã sod'era?
¿K'ãrẽta audre borekea jaraid'e b'ʉ k'akua pira ẽã k'aya b'ʉaara: K'azhiruata biod'ebara bed'ea ne ẽã b'id'apʉa aita, o piradrʉpe bʉzhi jirab'a jiraedape nimibarua aita?
K'awuaudua, mʉ Beubari Bape b'ʉbara naʉ̃ druad'era zareata erub'ʉa k'azhiruata biod'ebara zhãrã bed'ea ne ẽã b'ʉita. Mobebʉrʉ k'akua pira ẽã k'aya b'ʉa mawũãsia:
Mʉã bʉaa jaraya: Piradrʉrua, bʉzhi jirab'a jiraedarua, mobe ded'aa wãrũã.
Mawũãĩ izhira piradrʉpe izhi jirab'a jiraedape jõmaʉ̃ daid'u wãsia, jõmaʉ̃ba bia akʉdrua Daizeze ibia jara mawũãsid'a: K'ãwũãrã ũdud'ak'a.
Maʉ̃ tẽã do jed'ea õb'ʉid'u Jesús wakusa wãpe zhãrã izhima zebʉsita ũrãg'asia.
Mawũã wãbʉrʉd'era ũdusia Leví Alfeo warrata, impuesto wid'i jewed'a b'ʉta rey Romanebemaĩta impuesto diabada maẽ b'asia, maʉ̃ne mawũãsia: Mʉ k'aid'u b'adua.
Mawũãĩ izhira piradrʉpe k'aid'u b'esia.
Leví ded'a Jesús nek'obʉrʉd'era impuesto wid'ibadata bio, dewaraurã k'azhirua omiãrã bawara ãba nek'osid'a Jesús bawara, izha jʉrʉkuad'a bawara, maʉ̃rãbara bioba pẽwã erjiranasia.
Ũrãg'a Moiséd'e jarabadaba fariseorã bawarauba ũdusid'a mawũã nek'obʉrʉta impuesto wid'ibada bawara, dewaraurã k'azhirua omiãrã bawara, mawũẽ izha jʉrʉkuad'aa mawũãsid'a: ¿K'ãrẽta k'ãwũã izhira nek'o b'ʉ impuesto wid'ibada bawara, dewaraurã k'azhirua omiãrã bawara?
Maʉ̃ta ũrĩpe Jesúsbara mawũãsia: Bika b'ebara nesid'a duanu ẽã zhãrã b'ebi b'ʉra, awuarabʉrʉ nesid'a b'ea k'ayarãbʉrʉ. Aramaʉ̃ kĩrãk'a mʉãrã jʉrʉd'e ze ẽbasia ãzhikusa biata b'eta, awuarabʉrʉ Ẽdrʉbigaita jʉrʉd'e zesia k'azhirua omiãrãta.
Juanba jʉrʉkuad'ata, fariseorãba jʉrʉkuad'ata nek'o ẽã zhiwid'i b'easia. Maʉ̃ne zhãrã ʉ̃kʉrʉ wãpe Jesúa wid'i mawũãsid'a: ¿K'ãrẽneba Juanba jʉrʉkuad'ara, fariseorãba jʉrʉkuad'ara nek'o ẽã zhiwid'i b'ed'e, bʉa jʉrʉkuad'ara nek'o ẽã zhiwid'i duanu ẽpe?
Mawũãnaĩ Jesúsbara mawũãsia: ¿Zhãrã juwua jida nʉmʉne k'ob'era nek'o ẽã duanaĩne b'ʉka wad'i ãzhi bawara k'ob'ʉd'era zhũmakĩrãta? Wad'i k'ob'ʉd'era nek'o ẽã duanaĩne b'ʉ ẽã.
Mawũãmina ewarita zeya zhũmakĩrã ãzhi maẽbara eded'aita, maʉ̃ ewadebʉrʉ nek'o ẽã zhiwid'i b'eaya. (Aramaʉ̃ kĩrãk'a mʉta edebʉdad'ebʉrʉ mʉã jʉrʉkuad'ara nek'o ẽã zhiwid'i b'eaya.)
Miõba wuata zhiwid'ibara remenda ẽã wua soreta. Mawũã ora wua zhiwid'ira bagubʉrʉba wuaabʉrʉ k'õãbiya.
Miõba vino zhiwid'i oma tʉd'a ẽã ne e omata zhi sorerãnerã. Mawũã ora vino zhiwid'i omabara ne e oma k'õg'ozoabʉrʉba vino wea wãña, aramaʉ̃ne ne e oma ãrĩkuaya. Mawũãmina vino zhiwid'i oma ne e oma zhiwid'irãnerã tʉsia b'ʉa. (Maʉ̃bara Jesúsbara jara krĩñasia izhi ũrãg'ara zõrãrãwed'abema krĩcha ũme ãba jara ẽãta ãrĩ ẽbaita.)
Mawũẽ fariseorãbara mawũãsid'a: ¿Akʉdua, ẽnaʉ̃bada ewadera k'ãrẽã ok'opanʉ k'ãrẽ oid'e b'ʉ ẽãrã?
Mawũãnaĩ Jesúsbara mawũãsia: ¿Marãbara led'ak'a kĩrãk'a duanu ẽka rey Davidba od'ara izhi jarrasid'e izhi ũme duanu bawara?
Daizeze ded'a ed'a wãsia Abiatar sacerdote wag'auta b'asid'e, mobe k'osia pan Daizezeita b'ʉbadata, maʉ̃ k'oid'e b'a ẽbasia, awuarabʉrʉ k'oid'e b'asia sacerdoterãbʉrʉ, maʉ̃ta diasia izhi bawara b'ea.
Mawũãpe dewara mawũãsia: Ewari ẽnaʉ̃badara osid'a zhãrã biaitabemata, zhãrã od'a ẽbasia ewari ẽnaʉ̃badata arib'ae nʉmaĩta.
Maʉ̃ẽnabema mʉ Beubari Bape b'ʉra ewari ẽnaʉ̃bada Nok'oa.
Wakusa Jesús ed'a wãsia de zhi jʉrebada maẽ, mama b'asia ũmakĩrã juwua ab'a bagu b'ʉta.
Maʉ̃nerã kĩrãkuitasid'a ẽnaʉ̃bada ewade b'ebii k'awuaita, aramaʉ̃ne jid'aita.
Maʉ̃ne Jesúsbara juwua bagu b'ʉa mawũãsia:  Piradrʉpe ẽsadra nʉmedua.
Mawũãpe mawũãsia:  ¿Biara osia b'ʉka ẽnaʉ̃bada ewadera, o bia ẽãta osia b'ʉ? ¿Zhãrã k'arebasia b'ʉka, o beubiita bia b'ʉ?
Mawũãbʉrʉd'era ãzhira chupea k'ob'easia.
Mawũẽ kĩrũ akʉkuasia, sozuburia ne ẽã so zarea b'eba sopuape juwua bagu b'ʉa mawũãsia:  Bʉzhi juwua jirab'aridua.
Mawũãĩ izhara jirab'arisia, aramaʉ̃ne izhi juwuara bika b'esia.
Mawũẽ fariseorã wãnape Herode pẽwã b'e bawara krĩcha jʉrʉsid'a Jesús bead'aita.
Maʉ̃ne Jesús do jed'ea õb'ʉid'u wãsia izha jʉrʉkuad'a bawara, maʉ̃nerã k'abana k'aid'u wãsid'a Galilea druad'eba, Judea druad'eba.
Jerusalénneba, Idumea druad'eba, Jordán do kĩrãrẽba, Tiro druad'eba, Sidón druad'eba. Jesúsba ne bia zromata onʉmʉta ũrĩnape k'abana zesid'a izhima.
Mawũẽ izha jʉrʉkuad'aa jarasia jãbata eruk'opanamarẽã k'abanaba izhita pẽũsua edad'a ẽbamarẽã.
K'ayarãta bio b'ebikuasi baera k'aya b'ebara izhira pẽũsua edabarisid'a tõb'arid'aita.
Mawũãnaĩ Jesúsbara zarea kẽãkuasia mawũã dajada jarad'a ẽbamarẽã.
Maʉ̃ tẽã Jesús wãrĩzesia k'atumaĩnu, mobe izhima trʉ̃kuasia izha krĩñata, mawũẽ zesid'a izhima.
Mobebʉrʉ docera jʉrʉkuasia izhi bawara duanebibʉrʉta zok'akuaita miã ũrãg'ad'e.
Zareata ded'ekasia k'ayarãta b'ebid'amarẽã, jaita ãĩ jʉrekuad'amarẽã.
Ãzhira naʉ̃rãã: Simón, Pedrota trʉ̃gad'ata,
Jacobo Zebedeo warrata, Juan Jacobo mebeata, maʉ̃rã ũmeta trʉ̃gasia Boanergerãta, maʉ̃ trʉ̃bara jara krĩña b'ʉa Ba Warrarãta.
Dewaraurã jʉrʉkuasia Andrésta, Felipe, Bartolomé, Mateo, Tomás, Jacobo Alfeo warrata, Tadeota, Simón Canaán bid'ata.
Juda Iscariote Jesús chupea chãb'arid'ata.
Maʉ̃ tẽã ãzhira ded'aa zebʉrʉd'era zhãrãbara wakusa bʉredrʉsid'a, mawũẽ izha jʉrʉkuad'a bawara ãzhira miã nek'o b'ed'a ẽbasia.
Zhi mebẽrãba ũrĩbʉdad'era eded'aita zesid'a kĩrãne b'ʉ ẽãta jara b'eba.
Waya ũrãg'a Moiséd'e jarabadata Jerusalénneba zed'apead'abara Beelzebúta erub'ʉa asid'a, mawũẽ jai duanu nok'o zaread'eba jaira ãĩ jʉrekua b'ʉa asid'a.
Mawũẽ Jesúsbara trʉ̃kuape ne jarak'a mawũãsia:  ¿Ãtõmiãbara sãwũã ãĩ jʉrekuaipe jai izha jʉre nʉmʉrã?
Ab'aʉ druad'ebemata ãzhirãĩnu zhõ duanerã maʉ̃ druad'ebema jõña.
Ab'aʉ ded'abemata ãzhirãĩnu zhõ duanerã ab'aʉ ded'abemata b'era jõña.
Aramaʉ̃ kĩrãk'a ãtõmiãta jai izha jʉre nʉmʉ bawara zhõ nʉmerã ari zarea nʉma ẽã awuarabʉrʉ jõña.
Ũmakĩrã mesẽrãta b'ʉ ded'ara izhi netata zrʉgaira miõta ed'a wã b'e ẽã naara izhita jʉ̃ ẽbʉrʉ, jʉ̃bʉrʉtrʉ izhi ded'a ne nʉmʉrã zrʉga b'eya. (Aramaʉ̃ kĩrãk'a ãtõmiã mʉãrã edre nʉmʉk'ãrĩba jaira ãĩ jʉrekua b'ʉa.)
Mʉã wãrĩnu marãã jaraya, k'azhirua bio od'ata ne baridud'e mitia bed'ead'ata zuburia bed'eara Daizezebara bed'ea ne ẽã b'ʉya zhãrã b'era.
Jesúsbara maʉ̃ta jarasia ũrãg'a Moiséd'e jarabadabara jarasid'a baera izha jaita erub'ʉta.
Maʉ̃ẽna zesid'a zhi mebẽrãta zhi papata, mobe ewarad'e k'opanepe trʉ̃ne zok'asid'a.
Mawũẽ zhãrã izhi bʉredrʉ jewed'a k'ob'ebara Jesúa mawũãsid'a:  Bʉ papata bʉ mebẽrãta ãĩ k'opanʉã, bʉta jʉrʉ panʉã.
Mawũãnaĩ izhara mawũãsia:  ¿Marãma k'aipe mʉ papa, k'airãpe mʉ mebẽrã?
Mawũãpe izhi bʉredrʉ jewed'a k'ob'eta akʉpe mawũãsia:  Za k'opanʉã mʉ papa, mʉ mebẽrã.
Daizezeba krĩñata ob'eta maʉ̃ta mʉ mebea, mʉ nawek'aua, mʉ papaa.
Jesús wakusa miã ũrãg'asia do jed'ea õb'ʉ maẽ doya. Izhira zhãrã bioba bʉredrʉsid'a, mawũẽ jãbad'e ed'a wãpe do jed'ea õb'ʉ maẽ jãbad'e jewed'asia. Waya zhãrã k'ob'era nʉmesia doya.
Mawũẽ miã ũrãg'abʉrʉta ne bio jarak'asia, izhi miã ũrãg'abʉrʉra mawũãsia:
Ũrĩũdua, ne ubarita ne pod'e wãsia.
Ne pobʉrʉd'era ʉ̃kʉrʉ od'e b'aesia, mawũẽ ibana zepe misid'a.
Ʉ̃kʉrʉ mong'arad'e b'aesia egoro bio ne ẽã maẽ, mawũẽ ĩñabasia pĩwĩsia egorota eid'u ẽãba.
Mawũãmina ʉ̃madau ʉ̃tʉ zebʉrʉba basia, aramaʉ̃ne k'arra ne ẽba bagusia.
Ʉ̃kʉrʉ b'aesia ʉrʉd'e, mawũẽ ʉrʉ waribʉrʉba ãnatʉ beasia, mawũẽ zau ẽbasia.
Mawũãmina ʉ̃kʉrʉ egoro biad'e b'aepe zausia, aramaʉ̃ne pĩwĩpe waribʉrʉba zausia ta treintad'e, ta sesentad'e, ta cienne ab'a ab'ak'a.
Maʉ̃ta jarape mawũãsia: Ne ũrĩ b'ʉbara maʉ̃ta kĩrãkuita ũrĩdua.
Zhãrã wãbʉdaba Jesús dob'a chub'ei izhi k'aita k'ob'ebara izha jʉrʉkuad'ata doce bawarauba wid'isid'a ne jarak'abʉrʉra sãwũãta.
Mawũẽ mawũãsia: Daizezebara marãã k'awuabi nʉmʉã izhita Nok'od'ebema k'awuabi ẽã b'ad'ata, mawũãmina izhid'ebema ĩjã ẽã b'eara ne biod'eba jaraibara ne jõma.
Mawũãpe mawũãsia: ¿Marãbara sãwũãta k'awuad'a ẽka mʉã mawũã ne jarak'abʉrʉra? ¿Sãwũã jõma bia k'awuad'aipe mʉã ne bio jarak'abʉrʉra?
Ne pobarira Daizeze bed'eata jarabarita maʉ̃ã.
Ne ta pobʉrʉd'e od'e b'aed'ara Daizeze bed'eata ũrĩbadata maʉ̃ã. Mawũãmina ũrĩpe duanebʉdad'era ãtõmiãta zepe bed'eata ãzha ũrĩnata ãĩ eda b'ʉa ãzhi sod'eba.
Ne ta pobʉrʉd'e mong'arad'e b'aed'ara Daizeze bed'eata ũrĩbadata maʉ̃ã, aramaʉ̃tara sobia ũrĩbada.
Mawũãmina bia k'arra jidad'a ẽãba dããrã zrog'ad'a ẽã, mawũẽ zuburiabʉdad'era, o Daizeze bed'eata ĩjã b'ʉ k'area zuburia obʉdad'era ĩjã ẽã kenab'aribada.
Ne ta pobʉrʉd'e ʉrʉd'e b'aed'ara Daizeze bed'eata ũrĩbadata maʉ̃ã.
Mawũãmina naʉ̃ ẽjũãnebemata krĩcha duane b'ʉa, aramaʉ̃ne sãwũã ne bio erub'aita krĩcha nʉmʉbara sewa b'ʉa, aramaʉ̃ne ne awʉrʉta bio erub'a krĩñaĩnebemata ãzhid'e ed'a zekuabʉrʉba Daizeze bed'eara kenab'aribiga b'ʉa, aramaʉ̃ne zau eaba ẽã.
Ne ta pobʉrʉd'e egoro biad'e b'aed'ara Daizeze bed'eata ũrĩbadata maʉ̃ã, ĩjãbʉdaba zaubada, mawũẽ eaba b'ʉa treintad'e, sesentad'e, cienne ab'a ab'ak'a.
Dewara mawũãsia: ¿Ĩbĩrã k'oape baridu edre b'ʉbadak'a o k'ãĩbari maẽ edre b'ʉbadak'a? ¿Awuarabʉrʉ ʉ̃tʉ b'ʉbada ẽka?
Aramaʉ̃ kĩrãk'a Daizezed'ebema k'awuad'a ẽã nʉmʉrã k'awuad'a ẽã nʉma ẽã, miã chupea nʉmʉrã k'awuad'a ẽã nʉma ẽã.
Ne ũrĩ b'ʉbara maʉ̃ta kĩrãkuita ũrĩdua.
Dewara mawũãsia: Mʉã jara b'ʉta kĩrãkuita ũrĩũdua. Marãba kĩrãkuita nʉme zad'e k'awuabigaya, baribʉrʉ marãã ãmaña k'awuabiya.
Zhi bude erub'ʉaara audre k'awuabiya, mawũãmina zhi bude erub'ʉ ẽãrã wĩka erub'ʉsid'a jãrĩña.
Jesúsbara dewara mawũãsia: Daizezeta Nok'od'ebemata wari b'ʉra ũmakĩrãba druad'e ne ta pobari kĩrãk'a b'ʉa.
K'ãĩ b'ʉd'e, ʉ̃rʉ̃ma b'ʉd'e, diamase, ewarid'e, ne tara pãwãrãpe wari b'ʉa zhi pod'abara sãwũãta k'awua ẽãne.
Egoroba izhi dob'a pãwãrãbaria, naara wikupe zhi kʉ̃mʉta zaubaria, mobebʉrʉ zhi kʉ̃mʉne zhi taba birabaria.
Aramaʉ̃ne zhi ta kuarabʉrʉd'era kucho zakeba b'ʉabada b'ʉaita arababʉrʉba.
Mostaza tad'ebema kĩrãk'a b'ʉa, ubada ne ta jõmaʉ̃ k'ãñabara audre wĩka kiruta b'ʉta druad'e.
Mawũãmina ubudad'era wari b'ʉa, aramaʉ̃ne ne uta wuaabema k'ãñabara audre zhi zromata nʉmebaria, tae jed'ezoa nʉmebaria, mawũẽ ibanata zhi taeza de obada.
Jesúsbara bed'eara mawũã ne biod'eba jarak'asia ũrĩ b'ed'ai b'ʉd'e.
Mawũã ne jarak'a ẽãrã bed'ea ẽbasia, mawũãmina izha jʉrʉkuad'aa jõma bia jarak'a b'asia dob'aʉd'e.
Jari ewade keubʉrʉd'era izha jʉrʉkuad'aa Jesúsbara mawũãsia: Do jed'ea õb'ʉd'e kĩrãrã wãdrʉ.
K'abanata wãbid'ape Jesús edesid'a jãba izhi k'ob'ad'ad'e. Ãzhi daucha wãsia jãba awʉrʉrãsid'a.
Maʉ̃ne nanguba do bomatʉbʉrʉba jãbad'e weab'ari nabiru bʉsad'ewasia.
Maʉ̃ẽna Jesúra ãkid'aid'u buruk'au k'ãĩ nʉmasia. Mawũẽ ʉ̃rʉ̃manape mawũãsid'a: ¡Miã Ũrãg'abari! ¿bʉma k'ãrẽ ẽka dazhirã tabod'ora?
Mawũãnaĩ Jesús piradrʉpe nanguta kẽãpe do jed'ea õb'ʉa mawũãsia: Chupearua, taurua.
Mawũẽ nangura tausia, aramaʉ̃ne jipa taukua nʉmaẽdasia.
Mobebʉrʉ ãzhaa mawũãsia: ¿K'ãrẽã k'ãwũã pera k'ob'e? ¿Sãwũẽ soid'u k'opanʉ ẽpe?
Ãzhira k'ãbãẽã perabʉdaba ãzhirãĩnu mawũãsid'a: ¿Naʉ̃ k'aipe k'ãwũã nanguba do jed'ea õb'ʉba izhi bed'eata arib'aebʉdara?
Jesús izha jʉrʉkuad'a bawara jũẽkuasia do jed'ea õb'ʉ kĩrãrẽ Gadara bid'arã druaid'u.
Jesús jãbad'eba ud'ub'aebʉrʉd'era beuwãrã wuag'aita peña zob'eata nʉme maẽba izhima zesia jaiba ũmakĩrã kĩrãnema b'ʉta.
Beuwãrã maẽ b'ʉta miõba jʉ̃ b'ed'a ẽãta cadenabid'a jʉ̃ b'ed'a ẽbasia.
Izhira jʉ̃ma bio jʉ̃ bazhid'a cadenaba, mawũãmina cadena izhara tʉd'ʉzoabi b'ʉba miõba poead'ak'a basia.
Baridua k'atumaza ewarid'e diamase jʉra nimita, beuwãrã wuag'aita peña zob'eata nʉmeza nimi basia izhikusa puo mong'araba.
Izhid'eba jaibara nemi jĩgua mawũãsia:  ¿Bʉra mʉ ũme k'ãrẽta sãwũã b'ʉ Jesús Daizeze Ʉ̃trebema Warra? Daizeze daid'u mʉã bʉaa jaraya, mʉta zuburia orãrũã.
Izhi mawũã bed'eaira Jesúsbara mawũãsia: K'ãʉ̃nebara ãĩ wãrũã jai.
Jesúsbara wid'i mawũãsia:  ¿Bʉ trʉ̃rã k'aipe?
Mawũãĩ jaibara panaʉ̃ mawũãsia:  Mʉ trʉ̃rã K'abana, daira bio baera.
Biod'e zuburia bed'easia ãzhita ãĩ jʉrekua ẽbamarẽã maʉ̃ druad'eba.
Maʉ̃ne mama k'atuma k'aita bio nek'o duanasia chĩnata.
Mawũẽ jai jõma zuburia bed'eabʉdata mawũãsid'a:  Daira chĩna duanuma zok'akuadua dai wãĩta ãzhid'e ed'a.
Jesúsbara aramaʉ̃ta idaribigasia. Mawũẽ jaira ẽzoape chĩnane ed'a wãsid'a, chĩna duanasita b'ʉa dos mil. Chĩna doed'aa peñane bʉrʉgʉzoa doed'a jog'akuasia.
Mawũẽ chĩna akʉ b'era wãẽbasid'a, mobe maʉ̃ta jarasid'a pʉwʉrʉd'ebid'a meãbid'a. Mawũẽ akʉd'e erbuesia mawũã berab'aribʉrʉta.
Jesúid'u zebʉdad'era jaiba kĩrãnema b'ad'ara ũdusid'a, jai k'abanata ab'ad'ata jewed'a b'ʉta wua jʉ̃ b'asia kĩrãbape, mawũẽ perakuasia.
Zhi ũdud'apead'abara nebʉrʉsid'a sãwũã berab'aribʉrʉta jai ab'ad'ata dewara chĩnarãta.
Mawũẽ zuburia bed'easid'a wãmarẽã ãzhi druad'ebara.
Jesús jãbad'e b'aribʉrʉd'era kĩrãnema b'ad'ara zuburia bed'easia b'abimarẽã izhi ũme.
Mawũãmina Jesúsbara idaribi ẽbasia, awuarabʉrʉ mawũãsia:  Ded'aa wãrũã, bʉzhi mebẽrãma wãrũã, mobe jaradua Daizezeba bia zromata obʉrʉta bʉ b'ebibʉrʉta, bʉ sãwũã sozuburia b'id'apʉta.
Mawũãĩ izhira wãpe Decápoli druad'e pʉwʉrʉ tab'eza jarak'asia bia zromata obʉrʉta Jesúsba izhi sãwũã b'ebibʉrʉta. Mawũẽ jõma sobiasid'a.
Wakusa chãbʉrʉta Jesús jãbad'e ya kĩrãrẽ zebʉrʉd'era izhira bʉredrʉsid'a k'abanaba, mawũẽ izhira chub'esia doya.
Maʉ̃ne zesia de zhi jʉrebada maẽ nok'ota Jairo abadata, Jesústa ũdui izhi jẽrũ k'aita sãk'ok'od'e k'ob'epe,
Mawũãĩ Jesús izhi ũme wãbʉrʉd'era k'abanata k'aid'u wãbʉdaba pẽũsua wãbisid'a.
Maʉ̃ne wũẽrã ab'a waba k'aya b'ʉta doce año bata b'asia.
Biod'e zuburiabisid'a zhãrã bibabadata bioba. Zhãrã jʉrʉkua b'ʉd'e izha erub'ad'ara jõma gastabʉrʉd'era miã k'ãrẽta k'areba ẽbasia, awuarabʉrʉ wuaabʉrʉ idrʉa wãsia.
Jesús jarabʉdata ũrĩbʉrʉd'era k'abanane ed'a ãbʉdeba orrape tõb'arisia Jesús wuata.
Maʉ̃nerã izhikusa mawũãsia: Bari izhi wuata tõb'aribʉrʉba mʉrã b'eya.
Aramaʉ̃ta wa ze nʉmʉrã poasia. Mawũẽ k'awuasia k'akuara b'ebʉrʉta mawũã k'aya b'ad'ara.
Maʉ̃ne Jesúsbara izhi bitabaiba k'awuasia zhãrã b'eid'ebema zareata ãĩ wãbʉrʉta izhi maẽba, mawũẽ k'abanama pʉrʉwape mawũãsia:  ¿K'aiba tõb'arisi mʉ wuara?
Mawũãĩ izha jʉrʉkuad'abara mawũãsid'a:  Akʉdua k'abanaba bʉra sãwũã pẽũsua wãbid'ata, maʉ̃ta bʉara ¿mʉrã k'aiba tõb'arisi abʉrʉka?
Mawũãsid'aid'u Jesúsbara ari pʉrʉwa akʉkua nʉmasia k'awuai k'area k'aiba tõb'arid'ata.
Mawũẽ wũẽrã peraba pid'id'ia k'ob'ʉta, izhi sãwũã dog'ota k'awua k'ob'ʉba zepe izhi kĩrãbita sãk'ok'od'e k'ob'epe jarasia wãrãta.
Mawũẽ Jesúsbara mawũãsia:  Wũẽrã, bʉra bʉzhi soid'u k'ob'ʉba b'ebʉrʉa. Adu-a wãrũã, b'e b'id'a bʉ k'aya b'ad'ara.
Jesús wad'i bed'ea k'ob'ʉd'e zhãrã ʉ̃kʉrʉ zesid'a de zhi jʉrebada maẽ nok'o ded'auba, mobe mawũãsid'a:  Bʉ k'aura beudog'oa, ¿mawũẽ k'ãrẽã miãsẽã bed'ea nʉmaĩpe Miã Ũrãg'abaria?
Mawũãmina Jesúsbara mawũãbʉdata ũrĩpe de zhi jʉrebada maẽ nok'oa mawũãsia:  Sopuarãrũã, awuarabʉrʉ soid'u k'ob'adua.
Mobe k'aid'u wãbiga ẽbasia miõta, awuarabʉrʉ wãbigasia Pedrota, Jacobota, Juan Jacobo mebeata.
Aramaʉ̃ne de zhi jʉrebada maẽ nok'ota b'ʉ ded'a zebʉrʉd'era ũdusia b'ʉgadrʉ biod'e aub'ari jẽga nʉmeta.
Ed'a wãpe mawũãsia:  ¿K'ãrẽã k'ãwũã b'ʉgadrʉ jẽga duanu? Wũẽrã zakera beu ẽã, awuarabʉrʉ k'ãĩ b'ʉa.
Mawũãĩ sewak'au b'ʉa asid'a. Mawũãmina izhara jõma ãĩ wãbigape bari wũẽrã zake zezeta zhi papata edebʉrʉta, izha jʉrʉkuad'ata ũbea izhi bawara k'opanʉta edebʉrʉta ed'a wãsia wũẽrã zake beu tab'ʉ maẽ.
Aramaʉ̃ta wũẽrã zakera piradrʉpe tebad'ewasia doce año b'ʉta. Mawũẽ zhãrã k'ob'era k'ãbãẽã perakuasia.
Maʉ̃nerã Jesúsbara zarea jarak'asia maʉ̃ta miõã k'awuabid'a ẽbamarẽã, mobe jarasia zhiko diad'amarẽã wũẽrã zakera.
Jesús mamaʉ̃bara wãsia izhi druaed'a, k'aid'u wãsid'a izha jʉrʉkuad'ara.
Ẽnaʉ̃bada ewarita araa zebʉrʉd'era miã ũrãg'asia de zhi jʉrebada maẽ, maʉ̃ta bioba ũrĩnaĩ bia akʉdrua mawũãsid'a:  ¿Naʉ̃ sãmaʉ̃ba k'ãwũã nʉmʉ? ¿Naʉ̃bara krĩchara sãmaʉ̃ba k'ãwũã erub'ʉ, sãwũã ũdud'ak'ata okua b'ʉ?
¿Naʉ̃ ẽka de obarita María waura? ¿Zhi mebẽrã Jacobota, Joséta, Judata, Simónta duanu ẽka? ¿Zhi nawek'aurãsid'a nama dazhirãne ed'a duanu ẽka?
Aramaʉ̃ne Jesúsd'ebema ĩjãna ẽbasia.
Mawũẽ Jesúsbara mawũãsia:  Daizezeba bed'eata jarabibarira baridu maẽ wawiabada, awuarabʉrʉ wawiad'a ẽã izhi druad'ebʉrʉ, zhi mebẽrãne ed'abʉrʉ, izhi ded'abʉrʉ.
Mamarã ũdud'ak'ara o ẽbasia, awuarabʉrʉ k'ayarãtrʉ ʉ̃kʉrʉ b'ebikuasia juwua ãzhi ʉ̃rʉ̃ b'ʉkua.
K'awua ẽã krĩcha b'esia izhid'ebema ĩjãna ẽãba izhi ʉreta b'ebara.
Jesús pʉrrʉasia pʉwʉrʉ zake arak'aita tab'e maẽ miã ũrãg'a.
Maʉ̃nerã ãba trʉ̃kuasia doceta, mobe zok'akuasia ũme ũmek'a, zareata ded'ekasia jai b'e ʉ̃rʉ̃.
Jarak'asia od'era miã k'ãrẽta eded'a ẽbamarẽã, awuarabʉrʉ jarasia eded'amarẽã barrata. Miã eded'a ẽbamarẽã jarasia talegota, miã zhikota, miã platata.
Awuarabʉrʉ jarasia jʉ̃namarẽã sandaliata, mobe eded'a ẽbamarẽã wua trok'a jʉ̃ĩta.
Mobe mawũãsia:  Baridu maẽ deid'u wãbʉdad'era mama k'ãĩũdua mamaʉ̃ba wãnañeẽna.
Baridu maẽ marãta bia edad'a ẽbʉrʉ, miã marã bed'eata ũrĩna ẽbʉrʉ, mamaʉ̃bara ãĩ wãbʉdata egoro jarra marã jẽrũnebema niãweudua. Aramaʉ̃ne k'awuabid'aya ãzhira Daizezebara pua k'awua oita. Mʉã wãrĩnu marãã jaraya, Daizezeba k'awua obʉrʉ ewadera Sodoma pʉwʉrʉd'e, Gomorra pʉwʉrʉd'e b'ead'ara yarebai zuburia b'eabiya maʉ̃ pʉwʉrʉd'e b'e k'ãñabara.
Jesúsba jʉrʉkuad'ara wãnape zhãrã b'ea jara jʉ̃drʉsid'a k'azhiruara ãmape Daizezeta pẽwãnamarẽã.
Jaira bio ãĩ jʉrekuasid'a, nendrag'aba bewatʉ k'ayarã bio b'ebikuasid'a.
Waya ʉ̃kʉrʉbara mawũãsid'a: K'ãʉ̃rã Elía. Dewaraurãbara mawũãsid'a: K'ãʉ̃rã Daizezeba bed'eata jarabibaria, Daizezeba bed'eata jarabibarirã b'ead'a kĩrãk'a b'ʉa.
Maʉ̃ta ũrĩpe Herodebara mawũãsia:  Maʉ̃ Juan mʉã otatubid'ata beud'ata piradrʉbʉrʉa.
Mawũã jarasia Herodebara Juan jidad'e wãbipe cárceld'e cadenaba jʉ̃bid'aba, mawũã osia Herodía k'area, maʉ̃ zhi mebea Felipe kĩmata izhi wũẽrã babisia.
Maʉ̃neba Juanbara Herodea mawũã bazhia: Bʉzhi mebea kĩma bʉa erub'aira biga ẽã.
Maʉ̃ k'area Herodíabara juraba bea krĩña b'asimina b'e ẽbasia.
Herodebara Juan wawia b'asia izha k'awua b'ʉba biata Daizezeita b'ʉta, mawũẽ idaribi ẽbasia. Juan bed'eata ũrĩbʉrʉd'era sãwũãĩ k'awua ẽã b'asimina ũrĩ krĩña ũrĩ b'asia.
Mawũãmina ewarita zesia Herodíaba sãwũã beaita. Herode año cumpli nʉmʉ fiestad'e nek'obiga nʉmasia nok'orã izhi edre b'eta, nok'orã soldaorãneta, nok'orã Galilead'ebemata.
Maʉ̃ne Herodía k'auta ed'a wãpe bairabʉrʉta Herodema bigata, biga basia izhi bawara nek'o k'ob'eitabid'a. Mawũẽ reybara ãwũẽrãã mawũãsia:  Bʉzha krĩñata mʉãã wid'idua mʉãrã diaya.
Mawũãpe k'ãrẽ wãrĩnu diaita jarabʉrʉta mawũãsia:  Jõma bʉa mʉãã wid'ibʉrʉra mʉãrã diaya, mʉã erunʉmʉta ẽsadrabid'a diaya.
Mawũãĩ wãpe zhi papaa mawũãsia:  ¿Mʉãrã k'ãrẽta wid'iipe?
Mawũãĩ zhi papabara mawũãsia:  Wid'idua Juan Buruk'oemiã buruta.
Mawũãĩ reyma ĩñabasia ed'a wãpe wid'i mawũãsia:  Mʉãrã krĩña b'ʉa k'ãwũãwed'a eped'ek'od'e bʉa mʉãã diaita Juan Buruk'oemiã buruta.
Mawũãĩ rey k'ãbãẽã sopuasia, mawũãmina izhi bawara nek'o k'ob'e kĩrãbita k'ãrẽ wãrĩnu diaita jarad'aba dia krĩña ẽã nʉma ẽbasia.
Mawũẽ aramaʉ̃ta reybara soldao ab'a zok'abʉrʉta jarasia wemarẽã Juan buruta.
Mawũãĩ soldao wãpe cárceld'e otatupe zhi buru eped'ek'od'e wepe diasia ãwũẽrãã. Mawũẽ izhara diasia zhi papaa.
Juanba jʉrʉkuad'aba maʉ̃ta ũrĩnaĩ zed'ape zhi k'akua jirab'arid'ape wuag'asid'a.
Jesúsba zok'akuad'ara izhima ãba zekuape jõma nebʉrʉsid'a ãzha k'ãrẽ od'ata, ãzhi miã ũrãg'ad'ata.
Mawũã jarasia zhãrã bio zepe wãpe nʉmʉba, maʉ̃ba ãzhira miã ewari ne ẽbasia nek'oisid'a.
Aramaʉ̃ne ãzhi bitabai jãbad'e wãsid'a miõ ne ẽãĩnu.
Mawũãmina wãnata bioba ũdubʉdad'era ãzhita k'awuasid'a, mawũẽ maĩnu bio jẽde wãsid'a pʉwʉrʉ tab'e maẽba, aramaʉ̃ne jũẽkuasia ãzhi jũẽĩ nawed'a, mawũẽ daucha zekuasia Jesús bawara.
Jesús jãbad'eba ud'ub'aebʉrʉd'e k'abanata ũdui ãzhira sozuburiasia ovejarã kĩrãk'a b'eba ãzhi akʉbari ne ẽã, mawũẽ ũrãg'akuasia ne bio jara.
Keud'e izha jʉrʉkuad'abara orrad'ape mawũãsid'a:  Miõ ne ẽã maẽ k'ob'ed'e ewari ya keua.
Wãbigarua wãnamarẽã meã b'ema, pʉwʉrʉ zake arak'aita tab'ema, aramaʉ̃ne edad'amarẽã zhikota, k'ãrẽ k'oi ne ẽã b'ea.
Mawũãnaĩ Jesúsbara panaʉ̃ mawũãsia:  Marãba nek'obigaudua.
Mawũãĩ ãzhara mawũãsid'a:  ¿Daita wãnape denario docientoba pan edaira ewari dociento trajaid'e b'ʉ ẽka aramaʉ̃ne nek'obigaira?
Mawũãnaĩ izhara mawũãsia:  ¿Marãbara pan sõmbe erub'e? Akʉd'e wãũdua.
Mawũãĩ wãnape k'awuad'ape mawũãsid'a:  Daibara erub'ea pan juesoma b'eda ũme.
Mawũãnaĩ jarasia biod'e jewed'abid'amarẽã poajãrã ʉ̃rʉ̃.
Mawũẽ awuara awuarak'a jewed'asid'a cienne, cincuentad'e.
Mobebʉrʉ jiraedasia pan juesomata b'eda ũmeta, mobe ʉ̃taa akʉ zhiwid'ipe pan b'ʉekuape izha jʉrʉkuad'aa diasia jed'ekad'amarẽã. B'eda ũmesid'a ãzhi jõmaʉ̃ĩta ãzhiza b'ʉekuasia jed'ekad'amarẽã.
Aramaʉ̃ne jõma ad'uba nek'osid'a.
Pan zhi b'ʉgʉzoamata b'eda ad'ubad'apead'ata jʉrepesid'a jamara doce bira.
Zhi nek'od'apead'ara zhũmakĩrãrãta nʉmasia cinco mil.
Mobebʉrʉ Jesúsbara izha jʉrʉkuad'ara jãbad'e b'aribigape izhi naa wãbigasia Betsaida pʉwʉrʉed'a kĩrãrã, maʉ̃ẽna izhira wãta jara tebasia k'abanata k'ob'ea.
Diamase nʉmebʉrʉd'era jãbara do ẽsadra babʉrʉd'e izhira dob'a drua b'asia.
K'ãbãẽã poea wigui barab'ʉta ũdusia pʉ̃ãdrʉta ãzhi wãma nʉmʉ ẽãba, mawũẽ ʉ̃nadrʉ bod'od'e ãzhima zesia do ʉ̃rʉ̃ taid'e, aramaʉ̃ne jipa berab'arii basia.
Do ʉ̃rʉ̃ taita ãzha ũdud'ai beuwãrãta krĩchad'ape b'iasid'a.
Jõmaʉ̃ba ũdubʉdaba perasid'a. Mawũẽ aramaʉ̃ta ãzhi ũme bed'eabʉrʉta mawũãsia:  ¡Wãniguaudua, mʉta taia, perarãũdua!
Mawũãpe ãzhi bawara jãbad'e b'aribʉrʉd'era pʉ̃ãdrʉra tausia. Mawũẽ ãzhira k'ãbãẽã perabʉdaba bia akʉdruasid'a.
Aramaʉ̃nerã zhi zromata wad'i k'awuad'a ẽbasia pan wĩkaba k'abanata nek'obigad'amina, maʉ̃ne krĩchad'aira zare basia ãzhi sora.
Kĩrãrẽ chãbʉdad'era jũẽkuasia Genesaret druaid'u, jãbara jʉ̃ õb'ʉsid'a doya.
Jãbad'eba ãzhi ud'ub'aebʉdad'era zhãrãbara Jesúta ũduk'awasid'a.
Mawũẽ wãẽbasid'a maʉ̃ drua jõmaʉ̃nebemata, baridu maẽba wesid'a k'aya b'eta jirab'ad'e, izhi sãma b'ʉta ũrĩbʉda maẽ.
Izhi wãbʉrʉ maẽrã pʉwʉrʉ zaked'e o pʉwʉrʉ zromanebid'a, meã b'e maẽbid'a od'e b'ʉkua jirpanesia k'aya b'eta, mawũẽ zuburia bed'easid'a arigu idu tõbaribimarẽã izhi wua ita. Jõma zhi tõb'aribʉdara b'e tupud'easia.
Jesús orrasid'a fariseorãba ũrãg'a Moiséd'e jarabadata ʉ̃kʉrʉ bawarauba, ãzhira zekuasia Jerusalénneba.
Maʉ̃rãbara ũdusid'a Jesúsba jʉrʉkuad'ata ʉ̃kʉrʉ juwua mitia nek'o k'ob'eta ãzha ob'e kĩrãk'a juwua surrua od'a ẽãba, mawũẽ bĩ ẽã jarasid'a.
Fariseorãbara judíorãbara jõmaʉ̃ba ob'ea zõrãrãba ok'awa b'ead'ata, mawũẽ sãwũã oi b'ʉd'e juwuata surrua o ẽãrã nek'od'a ẽã.
Ne edad'e jũẽnasid'a juwuata surrua o ẽãrã nek'od'a ẽã. Ne awʉrʉsid'a bio b'ʉta mawũã arib'ae b'eba surrua ob'ea vaso baniã dota, jiwadota, netata metal omata, camata.
Mawũẽ fariseorãbara ũrãg'a Moiséd'e jarabada bawarauba wid'i mawũãsid'a:  ¿K'ãrẽã bʉa jʉrʉkuad'abara arib'aed'a ẽpe zõrãrãba ok'awa b'ead'ara? Awuarabʉrʉ nek'o k'opanʉã juwua mitia.
Mawũãnaĩ Jesúsbara panaʉ̃ mawũãsia:  Marã sewa bibaʉta b'ea. Bia marãẽnabemata Daizezed'eba Isaíaba jarad'ata zhi b'ʉmata mawũã b'ʉa:
Za b'ebara bari iba mʉrã wawidea, aramaʉ̃ne ãzhi sora wawara nʉmʉã mʉnebara.
Aramaʉ̃ne Daizezeba arib'aemarẽã jara b'ʉra kenab'arid'ape arib'ae b'ea beubari b'eba ok'awa b'eta, mawũẽ mazhima mitia ne ẽã obʉdata surrua ob'ea jiwadota, vaso baniã dota. Aramaʉ̃ne ne awʉrʉsid'a bio ob'ea ab'arikata.
Dewara mawũãsia:  Daizezeba arib'aemarẽã jara b'ʉra sãwũã seribid'a ẽbaita bia k'awua b'ea, mazhid'eta arib'aed'ai k'area.
Moisébara mawũãsia: Wawiarua bʉ zezera bʉ papara. Zezeta o papata ik'azhirua jarabʉrʉra bead'aibara.
Mawũãmina marãbara mawũãbada: Zhũmakĩrãbara zhi zezea o zhi papaa mawũãsia b'ʉa: Mʉãrã jõma Daizezea diasia bʉ k'arebaita mʉã erub'ad'ara.
Aramaʉ̃ne idaribid'a ẽã k'ãrẽ dewara oira zhi zezeita o zhi papaita.
Aramaʉ̃ne Daizeze bed'eara seribid'a ẽã mazhid'eta awʉrʉa k'awabi nʉmeba. Ne awʉrʉsid'a bio ob'ea aramaʉ̃ kĩrãk'a b'ʉta.
Maʉ̃ta jarape Jesúsbara k'abanata trʉ̃pe mawũãsia:  Mʉã jaraita jõmaʉ̃ba ũrĩũdua, mobe sãwũãta k'awuaudua.
Ãĩba zhikota ed'a wãbʉrʉbara dazhira mitia o ẽã. Mawũãmina sod'eba zebʉrʉbara Daizeze kĩrãbitara dazhira mitia ob'ʉa.
Ne ũrĩ b'ʉbara maʉ̃ta kĩrãkuita ũrĩdua.
K'abanata ãmaẽpe Jesús deid'u wãbʉrʉd'era izha jʉrʉkuad'abara wid'isid'a izha jarabʉrʉra sãwũãta.
Mawũẽ izhara mawũãsia:  ¿Marãbid'a sãwũãta k'awuad'a ẽka? ¿K'awuad'a ẽka ãĩba zhikota ed'a wãbʉrʉbara dazhira mitia o ẽãta?
¿Mawũã b'ʉ ẽka ed'a wã ẽãba dazhi sod'e, awuarabʉrʉ b'itaed'a wãpe ãĩ wã b'ʉ ẽka?
Mawũã jarabʉrʉbara jarasia jõma nene ẽãta zhikora.
Mawũãmina jarasia dazhi sod'eba zebʉrʉbara Daizeze kĩrãbitara dazhira mitia ob'ʉta.
Dazhi sod'ebara ze b'ʉa krĩchata bia ẽãta, kĩma ẽãta eruk'ãĩta, miã beaita,
nezrʉgaita, ne wuaabʉrʉ krĩñaĩta, bia ẽãta oita, zhãrã sewaita, dazha krĩñata oita, zhãrãba ne erub'ʉ k'area bĩ ẽã nʉmaĩta, zhãrãnebema sewata jaraita, dazhitrʉ bigaud'e nʉmaĩta, krĩcha ne ẽkĩrãk'a nʉmaĩta.
Maʉ̃ jõma bia ẽãta sod'eba ze b'ʉba Daizeze kĩrãbitara dazhira mitia ob'ʉa.
Wũẽrãneta k'auta jai ab'asia, mawũẽ izhi ʉ̃rʉ̃ ũrĩĩ zepe ju k'ob'esia izhi jẽrũ k'aita.
Maʉ̃ wũẽrã judía ẽbasia, awuarabʉrʉ Sirofenicia druad'ebema basia. Zuburia bed'easia izhi k'aud'eba ãĩ jʉretamarẽã jaita.
Mawũãmina Jesúsbara mawũãsia:  Naara idu mʉãã k'arebabirua judíorãta, mʉã bʉta k'arebaira biga ẽã, mawũãrã zhiko warrarãneta jiraedape diabʉrʉkaya usarãã.
Mawũãĩ wũẽrãbara mawũãsia:  Ããjã Nok'ó, mawũãmina usarãbid'a mesa edre k'obada zhiko jarra warrarãne b'aed'ata. Mawũẽ mʉrã judía ẽmina k'arebarua.
Mawũãĩ Jesúsbara mawũãsia:  Bʉra bia bed'eabʉrʉba adu-a wãrũã. Jaira ãĩ wãsia bʉ k'aud'ebara.
Aramaʉ̃ne wũẽrã izhi ded'a zebʉrʉd'era ũdusia zhi k'aura camane tab'ʉta, jaira ãĩ wãsia izhid'ebara.
Tiro druad'eba Jesús wakusa wãbʉrʉd'era, Sidón pʉwʉrʉd'e berab'ari zesia Galilead'ebema dota jed'ea õb'ʉid'u, aramaʉ̃ne berab'ari zesia Decápoli druad'e.
Maʉ̃ne ne ũrĩ ẽã bed'ea b'e ẽãta izhima wed'ape zuburia bed'easid'a juwuata ʉ̃rʉ̃ b'ʉmarẽã.
Mawũãnaĩ zhãrã maẽbara ãĩ edepe juwua jĩwĩnita pẽũsia kʉwʉrʉza, mobe juwua jĩwĩnine id'ope tõb'arisia kĩrãmeta.
Mobe ʉ̃taa akʉ ĩñabape mawũãsia:  ¡Efata! Maʉ̃ bed'eabara mawũãsia: ¡Ewadua!
Audre ẽãne ewa totosia izhi ne ũrĩbarira, kĩrãmesid'a og'adrʉbʉrʉba bia bed'easia.
Jesúsbara jarasia maʉ̃ta miõã jarad'a ẽbamarẽã. Mawũãmina mawũã jarabʉrʉd'era wuaabʉrʉ nebʉrʉsid'a.
Mawũẽ k'ãbãẽã sobia mawũã bazhid'a:  Ne jõma bia ob'ʉa. Ne ũrĩ ẽã b'eta ne ũrĩbi b'ʉa, bed'ea b'e ẽã b'eta bed'eabi b'ʉa.
Maʉ̃ ewadera k'abanata k'ãbãẽã nʉmʉta k'ãrẽ k'od'ai ne ẽãne Jesúsbara izha jʉrʉkuad'ata trʉ̃pe mawũãsia:
Mʉãrã zhãrã sozuburia k'ob'ʉa, mʉ bawara b'eta ewari ũbea babʉrʉta k'ãrẽ k'od'aira ne ẽã.
Nek'obiga ẽã ded'aa zok'akuara od'e nomadrʉd'aya, ãzhirãnebema ʉ̃kʉrʉ zesid'a wawarauba.
Mawũãĩ izha jʉrʉkuad'abara panaʉ̃ mawũãsid'a: ¿Naʉ̃rãta nek'obigaira zhiko sãma ũduipe nama miõ ne ẽã maẽrã?
Mawũãĩ ãzhara jarasid'a: Siete.
Mobebʉrʉ k'abanata k'ob'ea jarasia jewed'a duanemarẽã egorod'e, mobe pan sieteta jiraedape Daizezea zhibia jipe b'ʉekuape izha jʉrʉkuad'aa diasia jed'ekad'amarẽã k'abanata k'ob'ea.
Dewara b'eda zakerãta ʉ̃kʉrʉ erub'ebari Daizezea zhibia jipe jarasia maʉ̃sid'a jed'ekad'amarẽã.
Jãwũã nek'osid'a, ad'ubad'apead'a zhi b'ʉgʉzoamata jʉrepesid'a jamara siete.
Zhi nek'od'apead'ara nʉmasita b'ʉa cuatro mil. Mobebʉrʉ Jesúsbara wãbigasia.
Mobe izha jʉrʉkuad'a bawara jãbad'e b'aripe wãsia Dalmanuta druaed'a.
Fariseorãta zekuape Jesús bawara bed'eabʉdata jarasid'a Daizezed'eba nʉmʉbʉrʉ ũdubimarẽã ũdud'ak'ata, mawũãsid'a wãẽãbid'aita.
Mawũẽ ĩñabape Jesúsbara mawũãsia: ¿K'ãrẽã ũdud'ak'ata ũdubimarẽã jara duanu marã b'ebara? Mʉã wãrĩnu marãã jaraya, mʉãrã ũdud'ak'ara ũdubiga ẽã marã b'eara.
Mawũãpe ãmaẽkuabʉrʉta wakusa jãbad'e b'aripe wãsia kĩrãrã.
Jesúsba jʉrʉkuad'abara kĩrãduasid'a pan eded'aira, pan ab'abʉrʉ erupanasia jãbad'era.
Maʉ̃ne Jesúsbara mawũãsia: Kĩrãkuita b'eaudua ne oregueata fariseorãne k'area, ne oregueata rey Herode b'ʉd'e k'area.
Mawũãĩ ãzhirãĩnu bed'eabʉdata mawũãsid'a: Maʉ̃ta jarabʉrʉa pan wed'a ẽbasi baera.
Jesúsbara maʉ̃ta k'awuape mawũãsia: ¿K'ãrẽã jara k'ob'e pan ne ẽãta? ¿Sãwũãta k'awuad'a ẽka? ¿Sãwũãta k'awuaira zareka marã sora?
¿Dabʉ erub'eta ũdud'a ẽka, ne ũrĩ b'eta ũrĩna ẽka? ¿Bude bad'a ẽka?
Pan juesomata cinco mil audre nʉmʉã mʉã jed'ekasid'era, ¿zhi b'ʉgʉzoamata jamara sõmbe bira jʉrepesid'a?
Mawũãĩ ãzhara jarasid'a: Doce.
Pan sieteta cuatro mil nʉmʉã mʉã jed'ekasid'era, ¿zhi b'ʉgʉzoamata jamara sõmbe bira jʉrepesid'a?
Mawũãnaĩ mawũãsia: ¿Mobe k'ãrẽneba wad'i sãwũãta k'awuad'a ẽpe?
Betsaida pʉwʉrʉed'a zebʉrʉd'era daʉb'errea b'ʉta izhima wed'ape zuburia bed'easid'a tõb'arimarẽã.
Mawũãnaĩ Jesúsbara daʉb'errea b'ʉra juwuad'e jidape pʉwʉrʉd'ebara ãĩ edesia. Mobe dabʉza id'ope juwua ʉ̃rʉ̃ b'ʉpe wid'isia ne ũdu k'ob'ʉ k'awuaita.
Mawũãĩ izhara akʉ mawũãsia: Mʉãrã zhãrãta ũdukua k'ob'ʉa bakuru kĩrãk'a, mawũãmina ũdu k'ob'ʉa wã chub'eta.
Mawũãĩ wakusa juwuata dabʉza ʉ̃rʉ̃ b'ʉbʉrʉba ne ũdubisia. Aramaʉ̃ne ne ũdu b'esia, mawũẽ wawarauba bi-ia ũdusia ne jõma.
Mobebʉrʉ ded'aa zok'abʉrʉta mawũãsia: Pʉwʉrʉd'era ed'a wãrãrũã, miõã jararãrũã pʉwʉrʉd'era.
Jesús izha jʉrʉkuad'a bawara wãsid'a pʉwʉrʉ zake tab'eza Cesarea Filipo druad'e. Maʉ̃ne od'era izha jʉrʉkuad'aa wid'i mawũãsia: ¿Zhãrãbara mʉrã k'aita jara panʉ?
Mawũãĩ ãzhara panaʉ̃ mawũãsid'a: Ʉ̃kʉrʉbara jarabada bʉra Juan Buruk'oemiãta, ʉ̃kʉrʉbara jarabada bʉra Elíata, ʉ̃kʉrʉbara jarabada bʉra Daizezeba bed'eata jarabibari b'ead'ata iab'aʉta.
Mawũãnaĩ izhara mawũãsia: ¿K'õbe marãma mʉrã k'aipe?
Mawũãĩ Pedroba panaʉ̃ mawũãsia: Bʉra zhãrã Ẽdrʉbia.
Mawũãĩ izhara jarasia maʉ̃ta izhid'ebemata jarad'a ẽbamarẽã miõã.
Jesúsbara jarak'asia izhi Beubari Bape b'ʉra biod'e zuburiai barata, seribid'a ẽbaita nok'orãba, sacerdoterã nok'orãba, ũrãg'a Moiséd'e jarabadaba. Jarasia aramaʉ̃ne bead'aita, maʉ̃ta piradrʉita ewari ũbead'e.
Maʉ̃ta jarabʉrʉra jipa jarasia. Mawũẽ Pedroba jãpe edepe kẽãsia.
Mawũãmina izhira pʉrʉwape izha jʉrʉkuad'ata akʉkua Pedrota kẽãbʉrʉ kĩrãk'a mawũãsia: ¡Ãĩ wãrũã mʉ kĩrãbitaubara ãtõmiã! Bʉra krĩcha ẽã Daizeze kĩrãk'ara, awuarabʉrʉ krĩcha b'ʉa beubari b'e kĩrãk'a.
Mawũãpe zhãrãta izha jʉrʉkuad'a bawara trʉ̃pe mawũãsia: Iab'aʉba mʉta pẽwã krĩña b'ʉbʉrʉ bʉzha krĩñata arib'aerãrũã, awuarabʉrʉ bebud'e basiid'u mʉrã pẽwãdua.
Mʉ k'area beu krĩña ẽãrã aduaya, mawũãmina mʉ k'area bed'ea biata mʉrẽ k'area beubʉrʉra ẽdrʉya.
¿Zhãrãĩtara k'ãrẽ biata b'aipe ẽjũãne nʉmʉta jõma izhid'eta nʉmʉbʉrʉd'e izhi jawureta aduara?
Iab'a mʉ k'area mʉ bed'ea k'area pera b'ʉta k'azhirua omiãrãta wawiaba mawũã b'aibʉrʉ, mʉ Beubari Bape b'ad'abara maʉ̃ mʉrẽ ẽã aya mʉ zebʉrʉd'era mʉ Zeze zareaed'a izhi ángelerã bawara.
Dewara mawũãsia: Mʉã wãrĩnu marãã jaraya, ʉ̃kʉrʉ nama k'ob'ebara beud'ai nawed'a ũdud'aya Daizezeta Nok'od'ebema zesita zarea bara.
Maʉ̃ tẽã ewari seis babʉrʉd'era Jesúsbara edesia Pedrota, Jacobota, Juanta, maʉ̃rãta ãzhi dob'a jʉre edesia k'atuma ʉ̃tʉ nʉmʉĩnu. Mama awuarasia ãzhi kĩrãbita.
Izhi wuara totroa ʉ̃nasia, druad'era wua tõbaribara mawũã totroa o b'e ẽã.
Maʉ̃nerã ũdusid'a Moiséta, Elíata, bed'ea k'opanasia Jesús bawara.
Mawũẽ Pedrobara Jesúa mawũãsia: Miã Ũrãg'abari, biga dazhirã nama k'ob'era, mawũẽ de k'ãĩdeta ũbea od'aya ab'a bʉita, ab'a Moiséita, ab'a Elíaita.
Pedrobara sãwũãta k'awua ẽãta mawũã bed'easia ãzhira pera k'ob'eba.
Maʉ̃ne ãzhi ʉ̃rʉ̃ zesia jãrãrãta, maʉ̃ jãrãrãneba Daizezeta bed'eabʉrʉta mawũãsia: Naʉ̃ mʉ Warra mʉãrã kʉãg'a, izhi bed'eara ũrĩũdua.
Audre ẽãne akʉbʉdad'era ãzhi bawara miõta ũdud'a ẽbasia, awuarabʉrʉ ũdusid'a Jesústa ab'abai.
K'atumaneba yed'a ãzhi urud'e Jesúsbara jarasia ãzha ũdubʉdara miõã jarad'a ẽbamarẽã, izhi Beubari Bape b'ʉta beud'ata piradrʉyeed'a.
Mawũẽ maʉ̃ bed'eara ãzhi bitabai k'awua duanebʉdata bed'ea duanesia sãwũã mawũã beud'ata piradrʉita.
Mawũẽ wid'i mawũãsid'a: ¿Ũrãg'a Moiséd'e jarabadabara k'ãrẽã jarabada zhãrã Ẽdrʉbiita zei nawed'a Elíata naara zeita?
Mawũãnaĩ Jesúsbara panaʉ̃ mawũãsia: Elíara wãrĩnu naara zeya, mobe ne jõma araa oya. ¿Zhi b'ʉma ẽka mʉ Beubari Bape b'ʉra biod'e zuburiai barata, seribid'a ẽbaita?
Mawũãmina mʉã marãã jaraya, Elíara ya zesia, maʉ̃ta ãzha krĩñane osid'a izhi sãwũã od'aita zhi b'ʉmane.
K'atumaneba Pedrota, Jacobota, Juanta Jesús bawara zebʉdata dewaraurã izha jʉrʉkuad'ata k'ob'e maẽ zebʉrʉd'era, ũdusia maʉ̃rã k'abanaba bʉredrʉ nʉmʉta, ũrãg'a Moiséd'e jarabadata bĩ ẽã bed'ea k'ob'easia ãzhi bawara.
Zhãrã jõmaʉ̃ba ũdud'ai bia akʉdrua izhima wãẽbad'ape: ¡Kʉa! asid'a.
Mawũẽ izhara wid'i mawũãsia: ¿Marã k'ãrẽta jara bĩ ẽã bed'ea k'ob'e ãzhi bawara?
Maʉ̃ jaibara baridu maẽ jidabʉrʉd'era b'aebi b'ʉa, ib'a k'opepeabaria, kid'a k'õseseabaria, ʉ̃b'ʉa tab'ebaria. Mʉãrã bʉa jʉrʉkuad'aa jarasia ãĩ jʉretad'amarẽã, mawũãmina b'ed'a ẽbasia.
Mawũãĩ Jesúsbara panaʉ̃ mawũãsia: ¡Marã soid'u duanu ẽã! ¿Mʉrã sõmbeed'a marã bawara b'aipe? ¿Mʉãrã sõmbeed'a zrog'a nʉmaĩpe? Kũrã yaya weudua.
Mawũãĩ webʉdad'era jaiba Jesústa ũdui kũrã ab'aed'a wawabibʉrʉba egorod'e b'aepe burab'arisia ib'a k'opepea.
Jesúsbara zhi zezea wid'i mawũãsia: ¿Dããrã babʉrʉka k'ãwũã b'ʉra?
Mawũãĩ izhara mawũãsia: Wĩña wed'auba k'ãwũã b'ʉa.
Jaibara b'aebima bio b'aebi b'ʉa tebʉd'e o doed'a, aramaʉ̃ne beaita. Mawũãmina bʉa k'ãrẽ oibʉrʉ daira sozuburiape k'arebarua.
Mawũãĩ Jesúsbara mawũãsia: Soid'u k'ob'a b'eibʉrʉ soid'u k'ob'ʉitara jõma borekea.
Mawũãĩ aramaʉ̃ta kũrã zezebara nemi jĩgua mawũãsia: Mʉrã soid'u k'ob'ʉa. Mʉrã wuaabʉrʉ soid'u k'ob'aita k'arebarua.
K'abana bʉredrʉbʉdata Jesúsba ũdui jaira kẽãbʉrʉta mawũãsia: Jai zhãrã bed'eabi ẽãrã ne ũrĩbi ẽãrã mʉã bʉaa jaraya, k'ãʉ̃nebara ãĩ wãrũã, mobe wueta ed'a wãrãrũã k'ãʉ̃ne.
Mawũãĩ jaira b'iape kũrã ab'aed'a wawabipe ãĩ wãsia. Mawũẽ kũrã beud'a kĩrãk'a tab'ebʉrʉba biobara beusia asid'a.
Mawũãmina Jesúsbara juwuad'e jidape jiraedabʉrʉba piradrʉsia.
Jesús deid'u zebʉrʉd'era izha jʉrʉkuad'abara dob'aʉa wid'i mawũãsid'a: ¿Daibara k'ãrẽneba ãĩ jʉreta b'ed'a ẽbasi?
Mawũãnaĩ Jesúsbara mawũãsia: Jai k'ãwũã b'ʉra arak'ãwũãrã ãĩ wã ẽã, awuarabʉrʉ ãĩ wã b'ʉa nek'o ẽã zhiwid'i.
Mamaʉ̃ba wãbʉrʉd'era berab'ari wãsid'a Galilea druad'e. Jesúsbara krĩña ẽbasia izhi sãma k'ob'ʉta zhãrãba k'awuad'aira.
Maʉ̃ẽnabema izhara ũrãg'a nʉmasia izha jʉrʉkuad'ata, maʉ̃nerã mawũãsia: Mʉ Beubari Bape b'ʉra zhãrã juwuad'e chãb'arid'aya, maʉ̃nerã bead'aya. Mawũãmina beud'ata piradrʉya ewari ũbead'e.
Maʉ̃ta jarabʉrʉra ãzhara sãwũãta k'awuad'a ẽãta perasid'a wid'id'aita.
Capernaúm pʉwʉrʉed'a zepe ded'a k'ob'ʉd'e izha jʉrʉkuad'aa wid'i mawũãsia: ¿Mazhirãĩnurã marã k'ãrẽã bĩ ẽã bed'easid'a od'era?
Mawũẽ Jesús jewed'ape izha jʉrʉkuad'a doceta trʉ̃pe mawũãsia: Iab'a zhi zromata b'a krĩña b'ʉbʉrʉ, jõmaʉ̃ k'ãñabara zhi zroma ẽãne b'aibara, aramaʉ̃ne dewaraurãta jõma arib'aebarita b'aibara.
Mawũãpe wũãwũãta ãzhi ẽsadra k'ob'ʉpe juwuad'e edape mawũãsia:
Mʉnebemata ĩjã b'ʉd'eba iab'aʉba naʉ̃ wũãwũã kĩrãk'a b'ʉta bia edabʉrʉra mʉta bia edabʉrʉa, mʉta bia edabʉrʉra bari mʉta bia edabʉrʉ ẽã, awuarabʉrʉ bia edabʉrʉa mʉ zok'ad'ata.
Juanbara mawũãsia: Miã Ũrãg'abari, daibara iab'a ũdusid'a bʉ trʉ̃neba jai ãĩ jʉrekua nʉmʉta, mawũãmina izhara dazhirã pẽwã b'ʉ ẽã, mawũẽ daibara jarasid'a maʉ̃ k'aud'a b'a ẽbamarẽã.
Mawũãĩ Jesúsbara mawũãsia: Maʉ̃ k'aud'a b'a ẽbamarẽã jararãũdua, mʉ trʉ̃neba ũdud'ak'ata ob'ʉbara tẽãne mʉrã bĩ ẽã jara ẽã.
Dazhi jura ẽãrã dazhi bawarabema.
Bariduba marã baniã diabʉrʉta marã mʉrẽ baera mawũã diara, mʉã wãrĩnu marãã jaraya, Daizezebara maʉ̃barira k'ãrẽ diaya.
Bariduba ab'a k'azhiruad'e b'aebibʉrʉta za zhi zromarã ẽãta mʉnebema ĩjã b'eta mawũã ora, maʉ̃ Daizezebara pua k'awua oya. Mawũẽ biga bak'ausia osidaud'e yuta tãjʉ̃nape b'aribued'aita pusad'e.
Bʉ juwuaba bʉta k'azhiruad'e b'aebiid'ebema orãrũã, aramaʉ̃ne bʉ juwuara b'ʉatubʉrʉkarua. Audre biga Daizeze ũme b'ai jõ ẽã maẽ ed'a wãĩta juwua ab'a b'ʉta, juwua ũme b'ʉta wãĩ k'ãñabara tebʉ kik'ad'e.
Mama b'eta zuburia onʉmʉrã kira beu ẽã, tebʉsid'a kik'ata nʉmʉã.
Bʉ jẽrũba bʉta k'azhiruad'e b'aebiid'ebema orãrũã, aramaʉ̃ne bʉ jẽrũrã b'ʉatubʉrʉkarua. Audre biga Daizeze ũme b'ai jõ ẽã maẽ ed'a wãĩta jẽrũ ab'a b'ʉta, jẽrũ ũme b'ʉta b'aribued'ai k'ãñabara tebʉ kik'ad'e.
Mama b'eta zuburia onʉmʉrã kira beu ẽã, tebʉsid'a kik'ata nʉmʉã.
Bʉ dabʉba bʉta k'azhiruad'e b'aebiid'ebema orãrũã, aramaʉ̃ne bʉ dabʉra ẽũtabʉrʉkarua. Audre biga Daizezeta Nok'ota b'ʉ maẽ ed'a wãĩta dabʉ ab'a b'ʉta, dabʉ ũme b'ʉta b'aribued'ai k'ãñabara tebʉd'e.
Mama b'eta zuburia onʉmʉrã kira beu ẽã, tebʉsid'a kik'ata nʉmʉã.
Marã Daizezebara jõma mitia ne ẽã okuaya. Aramaʉ̃nerã ne adua ẽbamarẽã ne jõma tebʉba ba bada kĩrãk'a tãba serabada kĩrãk'a okuaya.
Tãrã biga, mawũãmina kʉya ẽbʉrʉ, ¿k'ãrẽba kʉyabid'aipe? Tã biga kĩrãk'a b'eba zhiya adu-a b'eaudua.
Mama Capernaúm pʉwʉrʉd'ebara Jesús wãbʉrʉta, Judea druaed'a wãsia do Jordán kĩrãrẽ. Mawũẽ zhãrãbara izhira wakusa bʉredrʉsid'a, mawũẽ wakusa miã ũrãg'asia izhi b'ʉ kĩrãk'a.
Mawũẽ Jesúsbara panaʉ̃ mawũãsia: ¿Moisébara sãwũã jarasi?
Mawũãĩ ãzhara mawũãsid'a: Moisébara idaribisia ãmaĩnebemata k'arta diamarẽã aramaʉ̃ne ãmaĩta.
Mawũãnaĩ Jesúsbara panaʉ̃ mawũãsia: Arib'aed'a ẽbaita marã sora zare baera mawũã b'ʉsia.
Mawũãmina jẽdeuba osid'era zhũmakĩrãta, wũẽrãta osia Daizezebara.
Maʉ̃neba zhũmakĩrãbara ãmaẽ b'ʉa zezera, papara, aramaʉ̃ne izhi wũẽrã ũme pane b'ʉa.
Aramaʉ̃ne ũmeta k'akua ab'a pane b'ʉa, mawũẽ ya ũme ẽã, awuarabʉrʉ k'akua ab'abaia.
Aramaʉ̃ne Daizezeba ãba b'ʉd'ara zhi ãmabiid'e b'ʉ ẽã zhãrãbara.
Izha jʉrʉkuad'abara ded'a maʉ̃ ab'aʉta Jesúa wid'isid'a.
Mawũẽ mawũãsia: Bariduba izhi wũẽrãta ãmape awʉrʉta k'ãĩbʉrʉra k'azhiruata oya zhi kĩma bĩ ẽã obʉrʉba.
Wũẽrãba zhi kĩmata ãmape awʉrʉta k'ãĩbʉrʉra k'azhiruata oya.
Wũãwũãrãta Jesúsma wesid'a ibia jara tõb'arimarẽã. Mawũãmina izha jʉrʉkuad'abara kẽãsid'a zhi webʉdata.
Jesúsba maʉ̃ta ũdui bĩ ẽãpe mawũãsia: Wũãwũãrã mʉma idu zebiudua, bueamarãũdua, naʉ̃rãne kĩrãk'a izhi krĩcha b'etrʉ Daizezeta Nok'od'ebema.
Mʉã wãrĩnu marãã jaraya, iab'aʉba Daizezeta Nok'od'ebemata wũãwũãne kĩrãk'a krĩcha ẽbʉrʉ maʉ̃nebemanerã ed'a wã ẽã.
Mawũãpe wũãwũãrã juwuad'e edape juwua ãzhi ʉ̃rʉ̃ b'ʉpe ibia jarasia.
Jesús wãne iab'a wãẽba zepe izhi kĩrãbita sãk'ok'od'e k'ob'epe wid'i mawũãsia: Miã Ũrãg'abari, bʉra biata b'ʉa, ¿mʉãrã k'ãrẽta oi barape Daizeze ũme b'ai jõ ẽãta jidaira?
Mawũãĩ Jesúsbara mawũãsia: ¿Bʉara mʉrã k'ãrẽã biata jarabʉrʉ? Miõta biata b'ʉ ẽã, awuarabʉrʉ biara ab'abai b'ʉa Daizezeta.
Daizezeba arib'aemarẽã jara b'ʉra bʉara k'awua b'ʉta mawũã b'ʉa: Kĩma ẽãta eruk'ãĩrãrũã. Miã bearãrũã. Nezrʉgarãrũã. Zhãrã ʉ̃rʉ̃ sewa nebʉrʉrãrũã. Zhãrãta sewarãrũã. Wawiarua bʉ zezera bʉ papara.
Mawũãĩ Jesúsbara ibiad'e akʉpe mawũãsia: Bʉara ne ab'a arib'aeita wãẽã b'ʉa. Mawũẽ wãpe, bʉzha ne erub'ʉta jõma nendope, platara zuburia b'ea diadua, mawũãrã ne biata erub'aya ʉ̃tre. Aramaʉ̃ne zepe mʉta pẽwãdua bebud'e basiid'u.
Kũrãbara maʉ̃ bed'eata ũrĩpe sopua wãsia k'ãbãẽã bara b'ʉ baera.
Mawũẽ Jesúsbara pʉrʉwa akʉpe izha jʉrʉkuad'aa mawũãsia: ¡Daizezeta Nok'od'ebemane ed'ara borekea ed'a wãna ẽã bara b'era!
Izha jʉrʉkuad'ara k'awua ẽã krĩchasid'a maʉ̃ta jarabʉrʉba, mawũẽ Jesúsbara wakusa mawũãsia: ¡Daizezeta Nok'od'ebemane ed'ara borekea ed'a wãna ẽã ne biota krĩcha b'era!
Aguja uriad'e camellota audre bia berab'ari b'eya bara b'ʉta ed'a wãĩ k'ãñabara Daizezeta Nok'od'ebemane.
Mawũãĩ ãzhira wuaabʉrʉ k'awua ẽã krĩcha ãzhirãĩnu mawũãsid'a: ¿Bara b'ʉsid'a mawũãbʉrʉ k'aita ẽdrʉipe?
Maʉ̃ne Jesúsbara ãzhi akʉ mawũãsia: Ẽdrʉira zhãrãĩtara boreke ẽã, mawũãmina Daizezebara ẽdrʉbi b'eya, ne jõma boreke baera Daizezeitara.
Mawũãĩ Pedroba mawũãsia: Daibara ne jõma ãmaẽsid'a, mobe bʉta pẽwã b'ea.
Mawũãĩ Jesúsbara panaʉ̃ mawũãsia: Mʉã wãrĩnu marãã jaraya, iab'aʉba deta ãmaẽrã, zhi mebẽrã zhũmakĩrãrãta, nawek'aurãta ãmaẽrã, zezeta, papata, wũẽrãta, warrarãta, druata, mʉ k'area ãmaẽrã, bed'ea biata mʉnebemata jarai k'area ãmaẽrã,
id'i ewade ãmaña jidama cien jidaya deta, mebẽrã zhũmakĩrãrãta, nawek'aurãta, paparãta, warrarãta, druata. Baridua zuburia od'aimina mawũã jidaya, aramaʉ̃ne ewari tẽã nʉmaĩta zeid'era jidaya Daizeze ũme b'ai jõ ẽãta.
Mawũãmina bio zhi zromata b'era zhi zroma ẽãta duaneña, waya zhi zroma ẽãta b'eta zhi zromata duaneña.
Od'e wãsid'a wãrĩze wãta Jerusalén pʉwʉrʉed'a, Jesús na taid'e izha jʉrʉkuad'ara pera kuatebasia, izhi k'aid'u wãbʉdara pera kuatebasia. Mawũẽ doce izha jʉrʉkuad'ata wakusa awuara jʉre edape izhi sãwũã berab'ariita jara mawũãsia:
Dazhirã wãrĩze wã Jerusalén pʉwʉrʉed'a, mʉ Beubari Bape b'ʉra maĩnu chãb'arid'aya sacerdoterã nok'orãta b'ea, ũrãg'a Moiséd'e jarabadata b'ea, maʉ̃rãbara jarad'aya mʉrã bead'amarẽã, aramaʉ̃ne mʉrã chãb'arid'aya judíorã ẽãta b'ea.
Mʉrã ãzhima sewak'au b'ʉd'eba ud'aya, dau id'od'aya, aramaʉ̃ne bead'aya, mawũãmina ewari ũbead'e beud'ata piradrʉya.
Jacobo, Juan, Zebedeo warrarãba Jesús orrad'ape mawũãsid'a: Miã Ũrãg'abari, daibara krĩña panʉã bʉa arib'aeita daiba wid'ibʉdata.
Mawũãnaĩ mawũãsia: ¿Mʉã k'ãrẽta oita krĩña panʉ?
Mawũãĩ mawũãsid'a: Bʉta Nok'ota b'ebʉrʉ maẽ daita nok'o babi jewed'abigarua ab'a bʉ juwua araare, ab'a bʉ juwua ãk'aare.
Mawũãĩ ãzhara mawũãsid'a: Daibara b'ed'aya.
Mawũãnaĩ Jesúsbara mawũãsia: Marã wãrĩnu mʉ zuburiai kĩrãk'ara zuburiad'aya.
Mawũãmina mʉ juwua araare, mʉ juwua ãk'aare jewed'abigaira mʉãrã diaid'e b'ʉ ẽã, awuarabʉrʉ jewed'a paneña Daizezeba maʉ̃ĩta zhi arib'aemata.
Zhi diezba maʉ̃ta ũrĩnaĩ kĩrũsid'a Jacoboa Juanʉã.
Mawũẽ Jesúsbara trʉ̃kuape mawũãsia: Marãbara k'awua b'ea naʉ̃ ẽjũãne nok'ota b'ebara zhãrã ãzhi edre erunʉmeã, zhi zromata b'era aramaʉ̃ne zhãrã ʉ̃rʉ̃ zarea nʉmeã.
Mawũãmina marã mawũã duanaĩne b'ʉ ẽã, awuarabʉrʉ marãnebema zhi zromata b'a krĩña b'ʉra b'aibara dewaraurãta arib'aebarita.
Marãnebema zhi zromata b'a krĩña b'ʉra b'aibara jõmaʉ̃ nezok'ata.
Aramaʉ̃ kĩrãk'a mʉ Beubari Bape b'ʉra ze ẽbasia zhãrãba arib'aed'amarẽã, awuarabʉrʉ zesia zhãrã arib'aeita, aramaʉ̃ne mʉ bebura diaya zhãrã jõmaʉ̃bari.
Jericó pʉwʉrʉed'a zekuape Jericód'eba Jesús izha jʉrʉkuad'a bawara wãbʉrʉd'era k'abanata k'aid'u wãsid'a, maʉ̃ne Bartimeo daʉb'errea b'ʉta Timeo warrata o k'aita jewed'a b'ʉta nebari wid'i b'asia.
Maʉ̃ne Jesús Nazared'ebemata ũrĩĩ nemi jĩgua mawũãsia: ¡Jesús, bʉra rey David'eba uruta b'ʉba mʉrã sozuburiarua!
Mawũãĩ bioba kẽãsid'a chupeamarẽã, mawũãmina izhara audre b'ia mawũãsia: ¡Bʉra David'eba uruta b'ʉba mʉrã sozuburiarua!
Mawũãĩ Jesús pi nʉmepe trʉ̃namarẽã jarabʉrʉba trʉ̃ mawũãsid'a: Wãniguarua, piradrʉrua, bʉra trʉ̃ k'ob'ʉa.
Mawũãnaĩ wua ãneb'ari b'ʉta b'aribuepe piradrʉpe zesia Jesúsma.
Mawũẽ Jesúsbara mawũãsia: ¿Bʉara mʉã k'ãrẽta oita krĩñape?
Mawũãĩ daʉb'errea b'ʉbara mawũãsia: Miã Ũrãg'abari, mʉta ne ũdubirua.
Mawũãĩ Jesúsbara mawũãsia: Wãrũã, bʉra soid'u k'ob'ʉba ẽdrʉbʉrʉa.
Audre ẽãne ne ũdusia, mawũẽ Jesús k'aid'u tebasia od'e.
mawũãsia: Pʉwʉrʉ zakeid'u wãũdua jari mazhi kĩrãbita tab'ʉid'u, k'ãma ed'a wãbʉdad'era ũdud'aya burro kũrãta jʉ̃ nʉmʉta, maʉ̃nerã miõta b'arik'a, maʉ̃ta ẽnape weudua.
Iab'aʉba wid'ibʉrʉta: ¿K'ãrẽã k'ãwũã obʉda ara? Nok'oba nesid'a ad'ape nane diab'ariya audua.
Mawũãĩ wãbʉdad'era ũdusid'a burro kũrãta jʉ̃ nʉmʉta ãĩ puertama, mawũẽ ẽnasid'a.
Ʉ̃kʉrʉ mama k'ob'ebara mawũãsid'a: ¿Marãbara k'ãrẽã ẽnabʉda k'ãʉ̃ burrora?
Mawũãnaĩ ãzhara jarasid'a sãwũã jaraita Jesúsba jarad'ad'e, mawũẽ idaribisid'a.
Aramaʉ̃ne burrora wesid'a Jesúsma, mobe ʉ̃rʉ̃ b'ʉsid'a ãzhid'e wua ãneb'ari panʉta, mobebʉrʉ Jesús jewed'asia ʉ̃rʉ̃.
Biobara bia edabʉdata ãzhid'e wua ãneb'ari b'eta od'e ewarazoasid'a, dewaraurãbara pãrãrã kiduata tʉd'ape od'e tad'azoasid'a.
Zhãrãbara na wãba tẽã uruba nemi jĩgua mawũãsid'a:
¡Bʉra ibia jarad'aya!
¡Ibia jarad'aya Daizezed'eba zebʉrʉra!
¡Nok'ora ibia jarad'aya zõrã dazhirãta b'ad'ad'eba rey David'eba zebʉrʉra! ¡Daizezera ibia jaraudua ʉ̃trera!
Aramaʉ̃ne Jesús Jerusalénne ed'a wãbʉrʉd'era, Daizeze ded'a ewara maẽ wãpe ne jõma akʉkuape keu baera Betania pʉwʉrʉed'a wãsia izha jʉrʉkuad'ata doce bawara.
Nrũẽma Betania pʉwʉrʉd'eba wãbʉdad'era jarrasia Jesús.
Maʉ̃ne wawarauba ũdusia bakuru higuera kidua bara nʉmʉta, mawũẽ akʉd'e wãsia zhi ta b'ʉ k'awuaita, mawũãmina maĩnu jũẽbʉrʉd'era zhi kiduatrʉ ũdusia higo zaubari ewari ẽbaera.
Mawũẽ Jesúsbara higuera nʉmʉã mawũãsia: Bʉ tara miõba wueta k'o ẽã.
Maʉ̃ta ũrĩsid'a izha jʉrʉkuad'abara.
Jerusalén pʉwʉrʉed'a zebʉdad'era Jesús ed'a wãsia Daizeze ded'a ewara maẽ, mobe ãĩ jʉrekuasia mama ne nendo b'eta ne eda b'eta. Mesara burekuasia plata k'ãbiabadad'era, buguera burekuasia pusirã nendobadad'era.
Maʉ̃nerã miã ũrãg'abʉrʉta mawũãsia: ¿Naʉ̃ẽnabemata zhi b'ʉmata mawũã b'ʉ ẽka:
Mʉ dera zhiwid'ibadata nʉmʉã ad'aita jõmaʉ̃ĩtabemata nʉmaña ab'ʉ ẽka? Mawũã b'ʉd'era marãbara nezrʉgamiãrã de babi nʉmʉk'ãrĩna.
Maʉ̃ta ũrĩnaĩ ũrãg'a Moiséd'e jarabadabara sacerdoterã nok'orãbara krĩcha jʉrʉsid'a sãwũã bead'aita. Ãzhara wawia b'easia jõmaʉ̃ba bia ũrĩ b'eba izhi ũrãg'ata.
Mawũãmina keubʉrʉd'era Jesús ãĩ wãsia Jerusalénnebara.
Diaped'a berab'aribʉdad'era ũdusid'a bakuru higuera bagud'ata k'arrad'eba.
Mawũẽ Pedrobara bude bape mawũãsia: Miã Ũrãg'abari, akʉdua, bakuru higuera bʉa ik'azhirua jarad'ara bagusia.
Mawũãĩ Jesúsbara panaʉ̃ mawũãsia: Soid'u k'ob'a b'eaudua Daizeze ũme.
Mʉã wãrĩnu marãã jaraya, bariduba k'atuma za nʉmʉã jarabʉrʉta: Ãĩ wãrũã, pusad'e doid'u wãrũã abʉrʉta, izhi soma b'e ẽãne k'ob'ʉ ẽbʉrʉ, awuarabʉrʉ soid'u k'ob'ʉba izha jara k'ob'ʉra arib'ae nʉmaẽdaid'e k'ob'ʉra, izha jarabʉrʉra arib'ae nʉmaẽdaya.
Maʉ̃ba mʉã marãã jaraya, jõma marãba wid'ibʉdara zhiwid'i soid'u k'ob'eaudua jidad'aita, mawũãrã marãma zeya.
Marã zhiwid'i k'ob'ed'era bed'ea ne ẽãne edaudua iab'aʉ bawara bĩ ẽã b'ebʉrʉ, marã Zeze ʉ̃tre b'ʉbid'a marã bed'ea ne ẽã b'ʉkuamarẽã marãba bia ẽãta od'apead'ata biod'eba.
Marã bĩ ẽã od'ata marãba bed'ea ne ẽãne edad'a ẽbʉrʉ, marã Zeze ʉ̃tre b'ʉbid'a marã bed'ea ne ẽã b'ʉ ẽã marãba bia ẽãta od'apead'ata biod'ebara.
Wakusa Jerusalén pʉwʉrʉed'a zekuape Daizeze ded'a ewara maẽ Jesús taid'e, izhima zesid'a sacerdoterã nok'orãta, ũrãg'a Moiséd'e jarabadata, nok'orãta.
Mobe mawũãsid'a: ¿K'aiba obi b'ʉ bʉa ob'ʉra? ¿K'aiba diasi zareara bʉa ob'ʉta onʉmaĩrã?
Mawũãnaĩ Jesúsbara panaʉ̃ mawũãsia: Mʉãbid'a marãã wid'iya. Panuũdua, mawũãrã mʉãrã marãã jaraya k'aiba obi b'ʉta mʉã ob'ʉra.
Zhãrã buru k'oemarẽã Juan, ¿Ʉ̃trebemaba zok'asika o zhãrãba? Panuũdua.
Mawũãĩ ãzhirãĩnu mawũãsid'a: Dazhirãba Ʉ̃trebemaba zok'asia ad'ara, ¿mobera k'ãrẽã ĩjãna ẽbasi aya?
¿Maʉ̃ne dazhirãbara sãwũã zhãrãba zok'asia ad'aipe? Ãzhara aramaʉ̃ne zhãrãta wawiasid'a, jõmaʉ̃ma Juan wãrĩnu Daizezeba bed'eata jarabibarita b'ʉ baera.
Mawũãnaĩ Jesúsbara panaʉ̃ mawũãsia: Mʉãbid'a marãã jara ẽã k'aiba obi b'ʉra mʉã ob'ʉra.
Mobebʉrʉ Jesúsbara ne bio jarak'a mawũãsia: Ũmakĩrãba uvata upe serrape osia uva b'ata piabarita. Mobe uva akʉita pãrãsia deta ʉ̃tʉ drasoa, mobe uvad'e trajabadaa arrendape wãsia wawara.
Uva b'ʉabada ewade nezok'ata zok'asia uvad'e trajabadama, uva izhaa diabʉdata jidamarẽã.
Mawũãmina maʉ̃rãbara jirtopota jirachisid'a, aramaʉ̃ne buesid'a juwuaawa.
Wakusa nezok'a awʉrʉta ãzhima zok'abʉrʉra mong'araba tab'ari puosid'a buruta, mobe ik'azhirua jarasid'a.
Wakusa awʉrʉta zok'abʉrʉra beasid'a. Dewara bio zok'abʉrʉra ʉ̃kʉrʉ jirachisid'a, ʉ̃kʉrʉ beasid'a.
Wad'i ab'a erub'ʉta erub'asia zhi warra izha kʉãg'ata. Maʉ̃sid'a maʉ̃rãma zok'abʉrʉta mawũãsia: Wawiad'aya mʉ warrara.
Mawũãmina uvad'e trajabadara ãzhirãĩnu mawũãsid'a: Ne zhi zezed'era naʉ̃ba jidaya. Mawũẽ bead'aya, izha jidaita b'ʉra aramaʉ̃ne dazhirãba jidad'aya.
Aramaʉ̃ne jirtopota beasid'a, mobe ãĩ b'aribuesid'a uvad'ebara.
¿Aramaʉ̃nerã uva zhibaribara sãwũã oipe? Wãpe beakuaya uvad'e trajabadara, mobe uva izhid'era chãb'ariya awʉrʉrãã.
¿Aramaʉ̃ kĩrãk'a mʉ seribid'a ẽãnebemata zhi b'ʉmarã marãbara led'ak'a kĩrãk'a duanu ẽka?:
¿Jara b'ʉ ẽka de obadaba mong'ara seri ẽãne b'ʉd'apead'ara wag'auta b'esita.
Daizezeba mawũã osi baera dazhirãma ne bia ab'ʉ ẽka?
Jida krĩñasid'a mawũã ne jarabʉrʉbara ãzhita jarabʉrʉta k'awuabʉdaba. Mawũãmina k'abanata wawiabʉdaba ãmaẽbʉdata wãsid'a.
Fariseorãta ʉ̃kʉrʉ rey Herode pẽwã b'eta ʉ̃kʉrʉ Jesúsma zok'asid'a wãẽã bed'eabid'amarẽã.
Mawũẽ maʉ̃rã zekuape mawũãsid'a: Miã Ũrãg'abari, daiba k'awua b'ed'era bʉara jara b'ʉa wãrãta, bʉra krĩcha zhãrãneã zhi edebi ẽã bʉara akʉ ẽbaera zhãrãnebemata. Awuarabʉrʉ wãrĩnuta jara b'ʉa Daizeze ota. ¿Diasia b'ʉka rey César plata diabadara, o dia b'e ẽ? ¿Diad'aid'e b'ʉka o diad'aid'e b'ʉ ẽ?
Jesúsbara k'awuasia ãzhira sewa bibaʉta k'ob'eta, mawũẽ mawũãsia: ¿Mʉrã k'ãrẽã wãẽãbid'aita k'opanʉ? Denario ab'a mʉma weudua mʉã akʉita.
Mawũãĩ ãzhara mawũãsid'a: Césard'ea.
Mawũãnaĩ Jesúsbara panaʉ̃ mawũãsia: Césard'era César diaudua, Daizezed'era Daizezea diaudua.
Mawũãĩ bia akʉdruasid'a izhira.
Maʉ̃ne saduceorãta zesid'a Jesúsma, maʉ̃rãbara jara b'ea beud'ara piradrʉ ẽãta, mawũẽ wid'i mawũãsid'a:
Miã Ũrãg'abari, Moisébara bed'eata b'ʉd'ata mawũãsia: Mebea iab'aʉd'eta beubʉrʉd'e zhi kĩma ãmaẽbʉrʉta warrata ãmaẽ ẽbʉrʉ zhi mebeaba edaibara, aramaʉ̃ne zhi mebea beud'ata warra barabiya.
Ewari ab'a mebẽrãta siete pãĩna bazhia, nabemata miã k'ãĩpe beusia warra ne ẽã.
Mawũẽ maʉ̃ wũẽrã zhi tẽãbemaba k'ãĩpe maʉ̃sid'a beubʉrʉba warra ãmaẽ ẽbasia. Ab'arika berab'arisia zhi ũbeasid'a.
Sietera jõma mawũã berab'aribʉrʉba miõba warrarã ãmaẽ ẽbasia. Nʉmʉne beusia wũẽrãsid'a.
K'õbe beud'ata piradrʉbʉdad'era, ¿ãzhirãnebemabara sãʉ̃ba izhi wũẽrã baipe mawũã sieteba ãzhi wũẽrã babid'apead'ara?
Mawũãnaĩ Jesúsbara panaʉ̃ mawũãsia: Marã wãẽã b'eba maʉ̃ẽnabemata zhi b'ʉmarã sãwũãta k'awuad'a ẽã, miã Daizeze zareara sãwũãta k'awuad'a ẽã.
Beud'ata piradrʉbʉdad'era miã k'ãĩna ẽã, awuarabʉrʉ ángelerã ʉ̃tre b'e kĩrãk'a b'eaya.
Mawũãmina beud'ata piradrʉd'aid'ebema, ¿marãbara Moisé librod'era led'ak'a kĩrãk'a b'eta Daizezebara ʉrʉta nʉmʉ maẽba Moiséa mawũãsi ẽka?: ¿Mʉrã Abraham Zhibaria, Isaac Zhibaria, Jacobo Zhibaria asi ẽka?
Aramaʉ̃nerã Daizezera beukuad'a Zhibari ẽã, awuarabʉrʉ zok'ai b'e Zhibaria. Mawũẽ marã biod'e wãẽã b'ea.
Ũrãg'a Moiséd'e jarabadaba ab'aʉba Jesús orrasia, saduceorãba wid'ibʉdata bia panaʉ̃bʉrʉta ũrĩpe wid'i mawũãsia: ¿Sãʉ̃ta zhi zromape Daizezeba arib'aemarẽã jara b'ʉta jõmaʉ̃nebema?
Mawũãĩ Jesúsbara jarabʉrʉta panaʉ̃ mawũãsia: Jõmaʉ̃nebema zhi zromata Daizezeba arib'aemarẽã jara b'ʉra mawũã b'ʉa: Israel b'ebara ũrĩũdua: Nok'o Daizezera ab'a b'ʉa.
Nok'o Daizezera soid'u kʉãg'arua, bʉzhi jawureid'uba, bʉzhi krĩchaid'uba, bʉzhi zareaid'uba.
Maʉ̃ zhi ũmeta dewara mawũã b'ʉa: Zhãrã kʉãg'arua bʉzhi kĩrãk'a. Daizezeba arib'aemarẽã jara b'ʉra awʉrʉ audre zhi zroma ne ẽã maʉ̃rã k'ãñabara.
Mawũã Daizezeta soid'u kʉãg'aira, dazhi jawureid'uba, dazhi zareaid'uba kʉãg'aira, zhãrã dazhi kĩrãk'a kʉãg'aira audre biga nendʉwʉrʉta bio Daizezeita bai k'ãñabara.
Mawũã krĩchad'e panaʉ̃bʉrʉba Jesúsbara mawũãsia: Bʉra Daizezeta Nok'od'ebemane babod'oa.
Aramaʉ̃ne miõba wueta k'ãrẽ wid'id'a ẽbasia.
Daizeze ded'a ewara maẽ Jesús miã ũrãg'a mawũãsia: ¿Ũrãg'a Moiséd'e jarabadabara jara panʉka zhãrã Ẽdrʉbira rey David'eba uruta?
Davidbara Jawurebiad'eba mawũãsia:
Daizezebara mʉ Nok'oa mawũãsia: Mʉ juwua araare jewed'arua, bʉ jura b'eta jõma mʉã bʉ jẽrũ edre b'ʉyeed'a.
Davidba mawũã izhi Nok'oa ad'ara, ¿sãwũã bari k'ãwũta izhid'eba uruta b'aipe? K'abanabara Jesús bed'eara ũrĩ b'easia ũrĩ krĩña.
Jesús miã ũrãg'a nʉmʉnerã mawũãsia: Kĩrãkuita b'eaudua ũrãg'a Moiséd'e jarabada k'area, zhi zromane tebaita wua eid'u drasoa jʉ̃ teba krĩñadea, ãzhi wawia salud'aita krĩñadea pʉwʉrʉd'e k'abana maẽrã.
Nok'orãta jewed'abari maẽ jewed'a krĩñadea de zhi jʉrebadata nʉme maẽrã, nok'orãta jewed'abari maẽ jewed'a krĩñadea nek'od'e trʉ̃bʉdad'era.
Deta wũẽrãrã pẽdrarãneta jãrĩ b'ea, mobe zhãrãma bia nʉmaĩta dããrã zhiwid'ibada. Maʉ̃neba maʉ̃rã Daizezebara audre pua k'awua oya.
Ofrenda ed'a kenab'aribada maẽ kĩrãbita Jesús jewed'a k'ob'ʉd'e, akʉ k'ob'asia zhãrãba plata ed'a kenab'ari k'opanʉta. Bara b'ebid'a bioba plata bio ed'a kenab'ari k'opanasia.
Maʉ̃ne wũẽrã pẽdrata zuburia b'ʉta zepe moneda zakerãta ũme ed'a kenab'arisia bio vale ẽãta.
Mawũẽ Jesúsbara izha jʉrʉkuad'ata trʉ̃pe mawũãsia: Mʉã wãrĩnu marãã jaraya, naʉ̃ wũẽrã pẽdrata zuburia b'ʉbara jõmaʉ̃ k'ãñabara plata audre ed'a kenab'aribʉrʉa.
Wuaabemabara ed'a kenab'aribʉda plata aud'ubemata, mawũãmina naʉ̃ wũẽrãbara zuburia b'ʉd'e jõma ed'a kenab'aribʉrʉa izhi nek'oita erub'ad'ata.
Daizeze ded'a ewara maẽba Jesús ãĩ zebʉrʉd'era izha jʉrʉkuad'abara ab'aʉba mawũãsia: Miã Ũrãg'abari, akʉdua, mong'ara bi-ia ked'ea, dera bi-ia nʉmeã.
Mawũãĩ Jesúsbara panaʉ̃ mawũãsia: ¿Bʉa akʉ k'ob'ʉra de zromata nʉme ẽka? K'ãwũã nʉmerã mong'ara ab'ari mong'ara ʉ̃rʉ̃bid'a k'ob'a ẽbaya ãrĩbʉdaba.
Olivo k'atumane Jesús jewed'asia Daizeze de kĩrãbita. Maʉ̃ne Pedroba, Jacoboba, Juanba, Andrésba dob'aʉa wid'i mawũãsid'a:
Mawũãnaĩ Jesúsbara panaʉ̃ mawũãsia: Kĩrãkuita b'eaudua miõã zhi sewabid'a ẽbaita.
Nʉmʉne bio sewata mʉneba zebʉdabara mawũãnaña: Mʉrã zhãrã Ẽdrʉbia. Aramaʉ̃ne bio sewad'aya.
Marãbara zhõta ũrĩnaña namabid'a ãĩbid'a, maʉ̃nerã perarãũdua, mawũã berab'ariibara, mawũãmina wad'i ẽbaya ewari nʉmʉta jõĩrã.
Drua tab'eta drua awʉrʉta tab'e bawara zhõnaña, nok'orãta nok'orã awʉrʉ bawara zhõnaña. Baridu maẽ nʉmeña ẽjũã ureta, jarrabata. Maʉ̃ jõma puata jẽdeba nʉmeña.
Mazhikusa kĩrãkuita b'eaudua, marã chãb'arid'aya nok'orã wag'aurãã, de zhi jʉrebada nʉme maẽ marã ud'aya. Nok'orã kĩrãbita, reirã kĩrãbita marã eded'aya mʉ k'area, aramaʉ̃ne marãbara mʉnebemata maʉ̃rãã jarad'aya.
Bed'ea biata mʉnebemata ewari nʉmʉ jõĩ nawed'a nok'orãã chãb'arid'aita edebʉdad'era jarad'aibara zhãrã jõmaʉ̃ã.
Marãta sopuarãũdua k'ãrẽta jarad'ai k'areara, miã krĩcharãũdua, awuarabʉrʉ maʉ̃nerã Jawurebiaba jarabibʉrʉta jaraudua, aramaʉ̃nerã marãta bed'ea ẽã, awuarabʉrʉ bed'eaya Jawurebiata.
Mebeabara bead'amarẽã chãb'ariya zhi mebeata, zezebara zhi warrata. Warrarã bĩ ẽãd'aya ari ãzhi zhibarirã bawara, aramaʉ̃ne beakuabid'aya.
Jõmaʉ̃ba marã jurad'aya mʉ k'area, mawũãmina mʉta pẽwã zuburiata jõñiĩnu nʉmʉrã ẽdrʉya.
Jaid'ebema ne mitiata nʉmʉbʉdata marãba ũdubʉdad'era, Daizezeba bed'eata jarabibariba Danielba jarad'ata ũdud'aya. Daizeze ded'a nʉma ẽbai b'ʉta nʉmʉnaña. Mawũẽ zhi naʉ̃ lebʉrʉbara maʉ̃ sãwũãta k'awuarua. Mobebaira Judead'e b'era merũ wãẽbaudua k'atumaẽna.
De ʉ̃rʉ̃ k'ob'ʉra ud'ub'aepe ed'a wãrãrũã k'ãrẽ bʉzhi ded'abema jiraedaira.
Meã k'ob'ʉra deid'u zerãrũã bʉzhi wua jiraedaira.
B'iog'oa b'era, wũãwũã jud'ebema erub'era zuburiad'aya maʉ̃ ewadera.
Mawũẽ zhiwid'iudua marã mawũã merũbʉdad'era nʉma ẽbamarẽã kue ewarita.
Maʉ̃ ewadera zuburiatrʉ nʉmaña, Daizezeba ẽjũã osid'ebemata id'ibasiid'u mawũãrã ne ẽãta nʉmaña, miã tẽãbid'a mawũãrã nʉma ẽbaya.
Maʉ̃ ewarita Daizezeba k'akutua nʉmʉ ẽbʉrʉ miõta zok'ai b'a ẽã. Mawũãmina izha zhi jʉrʉmata b'e k'area k'akutua nʉmʉsia maʉ̃ ewarira.
Mawũẽ iab'aʉba zhãrã Ẽdrʉbita za b'ʉa abʉrʉd'era, o zawa b'ʉa abʉrʉd'era ĩjãrãũdua.
Mawũẽ marã kĩrãkuita b'eaudua, mʉãrã maʉ̃ta jõma marãã jarabʉrʉa nawed'a.
Jari ewadera mawũã zuburia nʉmana tẽãne ʉ̃madaura pãrĩguya, jed'ek'ora ʉ̃na ẽbaya.
Chĩdaura bãjãneba jurzoaya, ne zarea zromarãta bãjãnebema pʉrʉderread'aya.
Mobebʉrʉ mʉ Beubari Bape b'ad'ara jãrãrãne uruta ũdud'aya k'ãbãẽã zarea bara kĩrãwãrẽã.
Mobebʉrʉ mʉãrã ángelerã mʉrẽrãta zok'aya, aramaʉ̃ne ãba jʉred'aya mʉã zhi jʉrʉmata baridu maẽ b'eta wawara b'eta.
Bakuru higuerad'eba sãwũãta k'awuaudua: Zhi jĩwĩnita wikubʉrʉd'era marãbara k'awuabada poag'a k'aita bata.
Aramaʉ̃ kĩrãk'a mʉã jara nʉmʉta arimaẽ berab'ari bʉsad'ewata marãba ũdubʉdad'era k'awuaudua mʉ zeira k'aita bata.
Mʉã wãrĩnu marãã jaraya, zhãrã b'era neba ẽwed'a mʉã jara nʉmʉrã jõma arimaẽ berab'ariya.
Bãjã, drua nebaya, mawũãmina mʉ bed'eara bari neba ẽã.
Mawũãmina k'ãrẽ ewade k'ãrẽ ʉ̃madaud'e mawũã berab'ariira miõba k'awua ẽã, miã ángelerã ʉ̃tre b'ebid'a k'awuad'a ẽã, miã mʉãbid'a k'awua ẽã, awuarabʉrʉ k'awua b'ʉa mʉ Zezebʉrʉ.
Maʉ̃ba dauba b'eaudua, zhiwid'i b'eaudua, marãbara k'awuad'a ẽbaera mʉrã k'ãrẽ ewade zeita.
Aramaʉ̃nerã ũmakĩrãta wawara wãna kĩrãk'a berab'ariya, izhi dera ãmaẽbʉrʉta nezok'arã izhid'ea chãb'arisia, ab'a ab'aʉa ded'ekasia k'ãrẽ oita, de akʉbaria jarasia dauba b'amarẽã.
Marãsid'a dauba b'eaudua, k'awuad'a ẽbaera mʉ sõmbed'e zeira, baʉcha zeya keubʉrʉd'e, o ewari ẽsadra, o eterre berubʉrʉd'e, o diaped'a.
Mobed'eba aritiaud'e zebʉrʉd'era ũdu ẽbaya marã k'ãĩ nʉmeta.
Mʉã marãã jaraira jõmaʉ̃ã jaraya: Dauba b'eaudua.
Ewari ũme wãẽã nʉmasia Egiptod'eba ẽzoad'ata krĩcha fiesta obadata, maʉ̃nerã pan ne oreguea ne ẽã k'obada. Maʉ̃ne sacerdoterã nok'orãta ũrãg'a Moiséd'e jarabada bawara krĩcha jʉrʉsid'a Jesús sãwũã sewad'ape jidad'aita, aramaʉ̃ne beabid'aita.
Mawũẽ mawũãsid'a: Fiestad'era bead'a ẽã zhãrãta kĩrũna ẽbamarẽã pʉwʉrʉd'e.
Maʉ̃ne ʉ̃kʉrʉ kĩrũbʉdata ãzhirãĩnu mawũãsid'a: ¿Kera k'ãrẽã k'ãwũã weabue?
Ewari treciento trajad'abari nendoid'e b'asia denario trecientobari, mobed'eba maʉ̃ platara diak'ausia zuburia b'ea.
Aramaʉ̃ne bĩ ẽã jarasid'a maʉ̃ wũẽrã.
Mawũẽ Jesúsbara mawũãsia: Idaribiudua, ¿k'ãrẽã miãsẽã eruk'opanʉ? Mʉ k'ãwũã obʉrʉra biata obʉrʉa.
Zuburia b'era marã bawara ewariza b'eaya, mawũẽ marãba k'areba krĩñabʉdad'era k'areba b'ed'aya. Mawũãmina mʉrã marã bawara ewariza b'a ẽã.
Naʉ̃ wũẽrãbara izha osia b'ʉta obʉrʉa. Mʉ k'akuara nawed'a keraba tũã obʉrʉba arib'aebʉrʉa mʉ wuag'a b'ʉd'aita.
Mʉã wãrĩnu marãã jaraya, baridu maẽ ẽjũã jõmaʉ̃ne bed'ea biata mʉnebemata jarabʉda maẽ naʉ̃ wũẽrãba k'ãwũã obʉrʉsid'a nebʉrʉd'aya, izhira aramaʉ̃ne krĩchabadaya.
Juda Iscariote Jesúsba doce jʉrʉkuad'ad'ebemata sacerdoterã nok'orãma wãsia Jesús chãb'ariita.
Ãzha maʉ̃ta ũrĩnaĩ sobiad'ape plata diaita jarasid'a. Mawũẽ Judabara kĩrãkuita b'esia sãwũã chãb'ariita.
Fiesta obʉdata ewari nabemane pan ne oreguea ne ẽã k'obadad'e oveja zaketa beabadad'e izha jʉrʉkuad'abara Jesúa mawũãsid'a: ¿Bʉara sãma od'aita krĩñape Egiptod'eba ẽzoad'ata krĩcha nek'obadara?
Mawũãnaĩ izha jʉrʉkuad'ata ũme zok'abʉrʉta mawũãsia: Wãũdua Jerusalén pʉwʉrʉed'a, maĩnu marãbara ũmakĩrãta daucha zeya zok'od'e baniã ak'ob'ʉta, maʉ̃ k'aid'u wãũdua.
Deid'u wãbʉrʉ maẽ de zhibaria mawũãũdua: Miã Ũrãg'abariba mawũãsia: ¿Kʉd'a sãma b'ʉ Egiptod'eba ẽzoad'ata krĩcha k'obadata mʉã mama k'oira mʉã jʉrʉkuad'a bawarauba?
Izhara marãã ũdubigaya kʉd'a ʉ̃rʉ̃bema kʉd'a zromata zhi araa omata, mama zhiko oudua dazhirãĩta.
Izha jʉrʉkuad'ara wãnape Jerusalén pʉwʉrʉd'e ed'a wãbʉdad'era ũdusid'a izha jarad'a kĩrãk'a. Zhikora aramaʉ̃ne osid'a Egiptod'eba ẽzoad'ata krĩcha fiesta obadata.
Keubʉrʉd'era Jesús zesia izha jʉrʉkuad'ata doce bawara.
Mobe jewed'a duanepe nek'obʉdad'era Jesúsbara mawũãsia: Mʉã wãrĩnu marãã jaraya, marãnebemata iab'a mʉ ũme nek'o k'ob'ʉba mʉrã chãb'ariya.
Mawũãĩ ãzhira sopuabʉdaba ab'a ab'aʉba mawũãsid'a: ¿Mawũã oira mʉka?
Wãrãnebai mʉ Beubari Bape b'ʉra mʉnebemata b'ʉ tab'ʉd'e berab'ari wã, ¡mawũãmina zuburiaya mʉ chãb'aribʉrʉra! Biga bak'ausia maʉ̃ tod'a ẽbaita.
Nek'o duanune Jesúsbara pan jiraedape maʉ̃bari Daizezea zhibia jipe b'ʉape ded'ekabʉrʉta mawũãsia: Jidaudua, naʉ̃ mʉ k'akua.
Mobebʉrʉ vino copad'e jiraedape maʉ̃bari Daizezea zhibia jipe ded'ekasia, mawũẽ dosid'a jõmaʉ̃ba.
Mobebʉrʉ mawũãsia: Naʉ̃ mʉ wata Daizezeba zhãrã ẽdrʉbiid'ebemata zhiwid'ita nʉmeña, mʉrã biobari wa erezoaya.
Mʉã wãrĩnu marãã jaraya, mʉãrã vino wueta do ẽã, marã bawarauba jari ewade zhiwid'ita doyeed'a Daizezeta Nok'o maẽ.
Trʉ̃ãbi Salmota trʉ̃ãnape wãsid'a Olivo k'atumaĩnu.
Maʉ̃ne Jesúsbara mawũãsia: Marãbara mʉrã jõmaʉ̃ba ãmaẽnaña nane diamase. Maʉ̃ẽnabemata zhi b'ʉmata mawũã b'ʉa:
Mʉãrã ãzhi akʉbarita beaya, mawũẽ oveja jãrãzoaya.
Mawũãmina mʉta beud'ata piradrʉbʉrʉd'era mʉrã marã na wãña Galileaed'a.
Mawũãĩ Pedroba mawũãsia: Bʉra jõmaʉ̃ba ãmaẽbʉdaid'u mʉã bʉra ãmaẽ ẽã.
Mawũãĩ Jesúsbara mawũãsia: Mʉã wãrĩnu bʉaa jaraya: Nane diamase gallo beruma ũme berui nawed'a bʉa mʉrã ũduk'ata jarama ũbea jaraya.
Mawũãĩ Pedrobara wuaabʉrʉ mawũãsia: Bʉ ũme beuita babʉrʉsid'a mʉã bʉra ũduk'ata jara ẽã.
Mawũãĩ jõmaʉ̃ba ab'arika jarasid'a.
Getsemaní abadaid'u zekuape Jesúsbara izha jʉrʉkuad'aa mawũãsia: Nama jewed'audua, mʉta zhiwid'i k'ob'ʉed'a.
Mobe izhi bawara edesia Pedrota, Jacobota, Juanta, maʉ̃nerã k'ãbãẽã sopua k'ob'esia.
Mawũẽ mawũãsia: Mʉrã sopuaba beuita k'ob'ʉa, nama duanedua, ʉ̃rʉ̃ma k'opanadua.
Mobe arajĩga wãpe egoroma b'arru k'ob'epe zhiwid'isia Daizezema bigabʉrʉ izhira zuburiabi ẽbamarẽã.
Mobe zebʉrʉd'e k'ãĩ nʉmeta ũdui Pedroa mawũãsia: ¿Simón, bʉra k'ãĩ nʉmʉka? ¿Bʉra ʉ̃rʉ̃ma k'ob'a b'e ẽka hora ab'abid'a?
Ʉ̃rʉ̃ma k'opanadua, zhiwid'iudua wãẽãna ẽbaita. Marãbara wãrãne biata okrĩña b'ea, mawũãmina k'akuabara b'e ẽã nʉmʉã.
Wakusa wãpe zhiwid'isia ab'aʉ bed'eata jara.
Mobe wakusa zebʉrʉd'era wakusa ũdusia k'ãĩ nʉmeta, dapeaba ãzhi dabʉra k'ab'ari erunʉmasia. Mawũẽ k'awuad'a ẽbasia k'ãrẽta jara panaʉ̃naĩrã.
Zema ũbeata zepe mawũãsia: Marã ya k'ãĩbʉda, ya ẽnaʉ̃bʉda. Mʉ ewarira arababʉrʉa, mʉ Beubari Bape b'ʉra chãb'arid'aya k'azhirua omiãrã juwuad'e.
Pirab'ariudua, wãdrʉ. K'aita ba mʉ chãb'ariira.
Jesús wad'i bed'ea k'ob'ʉd'e zesia Judata, maʉ̃ doced'ebema basia, izhi bawara zhãrã bio zesid'a kuchoed'a bakurued'a. Maʉ̃rã zok'asid'a sacerdoterã nok'orãba, ũrãg'a Moiséd'e jarabadaba, nok'orãba.
Judabara sãwũã chãb'ariita jarad'ata mawũãsia: Mʉã kĩrãma nigabʉrʉta maʉ̃ta izhia, maʉ̃ta jidaudua, mobe bia jʉ̃ edeudua.
Aramaʉ̃ne zepe Jesús orrape mawũãsia: Miã Ũrãg'abari.
Mobe kĩrãma nigasia.
Aramaʉ̃ne Jesús jidasid'a.
Mawũẽ mama k'opanʉbara ab'aʉba kuchota ẽpe tusia sacerdote wag'au nezok'ata, mawũẽ ʉrawesia kʉwʉrʉta.
Maʉ̃nerã Jesúsbara mawũãsia: ¿Mʉrã nezrʉgamiã kĩrãk'a kuchoed'a bakurued'a zebʉdak'a mʉ jidad'e?
Mʉrã ewariza marã bawara b'ʉta Daizeze ded'a ewara maẽ miã ũrãg'a b'asid'era mʉrã jidad'a ẽbasia. Mawũãmina k'ãwũã berab'ariya, aranaʉ̃ne arimaẽ berab'ariya naʉ̃ẽnabemata zhi b'ʉmata.
Izha jʉrʉkuad'abara jõmaʉ̃ba Jesús ãmaẽbʉdata merũ wãẽbasid'a.
Maʉ̃ne kũrãta k'aid'u jʉ̃drʉbʉrʉta bari burub'aba k'akua bura b'ʉta jidasid'a.
Mawũãmina izhara burub'a kenetape ẽk'ad'a merũ wãẽbasia.
Pedrora arajĩga k'aid'u wãsia sacerdote wag'au drog'oaid'u ed'a. Mobe Daizeze de akʉbada bawara jewed'asia tebʉ k'ã.
Maʉ̃ne sacerdoterã nok'orãba, nok'orã wag'aurã jõmaʉ̃ba krĩcha jʉrʉsid'a Jesú ʉ̃rʉ̃ zhãrã sewa nebʉrʉbid'aita, aramaʉ̃ne chãb'arid'aita bead'amarẽã, mawũãmina mawũã ob'ed'a ẽbasia.
Zhãrã bio Jesú ʉ̃rʉ̃ sewa nebʉrʉsid'a, mawũãmina ãzhi bed'eara ab'arika ẽbasia.
Maʉ̃ne ʉ̃kʉrʉ piradrʉd'ape Jesú ʉ̃rʉ̃ sewa nebʉrʉ mawũãsid'a:
Daiba ũrĩbʉdad'era naʉ̃bara mawũãsia: Mʉãrã ãrĩña naʉ̃ Daizeze de juwuaba od'apead'ara, mobe awʉrʉta ewari ũbead'e pãrãña juwuaba obʉda ẽãta.
Maʉ̃nebid'a ãzhi bed'eara ab'arika ẽbasia.
Mawũẽ sacerdote wag'auta ãzhi ẽsadra piradrʉpe Jesúa wid'i mawũãsia: ¿Bʉara panaʉ̃ ẽka? ¿Wãrĩnuka naʉ̃rãba jarabʉdara bʉd'ebemata?
Mawũãĩ Jesús chupea k'ob'ʉba panaʉ̃ ẽbasia. Mawũẽ sacerdote wag'aubara wakusa wid'i mawũãsia: ¿Bʉra zhãrã Ẽdrʉbita Daizeze Warrak'a?
Mawũãĩ Jesúsbara mawũãsia: Mʉrã izhia. Mawũẽ mʉ Beubari Bape b'ad'ara ũdud'aya Daizeze zhi zroma juwua araare jewed'a b'ʉta, jãrãrãne uruta ʉ̃treba.
Mawũãĩ sacerdote wag'aubara kĩrũbiba izhikusa izhi wuata k'õẽtape mawũãsia: ¿Izhi ʉ̃rʉ̃ k'ãrẽta ãmaña jarad'amarẽã nesid'a b'eaipe?
Marãbara ũrĩbʉda aramaʉ̃ne Daizezema mitia bed'eabʉrʉta. ¿Mawũẽ marãma sãwũãpe? Mawũãĩ ãzhi jõmaʉ̃ba jarasid'a bed'eata bara b'ʉd'eba bead'ai barata.
Aramaʉ̃ne ʉ̃kʉrʉbara dau id'o jirpanesia, kĩrã pãrĩnape jirachi jirpanʉta mawũãsid'a: Ari maẽ jaradua k'aiba jirachita.
Daizeze de akʉbadabid'a tachi jirpanesia kĩrãma.
Pedro ud'a drog'oad'e b'ʉd'e, wũẽrãrã nezok'arãta ab'a zesia sacerdote wag'aud'eta.
Maʉ̃ne Pedro tebʉ k'ã k'ob'ʉta ũdui akʉpe mawũãsia: Bʉsid'a b'asia Jesús Nazared'ebema bawara.
Mawũãĩ izhara merãbʉrʉta mawũãsia: Maʉ̃ mʉãrã ũduk'a, mʉãrã k'awua ẽã bʉa k'ãrẽ jara k'ob'ʉra.
Mawũãpe ed'a zebadaid'u wãbʉrʉd'era gallo berusia.
Mawũãĩ izhara wakusa merãsia. Audre ẽãne mama k'ob'ebara wakusa Pedroa mawũãsid'a: Bʉra Galilead'ebema baera wãrãne k'ãʉ̃rãnebema, bʉ bed'eabʉrʉra bed'ea b'ʉa k'ãʉ̃rã kĩrãk'a.
Mawũãnaĩ izhita wãrĩnu bed'ea ẽbʉrʉ Daizezebara izhik'awua zuburia oya ape mawũãsia: Mʉãrã maʉ̃ ũduk'a marãba jara k'opanʉrã.
Maʉ̃ daucha gallo berusia beruma ũmeta. Mobebʉrʉ Pedrobara bude basia Jesúsba mawũãnata: Gallota beruma ũme berui nawed'a bʉa mʉrã ũduk'ata jarama ũbea jaraya. Maʉ̃ta krĩchape Pedro jẽgasia.
Diaped'a bed'easid'a sacerdoterã nok'orãta, dewara nok'orãta, ũrãg'a Moiséd'e jarabadata, jõma nok'orã wag'aurãta, mobe Jesús juwua tãjʉ̃ eded'ape Pilatoa chãb'arisid'a Roma bid'ata nok'oa.
Mawũẽ Pilatobara wid'i mawũãsia: ¿Bʉra Rey judíorãneka?
Mawũãĩ Jesúsbara panaʉ̃ mawũãsia: Ara bʉzha jarabʉrʉa.
Sacerdoterã nok'orãbara ne bio jara ji k'opanasia.
Mawũẽ Pilatobara wakusa wid'i mawũãsia: ¿Bʉara panaʉ̃ ẽka? Bʉra ne bio jara ji k'opanʉã.
Mawũãsiid'u Jesúsbara panaʉ̃ ẽbaera Pilatora k'awua ẽã krĩchasia.
Egiptod'eba ẽzoad'ata krĩcha fiesta obada ewade Pilatobara cárceld'e b'eta ab'a ẽdrʉbi b'asia zhãrãba ẽdrʉbimarẽã jarabʉdata.
Maʉ̃ne b'asia ab'a Barrabás abadata, awʉrʉrã izhi bawara zhãrã beakuad'a bawara cárceld'e b'ʉta nok'o bawara zhõnata b'asia.
K'abanata zekuape Pilatoa jarasid'a izha ok'awa b'ʉ kĩrãk'a omarẽã.
Mawũẽ Pilatobara panaʉ̃ mawũãsia: ¿Marãbara krĩñadeka mʉã ẽnaĩta Rey judíorãneta?
Pilatobara k'awuasia sok'azhiruaba izhaa chãb'aribʉdata sacerdoterã nok'orãbara.
Sacerdoterã nok'orãbara k'abanata k'ob'ea jarasid'a ẽdrʉbiita jarad'amarẽã Barrabáta.
Mawũẽ Pilatobara panaʉ̃ wakusa mawũãsia: ¿Mobera mʉã sãwũã oita krĩñadepe marãba Rey judíorãneã apanʉrã?
Mawũãĩ ãzhara nemi jĩgua mawũãsid'a: Cruzd'e k'achibirua.
Mawũãĩ ãzhara wuaabʉrʉ nemi jĩgua mawũãsid'a: ¡Cruzd'e k'achibirua!
Mawũãnaĩ Pilatora zhãrã bawara bia b'e krĩñaba ẽnasia Barrabáta, waya Jesúra ubigape chãb'arisia cruzd'e k'achid'amarẽã.
Mawũẽ soldaorãbara Jesús ed'a edesid'a nok'o ded'a soldaorã tab'ʉid'u, mawũẽ bʉredrʉsid'a soldaorã jõmaʉ̃ba.
Reyba jʉ̃bari kĩrãk'a jʉ̃bisid'a wua granateta, burud'e joatrʉsid'a corona jʉ̃k'ara ʉrʉta pʉrrad'ape.
Mobe mawũãsid'a: Kʉa, judíorã Rey.
Bakuruba tawe jirpanesia buruma, dau id'o jirpanesia, sãk'ok'od'e k'ob'e jirpanesia wawiabʉda kĩrãk'a.
Ãzhima sewak'au b'ʉd'eba mawũã jirpanape wua granatera wẽãsid'a, mobe wua izhid'eta jʉ̃bid'ape edesid'a cruzd'e k'achid'aita.
Maʉ̃ne Cirene pʉwʉrʉd'ebemata Simónta Alejandroba, Rufoba ãzhi zezeta meã b'ad'ata taid'e zaread'e ataubisid'a Jesúsba cruz a wãta.
Aramaʉ̃ne Jesús edesid'a Gólgota abadaid'u, maʉ̃ bed'eabara jara krĩña b'ʉa Buru B'ʉwʉrʉta.
Vino oregueata mirraed'a poera diasid'a puata nag'adrʉmarẽã, mawũãmina Jesúsbara do ẽbasia.
Cruzd'e k'achid'ape soldaorãbara izha jʉ̃ b'ad'ara ãzhirãĩnu drasid'a, maʉ̃nerã sãwũã drad'aid'ebemata osid'a k'awuad'aita sãʉ̃ta edeita ab'a ab'aʉba.
Diaped'a a las nueve nʉmasia Jesús cruzd'e k'achisid'ad'era.
K'ãrẽã bead'aita b'ʉ jirab'ʉta mawũã b'asia: REY JUDÍORÃNEÃ.
Izhi bawara nezrʉgamiãrã ũme cruzd'e k'achisid'a, ab'a juwua araare, ab'a juwua ãk'aare.
Aramaʉ̃ne arimaẽ berab'arisia zhi b'ʉmata mawũã b'ʉta: K'azhirua omiãne edasid'a k'azhirua omiãrã bawara.
Arak'aita berab'aribʉdabara ijura jarabʉdata ãzhira ojĩãwe mawũãsid'a: ¡Ʉ̃kʉa! Bʉara Daizeze dera ãrĩpe ewari ũbead'e wakusa pãrãĩta jarasi baera,
bʉzhikusa ẽdrʉrua, ud'ub'aedua cruzd'ebara.
Zhãrã Ẽdrʉbita Rey Israeld'ebʉrʉ ud'ub'aeibara cruzd'ebara, mawũãrã dazhirãbara maʉ̃ta ũdud'ape ĩjãnaña izhid'ebemata.
Aramaʉ̃ne izhi bawara cruzd'e k'achi jirapanʉbid'a ijura jarasid'a.
Ʉ̃matipauba drua jõma pãrĩgusia a las tres bayeed'a.
A las tres Jesúsbara nemi jĩgua mawũãsia: Eloi, Eloi, ¿lama sabactani? Maʉ̃ bed'eabara mawũãsia: Mʉ Zhibari, mʉ Zhibari, ¿mʉrã k'ãrẽã kenab'aribʉrʉ?
Ʉ̃kʉrʉ mama k'ob'ebara maʉ̃ta ũrĩnape mawũãsid'a: Naʉ̃bara trʉ̃ k'ob'ʉa Elíata.
Aramaʉ̃ne ab'a wãẽbape esponjata vino oreguead'e sõmbera edape bakurud'e tãjʉ̃pe domarẽã diabʉrʉta mawũãsia: Idaribiudua, akʉd'aya Elía zei k'awuaita ud'ub'aebid'e.
Maʉ̃ne Jesús k'ãbãẽã b'iape beusia.
Maʉ̃ daucha Daizeze ded'a wua eub'ari jirab'ʉta dra k'õã totosia ʉ̃tʉba ed'aa.
Soldaorã nok'ota Jesús kĩrãbita k'ob'ʉba mawũã k'ãbãẽã b'iape beubʉrʉta ũdui mawũãsia: Wãrãne ũmakĩrã naʉ̃ Daizeze Warra basia.
Wũẽrãrãsid'a ʉ̃kʉrʉ duanasia wawarauba akʉ b'eta. Maʉ̃rãnebema duanasia María Magdalenata, dewarabema María zhi wau tẽãbema Jacoboba, Joséba ãzhi papata b'asia, dewara b'asia Salométa.
Maʉ̃rãbara Jesús Galilead'e b'asid'era pẽwã b'eba arib'ae b'easia. Dewara bio duanasia izhi bawara wãrĩzekuad'ata Jerusalén pʉwʉrʉed'a.
Keubod'od'era arib'ae jirpanasia nrũẽma sábadod'e ẽnaʉ̃bada ewari baera.
Mawũẽ José Arimatea pʉwʉrʉd'ebemata, nok'orã wag'aurãnebemaba Daizezeta Nok'od'ebemata jʉ̃ã b'ad'ata zepe wãnigua ed'a wãsia Pilatoma. Mobe wid'isia Jesús k'akuata.
Mawũẽ Pilatobara krĩchasia sãwũã mawũã ĩñabasia beuta. Maʉ̃neba soldaorã nok'ota trʉ̃pe wid'isia ya beusi k'awuaita.
Mawũẽ soldaorã nok'obara beusita jarabʉrʉba Jesús k'akuara diasia Joséa.
Mawũẽ Josébara burub'ata edape cruzd'ebara Jesús ãĩ edape burasia burub'aba, mobe ed'a tab'ʉsia peñata zob'ea k'orubid'a maẽ. Mobe mong'ara zromaba tapabigasia maʉ̃ zob'ead'e ed'a wãbarira.
Maʉ̃ta María Magdalenaba, dewarabema María José papaba akʉ k'opanasia sãma kenab'aribʉdata.
Diaped'a semana ewarita nabemane domingod'e Jesús wuag'ad'apead'aid'u zesid'a ʉ̃madau ʉ̃tʉ zebʉrʉd'e.
Maʉ̃nerã ãzhirãĩnu mawũãsid'a:  ¿Mong'ara k'aiba ãña ʉratʉ ded'ekaipe peña zob'ead'e ed'a wãbari maẽ k'ob'ʉra?
Mawũãmina akʉbʉdad'era mong'ara ãña ʉratʉ k'ob'ʉta ũdusid'a jipad'e zhi zromata.
Mawũẽ peña zob'ead'e ed'a wãbʉdad'era, juwua araare kũrãta jewed'a b'ʉta ũdusid'a, wua torrota eid'u ãnab'ari jʉ̃ b'asia. Wũẽrãrã perasid'a.
Mawũẽ maʉ̃bara mawũãsia:  Perarãũdua, marãbara jʉrʉ panʉã Jesús Nazared'ebema cruzd'e k'achid'apead'ata. Beud'ata piradrʉsia, nama ne ẽã. Akaudua izhi tab'ʉd'apead'ata.
Wãũdua, mobe izha jʉrʉkuad'aa, Pedroa jaraudua izhira marã na Galileaed'a wãta. Maĩnu ũdud'aya izha marãã jarad'a kĩrãk'a.
Peña zob'eata nʉmʉ maẽbara wũẽrãrã wãẽbasid'a ure perabʉdaba. Mawũẽ miõã miã k'ãrẽta jarad'a ẽbasia peraba.
Jesús beud'ata diaped'a piradrʉbʉrʉra semana ewarita nabemata domingod'era naara zhi ũdubisia María Magdalenaa, maʉ̃ wũẽrãnebara jʉrekua bazhia jai siete.
Maʉ̃ wũẽrã wãpe maʉ̃ta jarasia Jesús bawara b'ead'aa, ãzhira sopua b'eba jẽga duanasia.
Maʉ̃rãbara Jesús zok'ai b'ʉta ũrĩbʉdara, maʉ̃ wũẽrãba ũdud'ara ĩjãna ẽbasia.
Maʉ̃ tẽã Jesús zhi ũdubisia izha jʉrʉkuad'ata ũmeã, maʉ̃rã od'e tebasid'a.
Ãzhira wãnape dewaraurãã maʉ̃ta jarasid'a. Mawũãmina miã maʉ̃rãba jarabʉdasid'a ĩjãna ẽbasia.
Nʉmape izha jʉrʉkuad'ata oncea Jesús zhi ũdubisia ãzhi jewed'a nek'o k'ob'ed'e. Mobe ĩjã ẽbaita sota zarea b'ed'eba kẽãkuasia ĩjãna ẽãba zhi ũdud'apead'aba jarabʉdata beud'ata piradrʉd'ata.
Mobe mawũãsia:  Ẽjũã jõmaʉ̃ maẽ wãũdua, aramaʉ̃ne bed'ea biata mʉnebemata jõmaʉ̃ã jaraudua.
Mʉnebemata ĩjãpe buru k'oebʉrʉra ẽdrʉya, mawũãmina zhi ĩjã ẽãrã aduaya.
Mʉnebemata ĩjã b'ebara ũdud'ak'ata bio od'aya: Mʉ trʉ̃neba jaita ãĩ jʉrekuad'aya, bed'ead'aya bed'eata zhiwid'ita.
K'awua ẽãne dãmata tãbʉdasid'a, neãrãta dobibʉdasid'a maʉ̃bara nene ẽbaya. K'ayarã ʉ̃rʉ̃ juwuata b'ʉbʉdad'era b'ekuaya.
Izha jʉrʉkuad'ara wãnape izhid'ebemata jarasid'a baridu maẽ. Nok'o Jesúsbara ãzhira k'areba nʉmʉneba bed'eara wãrãta jara panʉta k'awuabiga nʉmasia ũdud'ak'ata obiga nʉmʉneba. Amén.
Jesúsd'ebema jara panʉrã bioba b'ʉsid'a, maʉ̃ dazhirãne ed'a wãrã zromata nʉmʉã.
Maʉ̃ta dazhaa nebʉrʉd'apead'abara jẽdeba ãzhi dabʉba ũdusid'a, aramaʉ̃ne duanesia maʉ̃ bed'eata jarabadata.
Mʉmaãbid'a bia zesia maʉ̃ jõma jẽdeba bia wid'ikape b'ʉpe bʉma diabueita bʉ zhi zromata b'ʉma Teófilo.
Aramaʉ̃ne bʉara bia k'awuaya maʉ̃ wãrãta bʉaa jarad'apead'ata.
Judea druad'e Herode reyta b'asid'era, b'asia sacerdote Zacaría abadata, Zacaríara sacerdoterã Abíaba jʉre b'ad'ad'ebema basia. Zhi kĩma Aarónneba urud'ebema basia, zhi trʉ̃ Elisawe basia.
Ũmewed'a biata panasia Daizeze kĩrãbita. Mawũẽ k'ãrẽã jarad'ai ne ẽã nimi basid'a jõma arib'ae panʉba Daizezeba jara b'ʉta.
Mawũãmina wũãwũã ne ẽã panasia Elisawe tok'ata b'asi baera, ãzhira ũmewed'a ya jipa zõrãrãta panasia.
Ewari ab'a Zacaríabara sacerdoteba k'ãrẽ obarita onʉmasia Daizeze kĩrãbita, sacerdoterã izhi bawarabemaba obadata onʉmasia.
Mawũẽ sacerdoterãba ok'awa b'eta obʉdad'era Daizeze ded'a ed'a wãĩbara zesia kera incienso bad'e.
Maʉ̃nerã k'abanata nʉmʉrã jõma ãĩ ewarad'e zhiwid'i duanasia kera incienso ba nʉmʉne.
Maʉ̃ne zhi ũdubisia ángel Daizezed'eta, juwua araare edau nʉmasia altar maẽ kera incienso ba bada maẽ.
Mawũã ũdui Zacaríara k'ãbãẽã perasia.
Mawũãmina ángelbara mawũãsia: Zacaría perarãrũã, bʉ zhiwid'i b'ʉra Daizezebara ũrĩsia. Mawũẽ bʉ kĩma Elisawebara wũãwũã zhũmakĩrãta toya, maʉ̃ bʉara trʉ̃ga b'ʉdua Juanta.
Bʉra bʉsrid'aya, sobiaya, zhãrã bio sobiad'aya izhi tobʉrʉ k'area.
Izhira Daizeze kĩrãbita zhi zromata b'aya. Dok'a baya ituata miã ne oregueata. Jawurebiaba bira b'aya zhi papa b'itaed'awed'a.
Israel b'ed'ebema bioa wakusa pẽwãbigaya ãzhi Zhibari Daizezeta.
Mawũãĩ Zacaríabara ángelea mawũãsia: ¿Maʉ̃ mʉãrã sãwũã bia k'awuaipe? Mʉrã zõrã, mʉ kĩmasid'a jipad'e zhõdra.
Mawũãĩ ángelbara panaʉ̃ mawũãsia: Mʉrã Gabriel Daizeze kĩrãbita b'ʉta izha bʉ ũme bed'ead'e zok'asia naʉ̃ bed'ea biata jarad'e.
Mawũãmina mʉ bed'eata bʉa ĩjã ẽãneba bʉra bed'ea ze ẽã b'eya, bʉra aramaʉ̃ne bed'ea b'e ẽbaya maʉ̃ta arimeã berab'arii ewaried'a.
Zhãrãbara Zacaríara jʉ̃ã b'eta krĩchasid'a k'ãrẽba dããrãbata Daizeze ded'a kera ba bada maẽ.
Ãĩ zebʉrʉd'era ãzhaa bed'ea b'e ẽbasia, mawũẽ k'awuasid'a Daizezeba ed'a ne ũdubibʉrʉta. Juwuaba ne jarak'asia, aramaʉ̃ne bed'ea b'e ẽã b'esia.
Izha k'ãrẽ onʉmʉ ewarita arib'aebʉrʉd'era Zacaríara ded'aa wãsia.
Maʉ̃ tẽã b'iog'oasia zhi kĩma Elisawe. Mawũẽ jed'ek'o juesoma ded'a b'ʉta mawũã b'asia:
Mʉrã Daizezeba k'ãwũã obʉrʉa, mʉrã tok'aba pera b'ad'ata adu-a b'id'apʉa zhãrãne ed'a.
Elisawe b'iog'oa b'ʉta jed'ek'o seis babʉrʉd'era ángel Gabriel Daizezeba zok'asia Galilea druad'ebema pʉwʉrʉid'u Nazaret abadaid'u.
Zok'asia wũẽrã zhi aduag'aita b'ʉma, José ũme zhi edaita bed'ea panʉma, Joséra rey David'eba uruta b'asia. Wũẽrã zhi aduag'ai trʉ̃rã María basia.
Ángel izhi b'ʉ maẽ ed'a wãpe mawũãsia: ¡Kʉa, bʉra Daizezeba bia edabʉrʉa! Daizeze bʉ ũme b'ʉa, bʉra bia edabʉrʉa wũẽrãrã b'ed'ebemata.
Izha ũdubʉrʉd'era perasia mawũã jarabʉrʉba, mawũẽ krĩchasia k'ãrẽã mawũã bed'eabʉrʉta.
Mawũẽ ángelbara mawũãsia: María perarãrũã, bʉra Daizezeba bia edabʉrʉa.
K'õbebʉrʉ bʉra b'iog'oape zhũmakĩrãta toya. Maʉ̃ bʉara trʉ̃ga b'ʉdua Jesústa.
Izhira zhi zroma baya, izhira Ʉ̃trebema Warra ad'aya. Daizezebara Reyta b'ʉya David b'ad'a kĩrãk'a, zõrã izhi uruta b'ad'a kĩrãk'a.
Jacobod'eba uruta b'e ʉ̃rʉ̃ jipa Reyta b'aya, mawũẽ izhita Reyta b'ʉra jõ ẽbaya.
Mawũãĩ Maríabara ángelea mawũãsia: ¿Sãwũã mawũãpe? Mʉrã wad'i zhũmakĩrã ũduk'awa ẽã.
Bʉ ʉre Elisawesid'a b'iog'oa b'ʉa, tok'ata b'ʉa abadapead'ara zhõdramina zhũmakĩrãta ab'ʉta jed'ek'o seis babʉrʉa.
K'ãrẽ ob'e ẽãrã ne ẽã Daizezeitara.
Mawũãĩ Maríabara mawũãsia: Mʉrã nezok'a Daizezed'ea, mʉrã izhik'awua mawũã oya bʉa jarabʉrʉ kĩrãk'a.
Mobebʉrʉ ángel wãsia izhi maẽbara.
Maʉ̃ ewade María ĩñabasia k'atumaẽna wãsia pʉwʉrʉ Judá druad'e tab'ʉma.
Mobe Zacaría ded'a deid'u wãpe: Kʉa asia Elisawea.
Maríaba: Kʉa abʉrʉta Elisaweba ũrĩbʉrʉd'era, izhi wũãwũã b'itaed'a pirasia, aramaʉ̃ne Elisawe birasia Jawurebiaba.
Mawũẽ nemi jĩgua mawũãsia: Bʉra Daizezeba bia edabʉrʉa wũẽrãrã b'ed'ebemata, bia edabʉrʉa bʉzha ab'ʉsid'a b'itaed'a.
¿Mʉtrʉ k'aipe k'ãwũã mʉ Nok'o papaba mʉ akʉd'e zebʉrʉra?
Bʉa: Kʉa abʉrʉta mʉã ũrĩbʉrʉd'era wũãwũã sobiaba pirabʉrʉa mʉ b'itaed'a.
Sobiarua bʉara ĩjãbʉrʉba izha jarad'ara arib'aeita Daizezebara.
Maríabara mawũãsia:
Mʉĩtara zhi zroma Daizezera.
Mʉrã sobia b'ʉa Daizeze mʉ Ẽdrʉbi ũme.
Mʉta akʉbʉrʉa mʉ izhi nezok'ara zhi zroma ẽãta, mawũẽ id'id'eba mʉrã sobia b'ʉa ad'aya zhãrã jõmaʉ̃ba.
Mawũã jarad'aya bia zromata obʉrʉba Daizeze zhi zromaba. Izhira biata b'ʉa.
Izhara ewariza sozuburia b'ʉa izhi wawia b'era.
Ãzhi bugued'eba ãĩ b'ʉkuasia zhi zromata b'era, mobe zhi zromata b'ʉkuasia zhi zromarã ẽãta.
Jarra b'era ne biata ded'ekasia, waya bara b'era buegasia k'ãrẽ ne ẽã.
K'arebasia Israel b'e izhi nezok'arãta, aramaʉ̃ne bude basia izha sozuburiaita jarad'ata.
Mawũã sozuburiaita jarasia dazhirã zhibarirã b'ead'ata, Abrahamta, zhi warrarãta ewariza.
María Elisawe ũme b'esia jed'ek'o ũbea, maʉ̃ tẽã jẽrũya wãsia ded'aa.
Elisawe toi ewarita arabasid'era tosia zhũmakĩrãta.
Maʉ̃ta ũrĩsid'a zhãrã izhi k'aita b'eba, dewara zhi mebẽrãba, mawũã Daizezeba k'ãbãẽã sozuburiabʉrʉba sobiasid'a izhi bawara.
Ewari ocho babʉrʉd'e zesid'a warra zakera k'akua eta k'õbid'aita. Maʉ̃ne zhi zeze trʉ̃ne trʉ̃ jara Zacaría asid'a.
Mawũãmina zhi papaba mawũãsia: Mawũã ẽã, k'ãʉ̃ trʉ̃ Juan baya.
Mawũãĩ mawũãsid'a: ¿K'ãrẽã mawũã trʉ̃gaipe? Bʉ mebẽrã miõta ne ẽã trʉ̃ mawũã b'ʉra.
Mobebʉrʉ juwuaba wid'isid'a zhi zezea, sãwũã trʉ̃ga krĩña b'ʉta.
Mawũẽ izhara tabla zaketa juwuaba wid'ipe b'ʉbʉrʉta mawũãsia: K'ãʉ̃ trʉ̃ Juan baya. Mawũãĩ jõmaʉ̃ba bia akʉdruasid'a.
Maʉ̃ daucha og'adrʉsia izhi nemirã, enatʉsia izhi kĩrãmesid'a, mawũẽ bed'easia Daizezeta ibia jara.
Mawũẽ jõma perasid'a izhi k'aita b'era. Aramaʉ̃ne Judea druad'e k'atuma nʉme maẽ trʉ̃poasia maʉ̃ jõma.
Zhi ũrĩbʉdabara jõmaʉ̃ba ãzhi sobitabaiba mawũãsid'a: ¿K'ãrẽ zhi zromata b'aipe maʉ̃ wũãwũã? Aramaʉ̃ne Daizeze zareara nʉmasia izhi ũme.
Wũãwũã zeze Zacaríara birasia Jawurebiaba, mawũẽ mawũãsia:
Ibia jarad'aya Daizeze Israel b'ed'era, ẽdrʉbigad'e zebʉrʉa izhid'erãta.
K'ãwũã oita jarasia izha bed'eata jarabibarirã id'eba, maʉ̃rã nawed'a b'ead'ad'eba.
K'arebakuaya asia dazhirã jura b'e juwuad'eba, dazhirã ũduama b'e juwuad'eba.
Sozuburiaya asia dazhirã zhibarirã b'ead'ara, bude baya asia izha jarad'a arib'aeita.
Maʉ̃ta jarasia Abrahanʉã dazhirã zezea.
Dazhirã jura b'e juwuad'eba izha ẽdrʉbigabʉrʉd'era pera ẽã izha jara b'ʉta od'aya asia.
Jarasia kĩrãẽpa mawũã b'eabiita, zhãrã bawara sãwũã b'eai b'ʉd'e b'eabiita, izhi kĩrãbita mawũã b'eabiita dazhi ewari jõma.
Warra zake bʉra Ʉ̃trebemaba bed'eata jarabibaria ad'aya. Bʉra dazhi Nok'o nawed'a nʉmaña bia ẽãrã ãmabʉdaba araa obʉdak'amarẽã izhi zei ota.
Aramaʉ̃ne bʉara ẽdrʉd'aid'ebemata k'awuabigaya izhid'eta b'ea, izhara aramaʉ̃ne bed'ea ne ẽã b'ʉkuaya k'azhiruata biod'eba.
Daizezebara zhãrã k'ãbãẽã sozuburia b'ʉba dazhirã Ẽdrʉbira ʉ̃treba zebiya ʉ̃madau ʉ̃na ʉ̃tʉ zebari kĩrãk'a.
Aramaʉ̃ne pãrĩguad'e b'eta ʉ̃nabibʉrʉra ẽdrʉd'aita k'awuabigaya aduaita beuya b'ea, dazhira aramaʉ̃ne erunʉmaña Daizeze ũme adu-a b'ai od'e.
Zacaría warra zarea warisia Jawurebiaba. Izhira drua drudrua tab'ʉ maẽ b'asia miã ũrãg'aita zhi ũdubigad'a ewariid'u Israel b'ea.
Jari ewadera rey Augusto Césarbara jarasia zhãrã jõma juachad'amarẽã.
Mawũã juachad'ak'ata juachasid'ad'era, Cirenio nok'ota b'asia Siria druad'e.
Mawũẽ zhi juachabid'aita jõma wãsid'a ab'a ab'ak'a ãzhi tod'a pʉwʉrʉed'a.
Maʉ̃ba Joséra Galilea druad'eba Nazaret pʉwʉrʉd'eba wãrĩzesia Judea druaed'a. Rey David tod'a pʉwʉrʉta Belén abadaid'u wãrĩzesia rey David'eba uruta b'asi baera.
Izhira wãsia María zhi kĩma bayi ũme zhi juachabid'aita. Izhi ũme zhi edaita bed'ea b'ʉta maʉ̃ b'iog'oa b'asia.
Maʉ̃ne ãzhi mama panʉne arabasia toi ewarita.
Oveja akʉbadata ab'aʉ druad'e b'eta, diamase akʉ b'easia ãzhi ovejata.
Maʉ̃ne zhi ũdubisia ángel Daizezed'eta, mawũẽ Daizeze ʉ̃naba ãzhi pʉrra ʉ̃nasia, mawũẽ k'ãbãẽã perasid'a.
Mawũãmina ángelbara mawũãsia: Perarãũdua, k'ãbãẽã sobiaid'ebemata mʉã marãã bed'ea biata jaraya zhãrã jõmaʉ̃ĩtabemata.
Id'i rey David pʉwʉrʉd'e tosia zhãrã Ẽdrʉbita, izhira zhãrã ẽdrʉbita Nok'oa.
Marãba sãwũã k'awuad'aita mʉã jaraya: Marãbara wũãwũã ũdud'aya wuaba bʉra b'arizhiruta, nendʉwʉrʉ nek'obadad'e b'arizhiruta.
Maʉ̃ daucha ángel bawara ángelerã ʉ̃trebemata k'abana zhi ũdubisid'a, maʉ̃rãbara Daizeze ibia jara mawũãsid'a:
¡Daizezera ibia jaraudua ʉ̃trera, druad'era adu-a b'eaya izha bia erunʉmʉta b'era!
Ángelerã ãzhi maẽba ʉ̃taa wãbʉdad'era, oveja akʉbadabara ãzhirãĩnu mawũãsid'a: Belén pʉwʉrʉid'u wãdrʉ, mobe naʉ̃ k'ãwũã berab'aribʉrʉta akʉd'aya Daizezeba dazhirãã jarabʉrʉta.
Aramaʉ̃ta ĩñabasia zebʉdad'era María José ũme ũdusid'a, wũãwũãsid'a b'arizhirasia nendʉwʉrʉ nek'obadad'e.
Mawũã ũdud'ai nebʉrʉsid'a ángelba jarad'ata wũãwũãnebemata.
Jõma zhi ũrĩbʉdabara bia akʉdruasid'a oveja akʉbadaba maʉ̃ta jarabʉdad'era.
Mawũãmina Maríabara maʉ̃ jõma kĩrãkuitasia izhi sobitabaiba.
Oveja akʉbadara jẽrũya Daizezeta ibia jara wãsid'a, wũãwũãnebemata ũrĩbʉdaba ũdubʉdaba ángelba ãzhaa jarad'a kĩrãk'a.
Tod'ata ewari ocho babʉrʉd'era warra zakera k'akua eta k'õsid'a, mobe Jesústa trʉ̃gasid'a ángelba jarad'a kĩrãk'a b'iog'oai nawed'a.
Tod'ad'eba ãzhi zhi wuag'a panʉ ewarita Moisé ũrãg'ad'e jara b'ʉ kĩrãk'a arib'aebʉdad'era wũãwũã Jerusalén pʉwʉrʉed'a wesid'a b'ʉd'aita Daizezeita.
Maʉ̃ẽnabemata Daizeze ũrãg'a zhi b'ʉmane mawũã b'ʉa: Zhi tog'aiba zhũmakĩrãta tobʉrʉd'era b'ʉd'aid'e b'ʉa Daizezeita.
Maʉ̃nerã edesid'a Daizeze ũrãg'ad'e edei jara b'ʉta: Umata ũme o pusirã zakerãta ũme.
Jawurebiaba zhi jarama basia izhira beu ẽãta izha ũdu ẽwed'ara zhãrã Ẽdrʉbita Daizezed'eta.
Mawũẽ Jawurebiaba zebibʉrʉba zesia Daizeze deid'u. Zhibarirãbara wũãwũã Jesús Daizeze deid'u wesid'a Moisé ũrãg'aba jara b'ʉd'e od'aita.
Maʉ̃ne Simeónbara juwuad'e edape Daizeze ibia jara mawũãsia:
K'õbebʉrʉ mʉ Zhibari, mʉ bʉzhi nezok'a adu-a beubirua, bʉa jarad'ara bʉara arib'aea.
Mʉzhi dabʉba ũdubʉrʉa bʉre zhãrã Ẽdrʉbira.
Izhid'ebema bʉara arib'aebʉrʉa jõmaʉ̃ daid'u.
Izhira ʉ̃nata b'ʉba ẽdrʉd'aita k'awuabigaya judíorã ẽãta b'ea,
aramaʉ̃ne izhik'areuba bia trʉ̃poa nʉmaña Israel bʉreta b'era.
Josébara Jesús papa ũmeba bia akʉsid'a mawũã jarabʉrʉba Jesúsd'ebemata.
Mobebʉrʉ Simeónbara ibia jarak'ape Jesús papa María mawũãsia: Naʉ̃ b'ʉsid'a Israel bio aduaita, bio ẽdrʉita. Maʉ̃ dajadata Daizezed'eba nʉmʉ ẽã ad'aya.
Kuchota diaju nʉmʉ kĩrãk'a nʉmaña bʉ sopuara, maʉ̃nebara k'awuad'aya bio sãwũã krĩcha b'eta sod'eba.
Dewara mama b'asia Ana Daizezeba bed'eata jarabibarita, Fanuel k'auta Aserd'eba uruta jipad'e zhõdrata b'asia. Zhi kĩma ũme siete año panasia zhi zaked'euba.
Pẽdrata b'ʉta ochenta y cuatro año bata b'asia. Izhira Daizeze ded'a ewara maẽ wã tau ẽãta diamase ewarid'e Daizeze ibia jara b'id'a bazhia nek'o ẽã zhiwid'i.
Maʉ̃sid'a Simeón k'ob'ʉd'e zepe zhibia jisia Daizezea, mobe wũãwũãnebemata jõmaʉ̃ã jarak'asia ãzhi ẽdrʉbigaita jʉ̃ã b'ea Jerusalénne.
Daizeze ũrãg'a zhi b'ʉmane jara b'ʉta jõma arib'aebʉdad'era, jẽrũya wãsid'a Galilea druaed'a, ãzhi pʉwʉrʉ Nazareed'a.
Wũãwũã zarea wari wãta krĩcha bara wãsia. Daizezebara bia erunʉmasia izhira.
Zhibarirã añoza Jerusalén pʉwʉrʉed'a wã panasia Egiptod'eba ẽzoad'ata krĩcha fiesta obadad'e.
Fiesta jõbʉrʉd'e ãzhi jẽrũya zebʉdad'era wũãwũã Jesús Jerusalénne b'esia, k'awuad'a ẽãne Joséba miã zhi papaba.
K'abanane ed'a nimita krĩchad'ape od'e ewari ab'a wãsid'a dakita zhi mebẽrãne ed'a, ãzha ũduk'awuad'e ed'a.
Mawũãmina ũdud'a ẽãba jẽrũya wãsid'a Jerusalén pʉwʉrʉed'a jʉrʉ.
Aramaʉ̃ne ewari ũbead'e Daizeze ded'a ewara maẽ ũdusid'a, ũrãg'a Moiséd'e jarabada bawara jewed'a b'ʉta bed'eata ũrĩ wid'ika b'asia.
Izhi bed'eata ũrĩ nʉmebara bia akʉ duanasia krĩcha bara b'ʉd'eba k'ãrẽ bia panaʉ̃ b'ʉba.
Zhibarirãba ũdud'ai k'awua ẽãsid'a. Zhi papabara mawũãsia: Wauzake, ¿bʉara daira k'ãrẽã k'ãwũã obʉrʉ? Bʉ zezeba mʉ ũmeba bʉra jʉrʉ panʉã sopua.
Mawũãĩ izhara mawũãsia: ¿Mʉrã k'ãrẽã jʉrʉ panʉ? ¿Marãbara k'awuad'a ẽka mʉ Zezed'ebemane mʉ nʉmaĩ barara?
Ãzhara ũrĩ b'ed'a ẽbasia mawũã jarabʉrʉra.
Mobebʉrʉ ãzhi k'aid'u jẽrũya Nazaret pʉwʉrʉed'a wãpe ãzha jarabʉrʉd'e b'esia. Zhi papabara maʉ̃ jõma kĩrãkuitasia izhi sobitabaiba.
Jesús wari wãta krĩcha bara wari wãsia. Bia erunʉmasia Daizezeba dewara zhãrãba.
Tiberio César Romanebema reyta b'ʉta quince año babʉrʉd'era nok'orã izhi edre b'eta Poncio Pilato nok'ota b'asia Judea druad'e, Herode reyta b'asia Galilea druad'e, zhi mebea Felipe nok'ota b'asia Iturea druad'e, dewara Traconite druad'e. Lisania nok'ota b'asia Abilinia druad'e.
Anás dewara Caifás sacerdoterã wag'aurãta panʉne, Juan Zacaría warraa Daizezeta bed'easia drua drudrua tab'ʉ maẽ.
Mawũẽ Juan wãsia Jordán doya drua tab'e maẽ, jarak'a wãsia buru k'oebʉdaba k'azhiruara ãmape Daizezeta pẽwãnamarẽã, bed'ea ne ẽã duanebimarẽã k'azhiruata biod'eba.
Maʉ̃ẽnabemata zhi b'ʉmata Isaía Daizezeba bed'eata jarabibari librod'e mawũã b'ʉa:
Iab'a nemi jĩgua bed'eabʉrʉta drua drudrua tab'ʉ maẽ mawũãña:
Bia ẽãrã ãmabʉdaba araa obʉdak'audua Nok'o zei ota, jipa obʉdak'audua izhi zei ota.
Bia ẽãrã ãmabʉdaba jog'oara jõma daucha obʉdak'audua. K'atuma nʉmeta, k'atuma zake nʉmeta daucha obʉdak'audua. Ota jũrẽã nʉmeta jipa obʉdak'audua. Ota jog'oa nʉmeta daucha obʉdak'audua.
Juanba buru k'oemarẽã k'abana zebʉsid'e izhara ʉ̃kʉrʉa mawũãsia:  ¡Marã bia ẽãta b'ea, mawũẽ dãmata neãrã bara b'e kĩrãk'a b'ea! ¿K'aiba marãã jarasi mawũã b'eta ẽdrʉd'aira k'ãwũã Daizezeba kĩrũbiba pua k'awua okuaita k'aita bad'era?
Mawũẽ dajada k'azhiruara ãmape b'eta Daizezeta pẽwã b'eaudua. Mazhi sobitabaiba Daizezebara pua k'awua o ẽãta jarabʉdata Abrahamta mazhi zezeta erub'ea arãũdua. Mʉã marãã jaraya, Daizezebara Abraham warrarã babi b'eya mong'ara za tab'esid'a.
Daizezed'era zag'ara ya zhi arib'aema bakuru k'arrad'e tukuaita. Mawũẽ bakuru bia zaud'a ẽãrã tukuape pepekuaya tebʉd'e. (Aramaʉ̃ kĩrãk'a Daizezebara pua k'awua oya k'azhiruata obadara.)
Mawũãĩ zhãrãbara wid'i mawũãsid'a:  Mobera daibara ¿k'ãrẽta od'aipe?
Mawũãnaĩ Juanbara panaʉ̃ mawũãsia:  Wua ũme erub'ʉbara ne ẽã b'ʉa ab'a diadua. Zhiko erub'ʉbara ne ẽã b'ʉa diadua.
Rey Romanebemaĩta plata wid'ibadata ʉ̃kʉrʉ buru k'oebid'aita zed'ape mawũãsid'a:  Miã ũrãg'abari, daibara ¿k'ãrẽta od'aipe?
Mawũãnaĩ Juanbara mawũãsia:  Plata aud'u wid'irãũdua marãã zhi jaramata nʉmʉnebara.
Soldaorãbid'a ʉ̃kʉrʉba wid'i mawũãsid'a:  K'õbe daibara ¿k'ãrẽta od'aipe?
Mawũãnaĩ mawũãsia:  Plata jãrĩnaĩ k'area zhãrãta warag'arãũdua, plata k'area zhãrãta sewa nebʉrʉ jirãũdua. Awuarabʉrʉ sobia duanadua mazhi pag'a panʉ plataba.
Zhãrãbara sãwũã berab'arii k'awuaita kĩrãkuita b'eba ãzhi sobitabaiba mawũãsid'a: Baʉcha Juan zhãrã Ẽdrʉbia.
Maʉ̃ne Juanbara jõmaʉ̃ã mawũãsia:  Mʉãrã wãrãnebai marã baniãba buru k'oe b'ʉa. Mawũãmina mʉ audre zhi zromata zeya, nezok'aba obari kĩrãk'ara mʉãrã ẽnaĩne b'ʉ ẽã maʉ̃ba jẽrũne jʉ̃ b'ʉra. Marã izhara Jawurebiata diaya, mawũãmina izhid'ebemata ĩjãna ẽbʉrʉ pua k'awua okuaya tebʉba.
Trigo ezoabarira izhi juwuad'e erub'ʉa, trigora ezoape zhi tara zhi wuag'abari maẽ wuag'aya, mawũãmina zhi k'ãbʉra baya tebʉ kik'ata nʉmʉne. (Aramaʉ̃ kĩrãk'a izhid'ebemata ĩjã b'era izhi maẽ b'ʉkuaya, mawũãmina zhi ĩjãna ẽãrã pua k'awua okuaya.)
Aramaʉ̃ne ĩjãnamarẽã ũrãg'ata awuarabid'a bio jara nʉmʉba jarak'a b'asia bed'ea biata zhãrã b'ea.
Juanbara rey Herodera kẽãsia zhi mebea Felipe kĩma Herodíata erub'ʉ k'area, dewara kẽãsia izha bia ẽãta od'a jõmaʉ̃ k'area.
Herodebara bia ẽãta bio ob'ʉd'e ãmaña bia ẽãta obʉrʉta Juan ed'a b'ʉsia cárceld'e.
Juanba zhãrã jõma buru k'oekua nʉmʉnerã Jesúsid'a buru k'oesia. Maʉ̃ne zhiwid'i k'ob'ʉd'e bãjã ewasia.
Mawũẽ Jawurebiata izhi ʉ̃rʉ̃ zesia pusirã kĩrãk'a. Maʉ̃ne Daizezeta bãjãneba bed'eabʉrʉta mawũãsia:  Bʉra mʉ Warra mʉãrã kʉãg'a, mʉrã bʉ k'area sobia b'ʉa.
Elí, Matat warra. Matat, Leví warra. Leví, Melqui warra. Melqui, Janai warra. Janai, José warra.
José, Matatía warra. Matatía, Amós warra. Amós, Nahúm warra. Nahúm, Esli warra. Esli, Nagai warra.
Nagai, Maat warra. Maat, Matatía warra. Matatía, Semei warra. Semei, José warra. José, Judá warra.
Judá, Joana warra. Joana, Resa warra. Resa, Zorobabel warra. Zorobabel, Salatiel warra. Salatiel, Neri warra.
Neri, Melqui warra. Melqui, Adi warra. Adi, Cosam warra. Cosam, Elmodam warra. Elmodam, Er warra.
Er, Josué warra. Josué, Eliezer warra. Eliezer, Jorim warra. Jorim, Matat warra.
Matat, Leví warra. Leví, Simeón warra. Simeón, Judá warra. Judá, José warra. José, Jonán warra. Jonán, Eliaquim warra.
Eliaquim, Melea warra. Melea, Mainán warra. Mainán, Matata warra. Matata, Natán warra.
Natán, David warra. David, Isaí warra. Isaí, Obed warra. Obed, Booz warra. Booz, Salmón warra. Salmón, Naasón warra.
Naasón, Aminadab warra. Aminadab, Aram warra. Aram, Esrom warra. Esrom, Fare warra. Fare, Judá warra.
Judá, Jacobo warra. Jacobo, Isaac warra. Isaac, Abraham warra. Abraham, Taré warra. Taré, Nacor warra.
Nacor, Serug warra. Serug, Ragau warra. Ragau, Peleg warra. Peleg, Heber warra. Heber, Sala warra.
Sala, Cainán warra. Cainán, Arfaxad warra. Arfaxad, Sem warra. Sem, Noé warra. Noé, Lamec warra.
Lamec, Matusalén warra. Matusalén, Enoc warra. Enoc, Jared warra. Jared, Mahalaleel warra. Mahalaleel, Cainán warra.
Cainán, Enós warra. Enós, Set warra. Set, Adán warra. Adán, Daizeze warra.
Jesús Jawurebiaba bira jẽrũya wãsia Jordán dod'eba. Maʉ̃nerã Jawurebiaba edesia drua drudrua tab'ʉid'u.
Mama b'asia ewari cuarenta, maʉ̃nerã wãẽãbiya b'asia ãtõmiãba. Miã k'ãrẽta k'o ẽbasia maʉ̃ ewarid'era, mawũẽ maʉ̃ tẽãrã jarrasia.
Mawũãĩ Jesúsbara panaʉ̃ mawũãsia: Maʉ̃ẽnabemata zhi b'ʉmata mawũã b'ʉa:
Zhãrã bari zhikoba b'a ẽã, awuarabʉrʉ Daizezeba jara b'ʉta jõma arib'ae b'ʉba b'aya.
Mobebʉrʉ ãtõmiãbara edesia k'atuma ʉ̃tʉ nʉmʉĩnu, mobe bari aritia ũdubisia druad'e ẽjũã nʉmʉ jõma.
Mobe ãtõmiãbara mawũãsia: Mʉãrã naʉ̃ jõma bʉaa diaya bʉa k'ab'arimarẽã, ne kĩrãwãrẽãta ed'a nʉmʉsid'a diaya. Mʉãã diasid'a baera mʉzha dia krĩñabʉrʉa diaya.
Bʉta sãk'ok'od'e k'ob'epe mʉta ibia jarara jõma bʉre baya.
Mawũãĩ Jesúsbara panaʉ̃ mawũãsia: Ãtõmiã, mʉ maẽbara wãrũã, maʉ̃ẽnabemata zhi b'ʉmata mawũã b'ʉa:
Bʉ Nok'o Daizezetrʉ ibia jaradua, izhi bed'eatrʉ arib'aedua.
Mobebʉrʉ ãtõmiãbara edesia Jerusalén pʉwʉrʉed'a, mobe Daizeze deta audre ʉ̃tʉ nʉmʉĩnu edepe mawũãsia: Bʉta Daizeze Warrabʉrʉ namaʉ̃ba ed'aa pinandrʉrua.
Maʉ̃ẽnabemata zhi b'ʉmata mawũã b'ʉa:
Daizezebara izhi ángelerãta bʉma zok'akuaya bʉta k'arebad'amarẽã.
Bʉra ãzhi juwuad'e edad'aya bʉ jẽrũta puo ẽbamarẽã mong'araba.
Mawũãĩ Jesúsbara panaʉ̃ mawũãsia: Maʉ̃ẽnabemasid'a mawũã b'ʉa:
K'ãrẽ orãrũã k'arebai k'awuaita bʉ Nok'o Daizezeba.
Aramaʉ̃ne ãtõmiãbara wãẽãbiya nʉmanata jõma jõbibʉrʉd'era, Jesús maẽbara ãĩ wãsia ewari tẽãẽna.
Jesús jẽrũya Jawurebiaba zarea wãsia Galilea druaed'a. Mawũẽ izhira trʉ̃poasia maʉ̃ drua jõma.
Miã ũrãg'a b'asia de zhi jʉrebadata nʉmeza, maʉ̃nerã izhira jõmaʉ̃ba ibia jara b'easia.
Jesús wãsia Nazaret pʉwʉrʉed'a izhi warid'aid'u. Ẽnaʉ̃bada ewade de zhi jʉrebada maẽ ed'a wãsia izhi k'awa b'ʉ kĩrãk'a, mobe piradrʉsia Daizeze bed'eata leita.
Jawurebia Daizezed'era mʉne b'ʉa, mʉrã jʉrʉsi baera bed'ea biata jaramarẽã zuburia b'ea. Mʉrã zok'asia sobia omarẽã sopua b'eta, ẽdrʉbiita jaramarẽã jida erub'eta, ne ũdubimarẽã daʉb'errea b'eta, ẽdrʉbimarẽã zuburia ob'eta.
Jaramarẽã ewari biara arabasita Daizezeba ẽdrʉbigaira.
Mawũã lepe libro burape diasia zhi wuag'abaria, mobe jewed'asia. Maʉ̃nerã de zhi jʉrebada maẽrã izhira jõmaʉ̃ba akʉ duanasia.
Mawũẽ mawũãsia: Mʉã zhãrã ẽdrʉbigaita mawũã zhi b'ʉmata id'i arimaẽ berab'aria mazhi kĩrãbita.
Izhi ʉ̃rʉ̃rã jõma bia bed'ea duanasia, bia akʉdrua b'eta izhira bia miã ũrãg'a b'ʉd'eba mawũã duanasia: ¿Naʉ̃ ẽka José warrara?
Maʉ̃nerã Jesúsbara mawũãsia: Jarabadata marãbara mʉãã mawũãnaña: Zhãrã b'ebibari, bʉzhikusa zhi b'ebirua. Capernaúm pʉwʉrʉd'e ne bio od'ata daiba ũrĩnapead'ata namabid'a odua bʉzhi druad'e.
Mawũãpe mawũãsia: Mʉã wãrĩnu marãã jaraya, Daizezeba bed'eata jarabibarira bia edad'a ẽã izhi druad'era.
Mʉã wãrĩnu marãã jaraya, Israel druad'era wũẽrãrã pẽdrarã bio b'easia Elía b'asi ewadera. Maʉ̃nerã año ũbea ẽsadra kue ze ẽãba jarrabata b'aesia drua jõmaʉ̃ne.
Mawũãmina Daizezebara maʉ̃rã miã iab'abid'a k'arebad'e zok'a ẽbasia Elíara. Awuarabʉrʉ k'arebad'e zok'asia wũẽrã pẽdra Sarepta pʉwʉrʉd'e b'ʉta Sidón pʉwʉrʉ k'aita.
Israel druad'era aid'aba k'aya b'esid'a bio b'easia Daizezeba bed'eata jarabibari Eliseo b'asi ewadera. Mawũãmina maʉ̃rãnebema miõta nene ẽã b'e ẽbasia, awuarabʉrʉ nene ẽã b'esia Naamán Siria druad'ebemata.
Maʉ̃ta ũrĩbʉdad'era de zhi jʉrebada maẽ k'ob'era jõma k'ãbãẽã kĩrũsid'a.
Mawũẽ piradrʉd'ape pʉwʉrʉd'ebara Jesús ãĩ jʉretabʉdata edesid'a k'atuma ãmiãĩnu, maʉ̃ k'atumane tab'asia ãzhi pʉwʉrʉra, mawũã edesid'a mamaʉ̃ba bʉretad'aita.
Mawũãmina izhira ãzhi ẽsaubara ãĩ jʉ̃drʉpe wãsia.
Jesús wãsia Capernaúm pʉwʉrʉed'a, maʉ̃ pʉwʉrʉra Galilea druad'ebema. Mobe miã ũrãg'a b'asia ewari ẽnaʉ̃badaza.
Maʉ̃nerã izhi miã ũrãg'abʉrʉd'era bia akʉdrua b'easia izhira zarea bara bed'ea b'ʉba.
Maʉ̃ne de zhi jʉrebada maẽ ũmakĩrãta b'asia jai ab'ʉta. Mawũẽ maʉ̃neba jaibara nemi jĩgua mawũãsia:
Daira idaribirua. ¿Bʉra dai bawara k'ãrẽta sãwũã b'ʉ Jesús Nazared'ebema? ¿Bʉra zebʉrʉka dai ãrĩĩta? Bʉra k'aita mʉã k'awua b'ʉa, bʉra Daizezed'ea.
Mawũãĩ jaibara ãzhi ẽsadra b'aebipe maʉ̃nebara ãĩ wãsia puo ẽã.
Mawũẽ jõmaʉ̃ba bia akʉdrua ãzhirãĩnu mawũãsid'a: ¿Naʉ̃ bed'eara k'ãrẽ zhi zromape? Jaira zarea bara jʉrekua b'ʉba ãĩ wã nʉmeã.
Aramaʉ̃ne izhira trʉ̃poasia maʉ̃ drua jõma.
Mobebʉrʉ Jesús piradrʉpe de zhi jʉrebada maẽbara ãĩ wãpe wãsia Simón ded'a. Simón pak'õrẽ k'ãbãẽã kʉwa nʉmʉba zuburia bed'easid'a izhibari.
Mawũẽ Jesús izhima b'arrupe kʉwamiã kẽãsia, mawũẽ kʉwamiãbara kenab'aribʉrʉba izhira audre ẽãne piradrʉpe ne jigasia.
Ʉ̃madau b'aebʉrʉd'era k'ayata erub'eta ne kĩrãtõnoãba k'aya b'eta Jesúsma wesid'a. Mawũẽ izhara ab'a ab'ak'a juwua ʉ̃rʉ̃ b'ʉkua b'ebikuasia.
Jaisid'a zhãrã biod'eba ãĩ wãbʉdata nemi jĩgua mawũãsid'a: ¡Bʉra Daizeze Warra!
Mawũãmina izhara kẽãkuasia, aramaʉ̃ne bed'eabiga ẽbasia k'awua b'eba izhira zhãrã Ẽdrʉbita.
Ʉ̃nadrʉbʉrʉd'era pʉwʉrʉd'ebara Jesús ãĩ wãsia miõ ne ẽã nʉmʉĩnu. Maʉ̃nerã zhãrãbara jʉrʉsid'a, aramaʉ̃ne izhi b'ʉ maẽ jũẽkuape jarasid'a wã ẽbamarẽã ãzhi maẽbara.
Mawũãmina izhara mawũãsia: Mʉãrã pʉwʉrʉ awʉrʉta tab'e maẽbid'a bed'ea biata jarak'aibara Daizezeta Nok'od'ebemata. Mʉrã izhara maʉ̃ k'area zok'asia.
Aramaʉ̃ne miã ũrãg'a wãsia de zhi jʉrebadata nʉmeza Galilea druad'e.
Ewari ab'a Jesús b'ʉta Genesaret dota jed'ea õb'ʉ doya b'ʉd'e, izhira k'abanaba pẽũsua erubarab'esia Daizeze bed'eata ũrĩnaĩ k'area.
Maʉ̃ne izha ũdusia jãbata ũme doya õpanʉta. B'eda beabadara jãbad'eba ãĩ wãnape ãzhi atarraya sʉgʉ duanasia.
Mawũẽ maʉ̃ ab'aʉd'e ed'a b'aribʉrʉta Simón jãbad'e b'aripe jarasia doyauba wĩka nabuaed'a eded'amarẽã. Mobe jewed'ape jãbad'eba ũrãg'asia k'abanata.
Ma bed'eape Simoũã mawũãsia:  Nabuaed'a wigui ededua, mobe mazhi atarraya doid'u b'aribueudua b'eda beaita.
Mawũãĩ Simónbara panaʉ̃ mawũãsia:  Miã Ũrãg'abari, daira diamase dob'ari ʉ̃nadrʉd'amina daibara miã k'ãrẽta bead'a ẽbasia. Mawũãmina bʉ bed'ead'eba mʉãrã b'aribueya atarraya.
Aramaʉ̃ne b'aribuebʉdad'era b'eda bio ed'a b'aebʉrʉba zʉgʉaba atarraya tʉd'ʉzoa bʉsad'ewasia.
Maʉ̃ta Simón Pedroba ũdui Jesús kĩrãbita sãk'ok'od'e k'ob'epe mawũãsia:  Nok'ó, mʉ maẽbara ãĩ wãrũã, mʉrã k'azhirua omiãta b'ʉa.
B'edata mawũã jidabʉdaba nitbia perasia izhi bawara k'ob'e bawara.
Ab'arika Jacobo Juan ũme perasid'a Zebedeo warrarãta, b'eda k'aud'a panʉta Simón bawarabemata panasia. Jesúsbara Simoũã mawũãsia:  Perarãrũã, mʉnebemata ĩjãnamarẽã id'id'euba bʉra zhãrã ũrãg'abarita b'aya.
Jãbara drua wed'ape ne jõma idu ãmaẽnape wãsid'a Jesús k'aid'u.
Ewari ab'a Jesús pʉwʉrʉd'e b'ʉd'e ũmakĩrãta zesia aid'aba bira b'ʉta. Maʉ̃bara Jesústa ũdui sãk'ok'od'e kĩrã egoroma tʉ k'ob'epe zuburia bed'ea mawũãsia:  Nok'ó, bʉa krĩñabʉrʉ mʉrã nene ẽã b'ebirua.
Mawũãĩ Jesúsbara juwuaba tõb'ari mawũãsia:  Mʉãrã krĩña b'ʉa, mawũẽ bʉra nene ẽã b'id'a.
Audre ẽãne aid'ara nebasia.
Mobebʉrʉ Jesúsbara mawũãsia:  Bʉ k'ãwũã b'ebʉrʉta miõã jararãrũã, awuarabʉrʉ wãpe sacerdotea ũdubirua, mobe bʉzhi nene ẽã b'ed'abari nendʉwʉrʉta babued'amarẽã diadua, Moiséba jarad'a kĩrãk'a odua bʉ b'ebʉrʉta ãzha k'awuad'amarẽã.
Aramaʉ̃ne Jesús wuaabʉrʉ trʉ̃poa wãsia. Zhãrã bio bʉredrʉ toto nʉmasia izhi bed'eata ũrĩnaĩta, aramaʉ̃ne b'ebikuamarẽã ãzhi k'aya b'eta.
Mawũãmina izhira miõ ne ẽã maẽ wã bazhia zhiwid'iita.
Ewari ab'a Jesús miã ũrãg'a nʉmʉne jewed'a duanasia fariseorãta ũrãg'a Moiséd'e jarabada bawara. Ãzhira pʉwʉrʉ zaketa tab'e maẽba zekuasia Galilea druad'eba, Judea druad'eba, Jerusalénneba. Maʉ̃nerã Daizeze zareara Jesú ũme nʉmasia zhãrã b'ebiita.
Maʉ̃ne ũmakĩrãrã ʉ̃kʉrʉba ũmakĩrãta jirab'ad'e wesid'a k'akua pira ẽã k'aya b'ʉta, ed'a ede krĩña panasia Jesús kĩrãbita b'ʉd'aita.
Mawũãmina k'abanata nʉmʉba b'ed'a ẽbaera de ʉ̃rʉ̃ wãrĩzed'ape ewad'ape jirab'ad'eba zhãrã ẽsadra ʉra b'aebisid'a Jesús kĩrãbita.
Ãzhi soid'u k'ob'eta Jesúsba ũdui k'akua pira ẽã k'aya b'ʉa mawũãsia: Bʉra k'azhiruata biod'ebara mʉãrã bed'ea ne ẽã b'id'apʉa.
Maʉ̃nerã ũrãg'a Moiséd'e jarabadara fariseorã bawara krĩcha mawũãsid'a: ¿Naʉ̃ k'aipe mawũã Daizezema mitia bed'eaira? ¿K'azhiruata biod'ebara zhãrã k'aiba bed'ea ne ẽã b'ʉ b'eipe? Awuarabʉrʉ b'eya Daizezebʉrʉ.
Jesúsbara ãzhi mawũã krĩcha k'ob'eta k'awuape mawũãsia:  ¿K'ãrẽta krĩcha k'ob'e marã sod'era?
¿K'ãrẽta audre borekea jaraid'e b'ʉ: K'azhiruata biod'ebara bed'ea ne ẽã b'id'apʉa aita, o piradrʉpe nimibarua aita?
Mʉã bʉaa jaraya: Piradrʉrua, bʉzhi jirab'a jiraedarua, mobe ded'aa wãrũã.
Audre ẽãne ãzhi kĩrãbita piradrʉpe jirab'a izhi tab'ad'ata jiraedape ded'aa wãsia Daizeze ibia jara.
Mawũẽ jõmaʉ̃ba bia akʉdrua Daizeze ibia jarasid'a. K'ãbãẽã pera k'ob'eid'u mawũãsid'a:  Id'i ũdubʉda ne biata.
Maʉ̃ tẽã Jesús wãbʉrʉd'era ũdusia impuesto wid'ibarita Leví abadata, jewed'a b'ʉta rey Romanebemaĩta impuesto diabada maẽ b'asia, maʉ̃ne mawũãsia:  Mʉ k'aid'u b'adua.
Mawũãĩ izhira ne jõma ãmaẽkua piradrʉpe k'aid'u wãsia.
Mobebʉrʉ Levíbara Jesúita k'ãbãẽã ne obigasia izhi ded'a. Maʉ̃nerã impuesto wid'ibadata bio k'ob'ed'e awʉrʉrãsid'a k'ob'easia ãzhi bawara nek'o.
Mawũẽ ũrãg'a Moiséd'e jarabadabara fariseorã bawarauba Jesúsba jʉrʉkuad'ata jara mawũãsid'a:  ¿Marã k'ãrẽã nek'o duanu impuesto wid'ibada bawara, dewaraurã k'azhirua omiãrã bawara?
Mawũãnaĩ Jesúsba panaʉ̃ mawũãsia:  Bika b'ebara nesid'a duanu ẽã zhãrã b'ebi b'ʉra, awuarabʉrʉ nesid'a b'ea k'ayarãbʉrʉ.
Aramaʉ̃ kĩrãk'a mʉãrã jʉrʉd'e ze ẽbasia ãzhikusa biata b'eta, awuarabʉrʉ ẽdrʉbigaita jʉrʉd'e zesia k'azhirua omiãrãta, k'azhiruara ãmape Daizezeta pẽwãnamarẽã.
Mawũẽ ãzhara Jesúa mawũãsid'a:  ¿K'ãrẽneba Juanba jʉrʉkuad'ara biod'e nek'o ẽã zhiwid'i duanu, ab'arika b'ea fariseorãnesid'a, mawũãmina bʉrera nek'o k'ãrẽ do duanu ẽka?
Mawũãnaĩ Jesúsbara mawũãsia:  ¿Zhãrã juwua jida nʉmʉne duanurã marãbara nek'obid'a ẽã duanabid'aika zhũmakĩrãta wad'i b'ʉd'era ãzhi bawara?
Mawũãmina ewarita zeya zhũmakĩrã ãzhi maẽbara eded'aita, maʉ̃ ewadebʉrʉ nek'o ẽã zhiwid'i b'eaya. (Aramaʉ̃ kĩrãk'a mʉta edebʉdad'ebʉrʉ mʉã jʉrʉkuad'ara nek'o ẽã zhiwid'i b'eaya.)
Mawũãpe ne jarak'a mawũãsia:  Miõba wua zhiwid'ita k'õ edape remenda ẽã wua soreta. Mawũã ora bari zhiwid'ita k'õã ẽã, awuarabʉrʉ zhiwid'ita k'õ edabʉrʉra bi-ia k'ob'e ẽã zhi sored'era.
Miõba vino zhiwid'i oma tʉd'a ẽã ne e omata zhi sorerãnerã. Mawũã ora vino zhiwid'i omabara ne e oma k'õg'ozoabʉrʉba wea wãña, aramaʉ̃ne ne e oma ãrĩkuaya.
Mawũãmina vino zhiwid'i oma ne e omata zhiwid'irãnerã tʉsia b'ʉa. Mawũãtrʉ ab'arika bia nʉmaña.
Miõba vino oreguea zhi zõrãta dobʉrʉbara zhiwid'ira do krĩña ẽã. Awuarabʉrʉ mawũãbaria: Vino zhi zõrãta audre biga. (Maʉ̃bara Jesúsbara jara krĩñasia izhi ũrãg'ara zõrãrãwed'abema krĩcha ũme ãba jara ẽãta ãrĩ ẽbaita.)
Ẽnaʉ̃bada ewade trigo u tab'ʉ maẽ Jesús berab'ari wãne, izha jʉrʉkuad'abara trigo zhi kʉ̃mʉne ẽnape juwuaba bog'achira epa k'osid'a.
Mawũãnaĩ Jesúsbara panaʉ̃ mawũãsia: ¿Marãbara led'ak'a kĩrãk'a duanu ẽka rey Davidba od'ara izhita izhi ũme duanu bawara jarrasid'ad'e?
Daizeze ded'a ed'a wãpe jiraedasia pan Daizezeita b'ʉbadata, maʉ̃ k'oid'e b'a ẽbasia, awuarabʉrʉ k'oid'e b'asia sacerdoterãbʉrʉ, maʉ̃ta k'osia, diasia izhi bawara b'eabid'a.
Mawũãpe mawũãsia: Maʉ̃ẽnabema mʉ Beubari Bape b'ʉra ewari ẽnaʉ̃bada Nok'oa.
Awʉrʉ ewade ẽnaʉ̃bada ewade de zhi jʉrebada maẽ Jesús ed'a wãpe miã ũrãg'asia. Mama ũmakĩrãta b'asia juwua bagu b'ʉta juwua arata.
Maʉ̃ne ũrãg'a Moiséd'e jarabadaba fariseorã bawarauba kĩrãkuitasid'a ẽnaʉ̃bada ewade b'ebii k'awuaita, aramaʉ̃ne jid'aita.
Mawũãmina izhara ãzhi mawũã krĩcha k'ob'eta k'awuape juwua bagu b'ʉa mawũãsia: Piradrʉpe ẽsadra nʉmedua.
Mawũãĩ izhira piradrʉpe edau nʉmesia.
Mobebʉrʉ Jesúsbara mawũãsia: Mʉã marãã wid'iya: ¿Ẽnaʉ̃bada ewadera biara osia b'ʉka, o bia ẽãta osia b'ʉ? ¿Zhãrã k'arebasia b'ʉka, o beubiita bia b'ʉ?
Mawũãpe izhi bʉredrʉ nʉmʉta jõma akʉkuape juwua bagu b'ʉa mawũãsia: Bʉzhi juwua jirab'aridua.
Mawũãĩ izhara jirab'arisia, aramaʉ̃ne izhi juwuara bikasia.
Mawũẽ ãzhira k'ãbãẽã kĩrũbʉdaba ãzhirãĩnu bed'easid'a Jesús sãwũã od'aita.
Jari ewadera Jesús wãsia k'atumaĩnu zhiwid'id'e, maʉ̃nerã zhiwid'i ʉ̃nadrʉsia Daizezea.
Ãsabai izhi pẽwã b'eta trʉ̃kuape ãzhid'ebemata doce jʉrʉkuasia, maʉ̃rã trʉ̃gasia zok'akuad'a.
Ãzhira naʉ̃rãã: Simón, Pedrota trʉ̃gad'ata, zhi mebea Andrésta. Jacobo, Juan, Felipe, Bartolomé,
Mateo, Tomás, Jacobo Alfeo warrata, Simón Zelote abadata.
Juda Jacobo mebeata, dewarabema Juda Iscariote tẽãne Jesús chupea jidabid'ata.
Mawũã izha jʉrʉkuad'a bawara Jesús k'atumaneba yed'aa zepe k'oriwid'e b'esia. Maʉ̃nerã izhi pẽwã b'ebara k'abana bawarauba bʉredrʉsid'a. Maʉ̃rã zekuasia Judea druad'eba, Jerusalén pʉwʉrʉd'eba, pusa doya Tiro pʉwʉrʉ tab'ʉ maẽba, Sidón pʉwʉrʉd'eba, zekuasia izhi bed'eata ũrĩnaĩta, aramaʉ̃ne b'ekuaita ãzhi k'aya b'eta.
Mawũẽ jõmaʉ̃ba tõb'ari krĩña b'easia Daizeze zaread'eba jõma b'ebikua nʉmaẽrã.
Jesúsbara izha jʉrʉkuad'ata akʉ mawũãsia:
Marã sobiaudua Daizezed'ebemata k'awuai k'area zuburia b'era, marã mawũãrã Daizezeta Nok'od'ebema.
Sobiaudua Daizezed'ebema k'area jarra b'era, mawũãrã maʉ̃ne nʉmabigaya. Sobiaudua jẽga b'era, mawũã b'era ipid'abigaya.
Sobiaudua zhãrãba marã ũduama edabʉdad'era, ãzhi maẽba jʉretabʉdad'era, ik'azhirua jarabʉdad'era, marã bia ẽkĩrãk'a seribid'a ẽãnerã mʉ Beubari Bape b'ʉ k'area.
Maʉ̃ ewadera b'ʉsrid'audua, sobiaudua, aramaʉ̃nerã Daizezebara ʉ̃tre ne biata waib'ʉa ded'ekaya. Marã zhibarirã b'ead'abara mawũã bĩ ẽã obazhid'a Daizezeba bed'eata jarabibarirã b'ead'ara.
Mawũãmina, ¡zuburiad'aya zhãrã bara b'era! Ya erub'eba ãzhi sobiara.
¡Zuburiad'aya zhãrã id'id'e jãwũã b'era! Mawũã b'era jarra b'eaya. ¡Zuburiad'aya zhãrã id'id'e ipid'a b'era! Mawũã b'era sopua jẽgad'aya.
¡Marã zuburiad'aya zhãrã jõmaʉ̃ba bia jarad'ara marã sewa k'aud'a b'eta! Mawũã b'ebara zhibarirãbid'a bia jara b'ea bazhia sewata Daizezeba bed'eata jarabibarid'e b'ead'ata.
Marã mʉ bed'eata ũrĩ k'ob'ea mʉã marãã jaraya: Kʉãg'audua marã jura b'era, bia oudua marã ũduama b'era.
Ibia jaraudua marã ik'azhirua jara b'era, zhiwid'iudua marã bĩ ẽã ob'ebarira.
Iab'aʉba bʉta kĩrãma tachira yawed'a tachibirua. Iab'aʉba bʉa wua ãneb'ari b'ʉta jãrĩrã, bʉzhi camisasid'a idu edebirua.
Bariduba k'ãrẽ wid'ibʉrʉd'era diadua. Iab'aʉba k'ãrẽ bʉreta jãrĩbʉrʉd'era wid'irãrũã wakusa diamarẽã.
Zhãrãba marã sãwũã od'aita krĩña b'ed'e marãba ãzhita mawũã oudua.
Marã kʉãg'a b'etrʉ kʉãg'ad'ara, ¿k'ãrẽ biata od'aipe? K'azhirua omiãrãbid'a ãzhi kʉãg'a b'etrʉ kʉãg'abada.
Marã bia ob'etrʉ bia od'ara, ¿k'ãrẽ biata od'aipe? K'azhirua omiãrãbid'a ab'arika ob'ea.
Jẽrũya dia b'eita b'eabʉrʉ ne prestad'ara, ¿k'ãrẽ biata od'aipe? K'azhirua omiãrãbid'a k'azhirua omiãta b'ea ne prestabada ab'ariza diad'amarẽã.
Mawũẽ zhãrã sozuburia b'eaudua, marã Zezeta zhãrã sozuburia b'ʉ kĩrãk'a.
Zhãrãta k'awua orãũdua, mobed'eba Daizezeba marã maʉ̃ k'area k'awua o ẽã. Zhãrãta bed'ea bara b'ʉa arãũdua, mobed'eba Daizezeba marã bed'ea bara b'ea a ẽã. Marã bĩ ẽã obʉdara bed'ea ne ẽãne edaudua, mawũãrã Daizezeba marã bed'ea ne ẽã b'ʉkuaya.
Zhãrã k'ãrẽ diaudua, mawũãrã Daizezeba marã k'ãrẽ diaya. K'ãrẽ bia zabʉdata ure jõãsu kuguzoa diaudua mazhi ne zabarid'e. Daizezebara diaya mawũã zabʉda zad'e.
Ne jarak'a dewara mawũãsia: ¿Daʉb'errea b'ʉbara erb'ari edesia b'ʉka awʉrʉ daʉb'errea b'ʉra? ¿Ũmewed'a b'aed'a ẽka zob'ead'e?
Ne k'awa b'ʉra audre b'ʉ ẽã izhi ne jaradia nʉmʉ k'ãñabara. Mawũãmina izha k'awa nʉmʉ jõma k'awatrʉ izhi ne jaradia nʉmʉ kĩrãk'a b'eya.
¿K'ãrẽã bʉ mebea dabʉd'e ne jarra k'ob'ʉtrʉ akʉpe bʉ dabʉd'e bakuru pẽũ nʉmʉrã akʉ ẽpe?
¿Mawũãrã bʉara bʉ mebea mawũãĩne b'ʉka: Mebea, ne jarra bʉ dabʉd'e k'ob'ʉta mʉãã aub'aribirua aid'e b'ʉka, bʉara akʉ ẽãta bʉ dabʉd'e bakuru pẽũ nʉmʉrã? ¡Sewa bibaʉta b'arãrũã! Bakuru bʉ dabʉd'e pẽũ nʉmʉta naara ãĩ b'ʉdua, mawũãtrʉ bia ũduya bʉ mebea dabʉd'e ne jarra k'ob'ʉta aub'ariita. (Aramaʉ̃ kĩrãk'a bʉa k'azhirua ob'ʉta naara idu b'ʉdua, mobed'eba zhãrã k'areba b'eya.)
Bakuru biabara zau ẽã zhi tara bia ẽãta, miã bakuru bia ẽãbara zau ẽã zhi tara biata.
Bakurura ab'a ab'ak'a ũduk'awa panʉã zhi tad'eba. Igojõ b'ʉad'ak'a ʉrʉba zaud'ata, miã jũẽchichiba zaud'ata b'ʉad'ak'a uvara.
Aramaʉ̃ kĩrãk'a biata b'ʉbara biata sod'e erub'ʉta biata jara b'ʉa. Bia ẽãta b'ʉbara bia ẽãta sod'e erub'ʉta bia ẽãta jara b'ʉa. K'ãrẽ sod'e nʉmʉk'ãrĩta jara bed'ea b'ʉa ira.
¿Mʉrã k'ãrẽã Nok'ó abada mʉã jara b'ʉra od'a ẽãta?
Mʉma zebʉrʉba mʉ bed'eata ũrĩpe arib'ae b'ʉra mʉã marãã jaraya k'ai ũme ab'arika b'ʉta.
Ũmakĩrã de od'a ũme ab'arika b'ʉa, maʉ̃bara egoro eid'u k'orupe drʉ̃daura peña ʉ̃rʉ̃ joukuasia. Do zebʉrʉd'era dora maʉ̃ dema zarea jiradrʉsia, mawũãmina pʉkatʉ ẽbasia pãrã nʉmʉba peña ʉ̃rʉ̃.
Mawũãmina mʉ bed'eata ũrĩpe arib'ae ẽãrã ũmakĩrãba izhi dera bari egoro ʉ̃rʉ̃ od'a kĩrãk'a b'ʉa. Maʉ̃ dema dora zarea jiradrʉbʉrʉba tega wãsia, mawũẽ jipa teguezoasia maʉ̃ dera.
Izhi bed'eata ũrĩ k'ob'ea ma bed'eabʉrʉd'era Jesús wãsia Capernaúm pʉwʉrʉed'a.
Maʉ̃ne soldaorã nok'od'e nezok'ata izha bio kʉãg'ata k'ayata beubod'o basia.
Soldaorã nok'oba Jesús jarabʉdata ũrĩbʉrʉd'era, ʉ̃kʉrʉ izhima zok'akuasia nok'orã judíorãta, aramaʉ̃ne zuburia bed'easia zepe b'ebimarẽã izhi nezok'ata.
Izhara dazhirã judíorã kʉãg'a b'ʉba daiita pãrãsia de zhi jʉrebadata.
Mawũãnaĩ Jesús wãsia ãzhi bawara. Mawũãmina de k'aita babʉdad'era soldaorã nok'obara izhi bawara zhibiata ʉ̃kʉrʉ izhima zok'abʉrʉta jarabuesia mawũãnamarẽã:  Nok'ó, mʉrã biata b'ʉ ẽã bʉ mʉ ded'a deid'u zeira.
Maʉ̃ba mʉrã bʉma wã ẽbasia. Mawũãmina b'ei bed'eata jaradua, mawũãrã mʉ nezok'ara b'eya.
Aramaʉ̃ kĩrãk'a mʉãrã arib'ae b'ʉa nok'oba jarabʉrʉta. Mʉãbid'a soldaorãta jʉre b'ʉa mʉã jarabʉrʉd'e b'eta. Mʉã iab'aʉa wãrũã abʉrʉd'era wãbaria. Iab'aʉa zerua abʉrʉd'era zebaria. Mʉ nezok'aa naʉ̃ta odua abʉrʉd'era obaria.
Maʉ̃ta ũrĩbʉrʉd'era Jesús izhi k'area sobiape izhi k'aid'u erjiranuta akʉ mawũãsia: Mʉã wãrĩnu marãã jaraya, mʉãrã miã Israel b'ed'ebema ũdu ẽã k'ãwũã soid'u k'ob'ʉra.
Zok'akuad'ata jẽrũya ded'aa zebʉdad'era nezok'ara zhi b'emata ũdusid'a k'aya nʉmanata.
Maʉ̃ tẽã Naín abada pʉwʉrʉed'a Jesús wãbʉrʉd'era, izha jʉrʉkuad'ata bio wãne dewara wãsid'a k'abanata.
Pʉwʉrʉd'e ed'a wãbada k'aita zebʉrʉd'era, joud'e ak'opanasia beuwãrãta, zhi papad'era wau maʉ̃trʉ ab'abai b'asia, izhira pẽdra basia. Izhi bawara zhãrã bio k'opanasia pʉwʉrʉd'ebemata.
Nok'o Jesúsba ũdui sozuburiape mawũãsia:  Jẽgarãrũã.
Mobe orrape barkuata tõb'aribʉrʉd'era zhi ak'opanʉ pi k'opanesia. Mawũẽ mawũãsia:  ¡Kũrã, mʉã bʉaa jaraya, piradrʉrua!
Beud'ara aramaʉ̃ta piradrʉpe bed'easia. Aramaʉ̃ne Jesúsbara diasia zhi papaa.
Mawũẽ jõma perad'ape Daizeze ibia jara mawũãsid'a:  Naʉ̃ Jesús Daizezeba bed'eata jarabibarita zhi zromata piradrʉbʉrʉa dazhirãne ed'a.
Daizezera zebʉrʉa izhid'erãta k'arebad'e.
Jesúsba mawũã obʉrʉta trʉ̃poasia Judea drua jõma, drua k'aita tab'e jõma.
Juanba jʉrʉkuad'abara Jesúsba mawũã onʉmʉta jõma jarasid'a. Mawũẽ Juanbara ũme trʉ̃sia izha jʉrʉkuad'ad'ebemata.
Mobe Jesúsma zok'akuasia wid'i mawũãnamarẽã: ¿Bʉka zhãrã Ẽdrʉbiita zeita b'ad'ara, o daibara wad'i awʉrʉta jʉ̃ãnaĩ?
Aramaʉ̃ne maʉ̃rã Jesúsma zed'ape mawũãsid'a:
Maʉ̃nerã bio b'ebikuasia k'aya b'eta, pua b'eta, jaiba wawa b'eta, daʉb'errea b'eta bio ne ũdubikuasia.
Jesúsbara panaʉ̃ mawũãsia:  Wãũdua, mobe Juanʉã k'awuabiudua mazha ũrĩbʉdata mazha ũdubʉdata. Daʉb'errea b'era ne ũdu tupud'ea audua, wã b'e ẽã b'era wã tupud'ea, aid'aba k'aya b'era nene ẽã tupud'ea, ne ũrĩ ẽã b'era ne ũrĩ tupud'ea, beud'apead'ara piradrʉ tupud'ea, zuburia b'ea jara bara b'ʉa ẽdrʉd'aid'ebemata bed'ea biata.
Sobia b'aya mʉnebemata ĩjã ẽã nʉmʉ ẽãrã.
Juanba zok'akuad'ata wãbʉdad'era Jesúsbara Juan jarabʉrʉta zhãrã k'ob'ea mawũãsia:  ¿Drua drudrua tab'ʉid'ura marãbara k'ãrẽta akʉd'e jũẽsid'a? ¿Bariduta b'ʉta akʉd'e jũẽsid'ak'a?
¿O k'ãrẽta akʉd'e jũẽsid'a? ¿Ũmakĩrã wua biaba zho b'ʉta akʉd'e jũẽsid'ak'a? Wua biaba zho ne biata erub'era reyrã ded'abʉrʉ b'ea.
¿K'ãrẽta akʉd'e jũẽsid'a? ¿Daizezeba bed'eata jarabibarita akʉd'e jũẽsid'ak'a? Izhia, mʉã marãã jaraya, k'ãʉ̃ Daizezeba bed'eata jarabibarita audre zhi zroma.
K'ãʉ̃ẽnabemata zhi b'ʉmata mawũã b'ʉa:
Mʉ bed'eata jarabarita mʉã bʉ na zok'aya, bia ẽãrã ãmabʉdaba maʉ̃bara bʉ zei ota araa obʉrʉkaya bʉ na.
Mʉã marãã jaraya, wũẽrãba tobʉdara Daizezeba bed'eata jarabibarira audre zhi zroma ne ẽã Juan Buruk'oemiã k'ãñabara. Mawũãmina Daizezeta Nok'od'ebemata zhi zroma ẽãta b'ʉra zhi zroma izhi k'ãñabara.
Maʉ̃ jarabʉrʉta zhãrã jõmaʉ̃ba ũrĩbʉdad'era, rey Romanebemaĩta plata wid'ibadabid'a ũrĩbʉdad'era jarasid'a Daizezeba Juanneba ũrãg'a nʉmʉrã bigata, ãzhira aramaʉ̃ne zhi buru k'oema basia Juanba.
Mawũãmina fariseorãbara, ũrãg'a Moiséd'e jarabadabara seribid'a ẽbasia Daizezeba ãzhibari biata okrĩña b'ʉra, ãzhira aramaʉ̃ne zhi buru k'oema ẽbasia Juanba.
Jesúsbara mawũãsia:  ¿Zhãrã id'i ewadebema mʉã k'ãrẽ ũme ab'arika jaraipe k'ãrẽ ũme ab'arika b'e?
Pʉwʉrʉd'e warrarã jẽmene jewed'abada kĩrãk'a b'ea, ãzhirãĩnu nemi jĩgua mawũãbada: Daiba chiruta zabʉdad'era marã bairad'a ẽbasia, dai miã sopua trʉ̃ãbʉdad'era marã jẽgad'a ẽbasia.
Marã aramaʉ̃ kĩrãk'a b'eta Juan Buruk'oemiã zed'ara nek'o ẽã, vino do ẽã b'ʉ baera jaita erub'ʉa ab'ea.
Waya mʉ Beubari Bape b'ʉta zed'ara nek'o, vino do b'ʉ baera nek'omiã, vino domiã ab'ea. Aramaʉ̃ne jara b'ea zhibiata b'ʉta rey Romanebemaĩta plata wid'ibada bawara dewaraurã k'azhirua omiãrã bawara.
Mawũãmina Daizeze krĩchara bigata k'awua b'ea izhid'ebemata ĩjã b'eta bia nʉmeba.
Fariseorãnebema ab'aʉba Jesúa jarasia izhi ũme nek'omarẽã. Mawũẽ fariseo ded'a wãpe nek'o b'esia.
Mobe izhi jẽrũ k'aita b'epe jẽrũ daub'aba surruabipe põãsã jaresia izhi bud'aba. Mobe jẽrũ nigape ʉ̃rʉ̃ weasia kerata.
Fariseo Jesús trʉ̃naba maʉ̃ta ũdui izhikusa mawũãsia: Naʉ̃ta Daizezeba bed'eata jarabibarita b'ʉbʉrʉ k'awua k'ausia wũẽrã sãwũã b'ʉba izhi tõb'ari k'ob'ʉta, k'azhirua omiãta b'ʉta.
Maʉ̃ne Jesúsbara mawũãsia:  Simón, mʉã bʉaa ne jaraya.
Mawũãĩ izhara mawũãsia:  Jaradua Miã Ũrãg'abari.
Mawũãĩ Jesúsbara mawũãsia:  Plata prestabariba erub'asia ũme debe panʉta. Trabajod'era ab'a ewari quiniento deweta dewe basia denario quiniento, dewarabemata cincuenta.
Ãzhara k'ãrẽba pag'aita ne ẽãba ãzhi ũmewed'a bed'ea ne ẽã panʉsia deweta panʉta. ¿K'õbe bʉa mʉãã jaradua, plata prestad'ara ãzhid'ebemabara sãʉ̃ba audre kʉãg'aipe?
Mawũãĩ Simónbara panaʉ̃ mawũãsia:  Mʉmaãrã audre diaita b'ad'aba.
Mawũãĩ Jesúsbara mawũãsia:  Bʉa arimaẽ jarabʉrʉa.
Mobebʉrʉ wũẽrãta akʉpe Simoũã mawũãsia:  ¿Bʉara akʉ k'ob'ʉ ẽka naʉ̃ wũẽrã? Mʉ bʉ ded'a deid'u zebʉrʉd'era bʉara mʉãã baniã dia ẽbasia mʉ jẽrũĩtara. Mawũãmina naʉ̃ wũẽrãbara mʉ jẽrũrã daub'aba surruabipe põãsã jarebʉrʉa izhi bud'aba.
Bʉara mʉrã kĩrãma niga ẽbasia. Maʉ̃ne naʉ̃ wũẽrãbara mʉ deid'u zed'ad'ebemata niga tau ẽã mʉ jẽrũrã.
Bʉara mʉ burura nendrag'abara chiratʉ ẽbasia. Maʉ̃ne naʉ̃ wũẽrãbara kerata weabʉrʉa mʉ jẽrũne.
Mawũẽ mʉã bʉaa jaraya, k'azhirua biod'ebara mʉãrã bed'ea ne ẽã b'id'apʉa, mawũẽ mʉrã bio kʉãg'a. Mawũãmina iab'a izhima k'azhirua bio ne ẽãta bed'ea ne ẽã b'ʉra maʉ̃bara bio kʉãg'a ẽã.
Mobe wũẽrãã mawũãsia:  Bʉra k'azhiruata biod'ebara mʉãrã bed'ea ne ẽã b'id'apʉa.
Mawũãĩ ãba nek'o k'ob'ebara ãzhirãĩnu mawũãsid'a:  ¿Naʉ̃ k'aipe mawũã k'azhiruata biod'eba zhãrã bed'ea ne ẽã b'ʉira?
Maʉ̃ne Jesúsbara wũẽrãã mawũãsia:  Bʉzhi soid'u k'ob'ʉba ẽdrʉbʉrʉa, wãrũã adu-a.
Maʉ̃ tẽã Jesús wãsia pʉwʉrʉ zromaza, pʉwʉrʉ zakeza, bed'ea biata jarak'a wãsia Daizezeta Nok'od'ebemata. K'aid'u b'easia izha jʉrʉkuad'ata docera.
Wũẽrãrã ʉ̃kʉrʉ k'aid'u b'easia b'ekuad'ata jai ab'eta, k'aya b'eta. Ab'a María Magdalena abazhid'a, maʉ̃nebara ẽzoasia jai siete.
K'abanata bʉredrʉ bʉsita pʉwʉrʉzabemata izhima zebʉsid'e ne jarak'a mawũãsia:
Ne ubarita wãsia izhi ne ta pod'e, pobʉrʉd'era ʉ̃kʉrʉ od'e b'aebʉrʉba biradigasid'a, mawũẽ ibanaba misid'a.
Ʉ̃kʉrʉ mong'ara ʉ̃rʉ̃ b'aepe waribʉrʉba bagusia surruata ne ẽãba.
Ʉ̃kʉrʉ b'aesia ʉrʉd'e, mawũẽ ʉrʉ ãba waribʉrʉba ãnatʉ beasia.
Ʉ̃kʉrʉ egoro biad'e b'aepe waribʉrʉba zausia ta cienne ab'a ab'ak'a.
Jesúsbara maʉ̃ta jarape nemi jĩgua mawũãsia: Ne ũrĩ b'ʉbara maʉ̃ta kĩrãkuita ũrĩdua.
Maʉ̃nerã izha jʉrʉkuad'abara wid'i mawũãsid'a: ¿K'ãrẽta jara krĩña b'ʉ mawũã ne jarak'abʉrʉbara?
Mawũãnaĩ izhara mawũãsia: Daizezebara marãã k'awuabi nʉmʉã izhita Nok'od'ebema k'awuabi ẽã b'ad'ata, mawũãmina awʉrʉrã izhid'ebema ĩjã ẽã b'eara ne biod'eba jaraibara. Akʉ b'eid'u sãwũãta k'awua ẽã akʉ b'eamarẽã, ũrĩ b'eid'u sãwũãta k'awua ẽã ũrĩ b'eamarẽã.
Mʉã ne jarak'abʉrʉta sãwũãnebema naʉ̃ã: Ne tara Daizeze bed'ea.
Ne ta pobʉrʉd'e od'e b'aed'ara zhi ũrĩbadata maʉ̃ã. Mawũãmina ãtõmiãta zepe bed'eata ãzha ũrĩnata ãĩ eda b'ʉa ãzhi sod'eba, ĩjãbʉdaba ẽdrʉd'a ẽbamarẽã.
Ne ta pobʉrʉd'e mong'arad'e b'aed'ara Daizeze bed'eata ũrĩbʉdad'era sobia ũrĩbadata maʉ̃ã. Mawũãmina bia k'arra jidad'a ẽã, mawũẽ ĩjã b'eta dããrã ẽãne zuburiabʉdad'era ĩjã ẽã kenab'aribada.
Ne ta pobʉrʉd'e ʉrʉd'e b'aed'ara Daizeze bed'eata ũrĩbadata maʉ̃ã. Mawũãmina sãwũã ne bio erub'eaita sãwũã b'ʉsrid'a b'eaita krĩcha nʉmeba kenab'ari panʉã, mawũẽ zau eabad'a ẽã.
Mawũãmina ne ta pobʉrʉd'e egoro biad'e b'aed'ara sobiad'e kĩrãẽpa Daizeze bed'eata ãzha ũrĩnane b'eta maʉ̃ã, aramaʉ̃ne eaba duane b'ʉa baridua.
Miõba ĩbĩrã k'oad'ak'a ãna nʉmʉĩ k'area, miã k'ãĩbari maẽ edre b'ʉd'ak'a. Awuarabʉrʉ ʉ̃tʉ b'ʉbada deid'u zebʉdaba ʉ̃na ũdud'amarẽã.
Aramaʉ̃ kĩrãk'a Daizezed'ebema k'awuad'a ẽã nʉmʉrã k'awuad'a ẽã nʉma ẽã, miã chupea nʉmʉrã k'awuad'a ẽã nʉma ẽã.
Mʉã jara b'ʉta kĩrãkuita ũrĩũdua, zhi bude erub'ʉaara audre k'awuabiya, mawũãmina zhi bude erub'ʉ ẽãrã wĩka erub'ʉta krĩcha b'ʉsid'a jãrĩña.
Zhi papata, zhi mebẽrãta Jesúsma zesid'a, mawũãmina izhi b'ʉid'ura wã b'ed'a ẽbasia k'abanaba.
Mawũãnaĩ Jesúsbara panaʉ̃ mawũãsia: Mʉ papata, mʉ mebẽrãta b'ea Daizeze bed'eata ũrĩ arib'ae b'eta.
Ewari ab'a Jesús izha jʉrʉkuad'a bawara jãbad'e b'aripe mawũãsia: Chãnadrʉ do jed'ea õb'ʉ kĩrãrẽ.
Aramaʉ̃ne wãsid'a.
Chã wãnane Jesús k'ãĩsia. Maʉ̃ne nanguba do jed'ea õb'ʉra bomatʉbʉrʉba jãbara nabiru menajacha bʉsad'ewasia.
Mawũẽ Jesúsma zed'ape ʉ̃rʉ̃ma mawũãsid'a: ¡Miã Ũrãg'abari, dazhirã tabod'oa!
Mawũãnaĩ Jesús ʉ̃rʉ̃mape kẽãsia nanguta do bomatʉta, mawũẽ taukua nʉmaẽdasia.
Mobebʉrʉ ãzhaa mawũãsia: ¿Marã sãwũãbʉda soid'u k'opanaĩ k'aud'e?
Ãzhara pera bia akʉdrua ãzhirãĩnu mawũãsid'a: ¿Naʉ̃ k'aipe k'ãwũã nanguta dota kẽãbʉrʉd'e izhi bed'eata arib'aebʉdara?
Jũẽkuasia Gadara bid'arã druaid'u, maʉ̃ druara Galilea kĩrãbita kĩrãrã tab'ʉa.
Jesús drua jʉ̃drʉd'era ũmakĩrãta izhima zesia pʉwʉrʉd'ebemata, kĩrãnema b'ʉta ewari dããrã bata b'asia, wua jʉ̃ ẽã b'ʉta ded'a b'a ẽbasia, awuarabʉrʉ b'asia peña zob'eata beuwãrã wuag'abadata nʉme maẽ.
Jesústa ũdui k'ãbãẽã b'iasia, mobe Jesús jẽrũ k'aita ju k'ob'epe nemi jĩgua mawũãsia: ¿Bʉra mʉ ũme k'ãrẽta sãwũã b'ʉ Jesús Daizeze Ʉ̃trebema Warra? Mʉ biata odua mʉta zuburia orãrũã.
Mawũã bed'easia Jesúsbara jaira ãĩ wãmarẽã jara k'ob'ʉba maʉ̃nebara, ewari dããrã basia jaibara zuburia erunʉmʉta. Izhira cadenaba jʉ̃ bazhid'a jẽrũta juwuata, mawũãmina cadena tʉd'ʉzoabipe jaibara wãbi b'asia drua drudrua tab'eid'u.
Jesúsbara wid'i mawũãsia: ¿Bʉ trʉ̃rã k'aipe?
Mawũãĩ jaibara mawũãsia: Mʉ trʉ̃rã K'abana.
Mawũãsia jaira bio ed'a wãnape b'eba maʉ̃ne ed'a.
Jesúa zuburia bed'easid'a zok'akua ẽbamarẽã ed'aa tebʉed'a.
Maʉ̃ne mama chĩnata bio nek'o duanasia k'atumane. Mawũẽ zuburia bed'easid'a idu ed'a wãbigamarẽã maʉ̃rãne ed'a. Mawũẽ Jesúsbara idaribigasia.
Mawũẽ chĩna akʉ b'ebara mawũã berab'aribʉrʉta ũdud'ai wãẽbasid'a, mobe jarak'asid'a pʉwʉrʉd'ebid'a meãbid'a.
Mawũẽ akʉd'e erbuesia mawũã berab'aribʉrʉta. Jesúid'u zebʉdad'era jai bio ab'ad'ara ũdusid'a, Jesús jẽrũ k'aita jewed'a b'ʉta wua jʉ̃ b'asia kĩrãbape, mawũẽ perakuasia.
Zhi ũdud'apead'abara nebʉrʉsid'a sãwũã ẽdrʉpe b'id'ata kĩrãnema b'ad'ara.
Mobebʉrʉ k'abanata Gadara druad'ebemarã Jesúa zuburia bed'easid'a wãmarẽã ãzhi maẽbara, ãzhira k'ãbãẽã pera k'ob'easia. Mawũẽ Jesús jãbad'e b'aripe wãsia.
Maʉ̃ne jai bio ab'ad'ara Jesúa zuburia bed'easia b'abimarẽã izhi ũme. Mawũãmina Jesúsbara wãmarẽã jara mawũãsia:
Wakusa ded'aa wãrũã, mobe jaradua Daizezeba bia zromata obʉrʉta bʉ b'ebibʉrʉta.
Mawũãĩ izhira wãbʉrʉta pʉwʉrʉd'e jõmaʉ̃ã jarak'a wãsia bia zromata obʉrʉta Jesúsba izhi ũme.
Kĩrãrẽba Jesús wakusa zebʉrʉd'era k'abanabara sobia bia edasid'a jõmaʉ̃ba jʉ̃ã duanasi baera.
Maʉ̃ne zesia Jairo abadata de zhi jʉrebada maẽ nok'ota. Mobe Jesús jẽrũ k'aita ju k'ob'epe zuburia bed'easia deid'u wãmarẽã izhi ded'a.
Izhara k'auta ab'a erub'ʉta doce año b'ʉta beubod'o basia.
Jesús wãbʉrʉd'era k'abanaba pẽũsua wãbisid'a.
Maʉ̃ne wũẽrã ab'a waba k'aya b'ʉta doce año bata b'asia. Bibad'amarẽã zhãrã jʉrʉkua b'ʉd'e izha erub'ad'ara jõma gastasiid'u miõba bibad'a ẽbasia.
Ãbʉdeba orrape tõb'arisia Jesús wua ita. Aramaʉ̃ta poasia wa ze nʉmʉrã.
Maʉ̃ne Jesúsbara mawũãsia: ¿Mʉrã k'aiba tõb'arisi?
Jõmaʉ̃ba tõb'arid'a ẽãta jarasid'a, maʉ̃ne izhi ũme k'opanʉ bawarauba Pedroba mawũãsia: Miã Ũrãg'abari, k'abanaba bʉra pẽũsua wãbid'ata, ¿mʉrã k'aiba tõb'arisi abʉrʉka?
Mawũãmina Jesúsbara mawũãsia: Mʉrã iab'aʉba tõb'arisia, mʉã k'awuabʉrʉa zhãrã b'eid'ebema zareata ãĩ wãbʉrʉta mʉ maẽba.
Aramaʉ̃ne wũẽrãbara k'awuasia k'awuabʉrʉta, mawũẽ pid'id'ia zepe Jesús jẽrũ k'aita ju k'ob'epe jõmaʉ̃ kĩrãbita jarasia k'ãrẽã tõb'arid'ata, sãwũã audre ẽãne b'ed'ata.
Wad'i bed'ea k'ob'ʉd'e de zhi jʉrebada maẽ nok'o ded'auba iab'a zepe mawũãsia: Bʉ k'aura beudog'oa. Mawũẽ miãsẽã bed'ea nʉmarãrũã Miã Ũrãg'abaria.
Maʉ̃ta ũrĩpe Jesúsba panaʉ̃ Jairoa mawũãsia: Sopuarãrũã, awuarabʉrʉ soid'u k'ob'adua mawũãrã bʉ k'aura beud'ata piradrʉya.
Deid'u wãbʉrʉd'era izhi bawara miõta ed'a wãbiga ẽbasia. Awuarabʉrʉ ed'a wãbigasia Pedrota, Jacobota, Juanta, dewara wũẽrã zake zezeta zhi papata.
Jõma aub'ari jẽga duanasia wũẽrã zake k'area. Maʉ̃ne Jesúsbara mawũãsia: Jẽgarãũdua, beu ẽã, awuarabʉrʉ k'ãĩ b'ʉa.
Mawũãĩ sewak'au b'ʉa asid'a k'awua k'ob'eba beusita.
Mawũãmina Jesúsbara juwuad'e jidape nemi jĩgua mawũãsia: ¡Wũẽrã zake, piradrʉrua!
Mawũãbʉrʉd'era zhi jawurera zesia wakusa, mawũẽ aramaʉ̃ta piradrʉsia. Jesúsbara jarasia zhiko diad'amarẽã.
Zhibarirãbara bia akʉ k'opanasia. Maʉ̃ne Jesúsbara jarasia miõã jarad'a ẽbamarẽã mawũã berab'aribʉrʉra.
Jesúsbara izha jʉrʉkuad'a doceta ãba jʉrepe zareata ded'ekasia jai jõmaʉ̃ ʉ̃rʉ̃, aramaʉ̃ne b'ebid'amarẽã k'ayarãsid'a.
Mobebʉrʉ jarad'e zok'akuasia Daizezeta Nok'od'ebemata, aramaʉ̃ne b'ebid'amarẽã k'ayarãsid'a.
Maʉ̃nerã mawũãsia: Od'era miã k'ãrẽta ederãũdua, miã barrata, miã talegota, miã zhikota, miã platata, miã wua trok'a jʉ̃ĩta.
Baridu maẽ deid'u wãbʉdad'era mama duanedua mamaʉ̃ba wãnañeẽna.
Baridu maẽ marãta bia edad'a ẽbʉrʉ maʉ̃ pʉwʉrʉd'ebara ãĩ wãbʉdata egoro jarra marã jẽrũnebema niãweudua. Aramaʉ̃ne k'awuabid'aya ãzhira Daizezebara pua k'awua oita.
Ãzhi wãbʉrʉd'era pʉwʉrʉ zake tab'eza berab'ari wãnata bed'ea biata jarak'a k'ayarãta b'ebikua wãsid'a baridu maẽ.
Rey Herodebara jõma ũrĩsia Jesúsba onʉmʉta, mawũẽ k'awua ẽã krĩcha b'asia. Ʉ̃kʉrʉbara mawũãsid'a: Juan beud'ata piradrʉsia.
Waya ʉ̃kʉrʉbara mawũãsid'a: Elíata ib'aria. Ʉ̃kʉrʉbara mawũãsid'a: Daizezeba bed'eata jarabibari b'ead'ata beud'ata iab'a piradrʉbʉrʉa.
Mawũẽ Herodebara mawũãsia: Juan mʉãrã otatubisia. ¿Mawũẽ maʉ̃ k'aipe maʉ̃nebemata mʉã ũrĩ nʉmʉrã?
Jesúsba zok'akuad'ata wakusa zebʉdad'era jõma nebʉrʉsid'a ãzha od'apead'ata. Maʉ̃nerã bari ãzhitrʉ jʉre edesia miõ ne ẽã maẽ Betsaida pʉwʉrʉ k'aita.
Zhãrãbara k'awuad'ape k'aid'u wãsid'a. Mawũẽ izhara bia edabʉrʉta jarak'asia Daizezeta Nok'od'ebemata, b'ebikuasia zhi b'ei bara b'era.
Maʉ̃ne ewari keud'e izha jʉrʉkuad'ata docebara orrad'ape mawũãsid'a: Zhãrã k'ob'era wãbigarua wãnamarẽã pʉwʉrʉ zake tab'ema, meã arak'aita b'ema, maʉ̃za k'ãĩguebʉdaba ũdud'amarẽã zhikota. Dazhirã namarã k'ob'ea k'ãrẽ ne ẽã maẽ.
Mawũãnaĩ Jesúsbara mawũãsia: Marãba nek'obigaudua.
Mawũãĩ ãzhara mawũãsid'a: Daibara eruduanuã pan juesoma, b'eda ũme, daita wãbʉda ẽbʉrʉ zhiko edad'e naʉ̃ jõmaʉ̃ k'abanaĩta.
Maʉ̃nerã zhũmakĩrãrãta nʉmasia cinco mil. Mawũẽ izha jʉrʉkuad'aa mawũãsia: Awuara awuarak'a jewed'abigaudua cincuentad'e.
Mawũãĩ mawũã jewed'abisid'a jõma.
Mobebʉrʉ jirakua edasia pan juesomata, b'eda ũmeta, mobe ʉ̃taa akʉ maʉ̃bari zhiwid'ipe b'ʉekuape diasia izha jʉrʉkuad'aa, jed'ekad'amarẽã zhãrã k'ob'ea.
Jõma jãwũã nek'osid'a. Ad'ubad'apead'ata jamara doce jʉrepesid'a zhi b'ʉgʉzoamata.
Ewari ab'a Jesús zhãrã maẽbara ãĩ zhiwid'i b'ʉd'e, izha jʉrʉkuad'ata izhi bawara k'opanʉne wid'i mawũãsia: ¿Zhãrãbara mʉrã k'aita jara panʉ?
Mawũãĩ ãzhara panaʉ̃ mawũãsid'a: Ʉ̃kʉrʉbara jarabada bʉra Juan Buruk'oemiãta. Ʉ̃kʉrʉbara jarabada bʉra Elíata. Ʉ̃kʉrʉbara jarabada bʉra Daizezeba bed'eata jarabibarirã b'ead'ata beud'ata iab'a piradrʉsita.
Mawũãnaĩ izhara mawũãsia: ¿K'õbe marãma mʉrã k'aipe?
Mawũãĩ Pedroba panaʉ̃ mawũãsia: Bʉra zhãrã Ẽdrʉbita Daizezed'ea.
Jesúsbara maʉ̃ta miõã jarad'a ẽbamarẽã zarea jarak'abʉrʉta,
mawũãsia: Mʉ Beubari Bape b'ʉra ne biod'e zuburiaya, seribid'a ẽbaya nok'orãba, sacerdoterã nok'orãba, ũrãg'a Moiséd'e jarabadaba. Aramaʉ̃ne beabʉdad'era piradrʉya ewari ũbead'e.
Mawũãpe jõmaʉ̃ã mawũãsia: Iab'aʉba mʉta pẽwã krĩña b'ʉbʉrʉ bʉzha krĩñata arib'aerãrũã, awuarabʉrʉ bebud'e basiid'u ewariza mʉrã pẽwãdua.
Mʉ k'area beu krĩña ẽãrã aduaya, mawũãmina mʉ k'area beubʉrʉra ẽdrʉya.
Iab'a mʉ k'area mʉ bed'ea k'area pera b'aibʉrʉ, maʉ̃ mʉãrã mʉrẽ ẽã aya mʉ Beubari Bape b'ad'ata zarea bara zebʉrʉd'era mʉ Zeze zareaed'a ángelerã zareaed'a.
Mʉã wãrĩnu marãã jaraya, ʉ̃kʉrʉ nama k'ob'ebara beud'ai nawed'a ũdud'aya Daizezeta Nok'od'ebemata.
Maʉ̃ta jarad'a tẽã ewari ocho babʉrʉd'e Jesúsbara jʉre edesia Pedrota, Juanta, Jacobota, aramaʉ̃ne k'atumaĩnu wãrĩzesia zhiwid'id'e.
Zhiwid'i nʉmʉne kĩrã awuarasia, izhi wuara totroa ʉ̃nasia.
Maʉ̃ne ũmakĩrã ũme izhi ũme bed'ea k'opanasia Moiséta, Elíata.
Maʉ̃rã zhi ũdubisid'a ʉ̃na kĩrãwãrẽã. Jara k'opanasia izhi beuid'ebema Jesúsbara arib'aeita Jerusalénne.
Maʉ̃ẽna Pedrora izhi bawara k'opanʉ bawara k'ãbãẽã dapea k'opanasia. Mawũãmina ʉ̃rʉ̃ma k'opanebʉdaba ũdusid'a Jesús ʉ̃na kĩrãwãrẽã nʉmʉta, ũdusid'a ũmakĩrã ũme k'opanʉta izhi bawara.
Maʉ̃rãta Jesús maẽba ãĩ wãbʉdad'era Pedrobara Jesúa mawũãsia: Miã Ũrãg'abari, biga dazhirã nama k'ob'era. De k'ãĩdeta ũbea od'aya ab'a bʉita, ab'a Moiséita, ab'a Elíaita.
Pedrobara sãwũãta k'awua ẽãta mawũã bed'easia.
Mawũã bed'ea k'ob'ʉd'e jãrãrã zebʉrʉba ãnab'arikuasia. Mawũẽ ãzhira perasid'a jãrãrãne ed'a dog'oba.
Maʉ̃ne Daizezeta jãrãrãneba bed'eabʉrʉta mawũãsia: Naʉ̃ mʉ Warra mʉãrã kʉãg'a, izhi bed'eara ũrĩũdua.
Mawũã bed'ea chũbʉrʉd'era Jesús k'ob'asia ab'a. Ãzhira chupeasid'a, maʉ̃ ewadera miõã jarad'a ẽbasia ãzha ũdud'apead'ara.
Nrũẽma k'atumaneba zebʉdad'era daucha zesia k'abanata.
Maʉ̃ne ũmakĩrã ab'aʉba k'abananeba nemi jĩgua mawũãsia: Miã Ũrãg'abari, mʉ biata odua mʉ warrata akʉdua mʉã ab'abai erub'ʉta.
Jaiba jidabʉrʉd'era k'awua ẽãne jʉrabibaria, ab'aed'a wawabibaria, mobe ib'a k'opepea zebibaria, aramaʉ̃ne puo b'ʉra kenab'ari ẽã.
Mʉrã bʉa jʉrʉkuad'aa zuburia bed'easia ãĩ jʉretad'amarẽã, mawũãmina b'eda ẽbasia.
Mawũãĩ Jesúsbara panaʉ̃ mawũãsia: ¡Marã soid'u duanu ẽãta bia ẽãta b'ea! ¿Mʉrã sõmbeed'a marã bawara b'aipe, mʉãrã sõmbeed'a zrog'a nʉmaĩpe? Naĩnu wedua bʉzhi warra.
Jõmaʉ̃ba bia akʉdruasid'a zhi zroma baera Daizezera.
Ne jõma ob'ʉ k'area bia akʉdrua nʉmene Jesúsbara izha jʉrʉkuad'aa mawũãsia:
Bude bad'aita mʉã jaraita bia ũrĩũdua. Mʉ Beubari Bape b'ʉra chãb'arid'aya zhãrã juwuad'e.
Maʉ̃ta jarabʉrʉra ãzhara sãwũãta k'awuad'a ẽbasia sãwũãta k'awuabiga ẽãba. Perasid'a maʉ̃ bed'eata wid'id'aira.
Mawũẽ izha jʉrʉkuad'ara bĩ ẽã bed'easid'a ãzhirãnebema k'aita audre zhi zroma ʉ̃rʉ̃.
Jesúsbara sod'eba sãwũã krĩcha k'ob'eta k'awuape wũãwũãta jidape izhi k'aita k'ob'ʉpe,
mawũãsia: Mʉnebema ĩjã b'ʉd'eba bariduba wũãwũã k'ãwũã b'ʉta bia edara mʉta bia edabʉrʉa. Mʉta bia edabʉrʉra bia edabʉrʉa mʉ zok'ad'ata. Marã jõmaʉ̃nebema zhi zroma ẽãne b'ʉta maʉ̃ta audre zhi zroma.
Juanbara mawũãsia: Miã Ũrãg'abari, daibara iab'a ũdusid'a jai ãĩ jʉrekua nʉmʉta bʉ trʉ̃neba. Daibara maʉ̃ k'aud'a b'a ẽbamarẽã jarasid'a dazhirã bawara b'ʉ ẽbaera.
Mawũãĩ Jesúsbara mawũãsia: Maʉ̃ k'aud'a b'a ẽbamarẽã jararãũdua, dazhirãta jura ẽãrã dazhirã bawarabema.
Jesús ʉ̃taa wãĩta ewarita arababʉrʉd'era wãnigua wãsia Jerusalén pʉwʉrʉed'a.
Maʉ̃nerã izhi naa ʉ̃kʉrʉ zok'akuasia. Mawũẽ maʉ̃rã wãpe pʉwʉrʉ zake Samariabid'arãne maẽ ed'a wãsid'a de jʉrʉd'ape k'ãĩbid'aita.
Mawũãmina b'aribid'a ẽbasia Jerusalén pʉwʉrʉed'a wãta k'awuad'ape.
Maʉ̃ta ũdud'ai Jacobo Juan izha jʉrʉkuad'aba mawũãsid'a: Nok'ó, ¿bʉma bigabʉrʉ bãjãneba tebʉta b'aemarẽã jarad'aika Elíaba od'a kĩrãk'a obʉdaba ãzhi ba wãmarẽã?
Mawũãnaĩ Jesús pʉrʉwape ãzhi kẽã mawũãsia: Marãbara k'awuad'a ẽã marã k'ãrẽ Jawurebiad'eta b'era.
Mʉ Beubari Bape b'ʉra ze ẽbasia zhãrã jawure aduabiita, awuarabʉrʉ zesia ẽdrʉbigaita.
Aramaʉ̃ne wãsid'a pʉwʉrʉ zake awʉrʉed'a.
Od'e wãnane ab'aʉba Jesúa mawũãsia: Nok'ó, mʉã bʉra pẽwãña bʉ wãbʉrʉma.
Maʉ̃nerã awʉrʉa mawũãsia: Mʉ k'aid'u b'adua.
Mawũãĩ maʉ̃bara mawũãsia: Nok'ó, mʉrã naara idu wãbirua mʉ zeze joud'e.
Mawũãĩ Jesúsbara mawũãsia: Aduaita beuya b'ea idu joubigarua ãzhirãta beubʉdara. Mawũãmina bʉara jarad'e wãrũã Daizezeta Nok'od'ebemata.
Maʉ̃nerã awʉrʉba mawũãsia: Nok'ó, mʉã bʉra pẽwãña, mawũãmina mʉ wãta naara jarad'e wãbirua mʉ ded'a b'ea.
Mawũãĩ Jesúsbara mawũãsia: Iab'aʉba trabajo jidabʉrʉta jipa ede ẽã jẽrũya akʉra, seri ẽã Daizezeta Nok'od'ebemaĩtara.
Maʉ̃ tẽã Jesúsbara dewara awʉrʉrãta setenta jʉrʉkuape izhi naa ũme ũmek'a zok'akuasia pʉwʉrʉza izhi wãĩ maẽ.
Maʉ̃nerã mawũãsia:  Wãrãnebai mʉ ũrãg'a ĩjãnaĩrã bioa, mawũãmina miã ũrãg'ad'aira bio ẽã. Maʉ̃ba wid'iudua Daizeze zhãrã Zhibaria, miã ũrãg'abadata zok'amarẽã izhid'ebema ĩjãĩta b'ema.
Wãũdua, mʉã marã oveja zakerã kĩrãk'a zok'abʉrʉa usa pãta b'ed'e ed'a.
Zũbira ederãũdua, miã talegota, miã sandalia trok'a jʉ̃ĩta. Od'era zhãrã bawara dããrã bed'earãũdua.
Baridu maẽ marã deid'u wãbʉdad'era naara mawũãũdua: Daizezed'eba marã adu-a b'eaya.
Iab'a adu-a b'aid'e b'ʉta mama b'ʉbʉrʉ, marãba adu-a b'aid'ebema jarabʉdara izhima wãña. Mawũã b'aid'e b'ʉ ẽbʉrʉ maʉ̃ adu-a b'aid'ebema mazhima zeya.
Ab'aʉ ded'a k'opane duanadua, k'oudua, doudua marãã diabʉdata, traja b'ʉra k'ãrẽ diad'aid'e b'ʉa. Deza k'ãĩrãũdua.
Baridu pʉwʉrʉed'a jũẽbʉdad'e marãta bia edad'ara k'oudua marãã diabʉdata.
K'ayata mama b'era b'ebiudua, mobe mawũãũdua: Marã k'aita basia Daizezeta Nok'od'ebemata.
Mawũãmina baridu pʉwʉrʉd'e ed'a wãbʉdad'e marãta bia edad'a ẽbʉrʉ oid'u wãnape mawũãũdua:
Egoro jarra marã pʉwʉrʉd'ebema dai jẽrũma k'arad'ara daibara niãwed'aya marã Daizezeba pua k'awua oid'ebemata. Mawũãmina k'awuaudua, Daizezeta Nok'od'ebema marã k'aita basia.
Mʉã marãã jaraya, Daizezeba k'awua obʉrʉ ewadera Sodoma pʉwʉrʉd'e b'ead'ara yarebai zuburia nʉmabigaya maʉ̃ pʉwʉrʉd'e b'e k'ãñabara.
Mawũẽ Daizezeba k'awua obʉrʉd'era Tiro pʉwʉrʉd'e, Sidón pʉwʉrʉd'e b'ead'ara yarebai zuburia b'eabiya marã k'ãñabara.
Capernaúm pʉwʉrʉd'e b'era ʉ̃taa wãĩta krĩcha b'ed'e Daizezebara pepekuaya beud'apead'ata zuburia b'eabiima.
Marã mʉnebemata b'e bed'eata ũrĩnarã mʉ bed'eata ũrĩnaña, marãta seribid'a ẽbʉrʉ mʉta seribid'a ẽã, mʉta seribid'a ẽãrã mʉ zok'ad'ata seribid'a ẽã.
Setenta zok'akuad'ara jẽrũya sobia zebʉdata Jesúa mawũãsid'a:  Nok'ó, jaira dai edre nʉmeã bʉ trʉ̃neba.
Mawũãnaĩ mawũãsia:  Mʉã ũdusia ãtõmiã ʉ̃treba b'aeta ba erudru kĩrãk'a.
Mʉã marãã zareata diasia dãmata, drusũrẽta nebʉdara eub'ari ẽbamarẽã, ãtõmiã zarea jõmaʉ̃ ʉ̃rʉ̃ diasia, mawũẽ marã miã k'ãrẽba sãwũã ẽã.
Mawũãmina sobiarãũdua jaita marã edre nʉme k'area. Awuarabʉrʉ sobiaudua marã trʉ̃ta zhi b'ʉma k'area ʉ̃tre.
Maʉ̃ ewadera Jesús Jawurebiad'eba sobia mawũãsia: Zeze, mʉã bʉra ibia jaraya, bʉra ʉ̃trebema Nok'oa, drua Nok'oa, bʉ mawũã Nok'od'ebema bʉara k'awuabi ẽbasia ãzhikusa krĩcha banata b'eara, awuarabʉrʉ k'awuabisia krĩcha bana ẽãta b'ea. Zeze, bʉma mawũã biga basia.
Izhid'ebemata jõma mʉãã k'awuabisia mʉ Zezebara. Miõba k'awua ẽã mʉ zhi Warrad'ebema, awuarabʉrʉ k'awua b'ʉa mʉ Zezebʉrʉ. Miõba k'awua ẽã mʉ Zezed'ebema, awuarabʉrʉ k'awua b'ʉa mʉ zhi Warrabʉrʉ. Mawũẽ mʉ zhi Warraba k'awuabi krĩñabʉrʉara k'awuabiya.
Mobebʉrʉ izha jʉrʉkuad'ama pʉrʉwape dob'aʉd'e mawũãsia:  Sobia b'eaya marãba ũdu b'eta ũdu b'era.
Mʉã marãã jaraya, Daizezeba bed'eata jarabibarirã bioba, reyrã bioba ũdu krĩña b'easia mʉã ob'ʉta marãba ũdu b'eta, mawũãmina ũdud'a ẽbasia. Ũrĩ krĩña b'easia marãba ũrĩ b'eta, mawũãmina ũrĩna ẽbasia.
Ũrãg'a Moiséd'e jarabarita piradrʉpe wãẽãbiita Jesúa mawũãsia:  Miã Ũrãg'abari, ¿mʉã k'ãrẽ obʉrʉba jidaipe Daizeze ũme b'ai jõ ẽãrã?
Mawũãĩ izhara mawũãsia:  ¿K'ãrẽta jara b'ʉ tab'ʉ Daizeze ũrãg'ad'era? ¿Bʉa k'ãrẽta lebari?
Mawũãĩ izhara panaʉ̃ mawũãsia:  Nok'o Daizezera soid'u kʉãg'arua, bʉzhi jawureid'uba, bʉzhi zareaid'uba, bʉzhi krĩchaid'uba. Bʉzhi zhãrã kʉãg'arua bʉzhi kĩrãk'a.
Mawũãĩ Jesúsbara mawũãsia:  Bʉara bia panaʉ̃bʉrʉa. Maʉ̃ta odua, mawũãrã Daizeze ũme b'ai jõ ẽã b'aya.
Mawũãĩ izhara sewa bia wid'i krĩñape Jesúa mawũãsia:  ¿K'aipe mʉ zhãrã?
Mawũãĩ Jesúsbara panaʉ̃ mawũãsia:  Ũmakĩrãta wãsia Jerusalénneba Jericó pʉwʉrʉed'a, maʉ̃ne nezrʉgamiãrãba jidad'ape zrʉgasid'a ne erub'ad'ata, wuata. Nitbia puod'ape wãsid'a, aramaʉ̃ne beudea tab'ʉesid'a.
Ab'arika Levid'ebemata arak'aita zebʉrʉd'era akʉ jipa berab'arisia.
Mawũãmina Samariad'ebemata od'e wãta izhi k'aita zebʉrʉd'e ũdui sozuburiasia.
Mawũẽ orrape zhara k'õg'ozoad'ata wuaba pãrĩkuasia, maʉ̃nerã vinoba sʉgʉpe olivo drag'aba soasia. Mobe izhi burrod'e k'ob'ʉpe edesia od'e wã nʉmʉta k'ãĩbadaid'u, aramaʉ̃ne akʉsia.
Nrũẽma izhi wãba plata ewari ũme erb'aribʉrʉta denario ũme erb'aripe de zhibaria diabʉrʉta mawũãsia: Naʉ̃ta akʉdua. Jõma bʉa audre gastabʉrʉra mʉã pag'aya mʉ wakusa zebʉrʉd'e.
¿Maʉ̃rã ũbead'ebemabara bʉma sãʉ̃ba ãzhi zhãrãta b'asi nezrʉgamiãrãba jidad'apead'ara?
Mawũãĩ izhara mawũãsia:  Zhi sozuburiad'aba.
Mawũãĩ Jesúsbara mawũãsia:  Wãpe bʉabid'a ab'arika odua.
Jesús od'e wãne pʉwʉrʉ zaked'e ed'a wãsia, maʉ̃ne wũẽrã Marta abadaba izhi ded'a bia edasia.
Martara mebea bara b'asia María abadata. Maʉ̃ Maríara Jesús jẽrũ k'aita jewed'a b'epe ũrĩ b'esia izhi bed'eata.
Mawũãmina Marta ĩñabasia nʉmʉta k'ãrẽ oita bioba Jesús orrape mawũãsia:  Nok'ó, ¿bʉara kĩrãkuita ẽka mʉ mebeaba mʉ ab'a ne arib'aebi nʉmʉrã? Jaradua mʉ k'arebamarẽã.
Mawũãĩ Jesúsbara panaʉ̃ mawũãsia:  Marta, bʉra k'awua ẽã ĩñabasia nʉmʉã k'ãrẽ oita bioba.
Mawũãmina Daizeze bed'eata ũrĩnaĩ barata b'ʉa. Maríabara maʉ̃ta biata jidabʉrʉa, mawũẽ miõba ãĩ tʉd'a ẽã.
Ewari ab'a Jesús zhiwid'i nʉmape zhiwid'i berab'aribʉrʉd'era izha jʉrʉkuad'aba ab'aʉba mawũãsia:  Nok'ó, daia jaraded'ekarua zhiwid'iita, Juanba jaraded'ekad'a kĩrãk'a izha jʉrʉkuad'aa.
Mawũãĩ Jesúsbara mawũãsia:  Marã zhiwid'ibʉdad'era mawũãũdua:
Bʉra Daizezeta ʉ̃tre b'ʉa, bʉra wawiad'aid'e b'ʉa. Dai Nok'ota nʉmadua. Bʉa krĩñata od'aid'e b'ʉa ʉ̃tre ob'e kĩrãk'a, mawũã od'aid'e b'ʉa druad'ebid'a.
Zhiko ewarizabema daia diadua id'ira.
Daiba k'azhiruata od'ad'ebara daira bed'ea ne ẽã duanebirua, daibid'a bed'ea ne ẽãne edabada dai bĩ ẽã obʉdata jõma. Daita idu wãẽãbirãrũã, awuarabʉrʉ daira k'arebarua ãtõmiã bia ẽãnebara.
¿Mʉ ũme zhibiata od'e wãta mʉ maẽ deid'u zesia, maʉ̃ne mʉãrã k'ãrẽ diaira ne ẽã ai ẽka?
¿Mawũãĩ jaribara ed'auba panaʉ̃ mawũãĩbʉka: Miãsẽã nʉmarãrũã, puertara ya serra nʉmʉã, mʉ warrarãsid'a mʉ bawara k'ãĩgue nʉmʉã, maʉ̃ba mʉrã piradrʉ b'e ẽã maʉ̃ diaira aibʉka?
Mʉã marãã jaraya, izhi ũme zhibiaba maʉ̃ diaita piradrʉbʉrʉ ẽãsid'a pi wid'i nʉmebʉrʉba piradrʉpe diaya jõma izha nesid'a b'ʉra.
Mawũẽ mʉã marãã jaraya: Aramaʉ̃ kĩrãk'a Daizezea ne wid'iudua, mawũãrã marãã diaya. Ne wid'i b'eba jʉrʉudua, mawũãrã ũdud'aya. Ne wid'i b'eba trʉ̃ũdua, mawũãrã jigaita puerta ewaya.
Daizezea ne wid'i b'ʉbara jidaya. Ne wid'i b'ʉba jʉrʉ b'ʉbara ũduya. Ne wid'i b'ʉba trʉ̃ b'ʉaara diaita puerta ewaya.
¿Zezeta marãnebemabara zhi warraba panta wid'ira mong'arata diaita b'ʉka? ¿O b'edata wid'ira b'eda dia ẽã dãmata diaita b'ʉka?
¿O nemʉta wid'ira drusũrẽta diaita b'ʉka?
Marã bia ẽãta b'eba mazhi warrarãã ne biata dia k'awua b'ebʉrʉ, ¿marã Zeze ʉ̃trebemabara audrebai Jawurebiata diai ẽka zhi wid'ibʉdaara?
Jesúsbara jaira ãĩ jʉretasia zhãrã nemi zebi ẽãta, aramaʉ̃ne jai ãĩ wãbʉrʉd'era nemi ze ẽã b'ad'ara bed'eabʉrʉba zhãrã k'ob'ebara bia akʉdruasid'a.
Mawũãmina ãzhirãnebema ʉ̃kʉrʉbara mawũãsid'a:  Beelzebú jai duanu nok'o zaread'eba jaira ãĩ jʉrekua b'ʉa.
Ʉ̃kʉrʉbara wãẽãbid'aita ũdud'ak'ata ũdubimarẽã jarasid'a Daizezed'eba nʉmʉbʉrʉ.
Mawũãmina Jesúsbara ãzhi sãwũã krĩcha k'ob'eta k'awuape mawũãsia:  Ab'aʉ druad'ebemata ãzhirãĩnu zhõ duanerã jõña. Ab'aʉ ded'abemata ãzhirãĩnu zhõ duanerã jõña.
Aramaʉ̃ kĩrãk'a ãtõmiãta jai izha jʉre nʉmʉ bawara zhõ nʉmerã, ¿sãwũã ari nok'ota nʉmaĩpe? Maʉ̃ta marãbara jarabʉda Beelzebú zaread'eba mʉã jaira ãĩ jʉrekua b'ʉta.
Marãma mʉã Beelzebú zaread'eba jaita ãĩ jʉrekua b'ʉbʉrʉ, ¿marã pẽwã b'ebara k'ai zaread'eba ãĩ jʉrekua b'e? Wid'id'ara marãba jarabʉdara ãzhara jarad'aya mawũã ẽãta.
Daizeze zaread'eba mʉã jaira ãĩ jʉrekua b'ʉa, mawũẽ wãrãne Daizezeta Nok'od'ebemata marãma zea.
Ũmakĩrã mesẽrãba ne izhi zhõbarita erub'ʉba izhi deta akʉ b'ʉra, bia nʉmʉã izha ne erub'ʉra.
Mawũãmina izhi audre mesẽrãta zebʉrʉd'era izhira edre b'aebipe ne izhi zhõbarira jõma jãrĩña maʉ̃ba zarea b'ʉta, mobe awʉrʉ bawarauba draya.
Jaita zhãrãneba ẽdrʉbʉrʉd'era drua drudrua tab'ʉ maẽ põãsãne nimi baebaria, sãma b'aita jʉrʉbʉrʉd'e ũdu ẽbai mawũãbaria: Mʉrã wakusa mʉzhi ded'aa wãña mʉzhi ẽdrʉd'ama.
Aramaʉ̃ne zebʉrʉd'era ũdubaria barre bi-ia nʉmʉta.
Mawũẽ wãpe jai awʉrʉta siete jʉrebaria izhi audre bia ẽãta, mobe ed'a wãnape mama duanebaria. Mawũẽ zhãrã maʉ̃ audre zuburia b'ebaria izhi naara b'ad'a k'ãñabara.
Jesúsba maʉ̃ta jara nʉmʉne wũẽrãba k'abanane ed'auba nemi jĩgua mawũãsia:  Sobia b'aid'e b'ʉa bʉ tope ju dawuad'ara.
Mawũãĩ izhara mawũãsia:  Audrera sobia b'eaid'e b'ʉa Daizeze bed'eata ũrĩpe arib'ae b'eta.
K'abana bʉredrʉ bʉsid'e Jesúsbara mawũãsia:  Zhãrã id'i ewadebema bia ẽãta b'ea. Mʉta Daizezed'eba nʉmʉbʉrʉ ũdud'ak'ata ũdubimarẽã jara b'ea. Mawũãmina mʉãrã ũdud'ak'ara ũdubiga ẽã, awuarabʉrʉ ũdubigaya Jonás berab'arid'a kĩrãk'abʉrʉ.
Jonás berab'arid'a kĩrãk'abara Daizezed'eba nʉmʉta k'awuabigasia Nínive pʉwʉrʉd'e b'ea. Mʉ Beubari Bape b'ʉbid'a mawũã k'awuabigaya zhãrã id'i ewade b'ea.
Daizezeba zhãrã k'awua obʉrʉd'era Sabá druad'e reina b'id'abadara beud'ata piradrʉya zhãrã id'i ewade b'e bawara, maʉ̃bara marã aduabimarẽã jaraya, maʉ̃ẽnabema izhira drua wawaraid'uba zesia rey Salomón krĩchata ũrĩne. Maʉ̃ne mʉ nama b'ʉra audre zhi zroma Salomón k'ãñabara.
Daizezeba zhãrã k'awua obʉrʉd'era Nínive pʉwʉrʉd'e zhãrã b'ead'ara beud'ata piradrʉd'aya zhãrã id'i ewade b'e bawara, maʉ̃rãbara marã aduabimarẽã jarad'aya, maʉ̃ẽnabema Jonásba Daizeze bed'eata jarabʉrʉba ãzhara k'azhiruara ãmape Daizezeta pẽwãsid'a. Maʉ̃ne mʉ nama b'ʉra audre zhi zroma Jonás k'ãñabara.
Miõba ĩbĩrã k'oape merãk'a, miã ãna nʉmʉka. Awuarabʉrʉ ʉ̃tʉ b'ʉbaria deid'u zebʉdaba ʉ̃na ũdud'amarẽã.
Ĩbĩrã k'akuad'ebema dabʉa. Bʉ dabʉta bigabʉrʉ bʉ k'akuara jõma ʉ̃na b'ʉa. Mawũãmina bʉ dabʉta biga ẽbʉrʉ bʉ k'akuara pãrĩguad'e b'ʉa.
Mawũẽ kĩrãkuitarua bʉa ob'ʉta bʉma bigata bia ẽãneba pãrĩguata b'a ẽbamarẽã.
Bʉ k'akuata jõma ʉ̃na b'ʉta parĩguad'ebema ne ẽã b'ʉbʉrʉ jõma ʉ̃na b'aya, ĩbĩrãba bʉta zhi ʉ̃naba ʉ̃nabari kĩrãk'a b'aya.
Jesús ma bed'eabʉrʉd'era fariseo ab'aʉba jarasia izhi maẽ nek'omarẽã.
Mawũẽ Jesús deid'u wãpe jewed'asia nek'oita.
Fariseoba maʉ̃ta ũdui bĩ ẽãsia ãzha ob'e kĩrãk'a mitia ne ẽã obʉrʉta juwua surrua o ẽãba nek'oi nawed'a.
Maʉ̃ne Jesúsbara mawũãsia:  Marã fariseorãta b'era vasota, eped'ek'ota, ʉ̃rʉ̃bʉrʉ zhi sʉgʉma kĩrãk'a b'ea, mawũãmina marã ed'ara bia ẽãba bira b'ea, nezrʉga bia ẽãta ob'eba.
Zuburia b'ea diaudua mazha ne erub'ed'ebemata, mobed'eba marã jipad'e mitia ne ẽã b'eaya.
¡Daizezebara pua k'awua oya marã fariseorãta b'era! Marãbara menta kiduata, ruda kiduata, ne ud'ebema kiduata diez b'ʉabʉdaza ab'a Daizezea diabada. Mawũãmina zhãrã kĩrãẽpa bia edad'a ẽã, miã Daizezera kʉãg'ad'a ẽã. Maʉ̃ne maʉ̃trʉ arib'aed'aid'e b'ʉa, ne wuaabema kenab'ari ẽã arib'ae b'ed'e.
¡Daizezebara pua k'awua oya marã fariseorãta b'era! Nok'orãta jewed'abari maẽ jewed'a krĩñadea de zhi jʉrebada nʉme maẽrã, marã wawia salud'aita krĩñadea pʉwʉrʉd'e k'abana maẽrã.
¡Daizezebara pua k'awua oya marã ũrãg'a Moiséd'e jarabadata b'era, fariseorãta b'era, marã sewa bibaʉta b'ea! Mawũẽ beuwãrã jou nʉmeta ũdud'a ẽkĩrãk'a b'ea, mitiata ʉ̃rʉ̃ nebʉdata zhãrãba k'awuad'a ẽkĩrãk'a b'ea.
Mawũãĩ ũrãg'a Moiséd'e jarabariba panaʉ̃ mawũãsia:  Miã Ũrãg'abari, bʉa maʉ̃ta jarabʉrʉbara bĩ ẽã jarabʉrʉa daisid'a.
Mawũãĩ izhara mawũãsia:  ¡Daizezebara pua k'awua oya marã ũrãg'a Moiséd'e jarabadata b'esid'a! Marãbara zhãrãã arib'aebibada miõba b'e ẽãta, mawũãmina mazhara arib'aed'a ẽã.
¡Marã Daizezebara k'awua oya! Marãbara Daizezeba bed'eata jarabibarirã joud'apead'a nʉmema ne pãrãbada, maʉ̃rã beakuasid'a marã zhibarirã b'ead'aba.
Aramaʉ̃nerã marã krĩcha ab'arika b'ea mazhi zhibarirãba od'apead'ad'era. Ãzhara wãrãne beakuasid'a, waya marãbara maʉ̃rã joud'apead'a nʉmema ne pãrãbada.
Maʉ̃ba arimaẽ k'awua Daizezebara mawũãsia: Mʉãrã marãma zok'aya mʉã bed'eata jarabibarirãta, mʉ bed'eata jara wãbadata. Maʉ̃rãnebema ʉ̃kʉrʉ beakuad'aya, ʉ̃kʉrʉra zuburia od'aya pẽwã.
Id'i ewade b'era Daizezebara k'awua oya izha bed'eata jarabibarirã bebu jõmaʉ̃ k'area, bea uda ẽjũã osid'ad'eba ʉ̃taa.
Maʉ̃ta Abel bebud'eba Zacaría bebu bitabai nʉmʉã, Zacaríara beasid'a altar maẽ Daizeze ded'a. Mʉã marãã jaraya, maʉ̃rã jõmaʉ̃ k'area Daizezebara k'awua oya id'i ewade b'eta.
¡Daizezebara pua k'awua oya marã ũrãg'a Moiséd'e jarabadata b'era! Marãbara idaribid'a ẽã Daizezed'ebema k'awuad'aira. Miã mazhabid'a k'awuad'a ẽã, zhi k'awua krĩñabʉdaara idaribid'a ẽã.
Jesúsba maʉ̃ta jarabʉrʉd'era ũrãg'a Moiséd'e jarabadara fariseorã bawara k'ãbãẽã bĩ ẽãsid'a, mawũẽ bed'eata wid'isid'a ne bio jara bed'eamarẽã.
Aramaʉ̃ne wãẽãbid'ape izhi bed'ead'eba jid'aita.
Maʉ̃ne k'abana bʉredrʉ bʉsiba ãzhirãĩnu zhiya biradiga k'ob'ed'e Jesúsbara izha jʉrʉkuad'aa naara mawũãsia: Kĩrãkuita b'eaudua ne oreguea fariseorãne k'area, ãzhi sewa bibaʉta b'eta maʉ̃ã.
K'ãrẽ chũwẽã nʉmʉta k'awuad'a ẽã nʉmaĩrã ne ẽã, miã k'ãrẽ merã b'ʉta k'awuad'a ẽã nʉmaĩrã ne ẽã.
Mawũẽ jõma marãba pãrĩguad'e chupea jarabʉdara ewarid'e ũrĩnaña. Marãba ded'a kʉwʉrʉ k'awa jarabʉdara jĩgua jarad'aya de ʉ̃rʉ̃ba.
Mawũãmina k'aitrʉ wawiad'aita mʉã marãã jaraya: Daizezetrʉ wawiaudua, zhãrã beubipe jawure tebʉd'e b'aribuei zareata erub'ʉa. Mʉã marãã jaraya, izhitrʉ wawiaudua.
¿Ibana zakerã juesomata plata wĩkaubari nendobada ẽka? Maʉ̃ta Daizezebara miã ab'abid'a kĩrãdua ẽã wuag'a jʉre b'ʉa.
Marãẽnabema mazhi bud'aid'u jõma juacha erub'ʉa. Maʉ̃ba perarãũdua, Daizezema marã audre vale b'ea ibana zaketa bio k'ãñabara.
Mʉã marãã jaraya, iab'aʉba zhãrã kĩrãbita mʉ pẽwã b'ʉa ara, mʉ Beubari Bape b'ad'abid'a mʉ pẽwã b'ʉa aya ángelerã Daizezed'e kĩrãbita.
Mawũãmina iab'aʉba zhãrã kĩrãbita mʉ pẽwã b'ʉ ẽã ara, mʉãbid'a mʉ pẽwã b'ʉ ẽã aya ángelerã Daizezed'e kĩrãbita.
Mʉ Beubari Bape b'ʉta bĩ ẽã jarad'ata zuburia bed'eara Daizezebara bed'ea ne ẽã b'ʉya. Mawũãmina Jawurebiama mitia bed'eabʉrʉra bed'ea ne ẽã b'ʉ ẽã.
De zhi jʉrebada nʉmeza marã webʉdata nok'orã bed'ea araa obada kĩrãbita webʉdad'era, perarãũdua sãwũã panaʉ̃naĩ k'areara, o k'ãrẽ jarad'ai k'areara.
Maʉ̃nerã Jawurebiaba marãã jaraya marãba k'ãrẽ jaraira.
K'abana maẽba ab'aʉba Jesúa mawũãsia: Miã Ũrãg'abari, mʉ mebea jaradua mʉãã dra diamarẽã mʉ zezeba ne ãmaẽnata.
Mawũãĩ Jesúsbara mawũãsia: ¿Mʉrã k'aiba marã ʉ̃rʉ̃ b'ʉsid'a mawũã bed'ea marãnebemata araa oira o ne draira?
Mawũãpe mawũãsia: Kĩrãkuita b'eaudua, ne wuaabʉrʉ krĩña b'earãũdua, beubarira b'ʉ ẽã ne bio erub'ʉba.
Ne jarak'a dewara mawũãsia: Bara b'ʉba ne ud'ata biod'e bia zausia.
Mawũẽ izhikusa krĩcha mawũãsia: ¿Mʉã k'ãrẽta oipe? Mʉã sãma wuag'aira ne ẽã mʉrẽ ne zaud'ara.
Mawũãpe mawũãsia: Mʉã ya k'awuabʉrʉa k'ãrẽ oira: Mʉrẽ ne kuabari nʉmeta teguekuape audre zhi zromata okuape mama wuag'aya jõma mʉrẽ ne zaud'ata, jõma mʉã ne erub'ʉta.
Mobe mʉzhikusa mawũãña: Bʉra ne bio wuag'a erub'ʉa año bioed'a, mawũẽ ẽnaʉ̃rũã, nek'orua, baniã dorua, sobiarua.
Maʉ̃ne Daizezebara mawũãsia: Bʉra krĩcha ne ẽã, bʉra naʉ̃ diamase beuya. Mawũẽ bʉa wuag'abʉrʉra ¿k'aid'e baipe?
Aramaʉ̃ kĩrãk'a b'ʉa izhikusaita ne bio eababi b'ʉta, aramaʉ̃nerã bara b'ʉ ẽã Daizezeitara.
Dazhi b'ʉra audre vale b'ʉa zhiko k'ãñabara, k'akuara audre vale b'ʉa wua k'ãñabara.
Ibanata akaudua, ne ud'a ẽã, miã ne ewad'a ẽã, miã ne wuag'abari maẽ ne kuad'a ẽã. Maʉ̃ta Daizezebara ne ded'eka b'ʉa. ¿Marã audre vale duanu ẽka ibana b'e k'ãñabara?
¿Marãnebemabara k'aiba izhi sopua nʉmʉba izhira ewari wueta b'abi b'eipe?
Mawũã ne wĩkata b'ed'a ẽãta, ¿k'ãrẽã sopuad'aipe ne awʉrʉ k'area?
Krĩchaudua nepono sãwũã wari b'eta. Trajad'a ẽã, miã wua k'asud'a ẽã. Mawũãmina mʉã marãã jaraya, rey Salomón kĩrãwãrẽã zho b'asimina kĩrãwãrẽã zho b'a ẽbasia nepono ab'aʉd'ebema kĩrãk'abid'a.
Daizezebara chiruata mawũã zhobi b'ʉra, id'i meã takerad'ata nunebai tebʉd'e babuebadata mawũã ob'ʉra, ¿marã audre zhobigai ẽka, awuarabʉrʉ soid'u b'eaita wãẽã duanu ẽka?
Maʉ̃ba marã sopua b'earãũdua k'ãrẽ k'oi k'area, k'ãrẽ doi k'area, miã sãwũãĩ k'awua ẽã b'earãũdua.
Maʉ̃ jõmaʉ̃ k'area sopua b'ea Daizezed'ebema ẽãta ẽjũãne b'era. Mawũãmina marã Zezebara k'awua b'ʉa marãbara maʉ̃ jõma nesid'a b'eta.
Maʉ̃ba izha jara b'ʉta obʉrʉba jʉrʉdua Daizezeta Nok'od'ebemata, mobed'eba izhara maʉ̃ jõma marãã diaya.
Marã k'abana ẽmina perarãũdua, Daizezebara krĩñasia marãã diaita izhita Nok'od'ebemata.
Mazha ne erub'era nendod'ape zuburia b'ea diaudua. Mawũãrã zũbi soreak'ad'e ne biata ʉ̃tre tʉd'aya jõk'ata. Maĩnurã nezrʉgamiã jũẽ ẽã, miã zhi muĩba ãrĩ ẽã.
Mawũã ne biata marãneta b'ʉ maẽ nʉmaña marã sora.
Marãbara kĩrãkuita jʉ̃ã b'eba ĩbĩrã k'oape b'e kĩrãk'a b'eaudua.
Aramaʉ̃ne nezok'arãta b'eabari kĩrãk'a b'eaudua, jʉ̃ãbada ãzhi nok'o juwua jida nʉmanata jẽrũya zeyeed'a, zepe trʉ̃bʉrʉd'era aramaʉ̃ta ewad'aita.
Nezok'arã maʉ̃rã sobiad'aya ãzhi nok'o zebʉrʉd'e mawũã jʉ̃ã b'eta ũdu zera. Mʉã wãrĩnu marãã jaraya, mawũãrã jewed'abigape izhabʉrʉ ne jigaya.
Ewari ẽsadra o ʉ̃nadrʉ bod'od'e zebʉrʉd'e mawũã ũdu zera sobiad'aya maʉ̃rã nezok'arãta b'era.
Naʉ̃ta k'awuaudua, nezrʉgamiã k'ãrẽ ʉ̃madaud'e zeita zhidekʉba k'awuara dauk'ãrã b'eya, aramaʉ̃ne nezrʉgabi ẽbaya izhi ded'ara.
Mobebʉrʉ Pedroba mawũãsia: Nok'ó, ¿bʉa maʉ̃ jarabʉrʉra bari daia jarabʉrʉka, o jarabʉrʉ jõmaʉ̃ã?
Mawũãĩ Nok'o Jesúsbara mawũãsia: ¿Nezok'ata ne arib'ae krĩcha bara b'ʉra izhi nok'obara izhi ded'a b'e ʉ̃rʉ̃ b'ʉi ẽka nek'obada ʉ̃madaud'e ne ded'ekamarẽã?
Nezok'a maʉ̃ sobiaya izhi nok'o zebʉrʉd'e maʉ̃ta arib'ae nʉmʉta ũdu zera.
Mʉã wãrĩnu marãã jaraya, mawũã b'ʉra nebia izhid'eta nʉmʉ jõmaʉ̃ ʉ̃rʉ̃ b'ʉya.
Mawũãmina nezok'a maʉ̃ba izhi sobitabaiba mʉ nok'o zeira dããrã baya ape zhũmakĩrãrã, wũẽrãrã ab'arika nezok'arãta puokua, nek'o, itua do beu nʉmaĩbʉrʉ,
maʉ̃ nezok'a nok'ora zeya izha jʉ̃ã b'ʉ ẽã ewade, izha k'awua ẽã ʉ̃madaud'e, mobe ab'aed'a puoya, mobe b'ʉya ne arib'ae duanu ẽã bawara.
Maʉ̃ nezok'abara izhi nok'oba k'ãrẽ krĩñata k'awua b'ʉta kĩrãkuita ẽãba izha krĩñata o ẽbad'ara bio uya.
Mawũãmina iab'aʉba k'awua ẽãba uid'ebemata ora bio u ẽã. Daizezeba iab'aʉa k'ãrẽ bio diabʉrʉd'era k'ãrẽ bio arib'ae nʉmabiya. Aramaʉ̃ne iab'aʉa k'ãrẽ bio chãb'aribʉrʉd'era k'ãrẽ audre arib'ae nʉmabiya.
Mʉrã zhãrã k'awua oita zesia, aramaʉ̃ne tebʉta pureabibʉrʉkaya naʉ̃ druad'e. ¡Mʉãrã krĩña b'ʉa yabid'a purea nʉmeĩta!
Mʉrã zuburia beuya. ¡Mʉrã maʉ̃ba sopua b'ʉa maʉ̃ta arimaẽ berab'ariyeed'a!
¿Marãbara krĩcha duanuka mʉrã zesita druad'e zhãrã adu-a b'eabiita? Mʉã marãã jaraya, mawũã ẽã, awuarabʉrʉ zhi jurad'aya.
Naneba ʉ̃taara ab'aʉ ded'a juesoma b'eta dra duanaña. Mʉ k'area ũbeaba jurad'aya ũmeta, ũmeba jurad'aya ũbeata.
Zezeba juraya zhi warrata, warraba juraya zhi zezeta. Papaba juraya zhi k'auta, k'auba juraya zhi papata. Pak'õrẽba juraya zhi ãĩguta, ãĩguba juraya zhi pak'õrẽta.
K'abanata k'ob'ea Jesúsbara mawũãsia: Marãba jãrãrãta pusaare ũdubʉdad'e kueta zeya abʉdad'era zebaria.
Pʉ̃ãdrʉta druaareba pʉ̃ãdrʉbʉrʉd'e jʉ̃wʉ̃rʉ̃ baya abʉdad'era jʉ̃wʉ̃rʉ̃ã nʉmebaria.
¡Sewak'au b'ea! Marãbara sãwũãta k'awua b'ea bãjãnebemata, druad'ebemata, ¿maʉ̃ta k'ãrẽneba sãwũãta k'awuad'a ẽpe ũdud'ak'ata mʉã onʉmʉrã id'id'e?
¿K'ãrẽã mazhikusaubara k'awuad'a ẽpe k'ãrẽ bia oira?
Mʉã bʉaa jaraya, bʉra mamaʉ̃bara ẽdrʉ ẽã nok'oba plata sõmbe diaita jarad'ata jõma dia ẽbʉrʉ.
Maʉ̃ ewadera ʉ̃kʉrʉ mama k'opanʉbara Jesúa nebʉrʉsid'a Galilea bid'arã sãwũã berab'arid'ata, Pilatoba beabigasia, mawũẽ maʉ̃rã wara poerasia ãzha nendʉwʉrʉ Daizezeita ba k'ob'e wa ũme.
Jesúsbara panaʉ̃ mawũãsia: ¿Marãbara krĩcha duanuka Galilea bid'arã mawũã berab'arid'aba audre k'azhirua omiãta b'easita Galilea bid'arã jõmaʉ̃ k'ãñabara?
Mʉã marãã jaraya, mawũã ẽã, awuarabʉrʉ marãba k'azhiruata ãmape Daizezeta pẽwãna ẽbʉrʉ jõma aduad'aya ab'arika.
Jari dieciochota Siloéd'e de drasoa nʉmanata ʉ̃rʉ̃ b'aebʉrʉba beakuad'ara, ¿marãbara krĩcha duanuka maʉ̃rãtrʉ audre bed'ea bara b'easita zhãrã b'e k'ãñabara Jerusalénne?
Mʉã marãã jaraya, mawũã ẽã, awuarabʉrʉ marãba k'azhiruata ãmape Daizezeta pẽwãna ẽbʉrʉ jõma aduad'aya ab'arika.
Dewara Jesúsbara ne jara mawũãsia: Ũmakĩrãba bakuru higuerata u erub'asia izhi uva maẽ, mawũẽ zhi ta jʉrʉd'e zebʉrʉd'era ũdu ẽbasia.
Mawũẽ uva akʉbaria mawũãsia: Año ũbea babʉrʉa mʉ naʉ̃ higuera ta jʉrʉd'e ze b'ʉta, mawũãmina ũduk'a, mawũẽ tubuedua. ¿K'ãrẽã bari egoro jʉ̃ã nʉmaĩpe?
Mawũãĩ maʉ̃bara panaʉ̃ mawũãsia: Nok'ó, naʉ̃ añonerã wad'i idu nʉmʉdua, mʉã zhi k'arra k'aita bog'ajupe egoro paimata kuaya.
Mawũã obʉrʉba baʉcha zaura biga, zau ẽbʉrʉ tubuedua.
De zhi jʉrebada maẽ Jesús miã ũrãg'a nʉmasia ẽnaʉ̃bada ewade.
Maʉ̃ne wũẽrãta mama b'asia dieciocho año bata jaiba k'aya b'ʉta, mawũẽ ejũrẽã nimita jipa jĩrũ b'e ẽbasia.
Jesúsba ũdui trʉ̃pe mawũãsia: Wũẽrã, bʉ k'aya b'ʉra ẽdrʉpe b'id'a.
Mawũãpe juwua izhi ʉ̃rʉ̃ b'ʉbʉrʉba jipa jĩrũsia. Mawũẽ ibia jarasia Daizezera.
Mawũãmina de zhi jʉrebada maẽ nok'ota kĩrũbʉrʉba Jesúsba mawũã ẽnaʉ̃bada ewade b'ebibʉrʉba zhãrã k'ob'ea mawũãsia: Trajaira ewari seis b'ʉa, maʉ̃nebʉrʉ b'ekuaita zeudua, zerãũdua k'ãwũã ẽnaʉ̃bada ewade.
Mawũãĩ Nok'o Jesúsba panaʉ̃ mawũãsia: Sewa bibaʉta b'arãrũã, ¿marãbara mazhi pak'a, mazhi burro k'orrad'e b'eta ẽnape edebada ẽka baniã dobid'e ẽnaʉ̃bada ewade?
Naʉ̃ wũẽrã Abrahamneba uruta, ãtõmiãba jʉ̃ erub'ʉta dieciocho año bara, ¿k'ãwũã ẽnaĩne b'asi ẽka ẽnaʉ̃bada ewade?
Jesúsbara mawũãsia: ¿K'ãrẽ kĩrãk'a b'ʉ Daizezeta Nok'od'ebemata wari b'ʉra, mʉã k'ãrẽ ũme ab'arika jaraipe?
Mostaza tad'ebema kĩrãk'a b'ʉa, ũmakĩrãba jiraedape usia izhi ne u maẽ, waripe bakuru zromata nʉmesia, mawũẽ ibanata de okuasid'a zhi taeza.
Wakusa mawũãsia: ¿Mʉã k'ãrẽ ũme ab'arika jaraipe Daizezeta Nok'od'ebemata wari b'ʉra?
Ne oreguea pan ẽsãbari kĩrãk'a b'ʉa; wũẽrãba wĩka jiraedape harina k'ãbãẽã nʉmʉne poerape nʉmʉsia jõma ẽsãyeed'a.
Jesús pʉwʉrʉ zromaza, pʉwʉrʉ zakeza, berab'ari wãne miã ũrãg'a wãsia wãta Jerusalén pʉwʉrʉed'a.
Maʉ̃ne iab'aʉba mawũãsia: Nok'ó, ¿zhãrã wĩkabai ẽdrʉd'aika?
Mawũãĩ Jesúsbara mawũãsia:
Pẽwãsu ed'a wãũdua puerta pẽũsuad'e, mʉã marãã jaraya, bio maʉ̃ne ed'a wã krĩñanaĩmina b'ed'a ẽbaya.
De zhibarita piradrʉpe puerta serrabʉrʉd'e marãta ewarad'e duanerã marãbara puerta k'aita trʉ̃ mawũãnaña: Nok'ó, daira ewadua. Mawũãnaĩ izhara panaʉ̃ mawũãña: Mʉãrã k'awua ẽã marã sãmabemata.
Mawũãĩ marãbara mawũãnaña:
Daira bʉ bawara nek'osid'a, baniã dosid'a, bʉra dai pʉwʉrʉd'e miã ũrãg'asia.
Maʉ̃ne izhara mawũãña: Mʉã marãã jaraya, mʉãrã k'awua ẽã marã sãmabemata, mʉ maẽbara marã jõma ãĩ wãũdua, marã bia ẽã omiãta b'ea.
Mawũãĩ mama tebʉd'e jẽgad'aya kid'a k'õsesea. Mawũã jẽgaira ũdud'aya Abrahamta, Isaacta, Jacobota, Daizezeba bed'eata jarabibarirãta jõma Daizezeta Nok'o maẽ ũdud'aya marã ãĩ b'ʉkuad'e.
Maʉ̃ ewadera druazabemata zed'ape jewed'a nek'od'aya Daizezeta Nok'o maẽ.
Maʉ̃nerã zhi zroma ẽãta b'era zhi zromata duaneña, waya zhi zromata b'era zhi zroma ẽãta duaneña.
Maʉ̃ ewadera fariseorãta ʉ̃kʉrʉ zed'ape Jesúa mawũãsid'a: Namaʉ̃bara wãrũã, bʉra rey Herodebara bea krĩña nʉmʉã.
Mawũãĩ mawũãsia: Wãũdua, mobe maʉ̃ usa pã kĩrãk'a bia ẽãta b'ʉa mawũãũdua: Mʉãrã id'i nubid'a jai jʉrekua nʉmʉã, zhãrã b'ebikua nʉmʉã. Aramaʉ̃ne ewari ũbead'e jõbiya mʉã k'ãrẽ oi b'ʉra.
¡Jerusalén, Jerusalén, marãbara Daizezeba bed'eata jarabibarirã bea b'ea, mong'araba tab'ari bea b'ea marãma zok'akuabʉrʉra! ¡Mʉã marã biod'e ãba jʉre krĩñasia eterreba zhi warrarãta i edre ãba jʉrebari kĩrãk'a, mawũãmina marãbara krĩñana ẽbasia!
Mawũẽ Daizezebara marã pʉwʉrʉra kenab'ariya. Mʉã marãã jaraya, marãbara mʉrã ũdud'a ẽbaya ewarita zeyeed'a marãba mawũãnaĩta: Ibia jarad'aya Daizezed'eba urura.
Ẽnaʉ̃bada ewade ewari ab'a Jesús nek'od'e wãsia fariseo nok'ota b'ʉ ded'a. Maʉ̃nerã fariseorãbara kĩrãkuitasid'a.
Maʉ̃ne izhi kĩrãbita b'asia ũmakĩrã oroba k'aya b'ʉta.
Jesús bed'eabʉrʉta ũrãg'a Moiséd'e jarabadaa fariseorãã mawũãsia: ¿Zhãrã b'ebisia b'ʉka ẽnaʉ̃bada ewadera?
Mawũãĩ ãzhira chupea k'ob'easia. Mawũẽ Jesúsbara k'ayara jidape b'ebipe wãbisia.
Mobe ãzhi fariseorãã mawũãsia: ¿Marãnebemabara marã burrota marã pak'ata posod'e b'aera aramaʉ̃ta jiraeda ẽbaika k'ãrẽ ob'e ẽmina ẽnaʉ̃bada ewadera?
Mawũãĩ ãzhara k'ãrẽ jara b'ed'a ẽbasia.
Jesúsbara ũdusia trʉ̃kuad'apead'ara sãwũã zhi zroma jewed'abarita jʉrʉ jewed'adrua bʉsita nek'oita, mawũẽ ne jarak'a mawũãsia:
Juwua jidaid'e bʉta iab'aʉba trʉ̃rã jewed'arãrũã zhi zroma jewed'abari maẽ. Baʉcha awʉrʉ bʉ audre zhi zromata izha trʉ̃nata zebʉrʉd'era,
marã trʉ̃nabara zepe mawũãña: K'ãma naʉ̃ta jewed'abirua. Mawũãĩ bʉra perad'e jewed'aya zhi zroma ẽãta jewed'abari maẽ.
Maʉ̃ba bʉta trʉ̃bʉdad'era wãpe jewed'arua zhi zroma ẽãta jewed'abari maẽ. Mawũãrã bʉ trʉ̃nabara zepe mawũãña: Zerua jewed'ad'e nok'orã bawara. Mawũãtrʉ bʉra bia jarad'aya bʉ bawara nek'o jewed'a k'ob'ebara.
Bariduta zhi zromane b'ʉra zhi zroma ẽãta b'eya, waya zhi zroma ẽãne b'ʉta zhi zromata b'eya.
Mawũãpe izhi trʉ̃naã mawũãsia: Bʉa zhikota obʉrʉd'era trʉ̃kuarãrũã bʉ bawara zhibiarãta, miã bʉ mebẽrãta, miã bʉ ʉrerãta, miã bʉ k'aitabema bara b'eta. Bʉa trʉ̃rã maʉ̃rãbara bʉra ab'arika trʉ̃bʉdaba ab'arika ne diad'aya.
Maʉ̃ba bʉa zhikota obʉrʉd'era trʉ̃rũã zuburia b'eta, juwuata o jẽrũta dorrab'ari b'eta, wã b'e ẽã b'eta, daʉb'errea b'eta.
Bʉra mawũãrã sobia b'aya, ãzhara bʉra k'ãrẽ dia b'ed'a ẽã, mawũãmina Daizezeba k'ãrẽ diaya beud'ata piradrʉbʉdad'e biarãta.
Maʉ̃ta ũrĩpe izhi bawara jewed'a nek'o k'ob'eba ab'aʉba Jesúa mawũãsia: Sobiaya zhi nek'obʉrʉra Daizezeta Nok'o maẽ.
Nek'oita arababʉrʉd'era izhi nezok'ata zok'asia izha trʉ̃kuad'aa mawũãmarẽã: Zeudua, ya jõma arib'aesid'a.
Maʉ̃nerã jõmaʉ̃ba wã b'e ẽãnebemata jarasid'a. Naarabemaba mawũãsia: Mʉãrã druata edasia, maʉ̃ta akʉd'e wãĩbara. Mʉrã maʉ̃ba zuburia bed'eaya mʉrã wã b'e ẽã.
Dewarauba mawũãsia: Mʉã juesoma edasia pak'a ũmene trajabibadata, mawũẽ trajabiga akʉya. Mʉrã maʉ̃ba zuburia bed'eaya mʉrã wã b'e ẽã.
Dewarauba mawũãsia: Mʉrã aritiabai miã k'ãĩsia, mʉrã maʉ̃ba wã b'e ẽã.
Nezok'a jẽrũya zepe maʉ̃ta k'awuabisia izhi nok'oa. Mawũẽ zhidekʉra kĩrũpe izhi nezok'aa mawũãsia: Ĩñabasia pʉwʉrʉd'e ed'a wãrũã o zromaza, o zakeza, aramaʉ̃ne naĩnu wedua zuburia b'eta, juwuata o jẽrũta dorrab'ari b'eta, wã b'e ẽã b'eta, daʉb'errea b'eta.
Maʉ̃ta arib'aepe nezok'abara mawũãsia: Nok'ó, mʉãrã bʉa jarad'a kĩrãk'a arib'aea, mawũãmina wad'i ara nʉmʉã.
Mawũãĩ nok'obara izhi nezok'aa mawũãsia: Pʉwʉrʉd'ebara ãĩ wãrũã o zromaza, o zakeza, mobe zhãrã zaread'e ed'a zebigarua, aramaʉ̃ne biramarẽã mʉ dera.
Mʉã marãã jaraya, mʉã naara trʉ̃kuad'abara miõba k'od'a ẽã mʉ zhikora.
K'abanata izhi bawara wãne pʉrʉwape mawũãsia:
Iab'a mʉma zebʉrʉbara mʉta audre kʉãg'aid'e b'ʉa, zhi zezeta, papata, kĩmata, warrarãta, zhi mebẽrã zhũmakĩrãrãta, nawek'aurãta b'e k'ãñabara, ari izhi k'ãñabara mʉta audre kʉãg'a ẽbʉrʉ mʉ pẽwã b'ʉta b'ʉ ẽã.
Iab'aʉba bebud'e basiid'u mʉta pẽwã ẽbʉrʉ mʉ pẽwã b'ʉta b'ʉ ẽã.
¿Marãnebemaba de zromata okrĩñabʉrʉd'era jewed'a b'epe sõmbe gastaid'ebemane naara bia krĩchabari ẽka zhi nesid'ara erub'ʉ k'awuaita ma pãrãĩta?
Manebʉrʉ bari drʉ̃dauta joukuape ma pãrã ẽã nʉmʉbʉrʉd'era zhi akʉbʉdabara jõmaʉ̃ba sewak'au b'ʉa abʉdata,
mawũãnaña: Ũmakĩrã naʉ̃bara dera pãrã jʉ̃drʉsimina ma pãrã b'e ẽbasia.
¿Reyta ab'arika rey ũme zhõne wãĩbʉrʉ jewed'a b'epe naara bia krĩchabari ẽka soldaorã diez milba zhõsia b'ʉ k'awuaita jari izhima uru ũme soldaorã veinte mil bawara?
Zhõ b'e ẽbʉrʉ jari wawara uruwed'a jarad'e zok'aya zhõna ẽbaita.
Aramaʉ̃ kĩrãk'a baridu marãnebemata bia krĩchape ne jõma kenab'ari ẽbʉrʉ mʉ pẽwã b'ʉta b'ʉ ẽã.
Mawũãrã miã egoro poita, miã ne ud'e b'ʉita seri ẽã, mawũẽ b'aribue panʉã. Ne ũrĩ b'ʉbara maʉ̃ta kĩrãkuita ũrĩdua.
Jesús orrasid'a rey Romanebemaĩta plata wid'ibadaba bioba dewaraurã k'azhirua omiãrãba izhi bed'ea ũrĩnaĩta.
Mawũẽ fariseorãbara ũrãg'a Moiséd'e jarabadabara jara mawũãsid'a: Naʉ̃bara bia eda b'ʉa k'azhirua omiãrãta, nek'o b'ʉa ãzhi bawara.
Mawũẽ Jesúsbara ne jara mawũãsia:
¿Marãnebemaba oveja cien erub'ʉta ab'a aduara, zhi noventa y nueve drua drudrua tab'ʉ maẽ ãmaẽpe aduad'ata jʉrʉ wã ẽka ũduyeed'a?
Ũdubʉrʉd'era ikiwad'e jirab'ari edaya sobia.
Deid'u jũẽbʉrʉd'era izhi bawara zhibiarãta ãba jʉreya de k'aita b'e bawara, mobe mawũãña: Mʉ bawara sobiaudua mʉã ũdusi baera mʉ oveja aduad'ata.
Mʉã marãã jaraya, aramaʉ̃ kĩrãk'a ʉ̃trera audre sobiad'aya k'azhirua omiã ab'aʉba k'azhiruara ãmabʉrʉta Daizezeta pẽwãbʉrʉ k'area. Noventa y nueve biarãta Daizeze pẽwã b'e k'ãñabara.
¿Wũẽrãba moneda diez erub'ʉta ab'a aduara, ĩbĩrã k'oape de barre kĩrãkuita jʉrʉ ẽka ũduyeed'a?
Ũdubʉrʉd'era wũẽrãrã izhi bawara zhibiarãta de k'aita b'e bawara ãba jʉrepe mawũãña: Mʉ bawara sobiaudua mʉã ũdusi baera moneda aduad'ata.
Mʉã marãã jaraya, aramaʉ̃ kĩrãk'a ángelerã Daizezed'era sobiad'aya k'azhirua omiã ab'aʉba k'azhiruara ãmape Daizezeta pẽwãbʉrʉ k'area.
Jesúsbara dewara mawũãsia: Ũmakĩrãba erub'asia warrarã ũme.
Tẽãbemaba zhi zezea mawũãsia: Zeze, mʉrẽrã diadua bʉa k'ãrẽ diai b'ʉra. Mawũãĩ dra ded'ekasia k'ãrẽ diai b'ʉra.
Maʉ̃ tẽã ewari dããrã ẽãne tẽãbemane jõma nendope maʉ̃ plataba wãsia drua wawaraid'u. Maĩnu platara ewarad'e gastasia izha krĩñane b'ʉd'e.
Mawũã jõma ewarad'e gastabʉrʉd'e jarraba zromata b'aesia maʉ̃ druad'era, mawũẽ jarrabad'e b'esia.
Mawũẽ wãpe maʉ̃ druad'ebemata b'ʉ maẽ b'esia. Maʉ̃bara zok'asia meã izhi druad'e chĩna akʉmarẽã.
Maʉ̃nerã izhara k'o krĩña b'asia algarroba chĩnaba k'o b'eta, mawũãmina miõba diad'a ẽbasia.
Mʉrã wakusa mʉ zezema wãpe mawũãña: Zeze, mʉrã k'azhirua obʉrʉa Daizeze kĩrãbita, bʉ kĩrãbita.
Ya mʉrã bʉ warra aid'e b'ʉ ẽã. Mʉrã b'ʉdua bʉre trajabadarã iab'aʉ kĩrãk'a.
Mawũã krĩchape zesia zhi zezema. Wawarawed'a zhi zezeba ũdui sozuburiape wãẽbasia. Mobe oburape kĩrãma nigasia.
Maʉ̃ne warrabara mawũãsia: Zeze, mʉrã k'azhirua obʉrʉa Daizeze kĩrãbita, bʉ kĩrãbita. Ya mʉrã bʉ warra aid'e b'ʉ ẽã.
Mawũãmina zhi zezebara izhi nezok'arãã mawũãsia: Wua audre biata jiraedad'ape jʉ̃biudua. Anillota juwuad'e jʉ̃biudua, albarca jẽrũne jʉ̃biudua.
Pak'a zake boregueata wed'ape beaudua, nek'od'aya fiesta od'aya.
Naʉ̃ mʉ warra beud'a kĩrãk'a nʉmanata zok'ai b'ʉa, aduad'ata ũdubʉda. Aramaʉ̃ne fiesta k'aud'a duanesia sobia.
Maʉ̃nerã warra nabema meã traja nʉmasia. Jẽrũya zebʉrʉd'e de k'aita babʉrʉd'e ũrĩsia ne za barab'ʉta, danza barab'ʉta.
Mawũẽ nezok'ata ab'a trʉ̃pe wid'isia k'ãrẽ k'aud'a nʉmeta.
Mawũẽ maʉ̃bara mawũãsia: Bʉ mebeata zesia, mawũẽ bʉ zezebara pak'a zake boregueata beabisia bia bika ib'ari baera.
Mawũãĩ maʉ̃ k'area kĩrũpe ed'a wã krĩña ẽbasia. Mawũẽ zhi zezera ãĩ zepe zuburia bed'easia ed'a wãmarẽã.
Mawũãĩ izhara panaʉ̃ zhi zezea mawũãsia: Año bio babʉrʉa mʉrã bʉita traja b'ʉta, bʉa jarabʉrʉra mʉãrã arib'ae ẽã nʉmak'a. Maʉ̃ta bʉara diak'a miã chivo zakesid'a mʉta sobiaira mʉ ũme zhibiarã bawara.
Maʉ̃ne naʉ̃ bʉ warra ib'aribara bʉ platara gastasia wũẽrãrã jõmaʉ̃neta b'ema, maʉ̃ta bʉara beabibʉrʉa pak'a zake boregueata.
Mawũãĩ zhi zezebara mawũãsia: Warra, bʉra ewariza mʉ ũme b'ʉa, mawũẽ k'ãrẽ mʉrẽrã jõma bʉrea.
Mawũãmina fiesta od'aita bara basia sobiad'aita. Naʉ̃ bʉ mebeara beud'a kĩrãk'a nʉmanata zok'ai b'ʉba, aduad'ata ũdubʉdaba.
Dewara Jesúsbara izha jʉrʉkuad'aa mawũãsia: Ũmakĩrã bara b'ʉba nezok'ata erub'asia ne akʉbarita, jarasid'a maʉ̃bara ewarad'e gasta nʉmʉta izhi platara.
Mawũẽ trʉ̃pe mawũãsia: ¿Bʉd'ebemata mʉã ũrĩbʉrʉra k'ãrẽpe? Mʉãã jaradua bʉa ne akʉ nʉmʉnebemata, bʉra wueta ne akʉbarita b'a ẽã.
Mʉã ya k'awuabʉrʉa k'ãrẽ oira, k'ãwũãrã mʉ ne akʉ b'ʉta jãrĩbʉdad'era zhãrãba mʉ ãzhi ded'a bia edad'aya.
Aramaʉ̃ta izhi nok'oa dewe b'eta ab'a ab'aʉd'e trʉ̃kua naarabemaa mawũãsia: ¿Mʉ nok'oa bʉra sõmbe dewepe?
Mawũãĩ maʉ̃bara mawũãsia: Mʉrã dewea galon mil olivo drag'ata. Mawũãĩ mawũãsia: Ĩñabasia jewed'ape naʉ̃ k'artad'e b'ʉtadua quiniento diai b'ʉta.
Mobebʉrʉ dewaraua mawũãsia: ¿Bʉra sõmbe dewepe? Mawũãĩ maʉ̃bara mawũãsia: Mʉrã dewea trigota cien bulto. Mawũãĩ izhara mawũãsia: Naʉ̃ k'artad'e b'ʉtadua ochenta diai b'ʉta.
Ne akʉbarita bia ẽãrã izhi nok'obara ibia jarasia mawũã k'ãrẽ sãwũã oira bigaud'eba. Aramaʉ̃ne naʉ̃ ẽjũãne b'era zhãrã sãwũã edaira audre bigauta b'ea Daizeze warrarã k'ãñabara.
Mʉã marãã jaraya: Marãbid'a zhãrã marã bawara zhibiarãta oudua mazha ne erub'eba, plata erub'eba, mawũãrã maʉ̃ jõbʉrʉd'era b'aribid'aya Daizeze ũme b'ai jõ ẽã maẽ.
Iab'aʉba ne wĩkata bia ora ne biosid'a bia oya. Iab'aʉba ne wĩkata bia o ẽbʉrʉ ne biosid'a bia o ẽã.
Ne biata, platata marãba bia od'a ẽbʉrʉ, ¿Daizezebara marãã diaika wãrĩnu ne biata ʉ̃tre nʉmʉrã?
Ne izhid'eta Daizezeba diad'ata bia od'a ẽbʉrʉ, ¿izhara marãã diaika ʉ̃tre marãĩta erub'ʉra?
Miõba nezok'abara zhibari ũme arib'ae nʉma b'e ẽã. Manebʉrʉ ab'a jurape ab'a kʉãg'aya, o ab'a zhi zromane edape ab'a zhi zroma ẽãne edaya. Aramaʉ̃ kĩrãk'a Daizezed'ebema arib'ae ẽã platad'ebemata arib'ae nʉmʉbara.
Fariseorãba maʉ̃ jõma ũrĩbʉdad'era biod'e plata kʉãg'a b'eba sewak'au b'ʉa asid'a Jesúra.
Mawũẽ Jesúsbara mawũãsia:  Zhãrã kĩrãbitara marã biarã kĩrãk'a b'ea, mawũãmina Daizezebara ũduk'awua b'ʉa marã sora. Zhãrãba k'ãbãẽã ne biad'e erub'era Daizezebara krĩña ẽã.
Ũrãg'ara Moiséd'eta tab'ʉta, Daizezeba bed'eata jarabibarirãneta tab'ʉta, tab'ʉa Juanba jarad'a bitabai. Mamaʉ̃ba jara panʉã Daizezeta Nok'od'ebemata, mawũẽ bio maʉ̃ne ed'a wã krĩña b'ea.
Audre borekea nebaya bãjãta, druata, mawũãmina bed'ea ab'abid'a neba ẽãba arimaẽ berab'ariya Daizezeba diad'a ũrãg'ara.
Bariduba izhi wũẽrãta ãmape awʉrʉta k'ãĩbʉrʉra k'azhiruata oya. Wũẽrã ãmanapead'ata k'ãĩbʉrʉsid'a k'azhiruata oya.
Ũmakĩrãta b'asia bara b'ʉta, zho b'id'a bazhia wua granateba, lino wua biaba. Ewariza fiesta o nek'o b'ʉra ob'asia uruzhiderrea.
Maʉ̃ne zuburia b'ʉta b'asia Lázaro abadata, maʉ̃ puerta maẽ jewed'a b'id'a bazhia kʉkʉba bira b'ʉta.
Nʉmʉne zuburia b'ʉra beubʉrʉd'era ángelerãba edesid'a Abraham b'ʉ maẽ. Nʉmʉne bara b'ʉsid'a beubʉrʉd'era wuag'asid'a.
Tebʉd'e zuburia k'ob'ʉba wawarauba ũdusia Abrahamta, Lázarosid'a ũdusia Abraham maẽ.
Mawũẽ izhara nemi jĩgua mawũãsia: Zeze Abraham, mʉrã sozuburiarua, Lázarota zok'adua juwua jĩwĩni baniãne ũ edape mʉ kĩrãme kũrãdrʉd'e zemarẽã. Mʉrã zuburia nʉmʉã naʉ̃ tebʉd'e.
Mawũãĩ Abrahambara mawũãsia: Warra, bʉra bia b'ad'ata bude barua, maʉ̃ne Lázaro zuburia b'asia. Mawũãmina id'ira naʉ̃ nama sobia b'ʉa, maʉ̃ne bʉra zuburia b'id'a.
Mawũã b'id'ad'e dazhirã ewara zromaba dra nʉmʉã, maʉ̃ba namaʉ̃ba marãma wã krĩñabʉrʉra wã b'e ẽã, miã k'ãmaʉ̃ba namaabid'a ze b'e ẽã.
Mawũãĩ mawũãsia: Zeze Abraham, mʉrã zuburia bed'eaya, mobera zok'adua mʉ zeze ded'a.
Mʉãrã mebẽrãta juesoma erub'ʉa, mawũẽ maʉ̃rãã jarad'e zok'adua, aramaʉ̃ne ãzhisid'a zed'a ẽbamarẽã nama k'ãwũã zuburia nʉmʉ maẽ.
Mawũãĩ Abrahambara mawũãsia: Ũrãg'a Moiséd'eta, ũrãg'a Daizezeba bed'eata jarabibarirãneta erub'ea, mawũẽ maʉ̃ta ũrĩnaĩbara.
Mawũãĩ izhara mawũãsia: Bari maʉ̃bara ũrĩna ẽã Zeze Abraham, mawũãmina beud'ata iab'a piradrʉpe ãzhima wãrã, k'azhiruara ãmape Daizezeta pẽwãnaña.
Mawũãĩ Abrahambara mawũãsia: Ũrãg'a Moiséd'eta, ũrãg'a Daizezeba bed'eata jarabibarirãneta ũrĩna ẽbʉrʉ, ĩjãna ẽbaya iab'a beud'ata piradrʉbʉrʉsid'a.
Jesúsbara izha jʉrʉkuad'aa mawũãsia: K'azhiruad'e b'aebid'a ẽã nʉmaĩrã ne ẽã, mawũãmina, ¡Daizezebara pua k'awua oya zhãrãta k'azhiruad'e b'aebibʉrʉra!
Mawũẽ biga bak'ausia osidaud'e yuta tãjʉ̃nape b'aribued'aita pusad'e, ab'a k'azhiruad'e b'aebii k'ãñabara mʉnebema ĩjã b'e za wĩka ked'eta.
Kĩrãkuita b'eaudua. Bʉ mebeaba bʉta bĩ ẽã obʉrʉba k'azhiruata ora ũrãg'arua, wueta mawũã o ẽãta jarara, bed'ea ne ẽãne edarua.
Bʉta bĩ ẽã onʉmʉta ewarid'e k'azhiruata oma siete ora, aramaʉ̃ne bʉma ewarid'e zema siete zebʉrʉta, wueta mawũã o ẽãta jara dugue nʉmʉnerã bed'ea ne ẽãne edarua.
Izha jʉrʉkuad'abara Jesúa mawũãsid'a: Daira soid'u b'eabirua.
Mawũãnaĩ Nok'o Jesúsbara mawũãsia: Mostaza ta wĩka kĩrãk'a marãta wĩkabid'a soid'u b'ebʉrʉ bakuru za nʉmʉã mawũã b'ed'aya: Ẽtotodua, mobe pusad'e nʉmane wãrũã, mawũãnaĩ marã bed'eara arib'aeya.
¿Marãnebemabara nezok'a ab'a erub'ʉta meã traja b'ad'ata o pak'a akʉ b'ad'ata zebʉrʉd'era, nek'oita jewed'arua aibʉka?
¿Nezok'aara zhibia jibarika jarabʉrʉta obʉrʉd'era? Mʉ krĩchama mawũã ẽã.
Aramaʉ̃ kĩrãk'a marãbid'a jarabʉdata jõma obʉdad'era mawũãũdua: Dazhirã bari nezok'ata b'ea, mawũẽ dazhirãba oita b'ad'atrʉ osid'a.
Jesús Jerusalén pʉwʉrʉed'a wãta berab'arisia Samaria druad'e, Galilea druad'e.
Maʉ̃ne pʉwʉrʉ zaked'e ed'a wãbʉrʉd'era daucha zesia ũmakĩrãrã diez aid'aba b'eta, maʉ̃rã jĩga k'opanepe,
nemi jĩgua mawũãsid'a: ¡Jesús Miã Ũrãg'abari, daira sozuburiarua!
Jesúsbara ãzhi ũdui mawũãsia: B'ekuata ũdud'amarẽã wãnape sacerdoterãã akʉbiudua.
Mawũãĩ ãzhira wãne nene ẽã b'ekuasia.
Mawũẽ ãzhi ab'aʉba mawũã izhi b'ebʉrʉta ũdui, nemi jĩgua Daizeze ibia jara jẽrũya zepe,
Jesús jẽrũ k'aita egoroma kĩrã b'arru ju k'ob'esia zhibia ji. Maʉ̃ Samariad'ebema basia.
Jesúsbara mawũãsia: ¿Diez ẽka nene ẽã b'ebʉdara? ¿Zhi nuevera sãma k'ob'e?
¿Jẽrũya zepe Daizeze ibia jarabʉrʉka naʉ̃ judío ẽãbʉrʉ?
Mobe mawũãsia: Piradrʉpe wãrũã. Bʉzhi soid'u k'ob'ʉba ẽdrʉbʉrʉa.
Fariseorãbara Jesúa wid'isid'a Daizezeta Nok'od'ebema sõmbed'e zeita, mawũẽ panaʉ̃ mawũãsia: Daizezeta Nok'od'ebema ze ẽã dajada ũdu.
Miã mawũãna ẽã: Za b'ʉa, o zawa b'ʉa ad'a ẽã, Daizezeta Nok'od'ebema b'ʉba marãne ed'a.
Mobe izha jʉrʉkuad'aa mawũãsia: Ewarita zeya zuburiad'aita, maʉ̃nerã marãbara mʉ Beubari Bape b'ad'ara ewari ab'abid'a ũdu krĩñanaña, mawũãmina ũdud'a ẽbaya.
Maʉ̃nerã mawũãnaña: Za b'ʉa, zawa b'ʉa ad'aya. Maʉ̃nerã wãrãũdua, miã pẽwãrãũdua.
Ba pureabʉrʉd'e bãjãta ʉ̃nabari kĩrãk'a dajada zeya mʉ Beubari Bape b'ad'ata zebʉrʉ ewadera.
Noé ewade berab'arid'a kĩrãk'a berab'ariya mʉ Beubari Bape b'ad'ata zebʉrʉ ewadera.
Nek'o, baniã do, miã k'ãĩ b'ed'e Noé ed'a wãsia jãba zromane. Maʉ̃ne do birupe doba beakuasia jõma.
Aramaʉ̃ kĩrãk'a berab'arisia Lot ewadera. Nek'o, baniã do, ne eda, ne nendo, ne u, de o b'easia.
Maʉ̃ne Sodoma pʉwʉrʉd'eba Lot ãĩ wãsi ewadera, bãjãneba jurzoasia tebʉta azufreed'a, maʉ̃ba beakuasia jõma.
Aramaʉ̃ kĩrãk'a berab'ariya mʉ Beubari Bape b'ad'ata zebʉrʉd'era.
Maʉ̃ ewadera de ʉ̃rʉ̃ k'ob'ʉbara ded'a ne erub'ʉra ud'ub'aepe jiraedad'e wãrãrũã. Meã k'ob'ʉra aramaʉ̃ kĩrãk'a deid'u zerãrũã.
Bude baudua sãwũãnata Lot kĩma.
Iab'aʉba izha ne erub'ʉtrʉ bia nʉmabiya b'ʉra aduaya, mawũãmina mʉ k'area aduabira ẽdrʉya.
Mʉã marãã jaraya, maʉ̃ diamasera ũme kʉd'ad'e k'ãĩ panʉta ab'a edeya, ab'a ãmaẽña zhi arib'aema ẽãta.
Wũẽrãrã ũme neb'a panʉta ab'a edeya, ab'a ãmaẽña.
Ũme meã panʉta ab'a edeya, ab'a ãmaẽña.
Mawũãĩ panaʉ̃ mawũãsid'a: ¿Nok'ó, maʉ̃ sãma mawũã berab'ariipe?
Mawũãnaĩ izhara mawũãsia: Ne beuma tab'ʉra k'awuabada ãk'oso pouga nʉmʉba. (Mʉ zebʉrʉra aramaʉ̃ kĩrãk'a k'awuad'aya.)
Jesúsbara ne jarak'asia ewariza zhiwid'ii barad'ebemata poea ẽã.
Maʉ̃ta mawũãsia: Pʉwʉrʉd'e nok'ota b'asia bed'eata araa obarita, Daizeze wawi ẽbasia, miã zhãrã wawi ẽbasia.
Ab'aʉ pʉwʉrʉd'e b'asia wũẽrã pẽdrata, maʉ̃ izhima zebʉrʉza mawũã b'asia: Mʉrã k'arebarua mʉ jura b'ʉ juwuad'eba.
Izhara arib'ae krĩña ẽã b'ʉta ewari bio basia, mawũãmina maʉ̃ tẽã izhikusa mawũãsia: Mʉãrã Daizezera wawi ẽmina, miã zhãrã wawi ẽmina,
Maʉ̃ta jarape Nok'o Jesúsbara mawũãsia: Ũrĩũdua nok'o bia ẽãbara k'asia ad'ata.
¿K'õbe Daizezebara k'areba ẽka izha jʉrʉkuad'ata izhaa b'ia b'ebʉrʉ ewarid'e, diamase? ¿Dããrã baika panuĩrã?
Mʉã marãã jaraya, k'adrʉabai k'arebakuaya. Mawũãmina mʉ Beubari Bape b'ad'ata zebʉrʉd'era, ¿mawũã soid'u b'era ũduika naʉ̃ druad'era?
Ʉ̃kʉrʉ ãzhikusa biata b'eba awʉrʉrãta yarebai eda b'ed'ebemata Jesúsbara ne jara mawũãsia:
Ũmakĩrã ũme wãsid'a Daizeze ded'a ewara maẽ zhiwid'id'e, ab'ara fariseo basia, dewarabemata rey Romanebemaĩta plata wid'ibari basia.
Fariseora ʉ̃ta nʉmepe zhiwid'i ari izhita jara mawũãsia: Daizeze, mʉã bʉaa zhibia jiya mʉrã zhãrã kĩrãk'a b'ʉ ẽãba, zhãrã b'ea nezrʉgamiãta, bia ẽãta, kĩma ẽãta eruk'ãĩmiãta. Mʉrã miã naʉ̃ za rey Romanebemaĩta plata wid'ibari kĩrãk'a b'ʉ ẽã.
Mʉrã nek'o ẽã zhiwid'i b'id'abaria, maʉ̃ta semanane oma ũme obaria, diez b'ʉta ab'a bʉaa dia b'ʉa jõma mʉã jidabʉrʉra.
Waya rey Romanebemaĩta plata wid'ibarira wawara nʉmepe miã ʉ̃taa akʉ krĩña ẽbasia, awuarabʉrʉ trũã neãchi mawũãsia: Daizeze, mʉrã sozuburiarua, mʉrã k'azhirua omiã.
Mʉã marãã jaraya, maʉ̃ bed'ea ne ẽã ded'aa wãsia dewarabema k'ãñabara. Bariduta zhi zromane b'ʉra Daizezebara zhi zroma ẽãta b'ʉya, waya zhi zroma ẽãne b'ʉta zhi zromata b'ʉya.
Wũãwũãrãta Jesúsma wesid'a ibia jara tõb'arikuamarẽã, maʉ̃ta izha jʉrʉkuad'aba ũdud'ai kẽãsid'a.
Mawũẽ Jesúsbara trʉ̃kuape mawũãsia: Wũãwũãrã mʉma idu zebiudua, bueamarãũdua, naʉ̃rãne kĩrãk'a izhi krĩcha b'etrʉ Daizezeta Nok'od'ebema.
Mʉã wãrĩnu marãã jaraya, iab'aʉba Daizezeta Nok'od'ebemata wũãwũãne kĩrãk'a krĩcha ẽbʉrʉ maʉ̃nebemanerã ed'a wã ẽã.
Nok'oba Jesúa wid'i mawũãsia: Miã Ũrãg'abari, bʉra biata b'ʉa, ¿mʉãrã k'ãrẽta oi barape Daizeze ũme b'ai jõ ẽãta jidaira?
Mawũãĩ Jesúsbara mawũãsia: ¿Bʉara mʉrã k'ãrẽã biata jarabʉrʉ? Miõta biata b'ʉ ẽã, awuarabʉrʉ biara ab'abai b'ʉa Daizezeta.
Daizezeba arib'aemarẽã jara b'ʉra bʉara k'awua b'ʉta mawũã b'ʉa: Kĩma ẽãta eruk'ãĩrãrũã. Miã bearãrũã. Nezrʉgarãrũã. Zhãrã ʉ̃rʉ̃ sewa nebʉrʉrãrũã. Wawiarua bʉ zezera bʉ papara.
Mawũãĩ izhara mawũãsia: Mʉãrã maʉ̃ jõma arib'ae b'ʉa kũrã wed'auba.
Maʉ̃ta ũrĩĩ Jesúsbara mawũãsia: Bʉara wad'i ne ab'a arib'aeita wãẽã b'ʉa. Bʉa ne erub'ʉta jõma nendope platara zuburia b'ea diadua, mawũãrã ne biata erub'aya ʉ̃tre. Aramaʉ̃ne zepe mʉta pẽwãdua.
K'ãbãẽã sopuabʉrʉta Jesúsba ũdui mawũãsia: ¡Daizezeta Nok'od'ebemane ed'ara borekea ed'a wãna ẽã ne bio erub'era!
Aguja uriad'e camellota audre bia berab'ari b'eya bara b'ʉta ed'a wãĩ k'ãñabara Daizezeta Nok'od'ebemane.
Maʉ̃ta ũrĩbʉdabara mawũãsid'a: ¿Bara b'ʉsid'a mawũãbʉrʉ k'aita ẽdrʉipe?
Mawũãnaĩ Jesúsbara mawũãsia: Ẽdrʉira zhãrãĩtara boreke ẽãta, ẽdrʉbi b'eya Daizezebara.
Mawũãĩ Pedroba mawũãsia: Daibara ne daid'era ãmaẽnape bʉta pẽwã b'ea.
Mawũãĩ Jesúsbara mawũãsia: Mʉã wãrĩnu marãã jaraya, iab'aʉba deta ãmaẽrã, zhibarirãta, mebẽrãta, wũẽrãta, warrarãta ãmaẽrã, Daizezeta Nok'od'ebema k'area mawũã ãmaẽrã,
id'i ewade audre jidaya, ewari tẽã nʉmaĩta zeid'era jidaya Daizeze ũme b'ai jõ ẽãta.
Jesúsbara doce izha jʉrʉkuad'ata awuara jʉre edape mawũãsia: Dazhirã wãrĩze wã Jerusalén pʉwʉrʉed'a, aranaʉ̃ne arimaẽ berab'ariya Daizezeba bed'eata jarabibarirãba b'ʉd'apead'ata mʉ Beubari Bape b'ʉd'ebemata.
Mʉrã chãb'arid'aya judíorã ẽãta b'ea, mʉrã ãzhima sewak'au b'ʉd'eba ik'azhirua jarad'aya, dau id'od'aya.
Ud'ape bead'aya, mawũãmina ewari ũbead'e piradrʉya beud'ata.
Ãzhara maʉ̃ sãwũãta k'awuad'a ẽbasia, maʉ̃ bed'eara sãwũãta k'awuad'a ẽbaera mawũã jarak'abʉrʉra.
Jesús Jericó pʉwʉrʉ k'aita babʉrʉd'era, daʉb'errea b'ʉta o k'aita jewed'a b'asia nebari wid'i b'ʉta.
Maʉ̃ne k'abanata berab'ari wãta ũrĩĩ wid'isia k'ãrẽ k'awuaita.
Mawũẽ jarasid'a berab'ari wãta Jesús Nazared'ebemata.
Mawũãnaĩ nemi jĩgua mawũãsia:
¡Jesús, bʉra rey David'eba uruta b'ʉba mʉrã sozuburiarua!
Mawũãĩ na kuataiba kẽãsid'a chupeamarẽã. Mawũãmina izhara wuaabʉrʉ nemi jĩgua mawũãsia: ¡Bʉra rey David'eba uruta b'ʉba mʉrã sozuburiarua!
mawũãsia: ¿Mʉã k'ãrẽta oita krĩñape? Mawũãĩ izhara mawũãsia: Nok'ó, mʉta ne ũdubirua.
Mawũãĩ Jesúsbara mawũãsia: Bʉra ne ũdu b'id'a, bʉra soid'u k'ob'ʉba ẽdrʉbʉrʉa.
Audre ẽãne ne ũdusia, mawũẽ k'aid'u tebasia Daizeze ibia jara. Zhãrã jõmaʉ̃ba maʉ̃ta ũdud'ai ibia jarasid'a Daizezera.
Jesús Jericó pʉwʉrʉd'e ed'a zepe berab'ari wãta tebasia.
Maʉ̃ne Zaqueo abadata rey Romanebemaĩta plata wid'ibada nok'ota bara b'ʉba,
ũdu krĩña b'asia Jesús k'ai k'awuaita, mawũãmina k'abanaba b'e ẽbasia wĩka b'ʉba.
Mawũẽ na wãẽbape akʉita bakurud'e ʉ̃tʉ wãsia mama berab'arii baera.
Jesús mama zepe ʉ̃taa akʉbʉrʉd'e ũdui mawũãsia:  Zaqueo, ĩñabasia ud'ub'aedua, mʉ id'ira ʉ̃nadrʉibara bʉ ded'a.
Mawũãĩ izhira ĩñabasia ud'ub'aepe bia edasia sobia.
Maʉ̃ta ũdud'ape jõmaʉ̃ba bĩ ẽã jarasid'a, ʉ̃nadrʉita deid'u wãsi baera k'azhirua omiã maẽ.
Maʉ̃ne Zaqueo ʉ̃ta nʉmepe Nok'o Jesúa mawũãsia:  Nok'ó, mʉã ne erub'ʉta ẽsadra diaya zuburia ked'ea, mʉã ne iab'aʉd'eta zrʉgasibʉrʉ jẽrũya diaya kĩmarẽ.
Mawũãĩ Jesúsbara mawũãsia:  Naʉ̃ ded'abema id'i ẽdrʉbʉda naʉ̃sid'a Abrahamneba uruta b'ʉba.
Mʉ Beubari Bape b'ʉbara jʉrʉd'e zesia ẽdrʉbiita aduad'ata.
Maʉ̃ta ãzha ũrĩ k'ob'ed'e Jesúsbara ne jarasia, maʉ̃nerã Jerusalén k'aita basi baera ãzhara krĩchasid'a Daizezeta Nok'od'ebema zeita aramaʉ̃ta.
Mawũẽ Jesúsbara mawũãsia: Ũmakĩrã zhi zromata drua ãĩ wawara wãsia rey bape jẽrũya zeita.
Wãĩ nawed'a izhi nezok'arãta diez trʉ̃kuape plata waib'ʉa diasia diez minas, mobe mawũãsia: Naʉ̃ba negocio oudua mʉ zeyeed'a.
Mawũãmina izhi druad'ebemabara jurade basia, mawũẽ zhãrãta k'aid'u zok'asid'a mawũãnamarẽã: Daibara krĩñana ẽã naʉ̃ dai rey baira.
Mawũẽ naara zebʉrʉbara mawũãsia: Nok'ó, bʉ mina ab'aʉba ganasia aud'u diez minas.
Mawũãĩ izhara mawũãsia: Biga, bʉra nezok'a biata b'ʉa, wĩkata bia obʉrʉba bʉra nok'ota b'aya pʉwʉrʉ diez ʉ̃rʉ̃.
Dewara zebʉrʉta mawũãsia: Nok'ó, bʉ mina ab'aʉba ganasia aud'u cinco minas.
Maʉ̃ãbid'a mawũãsia: Bʉsid'a nok'ota b'aya pʉwʉrʉ cinco ʉ̃rʉ̃.
Dewara zepe mawũãsia: Nok'ó, bʉ mina za b'ʉa, mʉãrã wuag'a erub'asia wua zaked'e.
Mʉrã bʉ k'area perasia, bʉara plata jidaita zhãrã zarea zok'a b'ʉa, aramaʉ̃ne bʉra zhãrã trajad'ad'eba plata jida wã.
Mawũãĩ reybara mawũãsia: Bʉra nezok'a biata b'ʉ ẽã, ari bʉzhi bed'ead'eba mʉã jaraya bʉra wãẽãbʉrʉa. Mobera bʉara k'awua b'asia mʉrã zhãrã zarea zok'abarita, aramaʉ̃ne zhãrã trajad'ad'eba plata jida wãta.
¿Mawũãta k'ãrẽã mʉ platara ed'a b'ʉ ẽbasi bancod'e? Mawũãrã mʉ jẽrũya zebʉrʉd'era jidak'ausia bancod'eba ganabʉrʉta.
Mawũãpe kĩrãbita k'ob'ea mawũãsia: Mina jãrĩ edaudua, mobe diaudua mina diez erub'ʉa.
Mawũãĩ ãzhara mawũãsid'a: Nok'ó, izhara erub'ʉa mina diez.
Mawũãnaĩ mawũãsia: Mʉã marãã jaraya, zhi erub'ʉaara ed'a diaya. Mawũãmina zhi ne ẽãrã wĩka erub'ʉsid'a jãrĩña.
Mʉ jura b'eba mʉ ãzhi rey baita krĩñana ẽãsid'a naĩnu weudua, mobe otatukuaudua mʉ kĩrãbita.
Maʉ̃ta jarape Jesús na wãsia wãrĩze Jerusalén pʉwʉrʉed'a.
Pʉwʉrʉ Betfagé k'aita, Betania pʉwʉrʉ k'aita zebʉrʉta, Olivo k'atuma abadaid'u zebʉrʉd'era Jesúsbara izha jʉrʉkuad'ata ũme zok'abʉrʉta,
mawũãsia:  Pʉwʉrʉ zakeid'u wãũdua jari kĩrãbita tab'ʉid'u. K'ãma ed'a wãbʉdad'era ũdud'aya burro kũrãta jʉ̃ nʉmʉta, maʉ̃ wad'i miõba atauk'a, maʉ̃ta ẽnape weudua.
Iab'aʉba wid'ibʉrʉta: ¿K'ãrẽã ẽna k'opanʉ? ara, Nok'oba nesid'a, audua.
Mawũã zok'abʉrʉta wãbʉdad'era ũdusid'a izha jarad'a kĩrãk'a.
Mawũãnaĩ ãzhara mawũãsid'a:  Nok'oba nesid'a.
Aramaʉ̃ne wesid'a Jesúsma, mobe wua ãzhid'e ãneb'ari panʉta burro kũrãne ʉ̃rʉ̃ k'ob'ʉd'ape Jesús b'aribisid'a.
Bia edabʉdata izhi wã maẽ zhãrãbara ãzhid'e wua ãneb'ari b'eta ewarazoasid'a od'e.
Olivo k'atumaneba ed'aa wãbari k'aita zebʉdad'era, izhi pẽwã b'eta k'abanarã jõma sobiabʉdaba nemi jĩgua Daizeze ibia jarasid'a, ne jõmaʉ̃ biata obʉrʉta ũdud'apead'a k'area.
Maʉ̃nerã mawũãsid'a:
¡Ibia jarad'aya Reyta Daizezed'eba zebʉrʉra, k'õbebaira
Daizeze bawara adu-a b'eaya ʉ̃trera, izhira zhi zroma ʉ̃trera!
Maʉ̃ k'area fariseorã ʉ̃kʉrʉbara k'abanane ed'auba mawũãsid'a:  Miã Ũrãg'abari, kẽãdua bʉ pẽwã b'era.
Mawũãnaĩ izhara panaʉ̃ mawũãsia:  Mʉã marãã jaraya, naʉ̃rãta chupead'ara, waya mong'arata b'ʉgadrʉd'aya.
Aramaʉ̃ne Jerusalén k'aita zebʉrʉd'era akʉ maʉ̃ pʉwʉrʉ k'area jẽgabʉrʉta,
mawũãsia:  ¡Biga bak'ausia id'i ewade bʉabid'a k'awuasibʉrʉ bʉ k'aid'eba adu-a nʉmaĩnebemata! Mawũãmina maʉ̃ bʉara k'awua ẽãba ũdu ẽã.
Bʉ ʉ̃rʉ̃bemata ewarita zeya, maʉ̃nerã bʉ jura b'ebara bʉra pʉrrabʉdata bʉ aud'ura egorota kuad'aya, mong'arata k'arawad'aya, aramaʉ̃ne pʉrrad'ape bariduareba zuburia od'aya.
Bʉta bog'ozoa egorod'e b'aebibʉdad'era zhãrã bʉd'ebema jõma beakuad'aya. Aramaʉ̃ne bʉd'ebema mong'ara ab'ari mong'ara ʉ̃rʉ̃bid'a k'ob'ʉd'a ẽbaya. Mawũã od'aya bʉara k'awua ẽbad'aba Daizezeba mʉ zok'ad'ata bʉ ẽdrʉbid'e.
Jesús ed'a wãsia Daizeze ded'a ewara maẽ, mobe jõma ãĩ jʉrekuasia mama ne nendo b'eta ne eda b'eta.
Maʉ̃nerã mawũãsia:  Naʉ̃ẽnabemata zhi b'ʉmata mawũã b'ʉa: Mʉ dera zhiwid'ibada dea. Mawũã b'ʉd'era marãbara nezrʉgamiãrã de babi nʉmʉk'ãrĩna.
Jesús ewariza miã ũrãg'a b'asia Daizeze ded'a ewara maẽ. Maʉ̃nerã sacerdoterã nok'orãba, ũrãg'a Moiséd'e jarabadaba, nok'orãba bea krĩña b'easia.
Mawũãmina k'awuad'a ẽbasia sãwũã bead'aita, jõmaʉ̃ba izhi bed'eara kĩrãkuita ũrĩ b'eba.
Mobe bed'eabʉdata mawũãsid'a: Daia jaradua, ¿k'aiba obi b'ʉ bʉa ob'ʉra? ¿O k'aiba diasi k'ãwũã zarea nʉmaĩrã?
Mawũãnaĩ Jesúsbara panaʉ̃ mawũãsia: Mʉãbid'a marãã wid'iya, panuũdua.
Zhãrã buru k'oemarẽã Juan, ¿Ʉ̃trebemaba zok'asika o zhãrãba?
Mawũãĩ ãzhirãĩnu mawũãsid'a: Dazhirãba Ʉ̃trebemaba zok'asia ad'ara, ¿mobera k'ãrẽã ĩjãna ẽbasi aya?
Dazhirãba zhãrãba zok'asia ad'ara, dazhirã zhãrã jõmaʉ̃ba mong'araba b'ata jidad'aya k'awua b'e baera Juan Daizezeba bed'eata jarabibarita b'ad'ata.
Ãzhara panaʉ̃bʉdata k'awuad'a ẽã asid'a k'aiba zok'ad'ara.
Mawũãnaĩ Jesúsbara mawũãsia: Mʉãbid'a marãã jara ẽã k'aiba obi b'ʉra mʉã ob'ʉra.
Maʉ̃ tẽã zhãrã k'ob'ea ne jarak'a mawũãsia: Ũmakĩrãba uvata upe uvad'e trajabadaa arrendasia, mobe ãĩ wãsia ewari dããrãẽna.
Uva b'ʉabada ewade nezok'ata zok'asia uvad'e trajabadama, diad'amarẽã uva izhaa diad'ai b'ʉta. Mawũãmina uvad'e trajabadabara jirachi jidasid'a, aramaʉ̃ne buesid'a juwuaawa.
Wakusa zok'asia nezok'a awʉrʉta, maʉ̃sid'a jirachi jidasid'a, ik'azhirua jarasid'a, aramaʉ̃ne buesid'a juwuaawa.
Wakusa zok'asia nezok'a zhi ũbeata. Ãzhara maʉ̃sid'a ãĩ jʉretasid'a pugabi.
Mawũẽ uva zhibaribara izhikusa mawũãsia: ¿Mʉã k'ãrẽta oi baraba? K'õbera mʉãrã zok'aya mʉ warra mʉã kʉãg'ata, baʉcha izhi ũdubʉdad'era wawiad'aya.
Mawũãmina uvad'e trajabadabara ũdud'ai ãzhirãĩnu mawũãsid'a: Ne zhi zezed'era naʉ̃ba jidaya, mawũẽ bead'aya, izha jidaita b'ʉra aramaʉ̃ne dazhirãba jidad'aya.
Aramaʉ̃ne uvad'ebara ãĩ jʉretad'ape beasid'a. ¿Aramaʉ̃nerã uva zhibaribara sãwũã okuaipe?
Wãpe uvad'e trajabadara beakuaya, mobe izhi uvara chãb'ariya awʉrʉrãã. Zhãrã k'ob'ebara maʉ̃ta ũrĩnaĩ mawũãsid'a: ¡Maʉ̃nebara daira Daizezeba k'arebaid'e b'ʉa!
Mawũãnaĩ Jesúsbara ãzhi akʉ mawũãsia: ¿Mobera k'ãrẽpe aramaʉ̃ kĩrãk'a mʉ seribid'a ẽãnebemata zhi b'ʉmarã?:
¿Jara b'ʉ ẽka de obadaba mong'ara seri ẽãne b'ʉd'apead'ara wag'auta b'esita?
Sacerdoterã nok'orãbara ũrãg'a Moiséd'e jarabadabara aramaʉ̃ta jida krĩñasid'a mawũã ne jarabʉrʉbara ãzhita jarabʉrʉta k'awuabʉdaba. Mawũãmina wawiasid'a zhãrãta.
Mawũẽ zhãrãta zok'asid'a Jesúa biarã kĩrãk'a bed'ead'amarẽã, aramaʉ̃ne wãẽã bed'eabid'ape chãb'arid'aita nok'o Roma bid'ata b'ʉa.
Mawũẽ maʉ̃rãbara wid'i mawũãsid'a: Miã Ũrãg'abari, daiba k'awua b'ed'era bʉa jara b'ʉra bʉ ũrãg'ara jipa b'ʉa, bʉara miõta awuara eda ẽã, awuarabʉrʉ Daizeze ota jara b'ʉa wãrãne.
¿Dazhirãbara diasia b'ʉka rey César plata diabadara, o b'e ẽ?
Jesúsbara k'awuasia ãzhara bĩ ẽã oita k'ob'eta, mawũẽ mawũãsia: ¿Mʉrã k'ãrẽã wãẽãbid'aita k'opanʉ?
Mʉãã ũdubiudua monedata. ¿Naʉ̃nerã k'ai zata nʉmʉ, k'ai trʉ̃ta b'ʉ nʉmʉ?
Mawũãĩ panaʉ̃ mawũãsid'a: Césard'ea.
Mawũãnaĩ Jesúsbara mawũãsia: Césard'era César diaudua, Daizezed'era Daizezea diaudua.
Aramaʉ̃ne wãẽã bed'eabi b'ed'a ẽbasia zhãrã daid'ura, awuarabʉrʉ akʉdruape bia panaʉ̃bʉrʉba chupeasid'a.
Maʉ̃ne saduceorãta ʉ̃kʉrʉ zesid'a, maʉ̃rãbara jara b'ea beud'ara piradrʉ ẽãta, mawũẽ wid'i,
mawũãsid'a: Miã Ũrãg'abari, Moisébara dazhirãĩta b'ʉd'ata mawũãsia: Iab'aʉ mebeata wũẽrã erub'ʉd'e beubʉrʉta warrarãta ãmaẽ ẽbʉrʉ, maʉ̃ wũẽrã zhi mebeaba edaibara, aramaʉ̃ne zhi mebea beud'ata warrarã barabiya.
Mebẽrãta siete pãĩna bazhia, nabemata miã k'ãĩpe beusia warrarã ne ẽã.
Zhi ũmeba k'ãĩpe maʉ̃sid'a beusia warrarã ne ẽã.
Zhi ũbeaba k'ãĩsia. Mawũã k'ãĩsid'a ãzhi siete jõmaʉ̃ba, aramaʉ̃ne beukuasia warrarã ãmaẽna ẽã.
Nʉmʉne beusia wũẽrãsid'a.
Beud'ata piradrʉbʉdad'era, ¿ãzhirãnebemabara sãʉ̃ba izhi wũẽrã baipe mawũã sieteba ãzhi wũẽrã babid'apead'ara?
Mawũãnaĩ Jesúsbara panaʉ̃ mawũãsia: Naʉ̃ ẽjũãne b'era miã k'ãĩbada.
Mobebaira wueta beud'a ẽãba ángelerã kĩrãk'a b'eaya, Daizeze warrarãta b'eaya beud'ata piradrʉbʉdaba.
Beud'ata piradrʉd'aid'ebema Moiséba k'awuabid'ata ʉrʉta nʉmana maẽbara jara b'ʉa Daizezera Abraham Zhibarita, Isaac Zhibarita, Jacobo Zhibarita.
Aramaʉ̃nerã Daizezera beukuad'a Zhibari ẽã, awuarabʉrʉ zok'ai b'e Zhibaria, izhima maʉ̃rã jõma zok'ai b'ea.
Mawũãĩ ũrãg'a Moiséd'e jarabadaba ʉ̃kʉrʉba panaʉ̃ mawũãsid'a: Miã Ũrãg'abari, bʉara bia jarabʉrʉa.
Mawũãnape wueta k'ãrẽ wid'id'a ẽbasia.
Mobebʉrʉ Jesúsbara mawũãsia: ¿Zhãrãbara jara panʉka zhãrã Ẽdrʉbira David'eba uruta?
Davidbara Salmo librod'e mawũãsia:
Daizezebara mʉ Nok'oa mawũãsia: Mʉ juwua araare jewed'arua,
bʉ jura b'eta mʉã bʉ jẽrũ edre b'ʉyeed'a.
Davidba mawũã izhi Nok'oa ad'ara, ¿sãwũã bari k'ãwũta izhid'eba uruta b'aipe?
Zhãrãbara jõmaʉ̃ba ũrĩ k'ob'ed'e Jesúsbara izha jʉrʉkuad'aa mawũãsia:
Kĩrãkuita b'eaudua ũrãg'a Moiséd'e jarabada k'area, zhi zromane tebaita wua eid'u drasoa jʉ̃ teba krĩñadea, ãzhi wawia salud'aita krĩñadea pʉwʉrʉd'e k'abana maẽrã, nok'orãta jewed'abari maẽ jewed'a krĩñadea de zhi jʉrebada nʉme maẽrã, nok'orãta jewed'abari maẽ jewed'a krĩñadea nek'od'e trʉ̃bʉdad'era.
Deta wũẽrãrã pẽdrarãneta jãrĩ b'ea, mobe zhãrãma bia nʉmaĩta dããrã zhiwid'ibada. Maʉ̃neba maʉ̃rã Daizezebara audre pua k'awua oya.
Jesúsbara ũdusia bara b'e bioba plata ed'a kenab'ari k'opanʉta ofrenda kenab'aribada maẽ.
Dewara ũdusia wũẽrã pẽdra k'ãbãẽã zuburia b'ʉba moneda zakerãta ũme ed'a kenab'aribʉrʉta.
Mawũẽ mawũãsia: Mʉã wãrĩnu marãã jaraya: Naʉ̃ wũẽrã pẽdra zuburia b'ʉbara jõmaʉ̃ audre ed'a kenab'aribʉrʉa.
Wuaabemabara ofrenda Daizezeitara ed'a kenab'aribʉda plata aud'ubemata, mawũãmina naʉ̃ wũẽrãbara zuburia b'ʉd'e jõma ed'a kenab'aribʉrʉa izhi nek'oita erub'ad'ata.
Marãba naʉ̃ akʉ k'ob'ed'ebema ewarita zeya, maʉ̃nerã mong'ara ab'ari mong'ara ʉ̃rʉ̃bid'a k'ob'a ẽbaya ãrĩbʉdaba.
Mawũãĩ wid'i mawũãsid'a: Miã Ũrãg'abari, ¿sõmbed'epe Daizeze deta mawũã ãrĩnaĩrã? ¿Sãwũãĩpe maʉ̃ta arimaẽ berab'ariira?
Mawũãnaĩ Jesúsbara mawũãsia: Kĩrãkuita b'eaudua miõã zhi sewabid'a ẽbaita, nʉmʉne bio sewata mʉneba zebʉdabara mawũãnaña: Mʉrã zhãrã ẽdrʉbia, ẽjũã aduaira k'aita basia. Maʉ̃nerã maʉ̃rãta pẽwãrãũdua.
Marãbara ũrĩnaña zhõta, nok'o bawara zhõ nʉmeta, maʉ̃nerã perarãũdua, naara mawũã berab'ariibara, mawũãmina wad'i ẽbaya ewari nʉmʉta jõĩrã.
Dewara mawũãsia: Drua tab'eta drua awʉrʉta tab'e bawara zhõnaña, nok'orãta nok'orã awʉrʉ bawara zhõnaña.
Menajacha nʉmeña ẽjũã ureta, baridu maẽ nʉmeña jarrabata puata. Dazhi perata ũdud'ak'a zromata ũdud'aya bãjãne.
Mawũãmina maʉ̃ jõmaʉ̃ nawed'a marã jidakuad'aya, marã zuburia od'ai k'area pẽwãnaña. Marã chãb'arid'aya de zhi jʉrebadata nʉme maẽ, cárcel nʉme maẽ. Marã eded'aya reyrã kĩrãbita, nok'orã kĩrãbita mʉ k'area.
Aramaʉ̃ne marãbara mʉnebemata jarad'aya.
Sod'e k'ob'ʉudua nawed'a krĩchad'a ẽbaita sãwũã panaʉ̃naĩta mazhikusa zhi k'arebaita.
Mʉãbʉrʉ marãã diaya bed'eata, krĩchata, maʉ̃nebema ãña panaʉ̃na ẽbaya miã mawũã ẽãta jarad'a ẽbaya marã jura k'ob'ebara.
Marã chãb'arid'aya ari mazhi zhibarirãba, mazhi mebẽrãba, mazhi ʉrerãba, mazhi bawara zhibiarãba. Marãnebema ʉ̃kʉrʉ beakuad'aya.
Jõmaʉ̃ba marã jurad'aya mʉ k'area.
Mawũãmina marã burud'ebema miã bud'a ab'abid'a adua ẽã.
Zuburiata zrog'a b'ed'e ẽdrʉbid'aya mazhi jawurera.
Jerusalén pʉwʉrʉta soldaorãba pʉrrabʉdata ũdubʉdad'era, k'awuaudua ãrĩnaĩta arabata.
Mobebaira Judea druad'e b'era merũ wãẽbaudua k'atumaẽna. Jerusalénne b'era ãĩ wãũdua, meã b'era ed'a zerãũdua.
Maʉ̃ ewadera Daizezebara zuburia okuaya, aramaʉ̃ne jõma arimeã berab'ariya maʉ̃ẽnabemata zhi b'ʉmata.
Ʉ̃kʉrʉ kuchoba bead'aya, ʉ̃kʉrʉ jidad'ape druaza eded'aya. Aramaʉ̃ne Jerusalén judíorã ẽãba edre erubarab'aya Daizezeba b'ʉd'a ewarita arabayeed'a.
Neid'a ũdud'aya ʉ̃madauta, jed'ek'ota, chĩdau jizoa nʉmʉta. Druad'era zhãrã pera k'awua ẽã jirpaneña pusata bomatʉ b'ae nʉmʉ jĩguaba.
Zhãrã peraba nomadrʉd'aya drua sãwũã berab'ariita k'awuad'a ẽãba, ne zarea zromarãta bãjãnebema pʉrʉderread'aya.
Mobebʉrʉ ũdud'aya mʉ Beubari Bape b'ad'ara jãrãrãne uruta zarea bara k'ãbãẽã kĩrãwãrẽã.
Mawũã berab'ari bʉsad'ewad'era wãniguaudua, mobebaira marã ẽdrʉira k'aita basia.
Dewara ne jarak'a mawũãsia: Akaudua bakuru higuerata, jõma bakuru nʉmeta.
Wikubʉdata ũdubʉdad'era marãbara k'awuabada poag'a k'aita bata.
Aramaʉ̃ kĩrãk'a mawũã berab'ari bʉsad'ewata ũdubʉdad'era k'awuaudua k'aita bata Daizezeta Nok'od'ebemata.
Mʉã wãrĩnu marãã jaraya, zhãrã b'era neba ẽwed'a mʉã jara nʉmʉrã jõma arimaẽ berab'ariya.
Bãjã, drua nebaya, mawũãmina mʉ bed'eara bari neba ẽã.
Mazhikusa kĩrãkuita b'eaudua, mazhi soba krĩñane b'earãũdua, ituaba beu b'earãũdua, naʉ̃ ẽjũãnebemata krĩcha b'earãũdua. Mobed'eba mʉrã aritiaud'e marã ʉ̃rʉ̃ ze ẽbaya jari ewadera.
Mʉrã zeya druad'e zhãrã b'e jõmaʉ̃ ʉ̃rʉ̃.
Mawũẽ kĩrãkuita b'eaudua, baridu ʉ̃madaud'e zhiwid'i b'eaudua, aramaʉ̃ne ẽdrʉd'aitrʉ b'eaudua ne bio mawũã menajacha bʉsad'ewaid'era. Mawũãrã k'ãrẽã perad'ai ne ẽã k'ob'eaya mʉ Beubari Bape b'ad'a kĩrãbita.
Jesús ewarid'era miã ũrãg'a b'asia Daizeze ded'a ewara maẽ. Diamasera wãpe chub'e b'asia k'atuma Olivo abada maẽ.
Diaped'ara zhãrã jõma izhima ze b'easia izhi ũrãg'ata ũrĩnaĩta Daizeze ded'a ewara maẽ.
K'aita bata nʉmasia fiesta pan ne oreguea ne ẽã k'obadata, maʉ̃ta jarabada Egiptod'eba ẽzoad'ata krĩchabadata.
Sacerdoterã nok'orãta b'era ũrãg'a Moiséd'e jarabadata b'era krĩcha jʉrʉ b'easia Jesús sãwũã bead'aita, ãzhara wawia b'e baera zhãrã b'eta.
Maʉ̃ta wãpe sacerdoterã nok'orã bawara, Daizeze de akʉbada nok'orã bawara bed'easia Jesús sãwũã chãb'arikuaita.
Mawũẽ ãzhira sobiad'ape jarasid'a plata diad'aita.
Izhara ĩjãpe kĩrãkuita b'esia sãwũã chãb'arikuaita zhãrãba k'awuad'a ẽãne.
Ewari arabasia pan ne oreguea ne ẽã k'obadata, maʉ̃nerã oveja zaketa bea bazhid'a Egiptod'eba ẽzoad'ata krĩcha k'od'aita.
Maʉ̃ne Jesúsbara Pedrota Juanta zok'abʉrʉta mawũãsia: Egiptod'eba ẽzoad'ata krĩcha k'obadata od'e wãũdua k'od'aita.
Mawũãĩ ãzhara mawũãsid'a: ¿Bʉara sãma od'aita krĩñape?
Mawũãnaĩ izhara mawũãsia: Pʉwʉrʉd'e marã ed'a wãbʉdad'era ũmakĩrãta daucha zeya zok'od'e baniã ak'ob'ʉta. Maʉ̃ k'aid'u wãũdua deid'u bayeed'a.
Mobe zhidekʉa mawũãũdua: Miã Ũrãg'abariba mawũãsia: ¿Kʉd'a sãma b'ʉ Egiptod'eba ẽzoad'ata krĩcha k'obadata mʉã mama k'oira mʉã jʉrʉkuad'a bawarauba?
Izhara marãã ũdubigaya kʉd'a ʉ̃rʉ̃bema kʉd'a zromata zhi araa omata, mama zhiko oudua.
Mawũãĩ wãbʉdad'era izha jarad'a kĩrãk'a ũdusid'a. Mawũẽ osid'a Egiptod'eba ẽzoad'ata krĩcha k'obadara.
Nek'oita arababʉrʉd'era Jesús nek'oita jewed'asia, izhi bawara jewed'asid'a izha zok'akuad'ata b'esid'a.
Maʉ̃nerã mawũãsia: ¡Naʉ̃ k'ãwũã Egiptod'eba ẽzoad'ata krĩcha k'obadata mʉãrã marã bawarauba k'o krĩña b'asia mʉ zuburiai nawed'a!
Mʉã marãã jaraya, mʉãrã wueta k'o ẽãta arib'ae nʉmebʉrʉd'ebʉrʉ k'oya Daizezeta Nok'o maẽ.
Mobebʉrʉ vino copad'e jiraedape maʉ̃bari Daizezea zhibia jipe mawũãsia: Naʉ̃ta doudua, mazhirãĩnu jed'eka doudua.
Mʉã marãã jaraya, mʉãrã naʉ̃ vino wueta do ẽãta doya Daizezeta Nok'o maẽ.
Mobebʉrʉ pan jiraedape maʉ̃bari Daizezea zhibia jipe b'ʉape ded'ekabʉrʉta mawũãsia: Naʉ̃ mʉ k'akuata marãbari chãb'ariya, naʉ̃ta k'ãwũã o b'eaudua mʉta krĩchabʉdata.
Ab'arika obʉrʉta nek'ope vino copad'e jiraedape mawũãsia: Naʉ̃ vino copad'era Daizezeba zhãrã ẽdrʉbiid'ebemata zhiwid'ita nʉmeña mʉ wad'eba, mʉrã marãbari wa erezoaya.
Wãrãnebai mʉ Beubari Bape b'ʉra sãwũã berab'arii b'ʉd'e berab'ari wã, ¡mawũãmina zuburiaya mʉ chãb'aribʉrʉra!
Mawũãĩ ãzhirãĩnu bed'easid'a ãzhirãnebemabara k'aiba mawũã oita.
Ãzhirãĩnu bed'easid'a ãzhirãnebema k'aita zhi zroma k'awuaita.
Maʉ̃ne Jesúsbara mawũãsia: Naʉ̃ ẽjũãne reyrãta b'ebara zhãrã ãzhi edre erunʉmeã, mawũã zhãrã ʉ̃rʉ̃ nʉmerã jarabada biata obadata.
Mawũãmina marã mawũã b'earãũdua, awuarabʉrʉ marãnebemata zhi zromata b'ʉra zhi zroma ẽãne b'aibara. Nok'ota b'ʉra nezok'a kĩrãk'a b'aibara.
¿Sãʉ̃ta zhi zromape nek'oita jewed'abarita o zhãrã nediabarita? ¿Nek'oita jewed'abarita zhi zroma ẽka? Mawũãnerã mʉrã marãne ed'a b'ʉa nezok'a kĩrãk'a.
Marã mʉ bawara b'ea mʉ bĩ ẽã o b'eid'u.
Mawũẽ mʉãrã nok'ota b'ʉkuaya mʉ Zezeba mʉta nok'ota b'ʉd'a kĩrãk'a.
Aramaʉ̃ne marã nek'od'aya baniã dod'aya mʉta Reyta b'ʉ maẽ. Maʉ̃nerã marã bugue chub'ed'e nok'ota jewed'ad'aya k'awua od'aita Israel warrarã doced'ebemata.
Dewara Nok'o Jesúsbara mawũãsia: Simón, Simón, ãtõmiãbara marã wid'isia soid'u k'ob'eai k'awuaita jãrãweita trigo kĩrãk'a.
Mawũãmina mʉrã bʉ bari Daizezea zuburia bed'easia, mʉnebema ĩjã b'ʉta kenab'ari ẽbamarẽã. Mawũẽ bʉta wakusa mʉ pẽwãbʉrʉd'era jipa nʉmeãĩta k'arebarua bʉzhi mebẽrãta.
Mawũãĩ izhara mawũãsia: Nok'ó, mʉrã bari bʉ ũme cárceld'e ed'a wãĩta b'ʉ ẽã, awuarabʉrʉ bʉ ũme beuisid'a b'ʉa.
Mawũãĩ Jesúsbara mawũãsia: Pedro, mʉã bʉaa jaraya, gallo id'ira beru ẽbaya bʉa mʉ ũduk'ata jarama ũbea jara ẽwed'ara.
Tẽãne Jesúsbara ãzhaa mawũãsia: Mʉã marãta zũbi ne ẽã, wũãbi ne ẽã, sandalia ne ẽã zok'asid'era, ¿marã ne wãẽãsid'ak'a?
Mawũãĩ ãzhara mawũãsid'a: Miã k'ãrẽta wãẽãna ẽbasia.
Mawũãnaĩ mawũãsia: Id'ira zũbi erub'ʉbara ataurua, wũãbisid'a ataurua, kucho ne ẽã b'ʉbara bʉzhi wuata nendope edarua ab'a.
Mʉã marãã jaraya, mʉnebemata wad'i arimaẽ berab'arii bara zhi b'ʉmata mawũã b'ʉta: Ab'arika edasid'a bia ẽã omiãrã bawara. Aramaʉ̃ne mʉnebemata b'ʉ tab'ʉra arimaẽ berab'ariya.
Mawũãnaĩ izhara mawũãsia: K'ãʉ̃ba.
Mobebʉrʉ izhi wã k'awa b'ʉ kĩrãk'a wãsia Olivo k'atumaĩnu, maʉ̃nerã izha jʉrʉkuad'asid'a wãsid'a k'aid'u.
Maĩnu jũẽbʉrʉd'era mawũãsia: Zhiwid'iudua wãẽãna ẽbaita.
Mobe izhira ãzhi maẽbara arajĩga wãpe sãk'ok'od'e k'ob'epe zhiwid'ibʉrʉta,
mawũãsia: Zeze, bʉma bigabʉrʉ mʉrã zuburiabirãrũã, mawũãmina arib'aerãrũã mʉã krĩñata, awuarabʉrʉ arib'aedua bʉzha krĩñata.
Maʉ̃ne ángel ʉ̃trebemata zhi ũdubisia zareata diaita.
Mawũẽ sopua k'ob'ʉid'u zhiwid'isia audre zarea. Maʉ̃nerã izhi jʉara wa kĩrãk'a waib'ʉa erezoasia b'ae bʉsita egoroid'u.
Zhiwid'i nʉmanata piradrʉpe izha jʉrʉkuad'ama zebʉrʉd'era ũdukuasia k'ãĩgue nʉmʉta sopuaba.
Mawũẽ mawũãsia: ¿K'ãrẽã k'ãĩgue nʉmʉ? Pirab'ariudua, zhiwid'iudua wãẽãna ẽbaita.
Jesús wad'i bed'ea k'ob'ʉd'e zhãrã bio zesid'a. Maʉ̃ne Juda abadata doced'ebemata na taiba Jesús orrasia kĩrãma nigaita.
Maʉ̃ne Jesúsbara mawũãsia: Juda, ¿bʉara k'ãwũã nigabʉrʉba chãb'aribʉrʉka mʉ Beubari Bape b'ʉra?
Izha jʉrʉkuad'ata izhi bawara k'ob'ebara sãwũã berab'ariita k'awuad'ape mawũãsid'a: Nok'ó, ¿tud'aika kuchoba?
Aramaʉ̃ne ãzhid'ebema ab'aʉba tusia sacerdote wag'au nezok'ata, mawũẽ ʉrawesia kʉwʉrʉ juwua araarebemata.
Mawũẽ Jesúsbara mawũãsia: K'ãmabai idaribirua.
Mobe kʉwʉrʉ tõb'ari b'ebisia.
Mobebʉrʉ Jesús bed'eabʉrʉta, sacerdoterã nok'orãta, nok'orã Daizeze de akʉbadata, nok'orãta izhi eded'aita zebʉdaa mawũãsia: ¿Mʉrã nezrʉgamiã kĩrãk'a kuchoed'a bakurued'a zebʉdak'a?
Mʉ marã bawara ewariza Daizeze ded'a ewara maẽ b'asid'era marãbara mʉrã jidad'a ẽbasia. Mawũãmina marãba k'ãwũã od'ai ewaria, Daizezeba idaribibʉrʉba ãtõmiãba zarea k'ãwũã oi ewaria.
Maʉ̃nerã ʉ̃kʉrʉra drog'oa ẽsadra tebʉ puad'ape arak'awa jewed'asid'a. Pedrosid'a jewed'asia ãzhi bawara.
Maʉ̃ne nezok'a wũẽrãba tebʉ maẽ jewed'a k'ob'ʉta ũdui akʉpe mawũãsia: Naʉ̃sid'a b'asia Jesús bawara.
Mawũãmina izhara merãbʉrʉta mawũãsia: Wũẽrã, mʉã maʉ̃ ũduk'a.
Audre ẽãne awʉrʉba ũdupe mawũãsia: Bʉsid'a k'ãʉ̃rãnebema.
Mawũãĩ Pedrobara mawũãsia: Mʉrã izhi ẽã.
Dããrãne awʉrʉba mawũãsia: Naʉ̃sid'a wãrĩnu Jesús bawara b'asia, Galilead'ebemata k'ob'ʉa.
Mawũãĩ Pedrobara mawũãsia: Mʉãrã k'awua ẽã bʉa k'ãrẽ jara k'ob'ʉra.
Maʉ̃ daucha izhi wad'i bed'ea k'ob'ʉd'e gallo berusia.
Maʉ̃ne Nok'o Jesús pʉrʉwape akʉsia Pedrora, mobebʉrʉ Pedrobara bude basia Nok'o Jesúsba mawũãnata: Gallo berui nawed'a bʉara mʉ ũduk'ata jarama ũbea jaraya.
Mawũẽ Pedrora ãĩ wãpe jẽgasia k'ãbãẽã sopua.
Soldaorã Jesús akʉ eruk'opanʉbara ãzhima sewak'au b'ʉd'eba jirachi jirpanesia.
Dabʉ pãrĩnape kĩrãma jirachi jirpanʉta wid'i mawũãsid'a: Arimaẽ jaradua, ¿bʉra k'aiba jirachibʉrʉ?
Aramaʉ̃ne ik'azhirua jara jirpanesia ne awʉrʉta bio jara.
Ʉ̃nadrʉbʉrʉd'era zhi jʉresid'a nok'orã pʉwʉrʉd'ebemata, sacerdoterã nok'orãta, ũrãg'a Moiséd'e jarabadata, mobe nok'orã wag'aurãma eded'ape mawũãsid'a:
¿Bʉra zhãrã Ẽdrʉbika? Daia jaradua.
Mawũãnaĩ mawũãsia: Mʉã marãã jarabʉrʉsid'a marãbara ĩjãna ẽã.
Maʉ̃ẽnabemata mʉã marãã wid'ira marãbara panaʉ̃na ẽã, miã mʉrã ẽnetad'a ẽã.
Mawũãĩ jõmaʉ̃ba mawũãsid'a: ¿Aramaʉ̃nerã bʉra Daizeze Warrak'a?
Mawũãnaĩ izhara mawũãsia: Ara mazha jarabʉda mʉrã maʉ̃ta.
Mawũãĩ ãzhara mawũãsid'a: ¿Izhi ʉ̃rʉ̃ k'ãrẽta ãmaña jarad'amarẽã nesid'a b'eaipe? Jipa dazhirãba ũrĩbʉda izhi id'eba.
Mobebʉrʉ jõma piradrʉd'ape Jesús edesid'a nok'o Pilatoma.
Mobe ji mawũãsid'a:  Naʉ̃ daibara ũdusid'a zhãrãta nok'orã bawara kĩrũbiga b'ʉta. Jara b'ʉa rey César plata diabadara diad'a ẽbaita, jara b'ʉa izhira zhãrã Ẽdrʉbita Reyta.
Mawũãnaĩ Pilatobara wid'i mawũãsia:  ¿Bʉra Rey judíorãneka?
Mawũãĩ izhara panaʉ̃ mawũãsia:  Ara bʉzha jarabʉrʉa.
Mawũãĩ Pilatobara sacerdoterã nok'orãta k'ob'ea, zhãrã k'ob'ea mawũãsia:  Mʉma ũmakĩrã naʉ̃ bed'ea ne ẽã.
Mawũãĩ ãzhara wuaabʉrʉ mawũãsid'a:  Zhãrãta nok'orã bawara kĩrũbiga b'ʉta miã ũrãg'a b'ʉa Judea drua jõma, Galilea druad'eba erujʉ̃drʉd'ata naĩnu ba.
Mawũã Galilea jarabʉdata Pilatoba ũrĩĩ wid'isia Galilead'ebema k'awuaita.
Jarabʉdaba mamabemata k'awuape rey Herodeba k'awua oita b'ʉd'eba edebigasia Herodema. Maʉ̃ ewadera maʉ̃sid'a b'asia Jerusalénne.
Aramaʉ̃ne Herodeba Jesús ũdubʉrʉd'era k'ãbãẽã sobiasia ũdu krĩña b'ʉta ewari dããrã basi baera. Izhi ʉ̃rʉ̃bemata ne bio ũrĩ b'asi baera ũdu krĩñasia ũdud'ak'ata obʉrʉta.
Mawũẽ ne bio wid'isia, mawũãmina Jesúsbara panaʉ̃ ẽbasia.
Maʉ̃nerã sacerdoterã nok'orãta, ũrãg'a Moiséd'e jarabadata k'opanasia biod'e ji k'ob'eta.
Mobebʉrʉ Herodebara soldaorã izhid'e bawarauba k'ãrẽ ẽãne edabʉdata ãzhima sewak'au b'ʉd'eba reyba jʉ̃bari kĩrãk'a wua kĩrãwãrẽãta jʉ̃bisid'a, mobe wakusa edebisid'a Pilatoma.
Maʉ̃ ewadera Pilato Herode ũme ibiad'e b'asid'a naara zhi jurata pananata.
Mobebʉrʉ Pilatobara ãba trʉ̃kuasia sacerdoterã nok'orãta, zhãrã nok'orãta, zhãrã bawara.
Miã Herodema bed'ea ne ẽãba wakusa zok'asia mʉma. Mawũẽ izhi bead'aid'ebema o ẽbasia naʉ̃bara.
Mawũẽ mʉãrã ẽnetaya ubigape.
Pilatobara cárceld'e b'eta ab'a ẽdrʉbi b'asia Egiptod'eba ẽzoad'ata krĩcha fiesta obada ewade.
Maʉ̃ne k'abanabara jõmaʉ̃ba nemi jĩgua mawũãsid'a:  ¡K'ãʉ̃ beabirua, mobe daiitara ẽnadua Barrabáta!
Maʉ̃ Barrabára cárceld'e b'ʉsid'a pʉwʉrʉd'e zhãrãta nok'orã bawara kĩrũbigad'a k'area, miã bead'a k'area.
Pilato wakusa bed'easia Jesús ẽna krĩñaba.
Mawũãmina ãzhara wakusa nemi jĩgua mawũãsid'a:  ¡Cruzd'e k'achibirua! ¡Cruzd'e k'achibirua!
Pilato bed'eama ũbeata mawũãsia:  ¿K'ãrẽ bia ẽãta osi naʉ̃bara? Mʉma naʉ̃bara izhi bead'aid'ebema o ẽbasia. Mawũẽ mʉãrã ubigape ẽnetaya.
Mawũãĩ ãzhara wuaabʉrʉ nemi jĩgua jarasid'a cruzd'e k'achibimarẽã. Sacerdoterã nok'orã bawara ãzhi mawũã nemi jĩgua b'iabʉdaba arib'aesia.
Aramaʉ̃ne Pilatobara arib'aesia ãzha wid'i b'era.
Mobe zhãrãta nok'orã bawara kĩrũbigad'a k'area, miã bead'a k'area, Barrabá cárceld'e b'ʉd'apead'ata ẽnetasia ãzha wid'id'apead'ata. Mobe Jesús chãb'arisia ãzha krĩñane.
Edebʉdad'era Simón Cirene pʉwʉrʉd'ebemata jidasid'a meã b'ad'ata taita, mobe cruzta ataubisid'a edemarẽã Jesús k'aid'u.
Maʉ̃nerã k'abanata pʉwʉrʉd'ebemata k'aid'u kuataid'era wũẽrãrã ʉ̃kʉrʉ sopua jẽgasid'a izhi k'area.
Maʉ̃ne Jesúsbara ãzhi akʉpe mawũãsia:  Wũẽrãrã Jerusalénnebema, jẽgarãũdua mʉ k'area, awuarabʉrʉ jẽgaudua mazhi k'area, mazhi warrarã k'area.
Ewarita zeya, maʉ̃nerã mawũãnaña: Sobiad'aid'e b'ʉa tod'ak'ara, b'iog'oad'ak'ara, wũãwũã ju dawuad'ak'ara.
Maʉ̃nerã k'atuma nʉmeã mawũãnaña: Dai ʉ̃rʉ̃ b'aedua. Eya zake nʉmeã mawũãnaña: Dai ãnatʉrua.
Mʉ bed'ea ne ẽãba bakuru onoã kĩrãk'a k'oabaid'e b'ʉ ẽãta k'ãwũã beabid'aira, ¿bed'ea bara b'eba bakuru põ kĩriak'a k'oabasuta b'era audre od'ai ẽka?
Aramaʉ̃ne Buru B'ʉwʉrʉ abadaid'u jũẽkuape Jesús mama cruzd'e k'achisid'a. Bia ẽã omiãrãsid'a k'achisid'a ab'a juwua araare, ab'a juwua ãk'aare.
Maʉ̃nerã Jesúsbara mawũãsia:  Zeze, bed'ea ne ẽã b'ʉkuadua ãzhara k'awuad'a ẽbaera k'ãrẽ ob'eta.
Maʉ̃nerã soldaorãbara izhi wuara ãzhirãĩnu drasid'a sãwũã drad'aid'ebemata od'ape.
Zhãrãbara Jesús akʉ duanasia, nok'orãbid'a ãzhima sewak'au b'ʉd'eba mawũãsid'a:  Awʉrʉrã k'arebakuasia. Mawũẽ izhikusa ẽdrʉibara naʉ̃ta zhãrã Ẽdrʉbita Daizezeba jʉrʉd'abʉrʉ.
Soldaorãbid'a ãzhima sewak'au b'ʉd'eba orrad'ape ne oregueata diabʉdata,
mawũãsid'a:  Bʉta judíorã Reybʉrʉ bʉzhikusa ẽdrʉrua.
K'ãrẽã bead'aita izhi ʉ̃rʉ̃ b'ʉ jirab'asia, maʉ̃ta griego bed'ead'e, latin bed'ead'e, hebreo bed'ead'e mawũã b'asia: NAɄ̃ REY JUDÍORÃNEÃ.
Bia ẽã omiãrãta k'achi jirapanʉbara ab'aʉba Jesús ijura jara mawũãsia:  Bʉta zhãrã Ẽdrʉbibʉrʉ bʉzhikusa ẽdrʉrua, ẽdrʉbigarua daisid'a.
Mawũãĩ dewarabemaba panaʉ̃ kẽã mawũãsia:  ¿Bʉsid'a ab'arika beuid'e bʉara wawia ẽka Daizezera?
Dazhira wãrãnebai bia zuburia barab'ʉa, k'ãwũã barab'ʉa dazha bia ẽãta od'apead'ad'eba. Maʉ̃ne naʉ̃bara bia ẽãrã o ẽbasia.
Mawũãpe Jesúa mawũãsia:  Mʉrã budebarua bʉta Rey babʉrʉd'era.
Mawũãĩ Jesúsbara mawũãsia:  Mʉã wãrĩnu bʉaa jaraya, id'i bʉra mʉ ũme k'ob'aya ʉ̃tre.
Ʉ̃matipauba drua jõma pãrĩgusia a las tres bayeed'a.
Aramaʉ̃ne ʉ̃madaura pãrĩgusia, Daizeze ded'a wua eub'ari jirab'ʉra k'õã totosia ẽsadra.
Maʉ̃nerã Jesúsbara nemi jĩgua mawũãsia:  Zeze, mʉãrã bʉ juwuad'e chãb'ariya mʉ jawurera.
Mawũãpe beusia.
Soldaorã nok'oba maʉ̃ta ũdui Daizeze ibia jara mawũãsia:  Wãrãne ũmakĩrã naʉ̃ bia basia.
Mawũãmina jõma Jesúsba ũduk'aubara, wũẽrãrã Galilea druad'eba izhi k'aid'u zekuad'abara wawarauba akʉ duanasia mawũã dog'ora.
José abadata b'asia Arimatea pʉwʉrʉd'ebemata, maʉ̃ pʉwʉrʉra Judea druad'ebema. Nok'orã wag'aurãnebemata maʉ̃ biata b'asia.
Maʉ̃bid'a jʉ̃ã b'asia Daizezeta Nok'od'ebemata. Mawũẽ krĩcha ab'arika ẽbasia mawũã obʉdara jarirãba.
Mawũẽ Pilatoma wãpe wid'isia Jesús k'akuata.
Aramaʉ̃ne cruzd'ebara ãĩ edape burasia burub'aba, mobe ed'a tab'ʉsia peñata zob'ea k'orubid'a maẽ, mamarã beuwãrã wad'i b'ʉd'a ẽbasia miõta.
Maʉ̃ ewadera arib'ae jirpanʉta nrũẽma sábadod'e ẽnaʉ̃bada basia.
Wũẽrãrã Jesús k'aid'u Galilead'eba zed'apead'asid'a k'aid'u zebʉdaba ũdusid'a beuwãrã wuag'aid'ebema nʉmʉ maẽ Jesús k'akua tab'ʉbʉdata.
Mobe jẽrũya ded'aa wãnape kerata osid'a beuwãrã k'akua chiratʉd'aita. Nrũẽma ẽnaʉ̃bada ewade ẽnaʉ̃sid'a Daizezeba jara b'ʉ kĩrãk'a.
Semana ewarita nabemata domingod'e diaped'a Jesús wuag'ad'apead'aid'u zebʉdata, wũẽrãrãbara wesid'a beuwãrã chiratʉd'aita ãzha kera od'apead'ata. Wũẽrãrã awʉrʉrãsid'a zesid'a ãzhi bawara.
Maʉ̃nerã mong'ara ãña ʉratʉ k'ob'ʉta ũdusid'a peña zob'eata tapa k'ob'ad'ata.
Mawũẽ ed'a wãbʉdad'era ũdud'a ẽbasia Nok'o Jesús k'akuara.
Maʉ̃ba k'awua ẽã krĩcha k'ob'ed'e, ũmakĩrã ũme ãzhi k'aita barab'esia wua uruzhiderrea jʉ̃ panʉta.
Wũẽrãrã perabʉdaba kĩrã b'arrud'ai mawũãsid'a: ¿K'ãrẽã beuwãrã maẽ jʉrʉ panʉ zok'ai b'ʉra?
Nama ne ẽã, awuarabʉrʉ beud'ata piradrʉsia. Bude baudua marãã jarad'ata wad'i b'asid'e Galilead'e.
Mawũãsia: Mʉ Beubari Bape b'ʉra chãb'arid'aya k'azhirua omiãrã juwuad'e, maʉ̃nerã cruzd'e k'achid'aya, maʉ̃ta beud'ata piradrʉya ewari ũbead'e.
Mobebʉrʉ ãzhara bude basid'a Jesúsba maʉ̃ta jarad'ata.
Peña zob'eata nʉmʉ maẽbara jẽrũya wãnape maʉ̃ bed'ea biata jõma jarasid'a Jesúsba jʉrʉkuad'ata once duanuã, jõmaʉ̃ã jarasid'a zhi wuaabemarããbid'a.
Mawũãmina ãzhima kĩrãne k'opana ẽbasia wũẽrãrã maʉ̃ jara k'opanʉrã, mawũẽ ĩjãna ẽbasia.
Mawũãmina Pedro piradrʉpe wãẽba wãsia peña zob'eata nʉmʉĩnu. Ed'a akʉbʉrʉd'era ũdusia bari burub'ata. Mawũã berab'aribʉrʉba k'awua ẽã krĩcha ded'aa wãsia.
Maʉ̃nerã ãzhirãta ũme ab'aʉ ewade tebasid'a pʉwʉrʉ zake Emaús abadaed'a. Maʉ̃ zhi wawarata b'asia once kilómetro Jerusalénneba.
Ãzhirãĩnu bed'ea taid'ata jara tebasid'a jõma mawũã berab'aribʉrʉta.
Mawũã ãzhirãĩnu bed'ea taid'ad'e Jesúsbara orrape tebasia ãzhi bawara.
Mawũãmina ãzhara akʉ k'opanʉta ũduk'awad'a ẽbasia.
Maʉ̃ne mawũãsia: ¿Mazhirãĩnurã k'ãrẽta jara taid'a, k'ãrẽã sopua panʉ?
Mawũãĩ ab'aʉba panaʉ̃bʉrʉta Cleofas abadaba mawũãsia: ¿Bʉtrʉ ab'abai Jerusalénne ãĩbemata k'ob'ʉka, k'awua ẽbʉrʉ mama sãwũã berab'arita naʉ̃ ewade?
Mawũãnaĩ izhara mawũãsia: ¿K'ãrẽta sãwũãsi?
Mawũãĩ ãzhara mawũãsid'a: Jesús Nazared'ebemata Daizezeba bed'eata jarabibarita b'asia. K'ãrẽ oita bed'eata jaraita zhi zroma basia Daizeze kĩrãbita, zhãrã jõmaʉ̃ kĩrãbita.
Maʉ̃ta sacerdoterã nok'orãba, dai nok'orãba bead'amarẽã chãb'arisid'a, mawũẽ beasid'a cruzd'e k'achi.
Daibara krĩcha b'easia zhi jura juwuad'eba Israel izha ẽdrʉbigaita. Maʉ̃ta baribʉrʉ maʉ̃ jõmaʉ̃nebema id'i ewari ũbea babʉrʉa mawũã berab'arid'ara.
Maʉ̃ta daira perabisid'a wũẽrãrã daid'ebema ʉ̃kʉrʉba. Maʉ̃rã diaped'a jũẽkuasia Jesús wuag'ad'apead'aid'u.
Jesús k'akuara ũdud'a ẽãba zebʉdad'era jarasid'a ángelerã ũdud'apead'ata, maʉ̃rãbara jarasid'abid'a Jesús zok'ai b'ʉta.
Mawũẽ daid'ebemata ʉ̃kʉrʉ jũẽsid'a Jesús wuag'ad'apead'aid'u, mawũẽ ũdusid'a wũẽrãrãba jarad'apead'a kĩrãk'a. Mawũãmina Jesús ũdud'a ẽbasia.
Mawũãnaĩ Jesúsbara mawũãsia: ¡Marã krĩcha ne ẽã b'ea, marãbara sod'ebara ĩñabasia jõma ĩjãĩta duanu ẽã Daizezeba bed'eata jarabibarirãba jarad'apead'ara!
¿Zhãrã Ẽdrʉbira mawũã zuburiaita bara basi ẽka ʉ̃tre Nok'ota b'eira?
Aramaʉ̃ne pʉwʉrʉ zake ãzhi wãma jũẽbʉdad'era, Jesús jipa totosia wawara wã kĩrãk'a.
Mawũẽ ãzhara b'emarẽã zarea jara mawũãsid'a: Dai bawara b'edua, ewarira keuba pãrĩgu bʉsia.
Mawũãnaĩ ed'a wãsia b'eita ãzhi bawara.
Ãzhi bawara nek'oita jewed'abʉrʉd'era pan jiraedape maʉ̃bari Daizezea zhibia jipe b'ʉape ded'ekasia.
Maʉ̃ daucha ũduk'awasid'a, mawũãmina izhira nebasia.
Mawũẽ ãzhirãĩnu mawũãsid'a: ¿K'ãwũẽ dazhira sobiasid'a ẽka od'e jarak'a tebasid'era Daizeze bed'ea zhi b'ʉmata?
Aramaʉ̃ta piradrʉd'ape jẽrũya wãsid'a Jerusalén pʉwʉrʉed'a, mawũẽ Jesúsba jʉrʉkuad'a onceta zhi jʉre duanuta ũdubʉdad'era ũdusid'a ãzhi bawara duanusid'a.
Maʉ̃rãbara mawũãsid'a: Wãrĩnu Nok'ora beud'ata piradrʉsia. Zhi ũdubisia Simoũã.
Mawũãnaĩ ãzhara nebʉrʉsid'a od'e sãwũã berab'arid'ata, sãwũã ũduk'awasid'ata pan b'ʉabʉrʉd'e.
Maʉ̃nebemane bed'ea k'ob'ed'e Jesús ãzhi ẽsadra edau nʉmepe mawũãsia: Marã adu-a b'eaudua.
Maʉ̃ne k'ãbãẽã perabʉdaba krĩchasid'a beuwãrãta ũdu k'ob'eta.
Mawũẽ Jesúsbara mawũãsia: ¿K'ãrẽã pera k'opanʉ, k'ãrẽã eruk'ob'e marã sod'era k'ãʉ̃ krĩchara?
Akaudua mʉ juwuata mʉ jẽrũta, mʉrã mʉzhita b'ʉa, tãũdua, akaudua, jawurera zhara ne ẽã, miã b'ʉwʉrʉsid'a ne ẽã, maʉ̃ne marãbara akʉ k'opanʉã mʉãrã erub'ʉta.
Maʉ̃ta jara k'ob'ʉd'era k'achid'apead'ata akʉbigasia juwuata jẽrũta.
Ãzhara sobiaba wad'i ĩjã ẽã k'ob'eba k'awua ẽã krĩcha k'ob'ed'e mawũãsia: ¿Marãbara nama eruduanuka k'ãrẽ k'oira?
Mawũãĩ b'eda bamata pewa diasid'a, dewara diasid'a urrajõta.
Izhara jidape k'osia ãzhi kĩrãbita.
Mobebʉrʉ krĩcha ewekuasia sãwũãta k'awuad'amarẽã Daizeze bed'eata zhi b'ʉmata.
Mobe mawũãsia: Mawũã zhi b'ʉmaneba zhãrã Ẽdrʉbira beuita bara basia beud'ata piradrʉita ewari ũbead'e.
K'õbebʉrʉ mʉ trʉ̃neba jarad'aya k'azhiruara ãmape Daizezeta pẽwãnamarẽã, Daizezeba bed'ea ne ẽã duanebimarẽã k'azhiruata biod'eba, drua jõmaʉ̃ maẽ mawũã jara erujʉ̃drʉd'aya Jerusalénneba.
Marãba jarad'aya mʉ k'ãwũã berab'arid'ata.
Wãrĩnu mʉã marãma zok'aya Jawurebia mʉ Zezeba diaya ad'ata. Mawũãmina Jerusalén pʉwʉrʉd'e duanedua zareata jidad'ayeed'a ʉ̃treba zebʉrʉta.
Mobebʉrʉ ãĩ jʉre edesia Betaniaĩnu, mobe Daizezeba bia jʉremarẽã juwua jirab'aripe ibia jarak'asia.
Mawũã ibia jarak'a k'ob'ʉd'e ãzhi maẽbara Daizezeba edesia ʉ̃taa.
Ãzhara ibia jarad'ape jẽrũya Jerusalén pʉwʉrʉed'a wãsid'a k'ãbãẽã sobia.
Mobe Daizeze ded'a ewara maẽ ewariza ze b'easia Daizeze ibia jara b'eta. Amén.
Jẽdebara b'asia Bed'eata, maʉ̃ Bed'eara Daizeze ũme b'asia, Bed'eara Daizeze basia.
Izhira jẽde wed'auba Daizeze ũme b'asia.
Izhik'areuba Daizezebara ne jõma osia, izhik'areuba obʉrʉ ẽãrã miã k'ãrẽsid'a o ẽbasia.
Izhira dazhi b'ʉ k'arra, mawũã dazhi b'ʉ k'arrata Daizezed'ebema k'awuabiga b'ʉba zhãrãĩta ʉ̃nata b'ʉa.
Izhira ʉ̃nata pãrĩguad'e ʉ̃na b'ʉa, izhira pãrĩguabara kia ẽã.
Iab'a b'asia Daizezeba zok'ad'ata, maʉ̃ Juan Buruk'oemiã abazhid'a.
Maʉ̃ zesia ʉ̃nanebemata jarak'aita, aramaʉ̃ne jõmaʉ̃ba ĩjãnamarẽã izhid'eba.
Juan ʉ̃nata b'a ẽbasia, awuarabʉrʉ b'asia ʉ̃nanebemata jarak'aita.
Maʉ̃ ʉ̃narã naʉ̃ ẽjũãne b'asia, ẽjũãrã Daizezebara izhik'areuba osia, mawũãmina ẽjũãne b'ebara ũduk'awad'a ẽbasia.
Izhid'erãma zesia, mawũãmina izhid'erãbara bia edad'a ẽbasia.
Mawũãmina izhita bia edad'apead'ara, izhid'ebemata ĩjãnapead'ara Daizeze warrarãta duanebisia.
Mawũã Daizeze warrarãta duanebi ẽbasia beubari b'eba tod'ad'eba, awuarabʉrʉ zhi warrarãta duanebisia Daizezeba.
Bed'eara Beubari Bape dazhirãne ed'a b'asia, kʉãg'aba bira b'ʉba k'awuabiga b'asia Daizezed'ebema wãrãta. Daibara ũdusid'a izhira zhi zromata, zhi Warra ab'a b'ʉta zhi zroma basia zhi Zezed'eba.
Juanbara izhid'ebemata mawũãsia: Naʉ̃ jarabʉrʉta mʉãrã mawũãsia: Mʉ tẽã urura mʉ audre zhi zroma mʉ nawed'a b'ad'aba.
Izhi b'ʉd'ebema biaba dazhirã jõma bia erunʉmʉã, aramaʉ̃ne bia erunʉma tau ẽã.
Daizezebara izhi ũrãg'ara diasia Moiséd'eba, mawũãmina izha zhãrã kʉãg'a b'ʉra izhid'ebemata wãrĩnurã dajada nʉmesia Jesucristod'eba.
Daizezera miõba ũduk'a, mawũãmina zhi Warra ab'a b'ʉta zhi Zeze ũme b'ʉba dazhirãã k'awuabisia sãwũã b'ʉta.
Jesúsd'ebemata Juanba jarasid'era, nok'orã judíorãba Jerusalénneba sacerdoterãta levitarã bawara zok'asid'a wid'i mawũãnamarẽã: ¿Bʉra k'aipe?
Mawũãnaĩ merã ẽã jarabʉrʉta mawũãsia: Mʉ ẽã zhãrã Ẽdrʉbiira.
Mawũãĩ wid'i mawũãsid'a: ¿Mobera bʉra k'aipe? ¿Bʉra Elíak'a?
Mawũãnaĩ mawũãsia: Mʉrã maʉ̃ ẽã.
Mawũãĩ mawũãsid'a: ¿Mobera bʉra Daizezeba bed'eata jarabibarita zeita b'ad'ak'a?
Mawũãnaĩ panaʉ̃ mawũãsia: Mʉrã maʉ̃ ẽã.
Mawũãĩ mawũãsid'a: ¿Mobera bʉra k'aipe? Dai zok'ad'apead'arãã daibara jarad'aibara bʉra k'aita. ¿Bʉd'ebema bʉara daia k'ãrẽta jaraipe?
Mawũãnaĩ Juanbara mawũãsia:
Mawũãĩnebema Daizezeba bed'eata jarabibariba Isaíaba jarad'a kĩrãk'a.
Juanma zok'akuad'apead'ara fariseorãnebema basia.
Maʉ̃rãbara wid'i mawũãsid'a: ¿Bʉara k'ai bed'ead'eba zhãrã buru k'oe b'ʉ, zhãrã Ẽdrʉbiita bʉ ẽbʉrʉ, miã Elía ẽbʉrʉ, miã Daizezeba bed'eata jarabibari ẽbʉrʉ?
Mawũãnaĩ Juanbara panaʉ̃ mawũãsia: Mʉãrã zhãrã buru k'oe b'ʉa baniãba. Mawũãmina iab'a marãne ed'a b'ʉa marãba ũduk'awad'a ẽãta.
Maʉ̃ mʉ tẽã urua, izhira mʉ audre zhi zroma, nezok'aba obari kĩrãk'ara mʉãrã ẽnaĩne b'ʉ ẽã izha jẽrũne jʉ̃ b'ʉra.
Maʉ̃ Betania pʉwʉrʉd'e mawũã berab'arisia, do Jordán kĩrãrẽ Juanba zhãrã buru k'oekua nʉmana maẽ.
Nrũẽma Juanbara Jesús izhima uruta ũdupe mawũãsia: Akaudua, k'ãʉ̃ta Oveja zake Daizezed'ea, naʉ̃bara k'azhirua ne ẽã oya ẽjũãne zhãrã b'eta.
Naʉ̃ta jarabʉrʉta mʉãrã mawũãsia: Mʉ tẽã urura mʉ audre zhi zroma mʉ nawed'a b'ad'aba.
Jesús k'aira mʉãrã k'awua ẽbasia, mawũãmina Israel b'eba ũduk'awad'amarẽã mʉãrã zhãrãta buru k'oe zebʉrʉa baniãba.
Juanbara dewara mawũãsia: Jawurebia Daizezed'eta mʉã ũdusia ʉ̃treba pusirã kĩrãk'a uruta, maʉ̃ b'arisia Jesú ʉ̃rʉ̃.
Jesús k'aira mʉãrã k'awua ẽbasia, mawũãmina baniãba zhãrã buru k'oemarẽã Daizezeba mʉta zok'ad'abara mʉãã mawũãsia: Iab'aʉ ʉ̃rʉ̃ Jawurebia uruta bʉa ũdubʉrʉd'era izhi ʉ̃rʉ̃ b'ariya, maʉ̃bara Jawurebiata diaya Daizezed'eta.
Mawũã jarad'ata mʉãrã izhira ũdubʉrʉa, mawũẽ mʉãrã jarabʉrʉa naʉ̃ Daizeze Warrata.
Nrũẽma Juan wakusa mama b'asia izha jʉrʉkuad'ata ũme bawara.
Maʉ̃ne Jesústa mama taita ũdui mawũãsia: ¡Akaudua, naʉ̃ta Oveja zake Daizezed'ea!
Juanba jʉrʉkuad'ata ũmebara mawũãbʉrʉta ũrĩnape Jesús k'aid'u wãsid'a.
Maʉ̃ne Jesúsbara jẽrũya akʉbʉrʉd'e k'aid'u taid'ata ũdui mawũãsia: ¿Marã k'ãrẽta jʉrʉ panʉ?
Mawũãĩ ãzhara mawũãsid'a: Rabí, bʉra ¿sãma b'ʉ? Rabí bed'eabara jara krĩña b'ʉa Miã Ũrãg'abarita.
Mawũãĩ wãnape sãma b'ʉta akʉsid'a, mobe maʉ̃ ewadera izhi ũme panesia kewara a las cuatro basi baera.
Andrés basia, Simón Pedro mebeara, ũmenebema ab'a Andrés basia Juanba jarabʉrʉta ũrĩnape wãnapead'ara Jesús k'aid'u.
Andrésbara naara zhi mebea Simónta jʉrʉ wãpe ũdui mawũãsia: Daibara ũdusid'a zhãrã Ẽdrʉbira.
Aramaʉ̃ne wesia Jesúsma. Jesúsbara ũdui mawũãsia: Bʉra Simón Jonás warra, bʉ trʉ̃rã Cefa baya. Maʉ̃ trʉ̃bara jara krĩña b'ʉa Pedrota o Peñata.
Nrũẽma Jesús Galilea druaed'a wãĩta babʉrʉd'era, Felipeta ũdupe mawũãsia: Mʉ k'aid'u b'adua.
Felipera Betsaidad'ebema basia, dewara maʉ̃ pʉwʉrʉd'ebema basia Andrésta Pedrota.
Felipebara Natanael jʉrʉ wãpe ũdui mawũãsia: Daibara ũdusid'a jari Moiséba ũrãg'ad'e b'ʉd'ara, jari Daizezeba bed'eata jarabibarirãba jara b'ʉd'apead'ara. Izhira Jesúa, José warra Nazared'ebema.
Mawũãĩ Natanaelbara mawũãsia: ¿Nazared'ebara biara ʉ̃tʉ zeita b'ʉka?
Mawũãĩ Felipebara mawũãsia: Zerua akʉd'e.
Jesúsbara Natanael izhi k'aita zebʉrʉta ũdui mawũãsia: Akaudua, naʉ̃ wãrĩnu israelitarãã, zhãrã izhara sewa ẽã.
Mawũãĩ Natanaelbara mawũãsia: ¿Bʉara mʉnebema sãwũã k'awua b'ʉ?
Mawũãĩ Jesúsbara panaʉ̃ mawũãsia: Felipeba bʉ trʉ̃ĩ nawed'a bʉra higuera bakuru edre b'ʉta mʉã bʉra ũdusia.
Mawũãĩ Natanaelbara mawũãsia: Miã Ũrãg'abari, bʉra Daizeze Warra, bʉra Israel duanu Rey.
Mawũãĩ Jesúsbara mawũãsia: ¿Mʉrã maʉ̃ta bʉara ĩjãbʉrʉka mʉã bʉra higuera bakuru edre b'ʉta ũdusia abʉrʉd'eba? Maʉ̃ k'ãñabara bʉara k'ãrẽ audre waib'ʉata bio ũduya.
Mawũãpe mawũãsia: Mʉã wãrĩnu marãã jaraya, id'id'eba marãbara ũdud'aya bãjã ewa nʉmʉta, ũdud'aya ángelerã Daizezed'eta wãrĩze b'eta ud'ub'ae b'eta mʉ Beubari Bape b'ʉma.
Ewari ũbead'e iab'a juwua jidabʉrʉd'e fiesta osid'a Caná pʉwʉrʉd'e, maʉ̃ pʉwʉrʉra Galilea druad'ebema. Mama b'asia Jesús papata.
Mawũã iab'a juwua jidabʉrʉd'era trʉ̃sid'a Jesústa izha jʉrʉkuad'a bawara.
Mawũãĩ Jesúsbara mawũãsia: ¿Papa, dazhira maʉ̃ne nʉmʉ ẽãta bʉara k'ãrẽã maʉ̃ta mʉãã jarabʉrʉ? Mʉã k'ãrẽ oira wad'i araba ẽã.
Zhi papabara vino jed'ekabadarãã mawũãsia: Izha jarabʉrʉra jõma oudua.
Mama zok'o seis b'asia mong'ara omata baniã tʉbadata, Daizeze kĩrãbita bia b'eaita judíorãbara ne sʉgʉira baniã maʉ̃ zok'od'eba jue bazhid'a. Maʉ̃ zok'od'era ab'a ab'aʉd'e baniã balde diez ara b'asia.
Jesúsbara vino jed'ekabadarãã mawũãsia: Zok'o za nʉmeta baniãba biraudua.
Mawũãĩ birakuasid'a.
Mawũẽ Jesúsbara mawũãsia: K'õbebʉrʉ wĩka jue edad'ape vino jed'ekabi nʉmʉma edeudua.
Mawũãĩ edesid'a.
Mawũẽ vino jed'ekabi nʉmʉbara baniãta vino babʉrʉra do akʉsia sãmaʉ̃ba ʉ̃tʉ zebʉrʉta k'awua ẽãta, baniãta ãzha juesid'a baera vino jed'ekabadabʉrʉ k'awua k'opanasia, aramaʉ̃ne vino jed'ekabi nʉmʉbara juwua jida nʉmʉta trʉ̃pe,
mawũãsia: Jõmaʉ̃ba naara vino zhi biata ded'ekabada, mawũẽ bio dobʉdad'era vino zhi bia ẽãta ded'ekabada. Mawũãmina bʉara vino zhi biara wuag'asia tẽã ded'ekaita.
Maʉ̃ ũdud'ak'ata naarabemata obʉrʉra Jesúsbara osia Caná pʉwʉrʉd'e Galilea druad'e, aramaʉ̃ne ũdubigasia izhira zhi zromata, mawũẽ izha jʉrʉkuad'abara wuaabʉrʉ ĩjãsid'a izhid'ebemata.
Maʉ̃ tẽã Capernaúm pʉwʉrʉed'a wãsid'a izhita, zhi papata, zhi mebẽrãta, izha jʉrʉkuad'ata. Mobe mama b'easia ewari k'akutua.
Ewari araa zebod'o basia Egiptod'eba ẽzoad'ata krĩcha judíorãba fiesta obadata, mawũẽ Jesús wãrĩzesia Jerusalén pʉwʉrʉed'a.
Maʉ̃ne Daizeze ded'a ewara maẽ ũdukuasia Daizezeita babueid'ebemata nendo b'eta pak'ata, ovejata, palomata, plata k'ãbiabadasid'a ũdusia mama jewed'a b'eta.
Mawũẽ lasota bio baratʉ edape Daizeze ded'a ewara maẽbara jõma ãĩ jʉrekuasia ãzhi oveja bawara, ãzhi pak'a bawara, monedara kuekuasia plata k'ãbiabadad'era, burekuasia mesara.
Mobe paloma nendobadaa mawũãsia: Ãĩ edeudua naʉ̃ namaʉ̃bara, mʉ Zeze deta k'ãwũã orãũdua ne nendobada deta.
Mobebʉrʉ izha jʉrʉkuad'abara bude basid'a maʉ̃ẽnabemata zhi b'ʉmata mawũã b'ʉta: Mʉã bʉ dera k'ãbãẽã jiwa b'ʉa.
Maʉ̃nerã judíorãba mawũãsid'a: ¿Sãwũãta daia k'awuabirua Daizezeba k'ãwũã obi nʉmʉbʉrʉ?
Mawũãĩ judíorãbara mawũãsid'a: Naʉ̃ Daizeze dera cuarenta y seis añone pãrãsid'a, ¿maʉ̃ta bʉara ewari ũbead'e pãrãĩka?
Mawũã Daizeze deta jarabʉrʉra Jesúsbara jarasia izhi k'akuata.
Maʉ̃neba beud'ata piradrʉbʉrʉd'era izha jʉrʉkuad'abara bude basid'a maʉ̃ta jarad'ata, mawũẽ ĩjãsid'a maʉ̃ẽnabemata zhi b'ʉmata, aramaʉ̃ne ĩjãsid'a bed'eata Jesúsba jarad'ara.
Jesús Jerusalénne b'ʉta, Egiptod'eba ẽzoad'ata krĩcha fiesta obadad'e b'ʉd'e, izhid'ebemata bioba ĩjãsid'a ũdud'ak'ata bio onʉmʉta ũdubʉdaba.
Mawũãmina Jesúsbara k'awuasia ãzhara wãrĩnu ĩjãbʉda ẽãta, zhãrãnebema jõma k'au baera.
Aramaʉ̃ne zhãrãnebema jarad'aira nesid'a ẽbasia, aramaʉ̃ne izhara k'au basia sod'era zhãrã sãwũã b'eta.
Fariseorãnebemata b'asia Nicodemo abadata, nok'ota b'asia judíorãnebemata.
Maʉ̃ta diamase Jesúsma zepe mawũãsia: Miã Ũrãg'abari, daibara k'awua panʉã bʉra Daizezeba zok'ad'ata miã ũrãg'amarẽã, ũdud'ak'ata bʉa k'ãwũã ob'ʉra miõba ob'e ẽã Daizezeta izhi ũme b'ʉ ẽbʉrʉ.
Mawũãĩ Jesúsbara panaʉ̃ mawũãsia: Mʉã wãrĩnu bʉaa jaraya, iab'a wakusa tobʉrʉ ẽãrã Daizezeta Nok'od'ebema ẽã.
Mawũãĩ Nicodemobara mawũãsia: ¿Dazhira zõrãta sãwũã wakusa toipe? ¿Mobera wakusa zhi papa b'itaed'a wã b'eika wakusa toita?
Mawũãĩ Jesúsbara panaʉ̃ mawũãsia: Mʉã wãrĩnu bʉaa jaraya, iab'a baniãneba Jawurebiad'eba tobʉrʉ ẽãrã ed'a wã b'e ẽã Daizezeta Nok'o maẽrã.
Beubarid'eba tobʉrʉra zharad'ebema. Mawũãmina Jawurebiad'eba tobʉrʉra Jawurebiad'ebema.
K'awua ẽã krĩcharãrũã mʉã jarabʉrʉ k'area zhãrã wakusa tod'ai barata.
Pʉ̃ãdrʉra pʉ̃ãdrʉbaria izha krĩña maẽba, zhi ugara bʉara ũrĩbaria, mawũãmina bʉara k'awua ẽã sãmaʉ̃ba uruta miã sãmaã wãta. Aramaʉ̃ kĩrãk'a sãwũãta k'awua ẽmina dajada awuara b'ebaria Jawurebiad'eba tobʉrʉra.
Mawũãĩ Nicodemobara mawũãsia: ¿Maʉ̃ mawũãrã sãwũãpe?
Mawũãĩ Jesúsbara panaʉ̃ mawũãsia: ¿Bʉra Israel b'eta ũrãg'abarita maʉ̃ sãwũãta k'awua ẽka?
Mʉã wãrĩnu bʉaa jaraya, daibara k'ãrẽ k'awua b'eta jarabada, k'ãrẽ ũdud'ata jarabada, mawũãmina marãbara ĩjãna ẽã daiba jara b'era.
Maʉ̃ k'awuaira miõta ʉ̃tre wãrĩzek'a, awuarabʉrʉ ʉ̃treba zed'aba k'awua b'ʉta mʉ Beubari Bape b'ʉba k'awua b'ʉa ne ʉ̃trebemarã.
Drua drudrua tab'ʉ maẽ Moiséba dãma ʉ̃tʉ jirab'ʉd'a kĩrãk'a, mʉ Beubari Bape b'ʉra ʉ̃tʉ jirab'ʉd'aya.
Aramaʉ̃ne mʉnebemata ĩjãbʉrʉra adua ẽbamarẽã, awuarabʉrʉ erub'amarẽã Daizeze ũme b'ai jõ ẽãta.
Daizezebara ẽjũãne b'era k'ãbãẽã kʉãg'aba diasia zhi Warra ab'a b'ʉta, izhid'ebemata ĩjãbʉrʉra adua ẽbamarẽã, awuarabʉrʉ erub'amarẽã Daizeze ũme b'ai jõ ẽãta.
Daizezebara zhi Warra naʉ̃ ẽjũãẽna zok'a ẽbasia aduabimarẽã ẽjũãne b'eta, awuarabʉrʉ zok'asia ẽjũãne b'era ẽdrʉd'amarẽã izhid'eba.
Izhid'ebemata ĩjãbʉrʉra adua ẽã, mawũãmina zhi ĩjã ẽãrã aduaya, ĩjã ẽãba Daizeze Warra ab'a b'ʉd'ebemata.
K'ãrẽneba aduaita mʉã jaraya: Ʉ̃nata b'ʉra zesia ẽjũãne b'ema, mawũãmina zhãrãbara pãrĩguata audre kʉãg'asid'a ʉ̃na k'ãñabara, bia ẽãta ob'eba.
Bia ẽãta ob'ebara ʉ̃nata b'ʉra krĩñana ẽã, aramaʉ̃ne ʉ̃nata b'ʉma zed'a ẽã, ãzha ob'eta k'awuad'a ẽbamarẽã.
Mawũãmina Daizezed'ebema wãrãta arib'ae b'ʉra ze b'ʉa ʉ̃nata b'ʉma, aramaʉ̃ne k'awuad'amarẽã izhara ob'ʉta Daizezed'ebemata.
Maʉ̃ tẽã Jesús zesia izha jʉrʉkuad'a bawara Judea druaed'a, ãzhi bawara mama b'asia zhãrã buru k'oekua.
Juanbid'a zhãrã buru k'oekua nʉmasia Enón pʉwʉrʉd'e Salin k'aita, mama tadrʉ b'asi baera dota k'ãbãẽã. Mawũẽ zhãrã zepe buru k'oe nʉmeãsia.
Maʉ̃nerã wad'i cárceld'e b'ʉd'a ẽbasia Juan.
Maʉ̃ne Juanba jʉrʉkuad'ata judíorã ʉ̃kʉrʉ bawara k'aik'aiasid'a Daizeze kĩrãbita bia b'eaita ne sʉgʉ badad'ebema k'area.
Maʉ̃rãta Juanma zed'ape mawũãsid'a: Miã Ũrãg'abari, Jordán kĩrãrẽ bʉ ũme k'ob'ad'ad'ebemata bʉa daia jarad'abara zhãrã buru k'oekua nʉmʉã, mawũẽ jõma izhima ze nʉmʉã.
Mawũãnaĩ Juanbara panaʉ̃ mawũãsia: Miõba mawũã jʉre nʉma b'e ẽã Daizezeba dia ẽbʉrʉ.
Mʉã jarad'ara marãbara k'awua b'eta mʉãrã mawũãsia: Mʉ ẽã zhãrã Ẽdrʉbira, awuarabʉrʉ izhi zeita jarak'amarẽã mʉrã izhi na zok'ad'apead'a.
Juwua jidaid'era wũẽrã zhũmakĩrãba erunʉmʉã, izhi ũme zhi biata k'aita b'ʉra izhi nemita ũrĩ b'ʉba k'ãbãẽã sobia b'id'abaria. Jesúsd'ebema ũrĩ b'ʉba aramaʉ̃ kĩrãk'a mʉrã k'ãbãẽã sobia b'ʉa.
Jesús ʉ̃treba zebʉrʉra jõmaʉ̃ audre zhi zroma, druad'ebemata b'ʉra druad'ebemata b'ʉba ne druad'ebemata jara bed'ea b'ʉa, mawũãmina ʉ̃treba zebʉrʉra jõmaʉ̃ audre zhi zroma.
Mawũẽ ʉ̃tre izha ũdud'ata izha ũrĩnata jara b'ʉa, mawũãmina miõba ĩjãna ẽã izha jara b'ʉra.
Izha jara b'ʉta iab'aʉba ĩjãrã maʉ̃ĩtara Daizezera wãrĩnu bed'ea b'ʉa.
Daizezeba zok'ad'abara Daizeze bed'eata jara b'ʉa Daizezeba Jawurebiata diad'aba.
Zhi Zezebara zhi Warra kʉãg'a, mawũẽ ne jõma chãb'arisia izhi juwuad'e.
Zhi Warrad'ebemata ĩjã b'ʉbara erub'ʉa Daizeze ũme b'ai jõ ẽãta, mawũãmina zhi Warrad'ebemata ĩjã ẽãbara erub'a ẽã Daizeze ũme b'ai jõ ẽãrã, awuarabʉrʉ Daizezeba kĩrũbiba pua k'awua oya.
Nok'o Jesúsbara k'awuasia fariseorãbara ũrĩsid'ata zhãrãba mawũãbʉdata: Jesúsbara zhãrã audre jʉre buru k'oekua nʉmʉã Juan k'ãñabara.
Mawũãsid'a Jesúsbara zhãrã buru k'oekua nʉmʉ ẽãta, awuarabʉrʉ zhãrã buru k'oe duanasia izha jʉrʉkuad'abʉrʉ.
Fariseorã bĩ ẽã b'eta k'awuape Judea druad'ebara wãbʉrʉta, wakusa wãsia Galilea druaed'a.
Maʉ̃nerã berab'ariita bara basia Samaria druad'e.
Aramaʉ̃ne zesia pʉwʉrʉ Samaria druad'ebemata Sicar abadaid'u, mama k'aita b'asia Jacobo b'ad'aba druata diad'ata zhi warra Joséa.
Mama b'asia poso Jacobod'eta. Mawũẽ Jesúra od'e mapoea zebʉrʉba jewed'asia poso k'aita. Maʉ̃nerã nʉmasia ʉ̃matipa badea.
Maʉ̃ne wũẽrãta Samariad'ebemata zesia baniã jued'e, mawũẽ Jesúsbara mawũãsia: Baniã mʉã doita diadua.
Maʉ̃ẽna izha jʉrʉkuad'ara pʉwʉrʉed'a wãsid'a k'ãrẽ k'oita edad'e.
Mawũãĩ wũẽrã Samariad'ebemabara mawũãsia: ¿Bʉra judíota sãwũã baniã doita mʉãã wid'ibʉrʉ, maʉ̃ne mʉrã wũẽrã Samariad'ebemata b'ʉ ẽka? Mawũãsia judíorã Samariad'ebema bawara zhi biata duanu ẽbaera.
Mawũãĩ Jesúsbara panaʉ̃ mawũãsia: Daizezeba dia b'ʉd'ebemata sãwũãta bʉa k'awuara, k'aiba baniã mʉã doita diadua abʉrʉta bʉa k'awuara, bʉara baniã wid'ik'ausia, mobed'eba mʉãrã diak'ausia baniã dazhi b'abi b'ʉta.
Mawũãĩ wũẽrãbara mawũãsia: Nok'ó, bʉara k'ãrẽba jueira ne ẽã, maʉ̃ne posora eid'ua. ¿Mawũẽ bʉara sãmabemata erub'ʉ baniã dazhi b'abi b'ʉra?
Mawũãĩ Jesúsbara panaʉ̃ mawũãsia: Naʉ̃ baniãta dobʉrʉra wakusa obisiaya.
Mawũãmina baniã mʉã diabʉrʉta dobʉrʉra obisiak'a baya, awuarabʉrʉ baniã mʉã diabʉrʉra izhid'e drʉ nʉmaña Daizeze ũme b'ai jõ ẽãta.
Mawũãĩ wũẽrãbara mawũãsia: Nok'ó, mʉãã diadua maʉ̃ baniãta, mʉ obisia ẽbaita, miã nama jued'e ze ẽbaita.
Mawũãĩ Jesúsbara mawũãsia: Bʉzhi kĩmata trʉ̃ne wãrũã, mobe zeudua naĩnu.
Mawũãĩ wũẽrãbara panaʉ̃ mawũãsia: Mʉrã kĩma ne ẽã.
Mawũãĩ Jesúsbara mawũãsia: Bʉara bia jarabʉrʉa bʉra kĩma ne ẽã abʉrʉbara.
Bʉara kĩma edama juesoma b'ʉa, id'i erub'ʉsid'a bʉ kĩma ẽã, mawũẽ bʉa mawũã jarabʉrʉra wãrĩnuã.
Mawũãĩ wũẽrãbara mawũãsia: Nok'ó, mʉma bʉra Daizezeba bed'eata jarabibaria.
Dai zhibarirãbara Daizezera ibia jara b'easia naʉ̃ k'atumane, maʉ̃ne marãbara jara b'ea Daizezera Jerusalénnebʉrʉ ibia jarad'ai barata.
Mawũãĩ Jesúsbara mawũãsia: Mʉã za jaraita ĩjãrũã, ewarita zeya, maʉ̃nerã marãbara naʉ̃ k'atumane miã Jerusalénne ibia jarad'a ẽã Daizezera.
Marãbara Daizezera ibia jara b'eta izhid'ebema sãwũãta k'awuad'a ẽã, daibara Daizezera ibia jara b'ea izhid'ebema sãwũãta k'awua b'eta, zhãrã Ẽdrʉbigaira uruba judíorãneba.
Mawũãmina ewarita zeya, maʉ̃ ewarira ya arabasia, mawũẽ Daizeze wãrĩnu ibia jara b'ebara Jawurebiad'eba wãrĩnu ibia jarad'aya, Daizezebara krĩña b'ʉa izhira mawũã ibia jarad'aita.
Daizezera Jawurea, mawũẽ izhita ibia jara b'ebara Jawurebiad'eba wãrĩnu ibia jarad'aid'e b'ʉa.
Mawũãĩ wũẽrãbara mawũãsia: Mʉã k'awua b'ʉa zhãrã Ẽdrʉbiira zeita, izhi zebʉrʉd'era daia bia jarak'aya ne jõma.
Mawũãĩ Jesúsbara mawũãsia: Mʉta izhia, mʉãta bʉ ũme bed'ea k'ob'ʉa.
Maʉ̃ne izha jʉrʉkuad'ara zesid'a, mawũẽ bia akʉdruasid'a wũẽrã ũme bed'ea k'ob'ʉba, mawũãmina miõba wid'id'a ẽbasia k'ãrẽta wid'i b'ʉra, o maʉ̃ wũẽrã ũme k'ãrẽ ʉ̃rʉ̃ bed'ea k'ob'ʉra.
Wũẽrãbara zok'o izhid'era ãmaẽpe wãsia pʉwʉrʉed'a, mobe zhãrã b'ea mawũãsia:
Mawũãĩ pʉwʉrʉd'ebara wãsid'a, aramaʉ̃ne zesid'a Jesúsma.
Maʉ̃ẽna izha jʉrʉkuad'abara ibiad'e jara mawũãsid'a: Miã Ũrãg'abari, nek'orua.
Mawũãnaĩ izhara mawũãsia: Mʉãrã zhikota k'oita erub'ʉa marãba k'awuad'a ẽãta.
Mawũãĩ izha jʉrʉkuad'abara ãzhirãĩnu mawũãsid'a: ¿Iab'aʉba zhikota wesi ẽka?
Maʉ̃ne Jesúsbara mawũãsia: Mʉ zhikora mʉãrã mʉ zok'ad'aba krĩñata oibara, aramaʉ̃ne izha k'ãrẽ obi nʉmʉk'ãrĩta jõbiibara.
¿Ne ud'apead'ata b'ʉaira marãbara jed'ek'o kĩmarẽ wãẽã nʉmʉã abada ẽka? Mawũãmina mʉã marãã jaraya: Ne b'ʉaita akʉd'ai kĩrãk'a akaudua druad'e zhãrã b'eta, ya mʉnebemata ĩjãĩta nʉmeã.
Ne b'ʉa nʉmʉbara ne jida b'ʉa, aramaʉ̃ kĩrãk'a nʉmʉbara jara b'ʉa mʉnebemata ĩjãnamarẽã Daizeze ũme b'ai jõ ẽãnebemata, mawũẽ ne ubarita ne b'ʉabari ũme sobiabada kĩrãk'a b'ʉa.
Maʉ̃ẽnabemata jarabadara wãrĩnuta mawũã b'ʉa: Ab'ara zhi ubaria, waya dewarabemata zhi b'ʉabaria.
Aramaʉ̃ kĩrãk'a mʉã marã zok'asia awʉrʉrãba jarad'apead'a maẽ marãneba ĩjãnamarẽã, aramaʉ̃ne awʉrʉrãba jarad'apead'a maẽ marãneba ĩjã tupud'ea.
Samaria bid'arã maʉ̃ pʉwʉrʉd'e b'ebara bioba Jesúsd'ebema ĩjãsid'a, maʉ̃ẽnabema wũẽrãba mawũãsia: K'ãʉ̃bara mʉãã jarasia mʉã k'ãrẽ od'ata jõma.
Maʉ̃neba Samaria bid'arã Jesúsma zed'ape zuburia bed'easid'a ãzhi bawara b'emarẽã, mawũẽ mama b'esia ewari ũme.
Aramaʉ̃ne ãmaña bioba ĩjãsid'a bed'eata izha jarabʉrʉta ũrĩbʉdaba.
Maʉ̃nerã wũẽrãã mawũãsid'a: Daibara ĩjã k'opanʉ ẽã bari bʉa jarabʉrʉd'eba, awuarabʉrʉ izhi bed'eara jipa daiba ũrĩbʉda, mawũẽ k'awuabʉda naʉ̃ wãrĩnu ẽjũãne zhãrã b'eta Ẽdrʉbiita.
Mawũã ewari ũme b'ape Samaria druad'ebara Jesús wãsia Galilea druaed'a.
Izhi Jesúsba jarad'a kĩrãk'a Daizezeba bed'eata jarabibarira izhi druad'ebʉrʉ bia edad'a ẽã.
Galilea druaed'a zebʉrʉd'era Galilea bid'arãbara bia edasid'a, maʉ̃ẽnabema ãzhara ũdusid'a Jerusalénne k'ãrẽ od'ata jõma, Egiptod'eba ẽzoad'ata krĩcha fiesta od'apead'a maẽ mawũã ũdusid'a, ãzhisid'a wãsi baera maʉ̃ fiestaid'ura.
Jesús wakusa zesia Caná pʉwʉrʉed'a, maʉ̃ pʉwʉrʉra Galilea druad'ebema, mama baniãta vino babid'a basia. Maʉ̃ne Capernaúm pʉwʉrʉd'e b'asia reyba nok'ota b'ʉk'ãrĩta, maʉ̃ warrata k'aya nʉmasia.
Mawũẽ Jesúsbara mawũãsia: Ũdud'ak'ata mʉã obʉrʉta ũdubʉda ẽãrã marãbara mʉnebema ĩjãna ẽã.
Mawũãĩ reyba nok'ota b'ʉk'ãrĩbara mawũãsia: Nok'ó, zerua mʉ warra beui nawed'a.
Mawũãĩ Jesúsbara mawũãsia: Ded'aa wãrũã, bʉ warrara b'id'a.
Maʉ̃bara ĩjãsia Jesúsba mawũãbʉrʉra, mawũẽ wãsia.
Od'e wãne izhi nezok'arãba kĩrãzhu zed'ape mawũãsid'a: Bʉ warrara b'id'a.
Mawũãnaĩ izhara wid'isia k'ãrẽ ʉ̃madaud'e arigu basita. Mawũẽ mawũãsid'a: Nuwued'a ʉ̃madau pʉrra a la una kenab'arisia kʉwamiãbara.
Mawũẽ zhi zezebara k'awuasia maʉ̃ ʉ̃madaud'e Jesúsba bʉ warrara b'id'a ad'ata. Mawũẽ izhara Jesúsd'ebema ĩjãbʉrʉba ĩjãsid'a zhi kĩmaba zhi warrarãba.
Jesúsbara maʉ̃ta ũdud'ak'ata zhi ũmeta osia, Judea druad'eba Galilea druaed'a wãpe.
Maʉ̃ tẽã judíorãbara fiesta osid'a, mawũẽ Jesús wãrĩzesia Jerusalén pʉwʉrʉed'a.
Jerusalénne ed'a wãbarita puerta ovejarãneã abada k'aita b'ʉa posota, maʉ̃ta hebreo bed'ead'era Betesda abada, mamarã juesoma b'ʉa de zaketa.
Maʉ̃za k'ayarãta bio nʉmasia, daʉb'errea b'eta, wã b'e ẽã b'eta, k'akua pira ẽã k'aya b'eta nʉmasia, maʉ̃rãbara jʉ̃ã b'easia poso õb'ʉta pirayeed'a.
Maʉ̃ẽnabema ed'aud'e ángelta zepe maʉ̃ poso õb'ʉta pirabi b'asia, mawũẽ pirabʉrʉd'e naara doed'a õb'ebʉrʉta b'e b'asia ne bariduba k'aya b'ʉta.
Maʉ̃ne ũmakĩrãta mama b'asia treinta y ocho año bata k'aya b'ʉta.
Maʉ̃ tab'ʉta Jesúsba ũdubʉrʉd'era, mawũã b'ʉta ewari dããrã bata k'awuape mawũãsia:  ¿Bʉra b'e krĩña b'ʉka?
Mawũãĩ k'ayabara panaʉ̃ mawũãsia:  Nok'ó, mʉrã b'e krĩña b'ʉa, mawũãmina poso pirabʉrʉd'era mʉrã k'aiba doed'a õb'ʉd'aita ne ẽã, mawũẽ mʉ wãbʉrʉed'a awʉrʉta ed'a wã b'ʉa mʉ nawed'a.
Mawũãĩ Jesúsbara mawũãsia:  Piradrʉrua, bʉzhi ertõ jiraedape tebarua.
Audre ẽãne maʉ̃ b'esia, mawũẽ izhi ertõ jiraedape tebad'ewasia. Ẽnaʉ̃bada ewari basia maʉ̃ ewadera.
Mawũãnaĩ izhara panaʉ̃ mawũãsia:  Mʉta b'ebid'abara ertõ jiraedape tebarua asia.
Mawũãĩ wid'i mawũãsid'a:  ¿K'aiba bʉaa mawũã bʉzhi ertõ jiraedape tebarua asi?
Mawũãbʉdad'era zhi b'ed'abara k'awua ẽbasia k'aita, Jesús nebasi baera mama zhãrã k'abana nʉmanane ed'a.
Tẽã Jesúsbara ũdupe mawũãsia:  Bʉra b'esia, mawũẽ wueta k'azhiruata orãrũã audre zuburia ẽbaita.
Maʉ̃ wãpe judíorãã jarasia izhira Jesúsba b'ebid'ata.
Maʉ̃ k'area judíorã Jesús k'aid'u jirpanesia bead'aita, maʉ̃ta onʉmaẽrã ẽnaʉ̃bada ewade.
Mawũẽ Jesúsbara mawũãsia:  Mʉ Zezera ewariza k'ãrẽ ob'ʉa, mawũẽ mʉsid'a k'ãrẽ onʉmʉã.
Mawũãbʉrʉ k'area judíorãbara wuaabʉrʉ bea krĩñasid'a, ãzhima aramaʉ̃nerã bari ewari ẽnaʉ̃badad'ebemata arib'ae ẽã nʉma ẽbasia, awuarabʉrʉ Daizezesid'a zhi Zezeta jarasia, ãzhima aramaʉ̃nerã Daizeze ũme ab'arikad'e nʉmasia.
Maʉ̃ k'area Jesúsbara mawũãsia:  Mʉã wãrĩnu marãã jaraya: Mʉ zhi Warrabara mʉzhikusaubara miã k'ãrẽta ob'e ẽã, awuarabʉrʉ mʉ Zezeba obʉrʉta ũdubʉrʉta ob'ʉa, aramaʉ̃ne jõma mʉ Zezeba ob'ʉra mʉ zhi Warrabid'a ob'ʉa.
Mʉ Zezebara zhi Warra mʉrã kʉãg'aba jõma ũdubi b'ʉa izha ob'ʉra, mawũẽ k'ãrẽ ãmaña audre waib'ʉata bio ũdubiya, mawũẽ marãbara bia akʉdrua jirpaneña.
Mʉ Zezebara beukuad'ara piradrʉbipe zok'ai b'ʉbari kĩrãk'a, mʉ zhi Warrabid'a mawũã okrĩñabʉrʉrãta zok'ai b'ʉbaria.
Mʉ Zezebara miõta k'awua o ẽã, awuarabʉrʉ zhãrã k'awua oid'ebema jõma diasia mʉta zhi Warraa.
Mawũãtrʉ jõmaʉ̃ba mʉ zhi Warrata wawiad'aya mʉ Zeze wawia panʉ kĩrãk'a. Mʉ zhi Warrata wawia ẽãbara wawia ẽã mʉ Zeze mʉ zok'ad'ata.
Mʉã wãrĩnu marãã jaraya: Iab'aʉba mʉ bed'eata ũrĩ b'ʉba mʉ zok'ad'ad'ebemata ĩjã b'ʉra erub'ʉa Daizeze ũme b'ai jõ ẽãta, mawũẽ Daizezebara pua k'awua o ẽbaya, awuarabʉrʉ aduaita b'ad'ata zhi berab'arima baya Daizeze ũme b'ai jõ ẽãma.
Mʉã wãrĩnu marãã jaraya: Ewarita zeya, maʉ̃ ewarira ya arabasia, mawũẽ aduaita b'ebara ũrĩnaña mʉ Daizeze Warra nemita, mʉ bed'eata ũrĩbʉdara Daizeze ũme b'ai jõ ẽã b'eaya.
Mʉ Zezebara erub'ʉa izhi ũme b'ai jõ ẽãta, mawũẽ mʉ zhi Warraabid'a diasia erub'amarẽã izhi ũme b'ai jõ ẽãta.
Dewara zhãrã k'awua oi zareata diasia mʉrã Beubari Bape b'ʉba.
Mawũẽ biata od'apead'ara piradrʉd'aya Daizeze ũme b'ai jõ ẽã b'aita, mawũãmina bia ẽãta od'apead'ara piradrʉd'aya aduaita.
Mʉãrã mʉzhikusaubara k'ãrẽ o ẽã. Awuarabʉrʉ sãwũãta mʉ Zezeba mʉãã jarabʉrʉta ũrĩpe mʉãrã zhãrã k'awua obaria, aramaʉ̃ne obaria sãwũã oi b'ʉd'e, mawũẽ mʉãrã onʉmʉ ẽã mʉã krĩñata, awuarabʉrʉ onʉmʉã mʉ Zeze mʉ zok'ad'aba krĩñata.
Mʉnebemata mʉã jarara mʉnebema zhãrãma wãrĩnu ẽã.
Mawũãmina mʉ Zezeba mʉnebemata jara b'ʉa, mʉã k'awua b'ʉa mawũã mʉnebemata jara b'ʉra wãrĩnuã.
Mʉnebemata wid'id'amarẽã marãbara zhãrãta zok'asid'a Juan Buruk'oemiãma, mawũẽ izhara jarasia mʉnebema wãrãta.
Mawũãmina mʉãrã zhãrãba mʉnebema mawũã jaraita nesid'a nʉmʉ ẽã, awuarabʉrʉ mʉãrã Juanba jarad'ata jarabʉrʉa marãta ẽdrʉd'amarẽã.
Juanbara mʉnebema k'awuabiga nʉmʉba pãrĩguad'e ĩbĩrã ʉ̃nabari kĩrãk'a b'asia, aramaʉ̃ne marã ewari k'akutua sobiasid'a izhi ʉ̃nane.
Mawũãmina mʉã erub'ʉa mʉnebema audre bia jara b'ʉta Juanba jarad'a k'ãñabara, k'ãrẽ arib'aeita mʉ Zezeba mʉãã diad'ata mʉã ob'ʉba mʉnebemata jara b'ʉa mʉrã mʉ Zezeba zok'ad'ata.
Mʉ Zeze mʉ zok'ad'abid'a mʉnebemata jara b'ʉa. Marãbara ũrĩnak'a izhi nemirã, miã ũdud'ak'a izhira.
Miã izhi bed'eara eruduanu ẽã marã sod'era, mʉta izha zok'ad'ara marãbara ĩjãna ẽãba.
Daizeze bed'eata zhi b'ʉmarã marãbara kĩrãkuita estudia b'ea, mazhima maʉ̃neba erub'eba Daizeze ũme b'ai jõ ẽãta, mawũã zhi b'ʉmabara jara b'ʉa mʉnebemata.
Maʉ̃ne marã mʉma ze krĩñana ẽã aramaʉ̃ne erub'eaira Daizeze ũme b'ai jõ ẽãta.
Mʉãrã zhãrãba mʉta bia jarad'amarẽã nʉmʉ ẽã.
Maʉ̃ẽnabema mʉã marã ũduk'awua b'ʉa, marãbara Daizezera kʉãg'ad'a ẽã.
Mʉrã zesia mʉ Zezed'eba, maʉ̃ta marãbara mʉrã bia edad'a ẽã, awʉrʉta izhikusaud'eba zera maʉ̃ marãbara bia edad'aya.
¿Marãbara mʉnebema sãwũã ĩjãnaĩpe k'ãwũã mazhirãĩnubʉrʉ zhiya bia jara b'era? K'ãwũãrã Daizeze ab'a b'ʉba bia jaramarẽã duanu ẽã.
Krĩcharãũdua kĩrãbita mʉã marã jikuaita mʉ Zezea, mawũãmina k'aiba marã jikuaira b'ʉta Moiséa, maʉ̃ne marãbara izhita krĩcha b'ea.
Mawũãmina izha b'ʉd'ata ĩjãna ẽãrã, ¿sãwũã ĩjãnaĩpe mʉ bed'eara?
Maʉ̃ tẽã Jesús kĩrãrã wãsia Galilea dota jed'ea õb'ʉd'e, maʉ̃ dora ab'aʉta Tiberia abada.
K'abanata izhi k'aid'u wãsid'a ũdud'ak'ata ũdu b'eta b'ebiga nʉmʉba k'ayarãta.
Mawũẽ Jesús wãrĩzesia k'atuma zakeid'u, mobe mama jewed'asia izha jʉrʉkuad'a bawara.
Maʉ̃nerã ewari araa zebod'o basia Egiptod'eba ẽzoad'ata krĩcha fiesta obadata judíorãba.
Jesúsba akʉbʉrʉd'era ũdusia k'abanata izhi k'aid'u b'eta, mawũẽ Felipea mawũãsia: ¿Zhiko sãma edad'aipe naʉ̃rãta nek'od'amarẽãrã?
Mawũã wid'isia sãwũã panaʉ̃ĩ k'awuaita, izhara k'awua b'ʉta k'ãrẽ oira.
Mawũãĩ Felipebara panaʉ̃ mawũãsia: Ewari dociento trajad'aba denario docientoba pan edabʉrʉsid'a arab'ae ẽã naʉ̃rãta ab'a ab'ak'a wĩkabid'a nek'obigaira.
Izha jʉrʉkuad'aba ab'aʉba, Andrés Pedro mebeaba mawũãsia:
Kũrãta za b'ʉba pan juesoma erub'ʉta cebada omata erub'ʉa, b'edasid'a ũme erub'ʉa, mawũãmina ¿naʉ̃ sãwũãĩpe bioitara?
Mawũãĩ Jesúsbara mawũãsia: Zhãrãta jewed'abigaudua.
Mamarã bio nʉmasia poajãrãta, aramaʉ̃ne cinco mil jewed'asid'a zhũmakĩrãrãta.
Mobebʉrʉ Jesúsbara maʉ̃ pan jiraedape Daizezea zhibia jipe b'ʉekuape diasia izha jʉrʉkuad'aa, mawũẽ izha jʉrʉkuad'abara jed'ekasid'a jewed'a k'ob'ea, b'edasid'a ab'arika osia ãzha k'obʉdad'e k'od'amarẽã.
Jãwũã duanebʉdad'e izha jʉrʉkuad'aa mawũãsia: Ad'ubabʉdata zhi b'ʉgʉzoamata jʉrepeudua, miã k'ãrẽta adua ẽbamarẽã.
Mawũãĩ jʉrepesid'a, aramaʉ̃ne zhi b'ʉgʉzoamaba jamara doce birasid'a, pan juesomata cebada omata ad'ubad'apead'ata zhi k'od'apead'aba.
Mawũẽ zhãrãbara ũdud'ak'ata Jesúsba mawũã obʉrʉta ũdud'ai mawũãsid'a: Naʉ̃ wãrĩnu Daizezeba bed'eata jarabibarita zeita b'ad'a naʉ̃ ẽjũãẽna.
Maʉ̃nerã Jesúsbara k'awuasia izhira zaread'e edeita k'opanʉta rey babid'aita, mawũẽ wakusa k'atumaẽna wãsia izhi dob'a.
Mobe jãbad'e b'arikuape do jed'ea õb'ʉd'e kĩrãrã wãsid'a Capernaúm pʉwʉrʉed'a. Maʉ̃nerã ya paisosoa nʉmʉne Jesús wad'i ze ẽbasia ãzhima.
Maʉ̃ne do jed'ea õb'ʉra bomatʉ bʉsad'ewasia zarea pʉ̃ãdrʉ nʉmʉba.
Wigui wãnata cinco o seis kilómetro babʉrʉd'e Jesús do ʉ̃rʉ̃ taita ũdubʉdad'era orra tebasia jãbata, mawũẽ perasid'a.
Maʉ̃ne izhara mawũãsia: Mʉta taia, perarãũdua.
Mawũãĩ ãzhara sobia jãbad'e edasid'a, aramaʉ̃ne dããrã ẽãne jũẽkuasia drua ãzhi wãma.
Do jed'ea õb'ʉ kĩrãrẽ zhãrã duanenabara nrũẽmane k'awuasid'a mama jãba ab'abai b'ad'ata, izha jʉrʉkuad'a bawara Jesús maʉ̃ jãbad'era b'ari ẽbasia, awuarabʉrʉ maʉ̃rã wãsid'a ãzhi dob'a.
Maʉ̃ne jãba awʉrʉta Tiberia pʉwʉrʉd'eba zesid'a, Jesúsba Daizezea zhibia jipe pan k'od'apead'a k'aita.
Aramaʉ̃ne zhãrãbara k'awuasid'a Jesús mama ne ẽãta, miã izha jʉrʉkuad'asid'a ne ẽãta, mawũẽ maʉ̃ jãbad'e b'arikuape wãsid'a Capernaúm pʉwʉrʉed'a Jesús jʉrʉd'e.
Aramaʉ̃ne do jed'ea õb'ʉ kĩrãrẽ ũdud'ape mawũãsid'a: Miã Ũrãg'abari, ¿bʉra sõmbewed'a naĩnu zesi?
Mawũãnaĩ Jesúsbara panaʉ̃ mawũãsia: Mʉã wãrĩnu marãã jaraya, marãbara mʉrã jʉrʉ duanu ẽã sãwũãta k'awuasid'a baera mʉã od'ata ũdud'ak'ata, awuarabʉrʉ mʉrã jʉrʉ duanuã panta jãwũã k'osid'a baera.
K'ãrẽ obʉdata bari zhiko jõbari k'area orãũdua, awuarabʉrʉ k'ãrẽ oudua pan jõk'a k'area, Daizeze ũme b'ai jõ ẽã k'area, mʉ Beubari Bape b'ʉba maʉ̃ pan marãã diaya, mʉrã maʉ̃ k'area b'ʉsia mʉ Zhibari mʉ Zezeba.
Mawũãĩ mawũãsid'a: ¿Daibara k'ãrẽta od'aibarape k'ãrẽ Daizezed'eta od'aira?
Mawũãnaĩ Jesúsbara panaʉ̃ mawũãsia: Marãba k'ãrẽ Daizezed'eta od'aira, ĩjãũdua mʉ izha zok'ad'ata.
Mawũãĩ mawũãsid'a: ¿Bʉara k'ãrẽta ũdud'ak'ata oipe daiba maʉ̃ta ũdud'ape bʉd'ebemata ĩjãnaĩrã? ¿Bʉara k'ãrẽta oipe?
Dai zhibarirã b'ead'abara pan maná abadata k'osid'a drua drudrua tab'ʉ maẽ, maʉ̃ẽnabemata zhi b'ʉmata mawũã b'ʉa: Pan ʉ̃trebemata ded'ekasia k'od'amarẽã.
Mawũãnaĩ Jesúsbara mawũãsia: Mʉã wãrĩnu marãã jaraya: Maʉ̃ pan ʉ̃trebema Moiséba ded'eka ẽbasia, awuarabʉrʉ ded'ekasia mʉ Zezeba. Aramaʉ̃ne mʉ Zezebara ded'eka b'ʉa wãrĩnu pan ʉ̃trebemata.
Pan Daizezed'ea mʉta ʉ̃treba zed'ata, mʉãrã Daizeze ũme b'ai jõ ẽãta dia b'ʉa ẽjũãne zhãrã b'ea.
Mawũãnaĩ Jesúsbara mawũãsia: Mʉta panta Daizeze ũme b'ai jõ ẽãnebema, mʉma zebʉrʉra maʉ̃nebemanerã jarrak'a baya, mʉnebemata ĩjãbʉrʉra aramaʉ̃ne obisiak'a baya.
Mawũãmina mʉã marãã jarad'a kĩrãk'a, marãbara mʉrã ũdu b'emina mʉnebema ĩjãna ẽã.
Mʉ Zezeba mʉãã diabʉrʉra jõma mʉma zed'aya, mʉma zebʉrʉra mʉãrã ãĩ jʉreta ẽã.
Mʉrã ʉ̃trebara ze ẽbasia mʉã krĩñata oita, awuarabʉrʉ zesia mʉ Zeze mʉ zok'ad'aba krĩñata oita.
Mʉ Zeze mʉ zok'ad'abara krĩña b'ʉa jõma izha mʉãã diabʉrʉra mʉrẽ miõta adua ẽbaita, awuarabʉrʉ krĩña b'ʉa maʉ̃rãta beud'apead'ara mʉã piradrʉbigaita ewari nʉmʉta jõbʉrʉd'era.
Mʉ Zeze mʉ zok'ad'abara krĩña b'ʉa zhi Warra mʉta krĩcha b'ebara, mʉnebemata ĩjã b'ebara jõmaʉ̃ba erub'eamarẽã Daizeze ũme b'ai jõ ẽãta. Aramaʉ̃nerã maʉ̃rãta beud'apead'ara mʉã piradrʉbigaya ewari nʉmʉta jõbʉrʉd'era.
Judíorãbara Jesús bĩ ẽã jarasid'a: Mʉrã pan ʉ̃treba zed'a, abʉrʉba.
Maʉ̃nerã mawũãsid'a: ¿Naʉ̃ Jesúra José warra ẽka? Zhi Zezera, zhi papara dazhirãbara ũduk'awua b'ea. ¿Maʉ̃ta sãwũã naʉ̃bara izhira ʉ̃treba zed'a abʉrʉ?
Mawũãnaĩ Jesúsbara panaʉ̃ mawũãsia: Bĩ ẽã bed'earãũdua.
Miõta mʉma ze b'e ẽã mʉ Zeze mʉ zok'ad'aba webʉrʉ ẽbʉrʉ. Izha webʉrʉtrʉ beud'ata mʉãrã piradrʉbiya ewari nʉmʉta jõbʉrʉd'era.
Daizezeba bed'eata jarabibarirãba jarad'apead'ata zhi b'ʉmata mawũã b'ʉa: Daizezeba jõma ũrãg'aya. Aramaʉ̃nerã mʉ Zeze bed'eata ũrĩnape izhid'ebemata k'awabʉdara jõma mʉma zed'aya.
Mʉã maʉ̃ta jarabʉrʉ ẽã iab'aʉba mʉ Zezeta ũdud'aba, awuarabʉrʉ mʉta Daizeze maẽba zed'abʉrʉ mʉãbʉrʉ ũdubaria mʉ Zezera.
Mʉã wãrĩnu marãã jaraya: Mʉnebemata ĩjã b'ʉbara erub'ʉa Daizeze ũme b'ai jõ ẽãta.
Mʉrã panta Daizeze ũme b'ai jõ ẽãnebema.
Marã zhibarirã b'ead'aba drua drudrua tab'ʉ maẽ maná k'o b'ead'ara bari zhiko basia, mawũẽ k'o b'easimina beukuasia.
Mʉrã pan ʉ̃treba zed'a, pan mʉta k'obʉrʉra adua ẽã.
Mʉrã panta Daizeze ũme b'ai jõ ẽãta ʉ̃treba zesia, iab'aʉba pan mʉta k'obʉrʉra Daizeze ũme b'ai jõ ẽã b'aya. Pan mʉã diabʉrʉra mʉ zharata diaya. Maʉ̃ mʉãrã Daizeze ũme b'ai jõ ẽãta diaya ẽjũãne zhãrã b'ea.
Mawũãnaĩ Jesúsbara mawũãsia: Mʉã wãrĩnu marãã jaraya: Mʉ Beubari Bape b'ʉ zharata k'od'a ẽbʉrʉ, mʉ wata dod'a ẽbʉrʉ erub'ea ẽã Daizeze ũme b'ai jõ ẽãrã.
Mʉ zharata k'o b'ʉbara mʉ wata do b'ʉbara erub'ʉa Daizeze ũme b'ai jõ ẽãrã, mawũẽ beud'ata mʉã piradrʉbiya ewari nʉmʉta jõbʉrʉd'era.
Mʉ zhara wãrĩnu zhikoa, mʉ wara wãrĩnu doyid'ebema.
Mʉ zharata k'o b'ʉra mʉ wata do b'ʉra mʉne b'ʉa, mʉrã izhid'e b'ʉa.
Mʉ Zeze mʉ zok'ad'ata b'ʉ kĩrãk'a, mʉrã b'ʉa mʉ Zezed'eba, aramaʉ̃ kĩrãk'a mʉta k'o b'ʉra b'aya mʉneba.
Mʉta panta ʉ̃treba zed'a. Marã zhibarirã b'ead'aba maná k'od'apead'a kĩrãk'a b'ʉ ẽã, mawũã k'osid'amina beukuasia. Pan mʉta k'obʉrʉra Daizeze ũme b'ai jõ ẽã b'aya.
Jesúsbara Capernaúm pʉwʉrʉd'e maʉ̃ta jarasia miã ũrãg'a nʉmʉba de zhi jʉrebada maẽ.
Maʉ̃ta ũrĩnape izhi pẽwã b'ebara bioba mawũãsid'a: Maʉ̃ bed'eara zarea. ¿Mawũẽ k'aiba ũrĩ b'eipe?
Jesúsbara k'awuasia izhi pẽwã b'e mawũã bĩ ẽã bed'ea k'ob'era, mawũẽ mawũãsia: ¿Maʉ̃ bed'eabara marã bĩ ẽãbʉdak'a?
¿Mobera sãwũãnaĩpe mʉ Beubari Bape b'ʉta ʉ̃taa wãbʉrʉta ũdud'ara naara mʉ b'ad'ama?
Jawurebiabʉrʉ dia b'ʉa Daizeze ũme b'ai jõ ẽãta, zharabara dia ẽã. Bed'eata mʉã marãã jara b'ʉra Jawurebiad'ebemata Daizeze ũme b'ai jõ ẽãnebema.
Mawũãmina marã ʉ̃kʉrʉbara ĩjãna ẽã. Jesúsbara mawũã jarasia jẽde wed'auba k'awua b'asi baera k'airãba ĩjãna ẽãta, aramaʉ̃ne k'awua b'asia izhira k'aiba chãb'ariita.
Maʉ̃nerã mawũãsia: Maʉ̃neba mʉã marãã jarasia miõta mʉma ze ẽãta mʉ Zezeba diabʉrʉ ẽãrã.
Mamaʉ̃ba ʉ̃taara izhi pẽwã b'ebara bioba izhira kenab'arisid'a, mawũẽ ya izhi bawara erjirana ẽbasia.
Mawũẽ Jesúsbara izha jʉrʉkuad'ata docea mawũãsia: ¿Marãsid'a wã krĩña panʉka?
Mawũãĩ Simón Pedroba panaʉ̃ mawũãsia: Nok'ó, ¿daira k'aima wãĩpe? Bʉabʉrʉ bed'eata erub'ʉa Daizeze ũme b'ai jõ ẽãta.
Maʉ̃ daibara ĩjã b'ea, aramaʉ̃ne daiba k'awua b'ed'era bʉra zhãrã Ẽdrʉbita Daizeze zok'ai b'ʉ Warra.
Mawũã jarabʉrʉbara Juda Iscarioteta jarasia Simón warrata, izhira maʉ̃ba chãb'arii baera mawũã jarasia, maʉ̃ doced'ebema basia.
Maʉ̃ tẽã Jesús pʉrrʉasia Galilea druad'e, Judea druad'era pʉrrʉa krĩña ẽbasia judíorãba beaita jirpanʉba.
K'aita bata nʉmasia fiesta judíorãne de pãne duanebadata.
Mawũẽ zhi mebẽrãbara Jesúa mawũãsid'a: Namaʉ̃bara wãrũã Judea druaed'a, maĩnu bʉ pẽwã b'ebid'a ũdud'amarẽã bʉa ob'ʉta.
Iab'aʉba izhita ũduk'awabiga krĩña b'ʉbara k'ãrẽ chupea o ẽã. Mawũẽ bʉara k'ãwũã k'ãrẽ onʉmaẽrã jõmaʉ̃ daid'u k'ãrẽ odua.
Mawũãsid'a miã zhi mebẽrãbid'a izhid'ebema ĩjãna ẽãba.
Mawũãnaĩ Jesúsbara mawũãsia: Mʉrã wad'i wãĩne b'ʉ ẽã, mawũãmina marã baridu ʉ̃madaud'e wã b'eya.
Naʉ̃ ẽjũãne b'ebara marã ũduama ẽã, mawũãmina mʉrã ũduama b'ea mʉã jara b'ʉba ãzha ob'era bia ẽãta.
Marã wãrĩzeudua fiestaid'u, mʉrã wad'i wãrĩze ẽã maʉ̃ fiestaid'ura, mʉ wãĩ ewarira wad'i araba ẽã.
Maʉ̃ta jarak'ape b'esia Galilead'e.
Zhi mebẽrã wãrĩzekuad'a tẽãne izhisid'a wãrĩzesia fiestaid'u, mawũãmina jõmaʉ̃ daid'u wã ẽbasia, awuarabʉrʉ wãsia chupea.
Maʉ̃ne judíorãbara fiestad'e jʉrʉ b'eta mawũã duanasia: ¿K'ãʉ̃ sãma b'ʉba?
K'abanane ed'ara izhi ʉ̃rʉ̃rã biod'e bed'ea jirpanʉta ʉ̃kʉrʉbara biata b'ʉa aduanasia. Waya ʉ̃kʉrʉbara mawũã duanasia: Mawũã ẽã, awuarabʉrʉ zhãrãta sewa b'ʉa.
Mawũãmina izhi ʉ̃rʉ̃rã miõta dajada bed'ead'a ẽbasia judíorã wawiaba.
Fiestara ẽsadra babʉrʉd'era, Jesús Daizeze deid'u wãrĩzepe ewara maẽ miã ũrãg'asia.
Mawũẽ judíorãbara bia akʉdrua mawũãsid'a: ¿Naʉ̃bara sãwũã k'awua b'ʉ miã ũrãg'aid'ebema estudia ẽbad'ata?
Maʉ̃ne Jesúsbara mawũãsia: Ũrãg'ata mʉã jara b'ʉra mʉrẽ ẽã, awuarabʉrʉ Daizeze mʉ zok'ad'ad'ea.
Izhikusauba bed'ea b'ʉbara izhitrʉ bia jarad'amarẽã b'ʉa, mawũãmina mʉãrã Daizeze mʉ zok'ad'ata bia jarad'amarẽã b'ʉa, mawũẽ wãrĩnuta jara b'ʉa, aramaʉ̃ne mʉãrã sewata jara ẽã.
¿Moisébara ũrãg'ara marãã diasi ẽka? Maʉ̃ta marãbara miõba arib'aed'a ẽã. ¿Maʉ̃ba mʉrã bea krĩña duanu ẽka?
Mawũãĩ k'abanabara panaʉ̃ mawũãsid'a: Bʉra jaiba mawũã krĩchabi b'ʉa, ¿bʉra k'aiba bea krĩña nʉmʉ?
Mawũãnaĩ Jesúsbara panaʉ̃ mawũãsia: Ẽnaʉ̃bada ewade mʉã ne ab'a obʉrʉba marã jõma k'awua ẽã krĩcha k'ob'ea.
Mawũẽ mʉã jaraya, Moisébara marãã jarasia warra zakera k'akua eta k'õnamarẽã, mawũã oira Moiséd'eba ze ẽbasia, awuarabʉrʉ marã zhibarirã b'ead'ad'eba zesia, aramaʉ̃ne marãbara ẽnaʉ̃bada ewadebid'a warra zakera k'akua eta k'õbada.
Mawũã ẽnaʉ̃bada ewadebid'a warra zakera k'akua eta k'õbada Daizezeba ũrãg'a Moiséa diad'ata arib'aed'ai k'area, ¿maʉ̃ta marã mʉ bawara kĩrũ duanuka ẽnaʉ̃bada ewade mʉã jipa b'ebibʉrʉba zhãrãta?
Zhãrãba k'ãrẽ obʉrʉta ũdud'ape bĩ ẽã bed'earãũdua, awuarabʉrʉ k'ãrẽ obʉrʉta bigara kĩrãẽpa biga audua.
Jerusalénne b'ebara ʉ̃kʉrʉba mawũã duanasia: ¿Naʉ̃ ẽka bead'aita jʉrʉ b'era?
Akaudua, jõmaʉ̃ daid'u bed'ea nʉmʉta k'ãrẽ jarad'a ẽã. ¿Nok'orãbara wãrĩnu krĩcha duanu ẽka naʉ̃ zhãrã Ẽdrʉbiita?
Mawũãmina dazhirãbara k'awua b'ea naʉ̃ sãmabemata, maʉ̃ne zhãrã Ẽdrʉbiita zebʉrʉd'era miõba k'awua ẽbaya sãmabemata.
Mobebʉrʉ Jesúsbara Daizeze ded'a ewara maẽ miã ũrãg'a nʉmʉba nemi jĩgua mawũãsia: Marãbara mʉrã ũduk'awua b'eta k'awua b'ea sãmabemata. Mawũãmina mʉrã mʉzhikusauba ze ẽbasia, awuarabʉrʉ mʉrã zok'asia Daizeze wãrĩnu b'ʉba, izhid'ebema marãbara k'awua duanu ẽã.
Mawũãmina mʉãrã k'awua b'ʉa mʉrã zesi baera izhi maẽba, mʉrã izha zok'asia.
Mawũãbʉrʉ k'area Jesús jida krĩñasid'a, mawũãmina miõba jida ẽbasia wad'i araba ẽãba izhi ewarita.
K'abanabara bioba izhid'ebemata ĩjãnape mawũã duanasia: Zhãrã Ẽdrʉbiita zebʉrʉd'era, ¿ũdud'ak'ara audre oibʉka naʉ̃ba ob'ʉ k'ãñabara?
Fariseorãbara ũrĩsid'a zhãrã Jesú ʉ̃rʉ̃ mawũã bed'ea jirpanʉta, mawũẽ sacerdoterã nok'orãbara, fariseorã bawarauba Daizeze de akʉbadata zok'asid'a jidad'amarẽã.
Mawũẽ Jesúsbara mawũãsia: Mʉrã wad'i ewari k'akutua marã bawara b'ape wãña mʉ zok'ad'ama.
Marãbara mʉrã jʉrʉd'aya, mawũãmina mʉrã ũdud'a ẽbaya, aramaʉ̃ne mʉ b'aima marã wã b'ed'a ẽã.
Izhara k'ãrẽta jara krĩñaba mawũãbʉrʉ: Marãbara mʉrã jʉrʉd'aya, mawũãmina mʉrã ũdud'a ẽbaya, aramaʉ̃ne mʉ b'aima marã wã b'ed'a ẽã.
Fiesta jõbʉrʉ ewarita zhi zroma ewade, Jesús edau nʉmepe nemi jĩgua mawũãsia:
Iab'a obisia b'ʉbʉrʉ mʉma zerua, aramaʉ̃ne baniã dorua.
Mʉnebemata ĩjã b'ʉd'ebara Daizeze bed'eata zhi b'ʉmane jara b'ʉ kĩrãk'a izhi sod'eba zhãrãma dota drʉya Daizeze ũme b'ai jõ ẽãta.
Mawũã dota jarabʉrʉra jarasia izhid'ebemata ĩjãbʉdabara Jawurebiata jidad'aita, maʉ̃nerã wad'i ze ẽbasia Jawurebiara, wad'i Jesús ʉ̃taa wã ẽãba.
K'abanata ʉ̃kʉrʉbara maʉ̃ bed'eata ũrĩnape mawũãsid'a: Naʉ̃ wãrĩnu Daizezeba bed'eata jarabibaria.
Waya ʉ̃kʉrʉbara mawũãsid'a: Naʉ̃ zhãrã Ẽdrʉbia. Mawũãmina ʉ̃kʉrʉbara mawũãsid'a: ¿Galilead'ebara ʉ̃tʉ zeita b'ʉka zhãrã Ẽdrʉbiira?
¿Maʉ̃ẽnabemata zhi b'ʉmanerã jara b'ʉ ẽka rey David'eba ʉ̃tʉ zeita, aramaʉ̃nerã David Belén pʉwʉrʉd'ebemata b'ad'a maẽba ʉ̃tʉ zei ẽka zhãrã Ẽdrʉbiira?
Aramaʉ̃ne zhãrã krĩcha ab'arika zed'a ẽbasia Jesúsd'ebemanerã.
Ãzhara ʉ̃kʉrʉbara jida krĩñasid'a, mawũãmina miõba jidad'a ẽbasia.
Daizeze deta akʉbadara wakusa zesid'a sacerdoterã nok'orãma, fariseorãma, mawũẽ maʉ̃rãbara mawũãsid'a: ¿Sãwũẽ Jesús wed'a ẽpe?
Mawũãnaĩ Daizeze deta akʉbadabara panaʉ̃ mawũãsid'a: ¡Miõta bi-ia bed'ea ẽã k'ãʉ̃ kĩrãk'ara!
Mawũãnaĩ fariseorãbara panaʉ̃ mawũãsid'a: ¿Marãsid'a k'ãʉ̃ã zhi sewabi nʉmeka?
¿K'ãʉ̃nebema ĩjã duanuka nok'orãbara, o fariseorãbara?
K'ãʉ̃nebema ĩjã b'ebara Moisé ũrãg'ara k'awua ẽã b'ea, mawũẽ Daizezebara k'awua okuaya.
Mawũãnaĩ Nicodemo Jesúsma diamase zed'abara ãzhid'ebemaba mawũãsia:
¿Ũrãg'a dazhirãnebara jara b'ʉ ẽka dazhirãbara zhãrã k'awua ob'ed'a ẽãta naara izhi bed'eata ũrĩbʉda ẽbʉrʉ k'awuaita k'ãrẽ od'ata?
Maʉ̃ tẽã wãsid'a ãzhi deza.
Waya Jesúra wãsia Olivo k'atumaĩnu.
Nrũẽma diaped'a wakusa Daizeze ded'a ewara maẽ zebʉrʉd'era zhãrã jõma zesid'a izhima. Mawũẽ jewed'ape maʉ̃rãta ũrãg'asia.
Maʉ̃ne ũrãg'a Moiséd'e jarabadaba fariseorã bawarauba wũẽrãta izhima wesid'a kĩma ẽãta eruk'ãĩ nʉmʉta burud'ape, mobe miõ ẽsadra k'ob'ʉd'ape,
mawũãsid'a: Miã Ũrãg'abari, naʉ̃ wũẽrã kĩma ẽãta eruk'ãĩ nʉmʉta burusid'a.
Ũrãg'ad'era Moisébara daia jarasia wũẽrã k'ãwũã b'era mong'araba tab'ari bead'amarẽã. ¿Mawũẽ bʉara k'asia aipe?
Maʉ̃ta jarasid'a wãẽãbid'ape nok'oa jid'ai k'area. Mawũãmina Jesús ju k'ob'epe egorod'e ne b'ʉsia juwua jĩwĩniba.
Maʉ̃ne ãzhara pi wid'i barab'ʉba jipa k'ob'epe mawũãsia: Marãnebema k'azhirua ne ẽãba maʉ̃ba naara mong'araba tab'arirua k'ãʉ̃ wũẽrã.
Mawũãpe wakusa ju k'ob'epe ari ne b'ʉ nʉmesia egorod'e.
Mawũãmina ãzhara maʉ̃ta ũrĩnape k'azhirua bara b'eta k'awua b'eba ab'a ab'aʉd'e ãĩ wãsid'a, naara ãĩ wãsid'a zõrãrãta, maʉ̃are kũrãrãta. Aramaʉ̃ne Jesús dob'a k'ob'esia, wũẽrãsid'a k'ob'esia miõ ẽsadra k'ob'ed'ata.
Mawũẽ Jesús jipa k'ob'ebʉrʉd'e miõ ũdu ẽãne wũẽrãtrʉ ũdui mawũãsia: ¿Wũẽrã, bʉta ji k'opanana sãma k'opanʉ? ¿Bʉra miõba bea ẽka?
Mawũãĩ wũẽrãbara mawũãsia: Nok'ó, mʉrã miõba bea ẽã.
Mobebʉrʉ Jesúsbara mawũãsia: Bʉra miã mʉãbid'a bea ẽã, mawũẽ wãrũã, mobe wueta k'azhiruata orãrũã.
Wakusa Jesúsbara zhãrã k'ob'ea mawũãsia: Mʉrã ʉ̃nata b'ʉa ẽjũãne b'erãĩta, mʉta pẽwã b'ʉra pãrĩguad'e nimiba ẽã, awuarabʉrʉ ʉ̃nata erub'aya Daizeze ũme b'ai jõ ẽãta.
Mawũãĩ fariseorãbara mawũãsid'a: Bʉara bʉzhid'ebemata jara b'ʉa, mawũẽ bʉa jara b'ʉra k'ãrẽ ẽã.
Mawũãnaĩ Jesúsbara panaʉ̃ mawũãsia: Mʉãrã mʉzhid'ebemata jara b'ʉmina mʉã jara b'ʉra wãrĩnuã, mʉã k'awua b'ʉba mʉ sãmaʉ̃ba zed'ata, mʉ sãmaã wãĩta. Mawũãmina marãbara k'awuad'a ẽã mʉ sãmaʉ̃ba zed'ata miã sãmaã wãĩta.
Marãbara mʉrã jara b'ea beubarita bed'ea b'ed'e, mawũãmina mʉã zhãrã mawũãrã jara ẽã.
Marã ũrãg'ad'era b'ʉ tab'ʉa zhãrã ũmeba bed'eata jarabʉdara wãrĩnuta.
Aramaʉ̃ kĩrãk'a mʉãrã mʉnebemata jara b'ʉa, mʉ Zeze mʉ zok'ad'abid'a jara b'ʉa mʉnebemata.
Mawũãĩ ãzhara mawũãsid'a:
¿Sãma b'ʉ bʉ Zezera? Mawũãnaĩ Jesúsbara panaʉ̃ mawũãsia: Marãbara mʉrã ũduk'awua duanu ẽã, miã mʉ Zezesid'a ũduk'awua duanu ẽã, mʉta ũduk'awua b'ebʉrʉ mʉ Zezesid'a ũduk'awua b'ea.
Jesúsbara maʉ̃ bed'eata jarasia ofrenda b'ʉbada maẽ Daizeze ded'a ewara maẽ miã ũrãg'a nʉmʉba. Maʉ̃nerã miõba jidad'a ẽbasia wad'i araba ẽãba izhi ewarita.
Jesúsbara wakusa mawũãsia: Mʉta wãbʉrʉd'era marãbara mʉrã jʉrʉd'aya, mawũãmina marã mazhi k'azhiruad'e beukuaya, mawũẽ mʉ wãĩma marã wã b'ed'a ẽã.
Mawũãĩ judíorãbara mawũãsid'a: ¿Mobera izhikusa zhi beaika, sãwũã mawũã mʉ wãĩma marã wã b'ed'a ẽã abʉrʉ?
Maʉ̃ne Jesúsbara mawũãsia: Marã ud'abema, mʉrã ʉ̃trebema, marã naʉ̃ ẽjũãnebema, mʉrã naʉ̃ ẽjũãnebema ẽã.
Maʉ̃ba mʉã marãã jarabʉrʉa marã mazhi k'azhiruad'e beukuaita, Mʉrã Mʉta ĩjãna ẽbʉrʉ mazhi k'azhiruad'e beukuaya.
Mawũãĩ mawũãsid'a: ¿Bʉra k'aipe?
Mawũãnaĩ Jesúsbara mawũãsia: Mʉnebema jẽde wed'auba mʉã marãã zhi jarama.
Mʉãrã marãnebema ne bio jara k'awua oya, mʉ zok'ad'abara wãrĩnuta jara b'ʉa, mawũẽ mʉãrã izha jarabʉrʉta ũrĩbʉrʉta jara b'ʉa ẽjũãne b'ea.
Mawũãbʉrʉd'era ãzhara k'awuad'a ẽbasia zhi Zezeta jarabʉrʉra.
Mawũẽ Jesúsbara mawũãsia: Mʉ Beubari Bape b'ʉta marãba cruzd'e jirab'ʉd'ai marãbara k'awuad'aya Mʉrã Mʉta, aramaʉ̃ne k'awuad'aya mʉã miã k'ãrẽta o ẽãta mʉzhikusaubara, awuarabʉrʉ mʉrã mʉ Zezeba jaradiad'ad'e bed'ea b'ʉa.
Mʉ zok'ad'ara mʉ ũme b'ʉa, aramaʉ̃ne mʉ Zezebara mʉrã dob'a kenab'ari ẽã, mʉãrã ewariza ob'ʉba izha krĩñata.
Jesúsba maʉ̃ta jarabʉrʉba bioba ĩjãsid'a izhid'ebemata.
Mobebʉrʉ Jesúsbara judíorã izhid'ebema ĩjãbʉdaa mawũãsia: Marãba mʉ bed'eata arib'ae b'ebʉrʉ wãrĩnu mʉta pẽwã b'ea.
Mawũãĩ panaʉ̃ mawũãsid'a: Daira Abrahamneba uruta b'ea, mawũẽ daira nezok'ata duanu ẽã. ¿Sãwũã maʉ̃ta bʉara ẽdrʉd'aya abʉrʉ?
Mawũãnaĩ Jesúsbara panaʉ̃ mawũãsia: Mʉã wãrĩnu marãã jaraya: K'azhiruata ob'era k'azhirua nezok'ata b'ea.
Nezok'ara zhidekʉ maẽ jipa ded'abema ẽã, mawũãmina zhi warrara jipa ded'abema.
Mawũẽ mʉta Daizeze Warraba ẽdrʉbigara, wãrĩnu ẽdrʉd'aya.
Mʉãrã k'awua b'ʉa marã Abrahamneba uruta, mawũãmina marãbara mʉrã bea krĩña b'ea, mʉ bed'eara ĩjãna ẽãba marãbara.
Mʉãrã jara b'ʉa mʉ Zezeba ũdubid'ata, waya marãbara ob'ea mazhi zezeba ũrĩbid'ata.
Mawũãĩ panaʉ̃ mawũãsid'a: Dai zezea Abrahamta.
Mawũãnaĩ Jesúsbara mawũãsia: Marãta Abraham warrarãbʉrʉ, Abrahamba od'ata ok'ausid'a.
Mawũãmina marãbara mʉrã bea krĩña b'ea, maʉ̃ne mʉãrã wãrãta jarak'a b'ʉa Daizezed'eba ũrĩnata. Marã kĩrãk'a maʉ̃ k'aud'a b'a ẽbasia Abraham.
Marãbara ob'ea mazhi zezeba ob'ʉta.
Mawũãĩ mawũãsid'a: Daira wũẽrã jõmaĩnu b'ʉba tod'ata duanu ẽã. Daibara zeze ab'a erub'ea, izhira Daizezea.
Mawũãnaĩ Jesúsbara mawũãsia: Marã zezeta Daizeze basibʉrʉ, marãbara mʉrã kʉãg'a k'ausid'a. Mʉrã Daizeze maẽba zed'aba mʉzhikusaud'eba ze ẽbasia, awuarabʉrʉ mʉrã izha zok'asia.
¿Marãbara k'ãrẽneba sãwũãta k'awuad'a ẽpe mʉã jara b'ʉra? K'awua ẽã b'ea mʉ bed'eara ũrĩ krĩña ẽã b'eba.
Marã mazhi zeze ãtõmiãneã, mawũẽ mazhi zezeba krĩñata okrĩña b'ea. Jẽde wed'auba izhira miã beamiãta b'ʉa, wãrãnebemane b'ʉ ẽãba wãrãta jarak'a. Sewata jara bed'eabʉrʉd'era izhi b'ʉd'e bed'ea b'ʉa. Aramaʉ̃ne sewa nebʉrʉmiãba sewad'ebema zezea.
Mawũãmina mʉãrã wãrãta jara b'ʉta ĩjãna ẽã.
¿Marãnebemabara mʉrã k'aiba k'azhiruata osia aipe? Mʉã wãrãta jara b'ʉbʉrʉ, ¿marãbara k'ãrẽã ĩjãna ẽpe?
Daizezed'eta b'ʉbara Daizeze bed'eata ũrĩ b'ʉa, mawũãmina marãbara ũrĩna ẽã Daizezed'eta duanu ẽãba.
Mawũãnaĩ Jesúsbara panaʉ̃ mawũãsia: Mʉrã jaiba erunʉmʉ ẽã. Awuarabʉrʉ mʉãrã wawia b'ʉa mʉ Zezeta, maʉ̃ne marãbara mʉrã wawiad'a ẽã.
Mʉãrã mʉta bia jarad'amarẽã b'ʉ ẽã, mʉ Zezebʉrʉ mʉrã bia jarad'amarẽã b'ʉa, mawũã bia jarad'a ẽbʉrʉ izhabʉrʉ k'awua oya.
Mʉã wãrĩnu marãã jaraya: Mʉ bed'eata arib'ae b'ʉra beuk'a baya.
Mawũãĩ judíorãbara mawũãsid'a: Ya daibara k'awuabʉda bʉra jaiba erunʉmʉã. Abraham beusia, Daizezeba bed'eata jarabibarirãsid'a beukuasia, maʉ̃ne bʉara mawũãbʉrʉa: Mʉ bed'eata arib'ae b'ʉra beuk'a baya.
¿Mobera bʉra zhi zromak'a dai zeze Abraham k'ãñabara? Izhira beusia, Daizezeba bed'eata jarabibarirãsid'a beukuasia. ¿Mawũẽ bʉra k'aipe mawũã bed'ea nʉmaĩrã?
Mawũãnaĩ Jesúsbara panaʉ̃ mawũãsia: Mʉta mʉzhikusa bia jara nʉmaĩbʉrʉ, mawũã mʉzhita bia jara nʉmʉrã k'ãrẽ ẽã. Mawũãmina mʉrã mʉ Zezeba bia jara b'ʉa, izhira marãbara Daizezea ab'ea.
Mawũãmina marãbara izhira ũduk'awua duanu ẽã, maʉ̃ne mʉãrã ũduk'awua b'ʉa, mʉã ũduk'awua b'ʉ ẽã ara, sewa nebʉrʉmiã baya marã kĩrãk'a, mawũãmina mʉãrã ũduk'awua b'ʉa, mawũẽ mʉãrã izhi bed'eara arib'ae b'ʉa.
Marã zeze Abraham sobiasia mʉ zebʉrʉ ewarita ũdui baera, aramaʉ̃ne ũdusia, mawũẽ sobiasia.
Mawũãĩ judíorãbara mawũãsid'a: Bʉra cincuenta añobid'a ne ẽãta, ¿bʉa ũdusika Abrahamta?
Mawũãnaĩ Jesúsbara mawũãsia: Mʉã wãrĩnu marãã jaraya: Abraham nawed'a mʉrã b'ʉa.
Mawũãĩ mong'arata jirakua edasid'a tab'ari bead'aita, mawũãmina Jesús merũpe ãĩ wãsia Daizeze ded'a ewara maẽbara. Aramaʉ̃ne ãzhi ẽsadra berab'ari wãsia.
Jesús wãbʉrʉd'era ũdusia ũmakĩrã daʉb'errea tod'ata.
Mawũẽ izha jʉrʉkuad'abara wid'i mawũãsid'a: Miã Ũrãg'abari, ¿k'azhiruara k'aiba osi, naʉ̃ba o zhibarirãba osid'ak'a k'ãwũã daʉb'errea toira?
Mawũãnaĩ Jesúsbara panaʉ̃ mawũãsia: Izha k'azhiruata od'ad'eba k'ãwũã b'ʉ ẽã, miã zhibarirãba k'azhiruata od'apead'ad'eba k'ãwũã b'ʉ ẽã, awuarabʉrʉ k'ãwũã tosia Daizezeba k'ãrẽ ob'ei b'ʉta dajada nʉmemarẽã naʉ̃neba.
Mʉ zok'ad'aba obi nʉmʉrã mʉãrã oibara wad'i ãsaped'a nʉmʉ kĩrãk'a nʉmʉwed'a. Ewarita zeya diamase dog'o kĩrãk'a miõba Daizezed'ebema ob'e ẽãta.
Mʉta naʉ̃ ẽjũãne b'ʉwed'ara mʉta ʉ̃nata b'ʉa ẽjũãne b'erãĩta.
Maʉ̃ta jarape egorod'e id'osia, aramaʉ̃ne egorora id'oba susua ope maʉ̃ egoro susuaba pãrĩkua k'ob'ʉsia daʉb'errea b'ʉ dabʉta.
Mawũãĩ wãpe sʉgʉsia, mawũẽ jẽrũya zebʉrʉd'era ne ũdu zesia.
Mawũẽ arak'aita b'ebara naara daʉb'errea b'ʉta akʉ b'ead'abara mawũãsid'a: ¿Naʉ̃ ẽka jewed'ape nebari wid'i b'ad'ara?
Ʉ̃kʉrʉbara mawũãsid'a: K'ãʉ̃ izhia. Waya awʉrʉrãbara mawũãsid'a: Izhi kĩrãk'a b'ʉa. Maʉ̃ne izhara mawũãsia: Mʉrã izhia.
Mawũãĩ mawũãsid'a: ¿Bʉra sãwũã ne ũdu b'id'a?
Mawũãnaĩ izhara panaʉ̃ mawũãsia: Jesús abadaba egorota id'oba susua ope mʉ dabʉta pãrĩkua k'ob'ʉpe mawũãsia: Siloé posoid'u wãpe sʉgʉdua. Mawũãĩ mʉrã wãpe sʉgʉsia, aramaʉ̃ne mʉrã ne ũdusia.
Mawũãĩ mawũãsid'a: ¿Maʉ̃ sãma b'ʉ?
Mawũãnaĩ izhara mawũãsia: Mʉãrã k'awua ẽã.
Fariseorã kĩrãbita edesid'a daʉb'errea b'ad'ara.
Ẽnaʉ̃bada ewari basia Jesúsba egorota id'oba susua ope ne ũdubisid'era.
Mawũẽ fariseorãbid'a wid'isid'a sãwũã ne ũdu b'id'ata. Mawũẽ izhara mawũãsia: Egorota id'oba susua ope mʉ dabʉta pãrĩkua k'ob'ʉsia, maʉ̃ta mʉã sʉgʉbʉrʉd'era mʉrã ne ũdusia.
Mawũãĩ fariseorã ʉ̃kʉrʉbara mawũãsid'a: K'ãʉ̃ Daizezed'eba nʉmʉ ẽã, mawũẽ arib'ae ẽã ẽnaʉ̃bada ewarira.
Waya awʉrʉrãbara mawũãsid'a: ¿K'azhirua omiãbara sãwũã mawũã ũdud'ak'ata oipe?
Ãzhira aramaʉ̃ne krĩcha ab'arika ze ẽbasia.
Mawũẽ daʉb'errea b'ad'aa wakusa mawũãsid'a: ¿Bʉara k'asia aipe bʉ daʉb'errea b'ʉta ne ũdubid'ad'ebema?
Mawũãnaĩ izhara mawũãsia: Mʉma k'ãʉ̃ Daizezeba bed'eata jarabibaria.
Judíorãbara ĩjãna ẽbasia izhira daʉb'errea b'ad'ata ne ũdu b'id'ara, mawũẽ zhibarirãta trʉ̃sid'a.
Mobe wid'i mawũãsid'a: ¿Marã naʉ̃ zhibarirãta panʉka, naʉ̃ka marãba jara panʉrã daʉb'errea tod'ata? ¿Sãwũã k'ãwũã ne ũdu b'id'a?
Mawũãmina sãwũã k'ãwũã ne ũdu b'id'ara daibara k'awuad'a ẽã, miã daʉb'errea b'ʉta k'aiba k'ãwũã ne ũdubi b'id'apʉra daibara k'awuad'a ẽã. Ya zõrã baera izhaa wid'iudua, ari izha nebʉrʉya.
Zhibarirãbara mawũãsid'a judíorãta wawia panʉba, maʉ̃ẽnabemata judíorã ya krĩcha ab'arika zekuasia Jesús zhãrã Ẽdrʉbia abʉrʉra de zhi jʉrebada maẽ ed'a wãbid'a ẽbaita.
Maʉ̃ k'area zhibarirãbara mawũãsid'a: Ya zõrã baera izhaa wid'iudua.
Mawũẽ daʉb'errea b'ad'ara wakusa trʉ̃nape mawũãsid'a: Daizeze kĩrãbita daia wãrãta jaradua. Daibara k'awua b'ea k'ãʉ̃ k'azhirua omiãta.
Mawũãnaĩ izhara panaʉ̃ mawũãsia: K'azhirua omiãbʉrʉ mʉãrã k'awua ẽã. Awuarabʉrʉ mʉã k'awua b'ʉra mʉrã daʉb'errea b'ad'ata ne ũdu b'id'a.
Mawũãĩ wakusa mawũãsid'a: ¿Bʉra sãwũã osi? ¿Bʉra sãwũã ne ũdubi b'id'apʉ?
Mawũãnaĩ izhara panaʉ̃ mawũãsia: Mʉãrã ya marãã jarasia, mawũãmina marãbara ũrĩna ẽã. ¿K'ãrẽã wakusa ũrĩ krĩña panʉ? ¿Marãbid'a pẽwã krĩña panʉka?
Mawũãĩ ik'azhirua jarad'ape mawũãsid'a: Bʉabʉrʉ pẽwã b'id'a, mawũãmina daibara pẽwã b'ea Moiséta.
Daibara k'awua b'ea Daizezera bed'easita Moiséa, mawũãmina k'ãʉ̃ẽnabema daibara k'awuad'a ẽã sãmaʉ̃ba ʉ̃tʉ zed'ara.
Mawũãnaĩ maʉ̃bara panaʉ̃ mawũãsia: Sakua mawũã marãbara sãmaʉ̃ba ʉ̃tʉ zed'ata k'awuad'a ẽpe, maʉ̃ne mʉrã ne ũdubi b'id'apʉa.
K'awua b'ea Daizezebara ũrĩ ẽãta k'azhirua omiãrã bed'eara, mawũãmina iab'aʉba Daizezeta wawia b'ʉra, aramaʉ̃ne izha krĩñata ob'ʉra, maʉ̃ bed'eara ũrĩ b'ʉa.
Ũrĩnak'a iab'aʉba ne ũdubisia abʉdara iab'a daʉb'errea tod'ata.
Naʉ̃ta Daizezed'eba ze ẽbasibʉrʉ miã k'ãrẽta ob'e ẽbak'ausia.
Mawũãĩ panaʉ̃ mawũãsid'a: Bʉra jipad'e k'azhiruad'e tosia. ¿Maʉ̃ta bʉabʉrʉ ũrãg'aika daita?
Mawũãnape jarasid'a de zhi jʉrebada maẽ wueta ed'a wã ẽbamarẽã.
Jesúsbara ũrĩsia aramaʉ̃ne ãĩ kenab'aribʉdata, mawũẽ ũdui mawũãsia: ¿Bʉara ĩjã b'ʉka Daizeze Warrad'ebema?
Mawũãĩ izhara panaʉ̃ mawũãsia: ¿Nok'ó, maʉ̃ k'aipe mʉã ĩjãĩta izhid'ebemata?
Mawũãĩ izhara mawũãsia: Nok'ó, bʉd'ebema mʉãrã ĩjãbʉrʉa. Mawũãpe ibia jarasia.
Jesúsbara mawũãsia: Zhãrã k'awua oi k'area mʉrã zesia naʉ̃ ẽjũãẽna. Aramaʉ̃ne Daizezed'ebema ũdu ẽã b'ebara ũdud'amarẽã, waya ũdu b'ed'e b'ebara ũdu ẽã b'eamarẽã.
Fariseorãnebema ʉ̃kʉrʉ izhi bawara k'opanʉba maʉ̃ta ũrĩbʉdad'era mawũãsid'a: ¿Mobera daisid'a daʉb'errea duanuka?
Mawũãnaĩ Jesúsbara panaʉ̃ mawũãsia: Daizezed'ebemata ũdu ẽã b'ebʉrʉ k'azhirua ne ẽã b'eak'ausia. Mawũãmina ũdu b'ea ab'eba marãne k'azhiruara ari nʉmʉã.
Jesúsbara mawũãsia:
Mʉã wãrĩnu marãã jaraya: Ovejarãne k'orrata nʉmʉ maẽ puertad'e ed'a wãbʉrʉ ẽãrã, awuarabʉrʉ jãpe wãrĩze ed'a wãbʉrʉra nezrʉgamiã.
Mawũãmina puertad'e ed'a wãbʉrʉra ovejarã akʉbaria.
Puerta jʉ̃ã b'ʉbara maʉ̃ ed'a wãmarẽã ewabaria, ovejarãbara izhi nemirã ũrĩk'awua b'ea, izhi ovejarã trʉ̃ jara ãĩ jʉre edebaria.
Aramaʉ̃ne izhi ovejarã jõma ãĩ zebigape ãzhi naa wãbaria, mawũẽ ovejarã izhi k'aid'u wãbada izhi nemita ũrĩk'awua b'eba.
Mawũãmina ũdud'ak'ara pẽwãna ẽã, awuarabʉrʉ maʉ̃ k'areara merũ wãẽba panʉã ũdud'ak'a nemirã ũrĩnak'aba.
Jesúsbara mawũã ne jarak'asia, mawũãmina ãzhara k'awuad'a ẽbasia k'ãrẽta jara krĩñabʉrʉra.
Mawũẽ Jesúsbara wakusa mawũãsia: Mʉã wãrĩnu marãã jaraya: Mʉta puerta ovejarãneã.
Jõma mʉ nawed'a zed'apead'ara nezrʉgamiãta b'ea, mawũẽ ãzhi bed'eara ũrĩna ẽbasia mʉrẽta b'ebara.
Mʉta puerta. Mʉneba ed'a wãbʉrʉra ẽdrʉya. Aramaʉ̃ne adu-a b'aya mʉã bia erunʉmʉba.
Nezrʉgamiã zebaria nezrʉgaita, zhãrã beaita, zhãrã jõbiita. Mawũãmina mʉrã zesia Daizeze ũme b'ai jõ ẽãta ad'uba erub'eamarẽã.
Mʉrã bigaua ovejarã akʉira. Ovejarã akʉita bigaura beubaria ovejarã k'area.
Mawũãmina pag'a b'ʉk'ãrĩnata ovejarã akʉbari ẽãbara ovejarã izhid'e ẽbaera usa pã zebʉrʉta ũdubʉrʉd'era ovejarã ãmaẽkua wãẽba wãbaria, mawũẽ usa pãbara ovejarã k'a jãrãzoabibaria.
Mʉrã ovejarã akʉira bigaud'eba ũduk'awua b'ʉa mʉ ovejarã, mʉrẽta b'ebid'a mʉrã ũduk'awua b'ea.
Aramaʉ̃ kĩrãk'a mʉ Zezebara mʉrã ũduk'awua b'ʉa, mʉ Zezera mʉãbid'a ũduk'awua b'ʉa. Mʉrã beuya ovejarã k'area.
Mʉã dewara erub'ʉa ovejarã naʉ̃ k'orrad'ebema ẽãta. Maʉ̃rãsid'a mʉãrã wei baraba maʉ̃rãbara mʉ bed'eara ũrĩnaña. Aramaʉ̃ne ãba duaneña, ãzhi akʉbarira ab'a b'aya.
Mʉ Zezebara mʉrã kʉãg'a mʉrã beui baera wakusa piradrʉita.
Mʉrã miõba bead'a ẽã, awuarabʉrʉ mʉrã mʉzhi biaba beuya. Mʉãrã erub'ʉa beui zareara, mʉãrã erub'ʉa wakusa piradrʉi zareara. Maʉ̃ta omarẽã jarasia mʉ Zezeba.
Judíorã wakusa krĩcha ab'arika zed'a ẽbasia maʉ̃ bed'eaba.
Ãzhirãnebema biobara mawũãsid'a: Jaiba erunʉmʉba kĩrãne b'ʉ ẽã. ¿Maʉ̃ba izhi bed'eara k'ãrẽã ũrĩnaĩpe?
Waya awʉrʉrãbara mawũãsid'a:
Mawũãrã bed'ea ẽã jaiba erunʉmʉrã. ¿Jaibara ne ũdubiga b'eika daʉb'errea b'era?
Jerusalénne fiesta obʉdata Daizeze ded'ebemata osid'a. Maʉ̃nerã kũrãsã ewari basia.
Daizeze ded'a ewara maẽ Jesús tebasia Salomón abada maẽ.
Maʉ̃ne judíorãba bʉredrʉd'ape mawũãsid'a: ¿Bʉara daira sõmbeed'a bʉd'ebema bia k'awuabiga ẽã erunʉmaĩpe? Bʉta zhãrã Ẽdrʉbibʉrʉ daia jipa jaradua.
Mawũãnaĩ Jesúsbara panaʉ̃ mawũãsia: Mʉrã maʉ̃ta mʉã marãã jarasimina marãbara ĩjãna ẽã. Mʉ Zezed'eba mʉã k'ãrẽ onʉmʉba jipa k'awuabi b'ʉa mʉrã maʉ̃ta.
Mawũãmina marãbara ĩjãna ẽã mʉrẽnebemata duanu ẽbaera mʉã marãã jarad'a kĩrãk'a.
Mʉ ovejarãbara mʉ bed'eara ũrĩ b'ea, mʉãrã ãzhira ũduk'awua b'ʉa, mʉrã aramaʉ̃ne pẽwã b'ea.
Mʉãrã ded'ekaya Daizeze ũme b'ai jõ ẽãta, mawũẽ aduad'a ẽã, miõba jãrĩkua ẽã mʉ juwuad'ebara.
Mʉ Zezera ãzhita mʉãã diad'ara jõmaʉ̃ audre zhi zroma, mawũẽ miõba jãrĩkua ẽã mʉ Zeze juwuad'ebara.
Mawũãbʉrʉ k'area judíorãbara wakusa mong'arata jirakua edasid'a tab'ari bead'aita.
Mawũẽ Jesúsbara mawũãsia: Mʉãrã mʉ Zezed'eba biata bio onʉmʉta marãã ũdubiga nʉmʉã. ¿Mawũẽ maʉ̃rãnebema sãʉ̃ k'area mʉrã mong'araba tab'arid'aipe?
Mawũãĩ judíorãbara panaʉ̃ mawũãsid'a: Bʉa biata ob'ʉ k'area mong'araba tab'arid'aita k'opanʉ ẽã, awuarabʉrʉ tab'arid'aya Daizezema mitia bed'ea b'ʉd'eba, aramaʉ̃ne bʉra beubari b'ʉta Daizezea ab'ʉa.
Mawũãnaĩ Jesúsbara panaʉ̃ mawũãsia: ¿Marã ũrãg'ata b'ʉ tab'ʉd'era Daizezebara mawũãsi ẽka: Mʉã zhi jarama marã dai zezerãta?
Mawũã dai zezerãta jarasia izha bed'eata jarak'ad'ata, maʉ̃ta zhi b'ʉmarã mawũã ẽã ab'ed'a ẽã.
¿Maʉ̃ne mʉrã mʉ Zezeba jʉrʉpe naʉ̃ ẽjũãẽna zok'ad'ata, marãbara bʉra Daizezema mitia bed'eabʉrʉa abʉda ẽka, bari mʉã jarabʉrʉd'eba mʉrã Daizeze Warrata?
Mʉ Zezeba ob'ʉta mʉã o ẽbʉrʉ, mʉã jara nʉmʉrã ĩjãrãũdua.
Mawũãmina mʉã onʉmʉbʉrʉ, mʉã jara nʉmʉta ĩjãna ẽãsid'a, maʉ̃ mʉã onʉmʉta ĩjãũdua, aramaʉ̃ne k'awuad'aya mʉ Zezera mʉne b'ʉta, mʉrã mʉ Zezed'e b'ʉta.
Mawũãbʉrʉ k'area wakusa jida krĩñasid'a, mawũãmina Jesús ẽdrʉsia ãzhi juwuad'ebara.
Mobe wakusa wãsia Jordán do kĩrãrẽ, naara Juanba zhãrã buru k'oe b'ad'aid'u, mobe b'esia mama.
Maʉ̃nerã bio izhima ze nʉmʉbara mawũã duanasia: Ũdud'ak'ara Juanbara o ẽbasia, mawũãmina naʉ̃ Jesúsd'ebemata Juanba jarad'ara jõma wãrĩnu basia.
Aramaʉ̃ne Jesúsd'ebema mama bioba ĩjãsid'a.
Lázaro abadata k'aya nʉmʉta Betania pʉwʉrʉd'ebema basia, zhi nawek'aurãsid'a Maríata, Marta ũme maʉ̃ pʉwʉrʉd'ebema basia.
Maʉ̃ Maríara Lázaro k'aya nʉmʉ nawek'aubara tẽãne kerata Jesús jẽrũne ʉ̃rʉ̃ weape izhi bud'aba põãsã jaresia.
Zhi nawek'aurãbara bed'eata jarabuesid'a Jesúa mawũãnamarẽã: Nok'ó, bʉa kʉãg'ara k'aya nʉmʉã.
Jesúsbara maʉ̃ta ũrĩpe mawũãsia: Maʉ̃ mawũã k'aya nʉmʉrã bari beuid'ebema ẽã, awuarabʉrʉ Daizeze zhi zromata k'awuad'aid'ebema, mʉ Daizeze Warrata zhi zromata k'awuad'aid'ebema.
Martara, Maríara, Lázarora Jesúsbara kʉãg'a basia.
Mobe maʉ̃ tẽã izha jʉrʉkuad'aa mawũãsia: Wakusa wãdrʉ Judea druaed'a.
Mawũãĩ izha jʉrʉkuad'abara mawũãsid'a: Miã Ũrãg'abari, dããrã ba ẽã judíorãba bʉra mong'araba tab'arid'ai bad'apead'ara. ¿Maʉ̃ta wakusa maĩnu wãĩka?
Mawũãnaĩ Jesúsbara panaʉ̃ mawũãsia:
¿Ewarira doce hora ʉ̃na nʉmʉ ẽka? Ewarid'e nimirã tenedrʉ ẽã ẽjũã ʉ̃nata ũdu b'ʉba.
Mawũãmina diamase nimirã tenedrʉya ʉ̃na nʉmʉ ẽãba.
Mawũãpe mawũãsia: Dazhirã bawara zhibiara Lázaro k'ãĩ nʉmʉã, mawũãmina mʉrã wãña ʉ̃rʉ̃mane.
Mawũãĩ izha jʉrʉkuad'abara mawũãsid'a: Nok'ó, mawũã k'ãĩ nʉmʉbʉrʉ b'eya.
Mawũã jarabʉrʉbara Jesúsbara jara krĩñasia Lázaro beusita, mawũãmina ãzhara krĩchasid'a jarabʉrʉta ẽnaʉ̃ k'ãĩ nʉmʉta.
Mawũẽ Jesúsbara jipa jara mawũãsia: Lázaro beusia.
Mʉrã marã k'area sobia b'ʉta mama b'a ẽbad'aba marãbara mʉnebema audre ĩjãnaña, mawũẽ wãnaña izhima.
Mobebʉrʉ Tomás Memerã abadabara dewaraurã Jesúsba jʉrʉkuad'aa mawũãsia: Dazhirãsid'a wãnaña izhi bawara beud'e.
Jesús zebʉrʉd'era Lázaro wuag'ad'apead'ara ya ewari kĩmarẽ nʉmasia.
Betania pʉwʉrʉra b'asia Jerusalén k'aita, zhi wawarata b'asia kilómetro ũbea.
Judíorã bio zesid'a Martama, Maríama, aramaʉ̃ne k'opayad'aita ãzhi mebeata beusi baera.
Martabara Jesús uruta ũrĩbʉrʉd'era kĩrãzhu wãsia, mawũãmina Maríara b'esia ded'a.
Martabara Jesúa mawũãsia: Nok'ó, bʉta nama b'asibʉrʉ mʉ nawewaura beu ẽbak'ausia.
Mawũãmina mʉãrã k'awua b'ʉa jõma bʉa Daizezea wid'ibʉrʉra izhara arib'aeya.
Mawũãĩ Martabara mawũãsia: Mʉãrã k'awua b'ʉa beud'ata piradrʉita beud'apead'ata piradrʉbʉdad'e ewari jõbʉrʉd'e.
Mawũãĩ Jesúsbara mawũãsia: Beud'ara mʉã piradrʉbipe Daizeze ũme b'ai jõ ẽã b'abiya. Mʉnebemata ĩjã b'ʉra beubʉrʉsid'a zok'ai b'aya.
Zok'ai b'eba mʉnebemata ĩjã b'era jipa beu ẽã. ¿Maʉ̃ bʉara ĩjãĩka?
Mawũãĩ izhara mawũãsia: Ããjã Nok'ó, mʉãrã ĩjã b'ʉa bʉra zhãrã Ẽdrʉbita Daizeze Warrata zesia naʉ̃ ẽjũãẽna.
Mawũãpe Martabara zhi mebea María trʉ̃ne wãpe chupea mawũãsia: Miã Ũrãg'abarira nama b'ʉa, bʉta trʉ̃ k'ob'ʉa.
Maríabara maʉ̃ta ũrĩpe ĩñabasia piradrʉpe zesia Jesúsma.
Jesús wad'i pʉwʉrʉd'e ed'a ze ẽbasia, awuarabʉrʉ b'asia Martaba ũdud'a maẽ.
Ded'a judíorã María k'opaya b'ebara María ĩñabasia piradrʉpe wãbʉrʉta ũdud'ai, k'aid'u wãbʉdata mawũãsid'a: Zhi mebea wuag'ad'apead'aid'u jẽgad'e wã.
María Jesús k'ob'ʉ maẽ zebʉrʉd'e ũdui, izhi jẽrũ k'aita sãk'ok'od'e k'ob'epe mawũãsia: Nok'ó, bʉta nama b'asibʉrʉ mʉ nawewaura beu ẽbak'ausia.
Jesúsbara María jẽga b'ʉta ũdubʉrʉd'e, judíorã izhi k'opaya b'esid'a jẽga k'ob'eta ũdui k'ãbãẽã sopuasia.
Mawũẽ mawũãsia: ¿Sãma wuag'asid'a?
Mawũãĩ mawũãsid'a: Nok'ó, akʉd'e zerua.
Jesús jẽgasia.
Mawũẽ judíorãbara mawũãsid'a: Akaudua sãwũã kʉãg'a basita.
Maʉ̃rã ʉ̃kʉrʉbara mawũãsid'a: ¿Naʉ̃bara daʉb'errea b'ʉta ne ũdubid'ara, Lázarosid'a beubi ẽbaid'e b'asi ẽka?
Jesús wakusa k'ãbãẽã sopua zesia Lázaro wuag'ad'apead'a maẽ. Mama zob'eata nʉmʉta mong'ara zromaba tapa nʉmasia.
Mawũẽ Jesúsbara mawũãsia: Mong'ara ãĩ edaudua.
Mawũãĩ Jesúsbara mawũãsia: ¿Mʉã bʉaa jarasi ẽka bʉa mʉnebemata ĩjãrã ũduita zarea Daizezed'era?
Mobebʉrʉ beud'ata b'ʉd'apead'a maẽbara mong'ara ãĩ edasid'a. Mawũẽ Jesúsbara ʉ̃taa akʉ mawũãsia: Zeze, mʉã bʉaa zhibia jiya mʉã wid'id'ara bʉa ũrĩbʉrʉba.
Mʉãrã k'awua b'ʉa bʉara mʉ bed'eara baridua ũrĩ b'ʉta, mawũãmina mʉrã mawũã bed'eabʉrʉa k'abanata za k'ob'e k'area, aramaʉ̃ne ĩjãnamarẽã mʉrã bʉa zok'ad'ata.
Mawũãpe nemi jĩgua mawũãsia: ¡Lázaro ãĩ zerua!
Mawũãĩ beud'ara ãĩ zesia, juwuata jẽrũta bʉra chub'asia wuaba, kĩrãsid'a bʉra chub'asia pañueloba.
Mawũẽ Jesúsbara mawũãsia: Ẽnaʉ̃dua tebamarẽã.
Mobebʉrʉ judíorã bio María k'opayad'aita zed'apead'abara Jesúsba mawũã obʉrʉta ũdud'ape ĩjãsid'a izhid'ebemata.
Mawũãmina maʉ̃rãnebema ʉ̃kʉrʉra fariseorãma wãpe jarasid'a Jesúsba mawũã obʉrʉta.
Mawũẽ sacerdoterã nok'orãbara, fariseorãbara, nok'orã wag'aurãta ãba jʉred'ape mawũãsid'a: ¿K'ãrẽta od'aipe? Jesúsbara bio onʉmʉã ũdud'ak'ata.
K'ãwũã idaribid'ara izhid'ebemata jõmaʉ̃ba ĩjãnaña, k'ãwũãrã Roma bid'arãta zed'ape Daizeze de dazhirãnerã ãrĩnaña, dazhirãsid'a beakuad'aya.
Mawũãnaĩ ãzhirãnebema ab'a Caifás maʉ̃ añone sacerdote wag'auta b'ʉba mawũãsia: Marãbara miã k'ãrẽta k'awuad'a ẽã.
Miã marãbara k'awuad'a ẽã ũmakĩrã ab'a jõmaʉ̃bari beuita audre bigata, Roma bid'arãba judíorã jõma bead'ai k'ãñabara.
Mawũãbʉrʉra izhikusauba mawũã ẽbasia, awuarabʉrʉ maʉ̃ añone izhita sacerdote wag'auta b'ʉ baera Daizezed'eba mawũãsia Jesús beuita judíorã jõmaʉ̃bari.
Bari judíorãbari beuita ẽã, awuarabʉrʉ beuita Daizeze warrarã ab'a nʉmʉĩta druaza b'eta.
Aramaʉ̃ne maʉ̃ ewadeba krĩchasid'a Jesús bead'aita.
Maʉ̃ k'area judíorãne ed'ara Jesús ya dajada nimiba ẽbasia, awuarabʉrʉ mamaʉ̃bara wãsia drua drudrua tab'ʉ k'aita, pʉwʉrʉta Efraín abadaid'u wãsia, mobe mama b'esia izha jʉrʉkuad'a bawara.
K'aita bata nʉmasia Egiptod'eba ẽzoad'ata krĩcha fiesta obadata judíorãba, mawũẽ fiesta nawed'a bio wãrĩzesid'a Jerusalén pʉwʉrʉed'a, Daizeze kĩrãbita nene ẽã k'ob'aid'ebemata od'ai k'area.
Sacerdoterã nok'orãbara, fariseorãbara jarasid'a iab'aʉba sãma b'ʉta k'awuara jaramarẽã jidad'aita.
Egiptod'eba ẽzoad'ata krĩcha fiesta obadata ewari seis wãẽã nʉmʉne, Jesús Betania pʉwʉrʉed'a zesia Lázaro b'ʉ maẽ, maʉ̃ beud'ata izha piradrʉbid'a basia.
Mama Jesúita zhiko osid'a, Martaba ne jed'ekasia, Lázaro jewed'a k'ob'asia zhãrã Jesús bawara nek'o duanune ed'a.
Maríabara kera nardo izhiawa kiruta botellad'e nʉmʉta ne ʉ̃tʉta jiraedape weasia Jesús jẽrũne, mobe izhi bud'aba põãsã jaresia, aramaʉ̃ne dera jõma tũã nʉmesia keraba.
Maʉ̃ne Jesúsba jʉrʉkuad'ata ab'a Juda Iscariote Simón warraba Jesús chãb'ariita b'ʉba mawũãsia:
¿Naʉ̃ kera k'ãrẽã nendo ẽbasi, ewari treciento trajad'abari nendoid'e b'asi ẽka denario trecientobari, mobe platara diaid'e b'asi ẽka zuburia b'ea?
Judabara mawũã ẽbasia zuburia b'eta krĩcha b'ʉba, awuarabʉrʉ mawũãsia nezrʉgamiãta b'ʉ baera. Zũbita izha erub'ʉba zrʉga b'asia ãzhi jõmaʉ̃ĩta plata ed'a kenab'ari panʉnebemata.
Mawũẽ Jesúsbara mawũãsia: Idaribirua, Maríabara mʉ wuag'a b'ʉd'ai ewariita wuag'a erub'asia naʉ̃ kerara.
Zuburia b'era marã bawara ewariza b'eaya, mawũãmina mʉrã marã bawara ewariza b'a ẽã.
Judíorãbara k'abanaba k'awuasid'a Jesús Betania pʉwʉrʉd'e b'ʉta, mawũẽ maĩnu zesid'a, bari Jesús akʉd'e zed'a ẽbasia, awuarabʉrʉ Lázarosid'a akʉd'e zesid'a, beud'ata Jesúsba piradrʉbid'ata.
Mawũẽ sacerdoterã nok'orãbara krĩchasid'a bead'aita Lázarosid'a.
Maʉ̃ẽnabema Lázarod'eba judíorã bioba ãzhira kenab'arisid'a, mobe ĩjãsid'a Jesúsd'ebemata.
Jerusalén pʉwʉrʉed'a k'abanata fiesta bad'e zed'apead'abara nrũẽmane ũrĩsid'a Jesúsid'a uruta.
Mawũẽ pãrãrã kiduata tʉd'ape kĩrãzhu wãsid'a, maʉ̃nerã nemi jĩgua mawũãsid'a:
¡Daizezera ibia jarad'aya!
¡Ibia jarad'aya Daizezed'eba zebʉrʉra, izhira Rey Israel b'ed'ea!
Jesúsbara burro kũrãta ũdupe ʉ̃rʉ̃ b'arisia, maʉ̃ẽnabemata zhi b'ʉmata mawũã b'ʉa:
Izha jʉrʉkuad'abara maʉ̃ naarara sãwũãrã k'awuad'a ẽbasia, mawũãmina Jesús ʉ̃taa wãna tẽãne bude basid'a maʉ̃ izhi ʉ̃rʉ̃bemata b'ʉ tab'ed'e od'apead'ata.
Zhãrã Jesús bawara k'ob'ead'abara awʉrʉa nebʉrʉsid'a Lázaro trʉ̃bʉrʉd'era beud'ata piradrʉbid'ata.
Maʉ̃ k'area zhãrãbara Jesús kĩrãzhu zesid'a, ũrĩsid'a baera izha od'ata maʉ̃ ũdud'ak'ata.
Mawũãmina fariseorãbara ãzhirãĩnu mawũãsid'a: Marãba akʉ b'e kĩrãk'ara dazhirãbara miã k'ãrẽta ob'ed'a ẽã. Akaudua sãwũã jõmaʉ̃ba pẽwã duaĩnata.
Ʉ̃kʉrʉ griegorãta duanasia Jerusalén pʉwʉrʉed'a wãrĩzekuad'ara Daizeze ibia jarad'aita fiestad'e.
Maʉ̃rãbara Felipeta orrasid'a, Felipera Betsaida pʉwʉrʉd'ebema basia, maʉ̃ pʉwʉrʉra Galilea druad'ebema, mawũã orrad'ape zuburia bed'ea mawũãsid'a: Daibara ũdu krĩña panʉã Jesústa.
Felipera wãpe jarasia Andrea, aramaʉ̃ne Andrésba Felipe ũmeba jarasid'a Jesúa.
Mawũẽ Jesúsbara panaʉ̃ mawũãsia: Ewarira arabasia mʉ Beubari Bape b'ʉra beud'ata piradrʉpe ʉ̃taa wãĩta.
Mʉã wãrĩnu marãã jaraya, trigo ta egorod'e ubudata pãwãrãĩta beu ẽbʉrʉ ab'abai b'aya, mawũãmina pãwãrãĩta beura, waripe bio zauya.
B'a krĩñaba mʉ k'area beu ẽãrã aduaya, mawũãmina naʉ̃ ẽjũãne b'a krĩña ẽkĩrãk'a mʉ k'area beubʉrʉra Daizeze ũme b'ai jõ ẽã b'aya.
Iab'aʉba mʉ bed'eata arib'ae nʉmʉbara mʉta pẽwãdua, mawũãrã mʉ b'ʉ maẽ b'aya mʉ bed'eata arib'ae b'ʉra. Iab'aʉba mʉ bed'eata arib'ae b'ʉra mʉ Zezebara bia edaya.
Mʉrã sopua k'ob'ʉa. ¿Mʉãrã k'asia aipe? ¿Zeze mʉrã k'arebarua, mʉrã zuburiabirãrũã aika? Mawũãmina mʉrã zesia maʉ̃ k'area.
Mawũẽ mʉãrã mawũãña: Zeze, bʉra zhi zromata ũduk'awabigarua.
Maʉ̃ne Daizeze ʉ̃treba bed'eabʉrʉta mawũãsia: Mʉrã zhi zromata ũduk'awabiga b'ʉta mʉãrã wakusa ũduk'awabigaya.
K'abanata mama k'ob'ebara maʉ̃ bed'eata ũrĩbʉdad'era jarasid'a bata. Waya awʉrʉrãbara mawũãsid'a: Ángelta Jesúa bed'eabʉrʉa.
Mawũãnaĩ Jesúsbara mawũãsia: Mawũã bed'eabʉrʉra mʉĩtabema ẽã, awuarabʉrʉ marãĩtabema.
Arababʉrʉa Daizezebara k'awua okuaita naʉ̃ ẽjũãne b'era, arababʉrʉa ãtõmiã naʉ̃ ẽjũãne nok'ota b'ʉra Daizezebara ãĩ jʉretaita.
Mawũã jarabʉrʉbara Jesúsbara jara krĩñasia sãwũã beuita.
Zhãrãbara mawũãsid'a: Daiba ũrĩbadara ũrãg'ad'era jara b'ʉa zhãrã Ẽdrʉbira beuk'ata. ¿Maʉ̃ta bʉara sãwũã Beubari Bape b'ʉra cruzd'e jirab'ʉd'aya abʉrʉ? ¿Mobera k'aipe maʉ̃ Beubari Bape b'ʉra?
Mawũãnaĩ Jesúsbara mawũãsia: Wad'i ewari k'akutua mʉta ʉ̃nata marãne ed'a b'ʉa. Mʉ ũme nimibaudua wad'i eruduanuwed'a mʉta ʉ̃nata, mawũãrã marãĩtara keubʉrʉ kĩrãk'a toto ẽbaya, pãrĩguad'e nimibara k'awua ẽã sãmaã wãrã.
Ʉ̃nata eruduanuwed'a ĩjãũdua ʉ̃nanebemata, aramaʉ̃ne b'eaita ʉ̃na warrarãta.
Jesúsbara maʉ̃ta jarape wãpe merũsia zhãrã k'area.
Jesúsbara ũdud'ak'ata ãzhi kĩrãbita okuasiid'u ĩjãna ẽbasia izhid'ebema.
Aramaʉ̃ne arimaẽ berab'arisia Daizezeba bed'eata jarabibariba Isaíaba mawũãnata:
Nok'ó, ¿k'aiba ĩjãbʉrʉ bed'eata dazha jarabʉdara? ¿K'aiba k'awuabʉrʉ bʉra zhi zromata?
Maʉ̃neba ĩjã b'ed'a ẽbasia, maʉ̃ẽnabemata Isaíabara dewara mawũãsia:
Daizezebara mawũãsia: Ĩjãna ẽãba mʉãrã ãnatʉsia ãzhi dabʉra, zarea duanusia ãzhi sora, aramaʉ̃nerã ũdud'a ẽã dabʉbara, sãwũãta k'awuad'a ẽã sobara, miã k'azhiruara ãmape mʉ pẽwãna ẽã mʉã ẽdrʉbigaira.
Isaíabara maʉ̃ta jarasia k'ãĩmok'arad'e kĩrãk'a ũdud'aba Jesús zhi zromata b'aita, mawũẽ jarasia izhid'ebemata.
Isaíaba mawũã jarasimina judíorãta nok'orãbara bioba ĩjãsid'a Jesúsd'ebema. Mawũãmina ĩjã b'ea ad'a ẽbasia wawia b'eba fariseorãta, aramaʉ̃ne ed'a wãbi ẽã nʉmʉna ẽbamarẽã de zhi jʉrebada maẽ.
Aramaʉ̃ne zhãrãba bia jaraita krĩña b'easia Daizezea bia jarabid'ai k'ãñabara.
Jesúsbara nemi jĩgua mawũãsia: Mʉnebemata ĩjã b'ʉra bari mʉnebemata ĩjã b'ʉ ẽã, awuarabʉrʉ ĩjã b'ʉa mʉ zok'ad'ad'ebemata.
Mʉta ũdu b'ʉbara ũdu b'ʉa mʉ zok'ad'ata.
Mʉta ʉ̃nata zesia naʉ̃ ẽjũãẽna, mʉnebema ĩjãbʉdara pãrĩguad'e b'ea ẽbamarẽã.
Mʉ bed'eata ũrĩpe arib'ae ẽãrã mʉãrã k'awua o ẽã, mʉrã zhãrã k'awua oita ze ẽbasi baera naʉ̃ ẽjũãẽna, awuarabʉrʉ mʉrã zesia zhãrã ẽdrʉbigaita ẽjũãne b'eta.
Mʉrã bed'ea nʉmʉ ẽã mʉzhikusauba, awuarabʉrʉ mʉ Zeze mʉ zok'ad'aba jarasia k'ãrẽ jarai b'ʉra sãwũã jaraita.
Mʉãrã k'awua b'ʉa izha mʉãã jarabi nʉmʉrã izhi ũme b'ai jõ ẽãnebema. Mawũẽ mʉã jara nʉmʉrã jara nʉmʉã mʉ Zezeba mʉãã jarad'ad'e.
Egiptod'eba ẽzoad'ata krĩcha fiesta obada nawed'a, Jesúsbara k'awua b'asia ewari arabata naʉ̃ ẽjũãnebara zhi Zezema wãĩta, izhi pẽwã b'eta naʉ̃ ẽjũãne b'era kʉãg'aba kʉãg'asia druad'e b'ʉ ewarita jõbʉrʉid'u.
Dauja zhiko k'obʉdad'era ãtõmiãbara Simón warra Juda Iscariotera sod'era ya krĩchabisia Jesús chãb'aribiita.
Jesúsbara k'awua b'asia zhi Zezebara ne jõma izhaa chãb'arid'ata, k'awua b'asia izhira Daizeze maẽba zed'ad'eba Daizezema wãĩta.
Maʉ̃ba nek'o k'ob'ed'e Jesús piradrʉpe wua ãneb'ari b'ʉta wẽãpe toallata jiraedape tãjʉ̃ k'ob'ʉsia kʉrrʉd'e.
Mobebʉrʉ poncherad'e baniãta weape izha jʉrʉkuad'ata jẽrũ sʉgʉkua põãsã jaresia toalla kʉrrʉd'e tãjʉ̃naba.
Aramaʉ̃ne Pedroid'u babʉrʉd'era maʉ̃bara mawũãsia:  ¿Nok'ó, bʉa sʉgʉika mʉ jẽrũta?
Mawũãĩ Jesúsbara panaʉ̃ mawũãsia:  Mʉã obʉrʉra k'ãwũãwed'ara bʉara sãwũãta k'awua ẽã, mawũãmina tẽãne k'awuaya.
Mawũãĩ Pedrobara mawũãsia:  Bʉara sʉgʉ ẽã mʉ jẽrũrã.
Mawũãĩ Jesúsbara panaʉ̃ mawũãsia:  Mʉã bʉ jẽrũta sʉgʉ ẽbʉrʉ, bʉra mʉnebema ẽã.
Mawũãĩ Simón Pedrobara mawũãsia:  Mobera Nok'ó, bari mʉ jẽrũta ẽã, awuarabʉrʉ mʉrã sʉgʉ b'ʉdua juwuata buruta.
Mawũãĩ Jesúsbara mawũãsia:  Kuid'ara jaigu ẽãba jẽrũtrʉ sʉgʉid'e b'ʉa jõma nene ẽãba. Marã jaigu ẽã b'ea, mawũãmina jõma ẽã.
Jesúsbara k'awua b'asia izhira k'aiba chãb'ariita, maʉ̃ba mawũãsia:  Marã jõma nene ẽã duanu ẽã.
Mawũã jẽrũ sʉgʉkuape wakusa izhi wuata ãneb'aripe wakusa jewed'asia mesa maẽ, mobe mawũãsia:  ¿Marãbara sãwũãta k'awuabʉdak'a mʉã marã k'ãwũã obʉrʉd'ebema?
Marãbara mʉrã jara b'ea Miã Ũrãg'abarita, Nok'ota, mawũã jarad'aira biga mʉrã maʉ̃ baera.
Mʉta Nok'ota Miã Ũrãg'abarita b'ʉba marã jẽrũta sʉgʉbʉrʉba, marãsid'a ab'arika jẽrũ sʉgʉd'aibara zhiya.
Mʉã wãrĩnu marãã jaraya: Nezok'ara audre zhi zroma ẽã izhi nok'o k'ãñabara, miã zok'abuebʉdara audre zhi zroma ẽã izhi zok'abuebʉrʉ k'ãñabara.
Maʉ̃ta sãwũãta k'awuad'ara Daizezebara sobia b'eabiya arib'aed'ara.
Mʉãrã marã jõma jara k'ob'ʉ ẽã, mʉãrã k'awua b'ʉa k'airãta jʉrʉkuad'ata. Mawũãmina arimaẽ berab'arii barata zhi b'ʉmata mawũã b'ʉa: Mʉ ũme nek'o b'ʉra mʉ ʉ̃rʉ̃ baya.
Mʉãrã maʉ̃ta nawed'a marãã jarabʉrʉa, mawũã berab'aribʉrʉd'era ĩjãnamarẽã Mʉrã Mʉta.
Mʉã wãrĩnu marãã jaraya: Mʉã zok'abʉrʉta bia edabʉrʉra mʉta bia edabʉrʉa, mʉ Zeze mʉ zok'ad'ata bia edabʉrʉa.
Jesúsbara maʉ̃ta jarape k'ãbãẽã sopua mawũãsia:  Mʉã wãrĩnu marãã jaraya, marãnebema ab'aʉba mʉrã chãb'ariya.
Mawũãĩ izha jʉrʉkuad'ara ãzhirãĩnu zhiya akʉsid'a k'aita jara k'ob'ʉta k'awuad'a ẽãba.
Izha jʉrʉkuad'ata ab'a Jesúsba kʉãg'ata k'ob'asia Jesús k'aita.
Mawũẽ Pedrobara maʉ̃ã juwuaba jarasia wid'imarẽã k'aita jara k'ob'ʉta.
Mawũẽ maʉ̃bara Jesústa audre k'aita orrape mawũãsia:  Nok'ó, ¿bʉ mawũã oira k'aipe?
Mawũãĩ Jesúsbara panaʉ̃ mawũãsia:  Mʉã panta sõmberape diataya, maʉ̃ta izhia. Mawũãpe pan sõmberape Juda Iscariotea diasia Simón warraa.
Maʉ̃ta k'obʉrʉd'era ãtõmiã ed'a izhid'e wãsia. Mawũẽ Jesúsbara mawũãsia:  Bʉzha oira ĩñabasia odua.
Mawũãmina nek'o duanubara miõba k'awuad'a ẽbasia k'ãrẽã mawũãbʉrʉra.
Ʉ̃kʉrʉbara krĩchasid'a Judabara zũbi plata atauta erub'ʉba Jesúsbara mawũãsita: Edarua dazhirãba fiestad'e nesid'ara, o mawũãsi ẽbʉrʉ jarasita k'ãrẽ diamarẽã zuburia b'ea.
Judabara pan k'ope aramaʉ̃ta wãsia. Maʉ̃nerã ya diamase nʉmasia.
Juda wãbʉrʉd'era Jesúsbara mawũãsia:  K'õbebʉrʉ Daizezebara zhi zromata ũduk'awabigaya mʉ Beubari Bape b'ʉra, izhi Daizezesid'a zhi zromata ũduk'awabigaya mʉneba.
Daizezeba izhira zhi zromata mʉneba ũduk'awabigabʉrʉd'era, Daizezebara ab'arika ũduk'awabigaya mʉrã zhi zromata, dããrã ẽãne mawũã oya.
Arib'aeita zhiwid'ita mʉã marãã jaraya: Zhiya kʉãg'audua, mʉã marãta kʉãg'a b'ʉ kĩrãk'a.
Mawũãtrʉ jõmaʉ̃ba k'awuad'aya marã mʉ pẽwã b'eta, zhiya kʉãg'a b'ebʉrʉ.
Pedrobara Jesúa mawũãsia:  Nok'ó, ¿bʉra sãmaã wãĩpe?
Mawũãĩ Jesúsbara panaʉ̃ mawũãsia:  Mʉ wãĩma k'ãwũãwed'ara bʉra mʉ k'aid'ura wã b'e ẽã, mawũãmina mʉ k'aid'u zeya tẽã.
Mawũãĩ Pedrobara mawũãsia:  Nok'ó, ¿mʉrã k'ãrẽneba k'ãwũãwed'ara bʉ k'aid'u wã b'e ẽpe? Mʉrã bʉ k'area beuya.
Mawũãĩ Jesúsbara panaʉ̃ mawũãsia:  ¿Bʉta beuika mʉ k'area? Mʉã wãrĩnu bʉaa jaraya: Gallora beru ẽã bʉa mʉta ũduk'ata jarama ũbea jara ẽwed'ara.
Sopuarãũdua. Ĩjãũdua Daizezed'ebemata, ĩjãũdua mʉnebemasid'a.
Mʉ Zeze ded'ara sãma b'aira bio b'ʉa, mawũã b'ʉ ẽbʉrʉ mʉã marãã jarak'ausia. Mawũẽ mʉrã wãña sãma b'aita arib'aed'e marãĩta.
Mʉrã mawũã wãpe sãma b'aita arib'aepe mʉrã wakusa zeya marã mʉzhi bawara jʉre edeita, aramaʉ̃ne mʉ b'ʉ maẽ marãsid'a b'eamarẽã.
Marãbara k'awua b'ea mʉ sãmaã wãĩrã, k'awua b'ea ora.
Mawũãĩ Tomásba mawũãsia:  Nok'ó, daibara k'awuad'a ẽã bʉ sãmaã wãĩrã, ¿mawũẽ daibara sãwũã k'awuad'aipe ora?
Mawũãĩ Jesúsbara mawũãsia:  Mʉta oa, mʉta wãrã, mʉta b'ai jõ ẽãnebema. Mawũẽ miõta mʉ Zezema jũẽ ẽã, awuarabʉrʉ jũẽña mʉneba.
Marãba mʉta ũduk'awua b'easibʉrʉ, mʉ Zezesid'a ũduk'awua b'eak'ausia, nane wed'auba ũduk'awad'aya ũdu b'eba.
Mawũãĩ Felipeba mawũãsia:  Nok'ó, daia ũdubigarua bʉ Zezeta, daira bari maʉ̃baa.
Mawũãĩ Jesúsbara mawũãsia:  ¿Mʉrã marã bawara b'ʉta ewari bio bata, bʉa mʉrã ũduk'awa ẽka Felipe? Mʉta ũdu b'ʉbara mʉ Zezeta ũdu b'ʉa, ¿maʉ̃ta bʉara sãwũã mawũãbʉrʉ: Daia ũdubigarua bʉ Zezeta?
¿Bʉara ĩjã ẽka mʉrã mʉ Zezed'e b'ʉta, mʉ Zezera mʉne b'ʉta? Mʉã bed'eata marãã jara nʉmʉrã mʉzhikusauba jara nʉmʉ ẽã, awuarabʉrʉ mʉ Zeze mʉne b'ʉba mʉneba k'ãrẽ onʉmʉã.
Ĩjãrũã mʉrã mʉ Zezed'e b'ʉta, mʉ Zezera mʉne b'ʉta. Maʉ̃ta ĩjã ẽbʉrʉ, ĩjãrũã mʉã k'ãrẽ onʉmʉneba.
Mʉnebemata ĩjã b'ʉbara mʉã k'ãrẽ onʉmʉta izhabid'a oya. K'ãrẽ audre oya mʉta wãĩ baera mʉ Zezema.
Jõma k'ãrẽ mʉ Zezea wid'ibʉdata mʉneba wid'ibʉdara mʉã arib'aeya, aramaʉ̃ne mʉ Zezeta zhi zromata ũduk'awad'amarẽã mʉ zhi Warrad'eba.
Mʉãã k'ãrẽta wid'id'ara mʉãrã arib'aeya.
Mʉta kʉãg'a b'ebʉrʉ arib'aeudua mʉã jara b'ʉta.
Mawũãrã mʉta zuburia bed'eaya mʉ Zezea, mobed'eba marãã diaya awʉrʉ marã K'arebata, aramaʉ̃ne marã bawara b'amarẽã ewariza.
Jawurebiara wãrãnebemata b'ʉa, mʉnebema ẽãta ẽjũãne b'ebara izhira jidad'aid'e b'ʉ ẽã ũdud'a ẽbaera, miã ũduk'awad'a ẽbaera. Mawũãmina marãbara ũduk'awua b'ea marã bawara b'ʉ baera, aramaʉ̃ne marãne b'aya.
Mʉã marã dob'a ãmaẽkua ẽã jẽrãmarãta b'e kĩrãk'a, mʉrã marãma zeya.
Mʉnebema ẽãta ẽjũãne b'ebara dããrã ẽãne mʉrã wueta ũdud'a ẽã. Mawũãmina marãbara mʉrã ũdud'aya. Mʉta b'ʉba marãsid'a b'eaya.
Mawũã ũdubʉda ewadera marãbara k'awuad'aya mʉrã mʉ Zezed'e b'ʉta, marãta mʉne b'eta, mʉta marãne b'ʉta.
Mʉã jara b'ʉta arib'ae b'ʉbara mʉrã kʉãg'a b'ʉa. Mʉta kʉãg'a b'ʉra mʉ Zezeba kʉãg'a baya, mʉãbid'a kʉãg'a baya, mobe mʉnebemata k'awuabi nʉmaña.
Mawũãĩ Juda awʉrʉba Iscariote ẽãba mawũãsia:  Nok'ó, ¿bʉara sãwũã daiaabʉrʉ bʉd'ebemata k'awuabi nʉmaĩne k'awuabi nʉma ẽpe bʉd'ebema ẽãta b'eara ẽjũãne?
Mawũãĩ Jesúsbara panaʉ̃ mawũãsia:  Mʉta kʉãg'a b'ʉbara mʉ bed'eata arib'aeya, mobed'eba mʉ Zezebara kʉãg'a baya, aramaʉ̃ne daira izhima zed'ape izhi bawara panaña.
Mʉta kʉãg'a ẽãbara mʉ bed'eara arib'ae ẽã. Mʉã jara nʉmʉ bed'eata ũrĩ b'era mʉrẽ ẽã, awuarabʉrʉ mʉ Zeze mʉ zok'ad'ad'ea.
Mʉã maʉ̃ jõma marãã jarabʉrʉa marã bawara b'ʉwed'a.
Mawũãmina marã K'arebata Jawurebiata mʉ Zezeba mʉbari zok'aibara maʉ̃bara marãã ne jõma jaraded'ekaya, bude babigaya jõma mʉã marãã jarad'ata.
Adu-a b'aid'ebemata mʉã marãĩta ãmaẽña, adu-a b'aid'ebemata mʉrẽta mʉã marãã diaya. Maʉ̃ mʉãrã ded'eka ẽã ẽjũãne b'eba aritiaed'a diabada kĩrãk'a. Mawũẽ sopuarãũdua, miã perarãũdua.
Marãbara ũrĩsid'a mʉã marãã mawũãnata: Mʉrã wãpe marãma zeya. Mʉta kʉãg'a b'ebʉrʉ marã sobiad'aid'e b'ʉa mʉã jarasi baera mʉrã mʉ Zezema wãĩta, mʉ Zezera zhi zromaneba mʉ audre.
Ya mʉrã marã bawara bio bed'ea ẽã ãtõmiãta uru baera naʉ̃ ẽjũãne nok'ota, izhira zarea ne ẽã mʉ ʉ̃rʉ̃rã.
Mawũãmina mʉãrã mʉ Zezera kʉãg'ata ẽjũãne b'eba k'awuad'amarẽã, mʉãrã mʉ Zezeba jarad'a kĩrãk'a onʉmʉã.  Pirab'ariudua, wãdrʉ namaʉ̃bara.
Mʉrã wãrĩnu uva k'arra, waya mʉ Zezera zhi akʉbaria.
Jʉ̃k'ara mʉ k'arrad'ebema zhi zau ẽãrã izha tiaweya. Mawũãmina zhi zaubʉdara zhi tae seri ẽãtrʉ k'õkua araa oya audre zaumarẽã.
Aramaʉ̃ kĩrãk'a marã ya zhi araa omata b'ea, bed'eata mʉã marãã jara nʉmʉba.
Mʉ ũme b'eaudua, mobed'eba mʉrã marãne b'ʉa. Uva jʉ̃k'ara izhikusara zau ẽã zhi k'arra maẽba nʉmʉ ẽbʉrʉ, aramaʉ̃ kĩrãk'a marãbara Daizezeba krĩñarã ob'ed'a ẽã mʉ ũme duanu ẽbʉrʉ.
Mʉrã uva k'arra, waya marãta zhi jʉ̃k'ara. Mʉ ũme b'ʉra mʉrã izhid'e b'ʉba maʉ̃bara Daizezeba krĩñata bio oya. Mʉ ũme duanu ẽbʉrʉ miã k'ãrẽta ob'ed'a ẽã.
Mʉ ũme b'ʉ ẽãrã ãĩ b'ʉd'aya uva jʉ̃k'ara zau ẽã kĩrãk'a. Bagui jʉrepe tebʉd'e pepekuabada, mawũẽ eradrʉbaria.
Mʉ ũme b'ebʉrʉ, mʉ bed'eata arib'ae b'ebʉrʉ wid'iudua jõma mazha krĩñata, mʉã marãã diaya.
Mʉ Zezera zhi zromata nʉmabid'aya izha krĩñata bio ob'eba, aramaʉ̃ne mʉã jʉrʉkuad'ata b'eaya.
Mʉ Zezeba mʉ kʉãg'a kĩrãk'a, mʉãbid'a marã kʉãg'a, mawũẽ mʉã kʉãg'ata b'eaudua.
Mʉã jara b'ʉta arib'ae b'ebʉrʉ mʉã kʉãg'ata b'eaya, aramaʉ̃ kĩrãk'a mʉãrã mʉ Zezeba jara b'ʉta jõma arib'ae b'ʉa, mawũẽ mʉrã izha kʉãg'a.
Mʉã maʉ̃ta marãã jarabʉrʉa marã mʉ kĩrãk'a jipad'e sobia b'eamarẽã.
Mʉã jaraya k'ãrẽ arib'aeita: Zhiya zhi kʉãg'audua marãta mʉã kʉãg'a kĩrãk'a.
Kʉãg'ata k'ãbãẽã erub'ʉbara izhi bebuta diaya izhi bawara zhibiarãbari.
Marã mʉ bawara zhibiata b'ea mʉã jara b'ʉta arib'aed'ara.
Mʉã ya marã mʉ nezok'arã a ẽã, nezok'abara k'awua ẽbaera izhi nok'oba k'ãrẽ ob'ʉra. Awuarabʉrʉ mʉãrã mʉ bawara zhibiarã ab'ʉa, mʉ Zezed'eba k'ãrẽ jõma mʉã ũrĩnarã mʉã marãã k'awuabiga b'ʉba.
Mʉã marãã jaraya: Zhiya zhi kʉãg'audua.
Mʉnebema ẽãta ẽjũãne b'eba marãta juradebʉrʉ, k'awuaudua mʉta jurad'apead'ata marã nawed'a.
Marãta mʉnebema ẽãta ẽjũãne b'ebʉrʉ, mʉnebema ẽãta ẽjũãne b'ebara kʉãg'a k'ausid'a ãzhirãrã. Mawũãmina marã mʉnebema ẽãta ẽjũãne duanu ẽã, awuarabʉrʉ mʉã marã jʉrʉkuasia mʉnebema ẽãta ẽjũãne b'eta. Maʉ̃ba mʉnebema ẽãta ẽjũãne b'ebara marã juradea.
Bed'eata bude baudua mʉã marãã mawũãnata: Nezok'ara audre zhi zroma ẽã izhi nok'o k'ãñabara. Mʉ zuburia oita pẽwã b'ed'ebara, marãsid'a zuburia oita pẽwãnaña. Mʉ bed'eata arib'ae b'ed'ebara, marã bed'easid'a arib'aed'aya.
Marã mʉ k'area mawũã zuburia od'aya, ũduk'awad'a ẽãba mʉ zok'ad'ata.
Mʉta zepe zhãrãta ũrãg'a ẽbasibʉrʉ k'azhirua ne ẽã b'eak'ausia, mawũãmina ũrĩk'awua nʉmeba k'azhirua ne ẽã b'ea ab'ed'a ẽã.
Mʉta jura b'ʉbara mʉ Zezesid'a jura b'ʉa.
Mʉã ãzhid'e ed'a awʉrʉba ok'ata osi ẽbʉrʉ k'azhirua ne ẽã b'eak'ausia, mawũãmina akʉ b'eta juradea mʉta, mʉ Zezeta.
Aramaʉ̃ne arimaẽ berab'ari nʉmʉã bed'eata zhi b'ʉmata ãzhi ũrãg'ad'e mawũã b'ʉta: Mʉrã k'ãrẽã jurad'ai ne ẽãne juradea.
Mawũãmina K'arebata zebʉrʉd'era, mʉã maʉ̃ marãma mʉ Zezed'eba zok'abʉrʉra Jawurebia wãrãnebema, izhira zeya mʉ Zeze maẽba, izha jaraya mʉnebemata.
Marãbid'a mʉnebemata jarad'aya, mʉ bawara b'ead'aba jẽde wed'auba.
Mʉãrã maʉ̃ta marãã jarabʉrʉa kenab'arid'a ẽbamarẽã mʉnebema ĩjã b'eta.
De zhi jʉrebadata nʉme maẽ marã ed'a wãbid'a ẽbaya, ewarita zeya bariduba marã beabʉrʉd'era krĩchaita Daizezeba krĩñata obʉrʉta.
Maʉ̃ta od'aya ũduk'awad'a ẽãba mʉ Zezeta miã mʉta.
Mʉãrã maʉ̃ta marãã jarabʉrʉa maʉ̃ ewarita zebʉrʉd'era marãba bude bad'amarẽã ya mʉãrã marãã zhi jaramata.
Maʉ̃ mʉãrã jẽdeubara marãã jara ẽbasia, mʉrã b'ʉ baera marã bawara.
Mawũãmina k'õbebʉrʉ mʉrã wãña mʉ zok'ad'ama, maʉ̃ta marãnebemabara miõba wid'i mawũã ẽã: ¿Bʉra sãmaã wãĩpe?
Mawũãmina wãrĩnu mʉã marãã jaraya: Marãĩtara biga mʉrã wãĩta, mʉta wã ẽbʉrʉ K'arebara marãma ze ẽã, mawũãmina mʉta wãrã mʉã marãma zok'aya
Izhi zebʉrʉd'era ẽjũãne b'ea k'awuabigaya k'azhiruad'e b'eta, waya mʉrã bed'ea ne ẽã b'ʉta, k'awuabigaya zhãrã Daizezebara k'awua oita.
K'awuabigaya k'azhirua bara b'eta ĩjãna ẽãba mʉnebemata.
K'awuabigaya mʉrã bed'ea ne ẽã b'ʉta mʉrã wãĩ baera mʉ Zezema, aramaʉ̃ne marãbara mʉrã wueta ũdud'a ẽbaya.
K'awuabigaya zhãrã Daizezebara k'awua oita, izhara ãtõmiã naʉ̃ ẽjũãne nok'ora ya k'awua osi baera.
Mʉãrã wad'i ne bio erub'ʉa marãã jaraita, mawũãmina aritiara marãbara sãwũãta k'awuad'a ẽbaya.
Mawũãmina Jawurebia wãrãnebemata zebʉrʉd'era, marã erunʉmaña Daizezed'ebema wãrãne. Izhara jara ẽbaya izhikusaud'ebemata, awuarabʉrʉ jõma jaraya mʉneba ũrĩbʉrʉta, aramaʉ̃ne jõma marãã k'awuabiya k'ãrẽ berab'ariita.
Jawurebiabara k'awuabigaya mʉrã zhi zromata, mʉ bed'eata ũrĩpe marãã k'awuabigaya.
Jõma mʉ Zezeba erub'ʉra mʉrẽã. Maʉ̃ba mʉãrã jarabʉrʉa Jawurebiabara mʉ bed'eata ũrĩpe marãã k'awuabigaita.
Dããrã ẽãne marãbara mʉrã ũdud'a ẽbaya, mawũãmina dããrã ẽãne mʉrã wakusa ũdud'aya mʉrã wãĩ baera mʉ Zezema.
Mawũãĩ izha jʉrʉkuad'ata ʉ̃kʉrʉbara ãzhirãĩnu mawũãsid'a:  ¿K'ãrẽta mawũã dazhirãã mawũãbʉrʉ: Dããrã ẽãne marãbara mʉrã ũdud'a ẽbaya, mawũãmina dããrã ẽãne wakusa ũdud'aya mʉrã wãĩ baera mʉ Zezema?
¿K'ãrẽta jara krĩñabʉrʉ mawũã dããrã ẽãne abʉrʉbara? Sãwũãta k'awuad'a ẽã izha jarabʉrʉra.
Jesúsbara k'awuasia wid'i krĩña k'ob'eta, mawũẽ mawũãsia:  ¿Marãbara mazhirãĩnu wid'i k'ob'e ẽka mʉã mawũãnata: Dããrã ẽãne marãbara mʉrã ũdud'a ẽbaya, mawũãmina dããrã ẽãne mʉrã wakusa ũdud'aya?
Mʉã wãrĩnu marãã jaraya, marã jẽgad'aya, sopuad'aya, waya mʉnebema ẽãta ẽjũãne b'era sobiad'aya. Mawũãmina marã sopuad'aimina marã sopuara sobia baya.
Wũẽrã toira puabaria toi ewarita arababʉrʉba. Mawũãmina wũãwũã tobʉrʉd'era pua k'ob'ad'ara sobiaba kĩrãduabaria wũãwũãta tobʉrʉba naʉ̃ ẽjũãne.
Aramaʉ̃ kĩrãk'a marãsid'a k'ãwũãwed'ara sopua b'ea. Mawũãmina mʉã marã wakusa ũdubʉrʉba sobiad'aya, mobebaira miõba jãrĩ ẽã marã sobiara.
Maʉ̃ ewadera marãbara mʉãã wid'id'a ẽã miã k'ãrẽta. Mʉã wãrĩnu marãã jaraya, jõma k'ãrẽ mʉ Zezea mʉneba wid'ibʉdara izha marãã diaya.
Maʉ̃ mʉãrã ne jarak'a jarabʉrʉa. Ewarita zeya mʉã jarabʉrʉra ne jarak'a jara ẽãta, awuarabʉrʉ marãã jipa jaraya mʉ Zezed'ebemata.
Maʉ̃ ewadera marãbara mʉneba k'ãrẽ wid'id'aya. Maʉ̃bara mʉãrã jara k'ob'ʉ ẽã mʉta mʉ Zezea zuburia bed'eaita marãbari.
Mʉ Zezebara marã kʉãg'a b'ʉa marãba mʉta kʉãg'a b'e baera, aramaʉ̃ne ĩjã b'ea mʉrã zesita Daizeze maẽba.
Mʉrã mʉ Zeze maẽba zesia naʉ̃ ẽjũãẽna, mʉãrã naʉ̃ ẽjũãrã ãmaẽña, mʉrã wakusa wãña mʉ Zezema.
Mawũãĩ izha jʉrʉkuad'abara mawũãsid'a:  Id'ibʉrʉ bʉa jarabʉrʉra jipa jara k'ob'ʉa, ne jarak'a jara ẽã.
Id'ibʉrʉ daibara k'awuabʉda bʉara ne jõma k'awua b'ʉta, mawũẽ miõba k'ãrẽ wid'id'aira nesid'a ẽã, k'ãʉ̃ba daibara ĩjã b'ea bʉra zesita Daizeze maẽba.
Mawũãnaĩ Jesúsbara panaʉ̃ mawũãsia: ¿Id'ibʉrʉ ĩjãbʉdak'a?
Ewarita arabaid'ebema ya arabasia, mawũẽ marã ab'a ab'ak'a wãẽbad'aya mazhi wãbʉrʉma, aramaʉ̃ne mʉrã ãmaẽnaña dob'a. Mawũãmina mʉrã dob'a b'ʉ ẽã mʉ Zezeta b'ʉba mʉ ũme.
Mʉã maʉ̃ta marãã jarabʉrʉa mʉneba adu-a b'eamarẽã. Naʉ̃ ẽjũãnerã marã zuburiaya, mawũãmina wãnigua b'eaudua, mʉã edre b'aebisia ãtõmiã zareata ẽjũãne nʉmʉrã.
Jesúsbara maʉ̃ta jarape ʉ̃taa akʉ zhiwid'i mawũãsia:
Zeze, ewarira arabasia, mawũẽ k'awuabigarua mʉ bʉ Warra zhi zromata, aramaʉ̃ne mʉ bʉ Warrabid'a k'awuabigaya bʉra zhi zromata.
Zhãrã jõmaʉ̃ ʉ̃rʉ̃ bʉara mʉãã zareata diasia, aramaʉ̃ne bʉ ũme b'ai jõ ẽãta diamarẽã bʉa mʉãã diad'ata jõmaʉ̃ã.
B'ai jõ ẽãrã, bʉta ũduk'awad'aid'e b'ʉa Daizezera ab'abai b'ʉta wãrĩnuta, ũduk'awad'aid'e b'ʉa mʉta Jesucristota bʉa zok'ad'ata.
Mʉãrã bʉra zhi zromata k'awuabiga nʉmʉã naʉ̃ druad'e, aramaʉ̃ne mʉãrã jõbibʉrʉa k'ãrẽ omarẽã bʉa mʉãã diad'ata.
K'õbebʉrʉ Zeze, mʉrã bʉ k'aita zhi zromata b'ʉdua, bʉ ũme zhi zromata b'ad'a kĩrãk'a ẽjũã nʉmeĩ nawed'a.
Ẽjũãne b'eta bʉa mʉãã diad'ata b'ea mʉãrã bʉd'ebema k'awuabiga nʉmʉã, ãzhira bʉre basia, maʉ̃ta bʉa mʉãã ded'ekasia, ãzhara arib'ae b'ea bʉ bed'eara.
Id'ibʉrʉ k'awuabʉda jõma k'ãrẽ bʉa mʉãã diad'ara bʉ maẽba zed'ata.
Mʉrã ãzhibari bʉaa zuburia bed'eaya. Mʉnebema ẽãta ẽjũãne b'ebari mawũã zuburia bed'ea ẽã, awuarabʉrʉ bʉa mʉãã diad'ata b'ebari zuburia bed'eaya bʉreta b'eba.
Mʉrẽta b'era bʉrea, bʉreta b'era mʉrẽã. Aramaʉ̃ne mʉrã zhi zromata dajada nʉmʉã ãzhid'eba.
Mʉrã ya naʉ̃ ẽjũãne b'a ẽã. Mawũãmina ãzhira naʉ̃ ẽjũãne b'eaya, maʉ̃ne mʉrã bʉma wãña. Zeze bʉra biata b'ʉa, bʉa mʉãã diad'ata b'era bʉzhi zareaba akʉ jʉre edarua, aramaʉ̃ne ab'a b'eamarẽã dazhi ab'aʉ kĩrãk'a.
Naʉ̃ ẽjũãne ãzhi bawara b'asid'era mʉãrã bʉ zaread'eba akʉ jʉresia. Bʉa mʉãã diad'ata b'era mʉãrã akʉ jʉresia, aramaʉ̃ne ãzhid'ebema miõta adua ẽbasia, awuarabʉrʉ zhi aduaitrʉ aduaya. Aramaʉ̃ne maʉ̃ta zhi b'ʉmata arimaẽ berab'ariya.
K'õbebʉrʉ mʉrã bʉma wãña. Mawũẽ mʉãrã maʉ̃ta jarabʉrʉa wad'i naʉ̃ ẽjũãne b'ʉwed'a, aramaʉ̃ne ãzhisid'a mʉ kĩrãk'a jipad'e sobia b'eamarẽã.
Mʉãrã bʉ bed'eara jarak'asia, mawũẽ mʉnebema ẽãta ẽjũãne b'ebara juradea, naʉ̃ ẽjũãnebemata duanu ẽãba mʉta naʉ̃ ẽjũãnebema ẽkĩrãk'a.
Mʉãrã wid'i ẽã bʉa naʉ̃ ẽjũãneba ãĩ jʉre edemarẽã, awuarabʉrʉ wid'i b'ʉa k'arebamarẽã ãtõmiã bia ẽã juwuad'eba.
Ãzhira naʉ̃ ẽjũãnebema ẽã mʉta naʉ̃ ẽjũãnebema ẽkĩrãk'a.
Wãrãneba bʉita b'eabirua, bʉ bed'eata wãrã.
Bʉa mʉta ẽjũãne b'ema zok'ad'a kĩrãk'a, mʉãbid'a zok'akuabʉrʉa ẽjũãne b'ema.
Ãzhi k'area bʉita b'id'a ari mʉzhita, ãzhisid'a bʉita b'eamarẽã bʉ bed'eata wãrãneba.
Mʉrã bari naʉ̃rã k'area bʉaa zuburia bed'ea k'ob'ʉ ẽã, awuarabʉrʉ zuburia bed'eabʉrʉa mʉnebemata ĩjãnaĩ k'areabid'a ãzhi bed'ead'eba.
Aramaʉ̃nerã jõma ab'a b'eaya. Zeze, mawũãrã bʉta mʉne b'ʉ kĩrãk'a, mʉta bʉd'e b'ʉ kĩrãk'a, ãzhisid'a dazhi ũme ab'a b'eaya. Aramaʉ̃ne ẽjũãne b'ebara ĩjãnamarẽã mʉrã bʉa zok'ad'ata.
Mʉãrã zhi zromata b'ʉkuasia bʉa mʉta zhi zromata b'ʉd'a kĩrãk'a, aramaʉ̃ne ab'a b'eamarẽã dazhi ab'a panʉ kĩrãk'a.
Mʉta ãzhid'e b'ʉa, bʉta mʉne b'ʉa, aramaʉ̃ne jipad'e ãba b'ea. K'ãwũãrã ẽjũãne b'ebara k'awuad'aya mʉrã bʉa zok'ad'ata, k'awuad'aya mʉnebemata b'era bʉara kʉãg'ata mʉta kʉãg'a kĩrãk'a.
Zeze, bʉa mʉãã diad'ata b'era mʉãrã krĩña b'ʉa mʉta b'ʉ maẽ ãzhisid'a mʉ bawara b'eaita, aramaʉ̃ne ãzha ũdud'amarẽã bʉa mʉrã zhi zromata b'ʉd'ata, bʉa mʉrã kʉãg'a ẽjũã oi nawed'a.
Zeze, bʉra biata b'ʉa, ẽjũãne b'ebara bʉra ũduk'awad'a ẽã, mawũãmina mʉã bʉra ũduk'awua b'ʉa, naʉ̃rã mʉnebemata b'ebara k'awuasid'a mʉrã bʉa zok'ad'ata.
Jesús mawũã zhiwid'ipe izha jʉrʉkuad'a bawara wãsia do zake Cedrón kĩrãrẽ. Mama ne uta b'ʉ maẽ ed'a wãsia izha jʉrʉkuad'a bawara.
Juda Jesús chãb'ariita b'ʉbara k'awua b'asia mawũã ne uta b'ʉ maẽrã, Jesús mama ãba zema bio basi baera izha jʉrʉkuad'a bawara.
Mawũẽ Judabara jʉre edesia soldaorãta, Daizeze de akʉbadata, maʉ̃rã zok'asid'a sacerdoterã nok'orãba, fariseorãba, aramaʉ̃ne mama erbuesia ĩbĩrãẽna, kuchoed'a.
Mawũẽ Jesúsbara izhi sãwũã berab'ariita k'awua k'ob'ʉba ãzhi orrape mawũãsia:  ¿K'aita jʉrʉ panʉ?
Mawũãĩ panaʉ̃ mawũãsid'a:  Jʉrʉ panʉã Jesús Nazared'ebemata.
Mawũãnaĩ Jesúsbara mawũãsia:  Mʉta izhia.
Ãzhi bawara k'ob'asia Judasid'a Jesús chãb'ariita.
Mawũã Mʉta izhia abʉrʉd'era, ãbudea b'aekuasid'a egorod'e.
Jesúsbara wakusa wid'i mawũãsia:  ¿K'aita jʉrʉ panʉ?
Mawũãĩ mawũãsid'a:  Jʉrʉ panʉã Jesús Nazared'ebemata.
Mawũãnaĩ Jesúsbara panaʉ̃ mawũãsia:  Mʉã marãã jarabʉrʉa mʉta izhita. Mawũẽ mʉta jʉrʉ panʉbʉrʉ idu wãbiudua mʉã jʉrʉkuad'a za k'opanʉta.
Aramaʉ̃ne arimaẽ berab'arisia izha mawũãnata: Zeze, bʉa mʉãã diad'ata b'era adua ẽã miõta.
Maʉ̃ne Simón Pedroba kucho ab'ʉta ẽpe tusia sacerdote wag'au nezok'ata, mawũẽ ʉrawesia kʉwʉrʉ juwua araarebemata. Nezok'ara Malco abazhid'a.
Jesúsbara Pedroa mawũãsia:  Bʉzhi kuchora ed'a pẽũdua. Mʉ Zezeba mʉrã zuburiabiya nʉmʉba, ¿mʉrã zuburiaid'e b'ʉ ẽka?
Mobebʉrʉ soldaorãbara ãzhi nok'o bawarauba Daizeze de akʉbadata judíorãne bawarauba Jesús jidad'ape jʉ̃sid'a.
Mobebʉrʉ naara edesid'a Anás b'ʉma Caifás zãwũrẽ baera. Caifás sacerdote wag'auta b'asia maʉ̃ añone.
Maʉ̃ Caifásba judíorãã jarasia ũmakĩrã ab'a beuita bigata jõmaʉ̃bari.
Mawũãmina Pedrora drog'oad'e ãĩ b'esia puerta maẽ. Mawũẽ Jesúsba jʉrʉd'ara sacerdote wag'auba ũduk'awua b'ʉta wũẽrã puerta akʉbari ũme bed'eape ed'a wãbisia Pedrora.
Mawũẽ wũẽrã puerta akʉbaribara Pedroa mawũãsia:  ¿Bʉsid'a k'ãʉ̃ba jʉrʉkuad'ad'ebema ẽka?
Mawũãĩ izhara mawũãsia:  Mʉrã izhi ẽã.
Maʉ̃ne nezok'arãta Daizeze de akʉbada bawara edau nʉmeãsia tebʉta puad'ape. Kũrãsãba tebʉ k'ã nʉmeãsia. Ãzhi bawara Pedrosid'a edau nʉmasia tebʉ k'ã.
Sacerdote wag'aubara Jesúa wid'isia izha jʉrʉkuad'ad'ebemata izhi ũrãg'ad'ebemata.
Mawũẽ Jesúsbara panaʉ̃ mawũãsia:  Mʉrã dajada bed'ea b'asia zhãrã jõmaʉ̃ daid'u. Mʉrã baridua miã ũrãg'a b'asia de zhi jʉrebada maẽ, Daizeze ded'a ewara maẽ, judíorã jõma zhi jʉrebada maẽ, mʉãrã aramaʉ̃ne k'ãrẽ chupea jara b'a ẽbasia.
¿K'ãrẽã mʉãã wid'ibʉrʉ? Mʉ bed'eata ũrĩnapead'aa wid'idua mʉã k'ãrẽta jarak'a b'ad'ata. Ãzha k'awua b'ea mʉã k'ãrẽta jarad'ata.
Jesúsba mawũãĩ Daizeze de akʉbadad'ebemata ab'a mama k'ob'ʉba kĩrãma tachipe mawũãsia:  ¿Bʉara mawũã panaʉ̃bʉrʉka sacerdote wag'au bed'eara?
Mawũãĩ Jesúsbara panaʉ̃ mawũãsia:  Mʉta ãña bed'ea tabebʉrʉ jaradua k'ãrẽne ãña bed'ea tabeta. Mawũãmina mʉta bia bed'ea tabebʉrʉ, ¿mʉrã k'ãrẽã tachibʉrʉ?
Mobebʉrʉ Anás sacerdote wag'auta b'ad'abara jʉ̃ diabuesia Caifás sacerdote wag'auma.
Pedrora edau nʉmasia tebʉ k'ã. Maʉ̃ne mawũãsid'a:  ¿Bʉra Jesúsba jʉrʉkuad'ad'ebema ẽka?
Mawũãnaĩ izhara merãbʉrʉta mawũãsia:  Mʉrã izhi ẽã.
Maʉ̃ne sacerdote wag'au nezok'ata ab'a Pedroba kʉwʉrʉ ʉrawed'a mebẽrãba Pedroa mawũãsia:  ¿Mʉã bʉra Jesú ũme ũdusi ẽka ne uta b'ʉ maẽ?
Mawũãĩ Pedrobara wakusa merãsia. Maʉ̃ daucha berusia gallora.
Caifás de maẽbara Jesús edesid'a nok'o ded'a soldaorã tab'ʉid'u. Maʉ̃nerã diaped'a nʉmasia. Judíorã Jesús eded'apead'ara maʉ̃ ded'ara ed'a wãna ẽbasia. Ãzhima aramaʉ̃nerã Daizeze kĩrãbita mitia ẽãba k'o b'eid'e b'asia Egiptod'eba ẽzoad'ata krĩcha k'obadara.
Mawũẽ Pilato ãzhima zepe mawũãsia:  ¿Naʉ̃ k'ãrẽã ji k'opanʉ?
Mawũãĩ panaʉ̃ mawũãsid'a:  Naʉ̃ta bia ẽãta obari ẽbʉrʉ daibara bʉaa chãb'arid'a ẽbak'ausia.
Mawũãĩ judíorãbara mawũãsid'a:  Marã Roma bid'arãbara daia idu beabid'a ẽã miõta.
Aramaʉ̃ne arimaẽ berab'arisia Jesúsba jarad'ata izhi sãwũã beuita.
Pilato wakusa ed'a wãsia izhita nok'ota b'ʉ ded'a, mobe Jesús trʉ̃pe mawũãsia:  ¿Bʉra Rey judíorãneka?
Mawũãĩ Jesúsbara panaʉ̃ mawũãsia:  ¿Bʉzhikusauba mawũãbʉrʉka o mʉnebema awʉrʉba bʉaa mawũãsid'a?
Mawũãĩ Pilatobara panaʉ̃ mawũãsia:  ¿Mobera mʉrã judíok'a? Bʉzhirãta b'eba, sacerdoterã nok'orãba bʉra mʉãã chãb'arisid'a. ¿Bʉara k'ãrẽta osi?
Mawũãĩ Jesúsbara panaʉ̃ mawũãsia:  Mʉrã naʉ̃ ẽjũãne Reyta b'aid'ebema ẽã. Mʉta naʉ̃ ẽjũãne Reyta b'aid'ebemabʉrʉ mʉta arib'ae b'era zhõk'ausid'a mʉta chãb'arid'a ẽbamarẽã judíorãã. Mawũãmina mʉrã nama Reyta b'aid'ebema ẽã.
Mawũãĩ Pilatobara mawũãsia:  ¿Mobera bʉra Reyka?
Mawũãĩ Jesúsbara panaʉ̃ mawũãsia:  Ara bʉzha jarabʉrʉa mʉrã Reyta. Mʉrã maʉ̃ k'area tobʉdata naʉ̃ ẽjũãẽna zesia wãrãta jaraita. Wãrãnebemata b'ebara ũrĩ b'ea mʉ bed'eara.
Mawũãĩ Pilatobara mawũãsia:  ¿K'ãrẽpe wãrã?
Mawũãpe wakusa wãsia judíorãma, mobe mawũãsia:  Mʉma naʉ̃ bed'ea ne ẽã.
Mawũãmina marã zhi k'awama cárceld'eba mʉã ab'a ẽdrʉbi b'ʉta Egiptod'eba ẽzoad'ata krĩcha fiesta obada ewade. ¿Mawũẽ marãbara krĩñadeka mʉã ẽnaĩta Rey judíorãneta?
Mawũãĩ jõmaʉ̃ba nemi jĩgua mawũãsid'a:  ¡K'ãʉ̃ta ẽnarãrũã! Awuarabʉrʉ ẽnadua Barrabáta. Maʉ̃ Barrabára nezrʉgamiã basia.
Mobebʉrʉ Pilatobara Jesús ubigasia.
Soldaorãbara corona jʉ̃k'ara ʉrʉta pʉrrasid'a, mobe burud'e joatrʉsid'a. Mobe ãneb'aribisid'a wua granateta.
Mobe mawũãsid'a: ¡Kʉa, judíorã Rey! Mobe tachi jirpanesia kĩrãma.
Pilato wakusa ãĩ zepe mawũãsia: Akaudua, mʉãrã wakusa ãĩ webʉrʉa k'awuad'amarẽã mʉma naʉ̃ bed'ea ne ẽãta.
Jesús ãĩ webʉdad'era corona jʉ̃k'ara ʉrʉta burud'e joatrʉ nʉmasia, ãneb'ari b'asia wua granateta. Maʉ̃ne Pilatobara mawũãsia: ¡Naʉ̃ za b'id'a!
Mawũãnaĩ Pilatobara mawũãsia: Mazhabʉrʉ cruzd'e k'achiudua. Mʉma naʉ̃ bed'ea ne ẽã.
Mawũãĩ judíorãbara panaʉ̃ mawũãsid'a: Daibara erub'ea ũrãg'ata, mawũẽ dai ũrãg'aba jara b'ʉd'era beuibara izhikusa Daizeze Warrad'e b'ʉd'eba.
Mawũãbʉdata Pilatoba ũrĩbʉrʉd'era audre perasia.
Mawũẽ izhita nok'ota b'ʉ ded'a wakusa ed'a wãsia, mobe Jesúa mawũãsia: ¿Bʉra sãmabema?
Mawũãmina Jesúsbara panaʉ̃ ẽbasia.
Mawũẽ Pilatobara mawũãsia: ¿Bʉra mʉãã bed'ea ẽka? ¿Bʉara k'awua ẽka mʉ zarea b'ʉra bʉ cruzd'e k'achi beabiita o bʉ ẽnetaita?
Mawũãĩ Jesúsbara panaʉ̃ mawũãsia: Bʉa mʉrã k'ãrẽ sãwũã ẽbak'ausia ʉ̃treba k'ãwũã idaribi ẽbasibʉrʉ. Mawũẽ mʉta bʉ juwuad'e chãb'arid'atrʉ bʉ audre k'azhirua barasia.
Mawũãĩ Pilatobara Jesús ẽna krĩñasia. Mawũãmina judíorãbara nemi jĩgua mawũãsid'a: Bʉa naʉ̃ta ẽnarã, César bawara bʉra zhibia ẽã. Iab'a izhitrʉ reyd'e b'ʉra César rey wag'au bawara zhi jura.
Pilatobara maʉ̃ta ũrĩpe Jesús ãĩ edepe zhãrã k'awua obari maẽ jewed'asia dejã mong'ara douga od'a abada maẽ, hebreo bed'ead'era Gábata abada.
Maʉ̃nerã arib'ae jirpanasia Egiptod'eba ẽzoad'ata krĩcha fiesta obadad'ebemata, maʉ̃nerã ʉ̃matipa nʉmasia. Maʉ̃ne Pilatobara judíorãã mawũãsia: ¡Za b'id'a mazhi Rey!
Mawũãĩ nemi jĩgua mawũãsid'a: ¡Beabirua! ¡Beabirua! ¡Cruzd'e k'achibirua!
Mawũãnaĩ Pilatobara mawũãsia: ¿Marã Reyra mʉã cruzd'e k'achibiid'e b'ʉka?
Mawũãĩ sacerdoterã nok'orãbara panaʉ̃ mawũãsid'a: Daibara rey ãmaña eruduanu ẽã rey César awuarara.
Aramaʉ̃ne Pilatobara Jesús ãzhaa chãb'aribʉrʉta soldaorãã chãb'arisia cruzd'e k'achi bead'amarẽã. Mawũẽ Jesús edesid'a.
Jesúsbara izhi cruz ataupe wãsia Buru B'ʉwʉrʉ abadaid'u, hebreo bed'ead'era Gólgota abada.
Mama cruzd'e k'achisid'a, izhi bawara awʉrʉta ũme k'achi jirapanʉsid'a ab'a juwua araare ab'a juwua ãk'aare, Jesús jirab'ʉsid'a ẽsadra.
K'ãrẽã bead'aita Pilatobara b'ʉpe cruzd'e jirab'id'apʉta mawũã b'asia: JESÚS NAZARED'EBEMA REY JUDÍORÃNEÃ.
Sacerdoterã nok'orãta judíorãbara Pilatoa mawũãsid'a: Mawũã b'ʉrãrũã: Rey judíorãneã arãrũã, awuarabʉrʉ mawũãdua: Naʉ̃bara mawũãsia: Mʉrã Rey judíorãneã.
Mawũãnaĩ Pilatobara panaʉ̃ mawũãsia: Mʉã b'ʉsibʉrʉ mʉã b'ʉsia.
Soldaorãbara Jesús cruzd'e k'achid'ape izha jʉ̃ b'ad'ara jirakua edad'ape kĩmarẽta ab'aʉd'e drasid'a soldaoza. Wua ãneb'ari jʉ̃ b'ad'asid'a jidasid'a, maʉ̃ wuara kĩrã tẽũ k'asud'apead'a ẽbasia, awuarabʉrʉ jipa ab'a k'ad'apead'a basia ʉ̃tʉba ed'aa.
Mawũẽ ãzhirãĩnu mawũãsid'a: Naʉ̃ k'õãna ẽã, awuarabʉrʉ k'aid'e baita k'awuad'aid'ebemata od'aya.
Aramaʉ̃ne arimaẽ berab'arisia zhi b'ʉmata mawũã b'ʉta:
Mʉã jʉ̃ b'ad'ara ãzhirãĩnu drasid'a sãwũã drad'aid'ebemata od'ape.
Mawũã jara b'ʉd'e osid'a soldaorãbara.
Jesús cruzd'e jirab'ʉ k'aita panasia zhi papata, wũẽrã zhi papa mebeata, María Cleofas kĩmata, María Magdalenata.
Jesúsba zhi papata ũdubʉrʉd'e izha jʉrʉd'ata izha audre kʉãg'ata mama k'ob'ʉd'e zhi papaa mawũãsia: Papa, k'ãʉ̃ bʉ waua.
Mobebʉrʉ maʉ̃ izha jʉrʉd'aa mawũãsia: K'ãʉ̃ bʉ papaa. Maʉ̃ ewadeba izha jʉrʉd'abara zhi papa kĩrãk'a erub'asia izhi ded'a.
Mawũãpe Jesúsbara izha oita b'ad'ara jõma arib'aeta k'awuape maʉ̃ zhi b'ʉmata arimaẽ berab'arimarẽã mawũãsia: Mʉrã obisia k'ob'ʉa.
Maʉ̃ne zok'ota mama nʉmasia uva b'a oregueaba bira nʉmʉta. Mawũẽ maʉ̃ oreguead'e sõmbera edasid'a esponjata, mobe hisopo bakurud'e tãjʉ̃nape Jesúsma tʉsid'a yed'a.
Jesúsbara maʉ̃ oregueara dope mawũãsia: Mʉã oita b'ad'ara jõma arib'aea.
Mawũãpe buru jab'ari izhi jawure Daizezea chãb'ari beusia.
Maʉ̃ ewadera arib'ae jirpanʉta Egiptod'eba ẽzoad'ata krĩcha fiesta obadata od'aid'era nrũẽmarã ẽnaʉ̃bada ewari basia. Mawũẽ judíorãma biga ẽbasia zhãrã ari cruzd'e jizoa nʉmaĩrã ẽnaʉ̃bada ewade. Maʉ̃nerã ewari ẽnaʉ̃badara ne bia basia. Mawũẽ Pilatoa jarasid'a cruzd'e jizoa nʉmʉrã jẽrũ b'ʉekuabipe mamaʉ̃bara ãĩ jirakuabimarẽã.
Mawũẽ soldaorã zed'ape ab'a naara jẽrũ b'ʉekuasid'a, dewarabemasid'a jẽrũ b'ʉekuasid'a, mawũã okuasid'a Jesús bawara cruzd'e k'achid'apead'ara.
Mawũãmina Jesús maẽ zebʉdad'era ya beusi baera jẽrũ b'ʉekuad'a ẽbasia.
Maʉ̃ta zhi ũdud'aba jara b'ʉa, maʉ̃ jara b'ʉra wãrĩnuã. Izhara k'awua b'ʉa wãrãta jara b'ʉta marãbid'a ĩjãnamarẽã.
Mawũã berab'arisia maʉ̃ zhi b'ʉmata mawũã b'ʉta: B'ʉekuad'a ẽbaya izhi b'ʉwʉrʉra.
Dewara zhi b'ʉmata mawũã b'ʉa: Akʉd'aya sud'apead'ara.
Maʉ̃ tẽã José Arimatea pʉwʉrʉd'ebemata judíorã wawiaba Jesús chupea pẽwã b'ʉta Pilatoa zuburia bed'easia idu edebimarẽã Jesús k'akuata, mawũẽ Pilatobara idaribisia. Mawũẽ zepe edesia Jesús k'akuara.
Nicodemosid'a zesia naara diamase Jesúsma zed'ata, mirra kerata, áloe keraed'a poera wesia, maʉ̃ b'asia treinta kilo.
Aramaʉ̃ne Jesús k'akuara jiraedad'ape keraed'a burub'aba burasid'a. Mawũã osid'a judíorãba wuag'a k'awa b'ed'e.
Jesús cruzd'e k'achid'apead'a k'aita b'asia ne uta, mawũã ne uta b'ʉ maẽ b'asia peña zob'eata zhiwid'ita. Mamarã beuwãrã wad'i b'ʉd'a ẽbasia miõta.
Egiptod'eba ẽzoad'ata krĩcha judíorãba fiesta od'aita arib'ae jirpanʉ baera mawũã beuwãrã wuag'aita arak'aita nʉmʉ maẽ ed'a tab'ʉsid'a Jesúra.
Semana ewarita nabemata domingod'e María Magdalena diaped'a wad'i pãrĩgua nʉmʉne wãsia Jesús wuag'ad'apead'aid'u. Maʉ̃nerã peña zob'eata tapa k'ob'ad'ara mong'ara ãña ʉratʉ k'ob'ʉta ũdusia.
Mawũẽ wãẽba wãsia Simón Pedroma, dewarabema Jesúsba jʉrʉd'ata Jesúsba kʉãg'ama, mobe mawũãsia: Izhi wuag'ad'apead'a maẽbara edesid'a Nok'ora, k'awuad'a ẽã sãma tab'ʉsid'ara.
Mawũãĩ Pedrora dewarabema Jesúsba jʉrʉd'a ũme wãsid'a Jesús wuag'ad'apead'aid'u.
Ũmewed'a wãẽba wãsid'a, mawũãmina dewarabema Jesúsba jʉrʉd'ara audre wãẽba wãsia Pedro k'ãñabara, mawũẽ naara jũẽsia Jesús wuag'ad'apead'aid'u.
B'arrupe ed'a akʉbʉrʉd'era burub'ata ũdusia, mawũãmina ed'a wã ẽbasia.
Tẽã zesia Simón Pedrora izhi k'aid'u, mobe peña zob'ead'e ed'a wãbʉrʉd'era ũdusia burub'a k'ob'ʉta mama.
Wua Jesús buruta burad'apead'asid'a ũdubʉrʉd'era burub'a bawara k'ob'a ẽbasia, awuarabʉrʉ ãĩ buratʉ k'ob'asia.
Mobebʉrʉ ed'a wãsia dewarabema Jesúsba jʉrʉd'asid'a, izhira naara zesia peña zob'eata nʉmʉĩnu. Mawũã berab'aribʉrʉta ũdui ĩjãsia Jesús piradrʉd'ata.
Maʉ̃ẽnabema wad'i sãwũãta k'awuad'a ẽãrã zhi b'ʉmata, Jesús mawũã beud'ata piradrʉi bara basia.
Mawũãmina María jẽga b'asia peña zob'eata nʉmʉ k'aita. Mawũã jẽga b'ʉd'e b'arrusia ed'a akʉi k'area.
Maʉ̃ne ũdusia ángelerã ũme wua torro jʉ̃ panʉta. Ab'a buru bude, ab'a jẽrũ b'adaud'e jewed'a k'opanasia Jesús k'akua tab'ʉd'apead'a maẽ.
Maʉ̃rãbara mawũãsid'a: Wũẽrã, ¿bʉra k'ãrẽã jẽga b'ʉ?
Mawũãnaĩ mawũãsia: Mʉ Nok'ota edesid'a, mʉã k'awua ẽã sãma tab'ʉsid'ara.
Mawũãpe pʉrʉwabʉrʉd'era ũdusia Jesús mama k'ob'ʉta, mawũãmina k'awua ẽbasia Jesústa k'ob'ʉta.
Maʉ̃ne Jesúsbara mawũãsia: Wũẽrã, ¿bʉra k'ãrẽã jẽga b'ʉ? ¿K'aita jʉrʉ b'ʉ?
Mawũãĩ izhara ne uta akʉbarita krĩchape mawũãsia: Jesús k'akuata bʉa edesibʉrʉ mʉãã jaradua sãma tab'ʉsita, mobed'eba mʉã edeya.
Mawũãĩ Jesúsbara mawũãsia: ¡María!
Mawũãĩ pʉrʉwape izhara mawũãsia: ¡Raboni! Maʉ̃bara jara krĩña b'ʉa Miã Ũrãg'abarita.
Maʉ̃ne Jesúsbara mawũãsia: Mʉta jiru nʉmerãrũã, mʉrã wad'i wãrĩze ẽã mʉ Zezema, mawũẽ mʉ mebẽrãma wãpe jaradua: Mʉrã wãrĩzeita mʉ Zezema, marã Zezema, mʉ Zhibarima, marã Zhibarima.
Mawũãĩ María Magdalena wãsia Jesúsba jʉrʉkuad'aa jaraita Nok'o Jesús izha ũdud'ata. Aramaʉ̃ne jarak'asia Jesúsba jarad'ata.
Keubʉrʉd'e maʉ̃ ab'aʉ ewadera semana ewartia nabemata domingod'era Jesúsba jʉrʉkuad'ara zhi jʉre ãzhi duanu maẽ puerta serrape duanasia. Judíorã wawiaba mawũã duanune Jesús zepe ãzhi ẽsadra edau nʉmepe mawũãsia: ¡Kʉa, marã adu-a b'eaudua!
Mawũãpe ũdubigasia izhi juwuata, izhi orrota. Izha jʉrʉkuad'ara sobiasid'a Nok'ota ũdubʉdaba.
Mawũẽ Jesúsbara wakusa mawũãsia: ¡Kʉa, marã adu-a b'eaudua! Mʉ Zezeba mʉta zok'ad'a kĩrãk'a mʉãbid'a marãta zok'aya.
Mawũãpe ãzhima jãrãpuape mawũãsia: Jidaudua Jawurebiata.
Zhãrã k'azhirua od'ata marãba Jawurebiad'eba bed'ea ne ẽã edabʉdara maʉ̃ Daizezebara bed'ea ne ẽã b'ʉya. Mawũãmina marãba Jawurebiad'eba bed'ea ne ẽã edabʉda ẽãrã maʉ̃ Daizezebid'a bed'ea ne ẽã b'ʉ ẽã.
Tomás Jesúsba doce jʉrʉkuad'ad'ebemata Memerã abadara ãzhi bawara ne ẽbasia Jesús zesid'era.
Mawũãnaĩ mawũãsia: Izhi juwua clavoba k'achid'apead'ata mʉã ũdupe mʉ juwua jĩwĩnita ed'a pẽũ ẽbʉrʉ, mʉ juwuata izhi orrod'e pẽũ ẽbʉrʉ, beud'ata piradrʉd'ara mʉãrã ĩjã ẽã.
Ewari ocho babʉrʉd'e Jesúsba jʉrʉkuad'ara wakusa ed'a zhi jʉre b'ed'era Tomás ãzhi bawara b'asia. Maʉ̃ne puerta serra nʉmʉne Jesús zepe ẽsadra edau nʉmepe mawũãsia: ¡Kʉa, marã adu-a b'eaudua!
Mobe Tomás k'ob'ʉa mawũãsia: Nama pẽũdua bʉ juwua jĩwĩnita, akʉdua mʉ juwuata, bʉ juwuara pẽũdua mʉ orrod'e. Mobe ĩjã ẽã nʉmarãrũã, awuarabʉrʉ ĩjãrũã.
Mawũãĩ Tomásbara panaʉ̃ mawũãsia: ¡Bʉra mʉ Nok'oa, mʉ Zhibaria!
Mawũãĩ Jesúsbara mawũãsia: Mʉta ũdubʉrʉ baera Tomás bʉara ĩjãbʉrʉa. Sobiad'aid'e b'ʉa ũdu ẽãta ĩjãbʉdara.
Jesúsbara dewara ũdud'ak'ata bio osia izha jʉrʉkuad'a daid'u, maʉ̃ zhi b'ʉma ẽã naʉ̃ librod'era.
Mawũãmina naʉ̃ b'ʉsid'a ĩjãnamarẽã Jesúra zhãrã Ẽdrʉbita Daizeze Warrata. Maʉ̃ta ĩjãbʉdaba izhik'areuba erub'eamarẽã Daizeze ũme b'ai jõ ẽãta.
Maʉ̃ tẽã izha jʉrʉkuad'aa Jesús wakusa zhi ũdubisia do jed'ea õb'ʉta Tiberia abada doya. Maʉ̃nerã k'ãwũã berab'arisia:
Ãba duanasia Simón Pedrota, Tomás Memerã abadata, Natanael Caná pʉwʉrʉd'ebemata, maʉ̃ pʉwʉrʉra Galilea druad'ebema, dewara Zebedeo warrarãta, dewara ũme Jesúsba jʉrʉkuad'ata.
Maʉ̃ne Simón Pedrobara mawũãsia: Mʉrã wãña b'eda bead'e.
Mawũãĩ jarirãbara mawũãsid'a: Daisid'a wãnaña bʉ bawara.
Aramaʉ̃ne wãnape jãbad'e b'arisid'a, maʉ̃ diamasera b'eda bead'a ẽbasia miã k'ãrẽta.
Ʉ̃nadrʉ bʉsid'e Jesús zhi ũdubisia ibud'e, mawũãmina izha jʉrʉkuad'abara k'awuad'a ẽbasia Jesústa k'ob'ʉta.
Maʉ̃ne Jesúsbara mawũãsia: Warrarã, ¿jidasid'ak'a b'eda k'oira?
Mawũãĩ panaʉ̃ mawũãsid'a: Jidad'a ẽã.
Mawũãnaĩ mawũãsia: Atarraya jãbad'eba juwua araare b'aribueudua mawũãrã jidad'aya. Mawũãĩ b'aribuesid'a, mawũẽ jirab'ari b'ed'a ẽbasia b'eda bioba.
Maʉ̃ne izha jʉrʉd'ata Jesúsba kʉãg'aba Pedroa mawũãsia: ¡K'ãʉ̃ Nok'oa!
Dewaraurã izha jʉrʉkuad'ara jãbad'e zesid'a ibuid'u, erb'ari wesid'a atarraya b'edaed'a. Druad'ebara wawara k'opana ẽbasia, awuarabʉrʉ k'opanasia cien metro.
Drua wãbʉdad'era ũdusid'a tebʉ purea nʉmʉta, b'eda ba nʉmʉta, pan k'ob'ʉta.
Maʉ̃ne Jesúsbara mawũãsia: Weudua b'eda aritia jidabʉdata.
Mawũãĩ Simón Pedrora jãbad'e ed'a wãpe atarraya drua webʉrʉta b'eda zromarãba bira wesia, b'edara b'asia ciento cincuenta y tres. Mawũã biomina atarraya tʉd'ʉzoa ẽbasia.
Mobebʉrʉ Jesúsbara mawũãsia: Zeudua, nek'oudua. Izha jʉrʉkuad'abara miõba bʉra k'aipe ad'a ẽbasia k'awuasid'a baera Nok'ota.
Aramaʉ̃ne Jesúsbara pan jiraedape ded'ekasia b'edasid'a ded'ekasia.
Maʉ̃ta zhi ũbea basia izha jʉrʉkuad'aa Jesús zhi ũdubi nʉmʉta beud'ata piradrʉpe.
Nek'od'a tẽã Jesúsbara Simón Pedroa mawũãsia: Simón Jonás warra, ¿bʉa mʉrã audre kʉãg'ak'a naʉ̃rãne k'ãñabara?
Mawũãĩ panaʉ̃ mawũãsia: Ããjã Nok'ó, bʉa k'awua b'ʉa mʉã bʉra kʉãg'ata.
Mawũãĩ mawũãsia: Jʉredua mʉ pẽwã b'eta.
Jarama ũmeta wakusa mawũãsia: Simón Jonás warra, ¿bʉa mʉrã kʉãg'ak'a?
Mawũãĩ Pedrobara panaʉ̃ mawũãsia: Ããjã Nok'ó, bʉa k'awua b'ʉa mʉã bʉra kʉãg'ata.
Mawũãĩ mawũãsia: Jʉredua mʉ pẽwã b'eta.
Jarama ũbeata mawũãsia: Simón Jonás warra, ¿bʉa mʉrã kʉãg'ak'a?
Pedrora sopuasia mawũã jarama ũbea, ¿bʉa mʉrã kʉãg'ak'a abʉrʉba? Mawũẽ mawũãsia: Nok'ó bʉara jõma k'awua b'ʉa. Bʉa k'awua b'ʉa mʉã bʉra kʉãg'ata.
Mawũãĩ Jesúsbara mawũãsia: Jʉredua mʉ pẽwã b'eta.
Mʉã wãrĩnu bʉaa jaraya: Bʉ kũrãta b'asid'era zhope wã b'asia bʉzha krĩñama, mawũãmina ya zõrãta b'ebʉrʉd'era bʉra juwua jirab'ariya, aramaʉ̃ne bʉra awʉrʉba zhobiya, mobe edeya bʉa krĩña ẽãma.
Pedroba jẽrũya akʉbʉrʉd'era ũdusia k'aid'u taita Jesúsba jʉrʉd'a Jesúsba kʉãg'ata, nek'o duanune maʉ̃ ab'aʉta Jesús k'aita k'ob'ad'a basia, mawũã k'ob'asid'era mawũãsia: Nok'ó, ¿bʉra k'aiba chãb'ariipe?
Pedroba maʉ̃ta ũdui Jesúa mawũãsia: Nok'ó, ¿naʉ̃ sãwũã berab'ariipe?
Mawũãĩ Jesúsbara mawũãsia: Naʉ̃ mʉ zeyeed'a b'aita mʉã krĩñabʉrʉ, ¿bʉa sãwũãĩpe? Bʉra mʉta pẽwã b'adua.
Maʉ̃neba mebẽrãbara ãzhirãĩnu jara duanesia maʉ̃ Jesúsba jʉrʉd'ara beu ẽãta. Mawũãmina Jesúsbara jara ẽbasia beu ẽãta, awuarabʉrʉ mawũãsia: Naʉ̃ mʉ zeyeed'a b'aita mʉã krĩñabʉrʉ, ¿bʉa sãwũãĩpe?
Maʉ̃ Jesúsba jʉrʉd'aba naʉ̃ bed'eata jarak'a b'ʉbʉrʉa. K'awua panʉã izha jara b'ʉra wãrĩnuta.
Dewara ne bio b'ʉa Jesúsba od'ara. Maʉ̃ta ab'a ab'aʉd'e b'ʉsid'abʉrʉ mʉma ẽjũãnerã ara ẽbak'ausia libro b'ʉkuad'ara. Amén.
Mʉã bed'eata naara b'ʉsid'era Teófilo, mʉãrã jõma jarasia Jesúsba od'ata izha jaradiad'ata jẽdeuba.
Daizezeba ʉ̃taa eded'abitabai jarasia. Ʉ̃taa wãĩ nawed'a Jawurebiad'eba jarak'asia izha zok'akuaita jʉrʉkuad'aba k'ãrẽ od'aita.
Beud'a tẽã maʉ̃rããbʉrʉ zok'ai zhi ũdubima bio basia k'awuad'amarẽã wãrĩnu zok'ai b'ʉta. Zhi ũdubigasia ewari cuarenta, maʉ̃nerã jarak'a b'asia Daizezeta Nok'od'ebemata.
Ãba k'ob'ed'e mawũãsia: Wãrãũdua Jerusalénnebara, awuarabʉrʉ jʉ̃ãũdua mʉ Zezeba Jawurebia diaya ad'ata, maʉ̃ marãbara ũrĩsid'a mʉã jarad'ata.
Juanbara wãrãnebai zhãrã buru k'oesia baniãba, mawũãmina Daizezebara marãã diaya Jawurebiata ewari dããrã ẽãne.
Mobebʉrʉ ãba k'opanʉbara wid'i mawũãsid'a: Nok'ó, ¿bʉra Israel b'e Nok'ota b'eika id'i ewade?
Mawũãnaĩ Jesúsbara mawũãsia: Ewarira marãba k'awuad'ai barata nʉmʉ ẽã mʉ Zezeba k'ãrẽ oita nʉmʉk'ãrĩrã.
Mawũãmina marãbara zareata jidad'aya Jawurebiata marãne ed'a b'ad'e zebʉrʉd'e, aramaʉ̃ne marãbara mʉnebemata jarad'aya Jerusalénne, Judea druad'e, Samaria druad'e, wawara druaza.
Maʉ̃ta jarape k'ob'ʉta ãzha akʉ k'ob'ed'e Jesús ʉ̃taa jirab'ari wãsia, aramaʉ̃ne jãrãrãne dog'oba ũdud'a ẽbasia.
Aramaʉ̃ne ʉ̃taa wãta akʉ k'ob'ed'e ũmakĩrãrãta ũme ãzhi k'aita ʉ̃ta k'opanesia wua torro jʉ̃ panʉta.
Maʉ̃rãbara mawũãsid'a: Galilea bid'arã, marãbara, ¿k'ãrẽã ʉ̃taa akʉ k'ob'e? K'ãʉ̃ Jesús Daizezeba marã maẽba ʉ̃taa edebʉrʉra, k'ãʉ̃ ab'aʉta k'ãwũã zeya mazha ũdubʉda kĩrãk'a ʉ̃taa wãbʉrʉta.
Jerusalén jũẽkuape wãrĩzekuasia kʉd'a ʉ̃rʉ̃bemaĩnu. Mobe mama duanesia Pedrota, Jacobota, Juanta, Andrésta, Felipeta, Tomásta, Bartolométa, Mateota, Jacobo Alfeo warrata, Simón Zeloteta, Juda Jacobo warrata.
Maʉ̃rãta baridua ãba zhiwid'i duanasia wũẽrãrã bawara, Jesús papa María bawara, Jesús mebẽrã bawara.
Maʉ̃ ewade Pedrora mebẽrã ẽsadra piradrʉsia bed'eai k'area, maʉ̃nerã ciento veinte kĩrãk'a zhi jʉre nʉmʉne mawũãsia:
Mebẽrã, zhi b'ʉmata arimaẽ berab'ariita bara basia Jawurebiaba rey David id'eba jarad'ata Judad'ebemata, mawũẽ arimaẽ jʉre edesia Jesús jidad'apead'ara.
Izhira dazhirãnebema basia, mawũẽ ob'asia dazhirãba ob'eta.
Izha bia ẽãta od'aba plata jidad'abara edasia druata. Mama ʉ̃tʉba buruare b'aebʉrʉba b'i jẽsasia, mawũẽ izhi jʉ̃sira jõma peawesia.
Jerusalénne b'ebara maʉ̃ta k'awuad'ape ãzhi bed'ead'e maʉ̃ druara trʉ̃gasid'a Acéldama, maʉ̃bara jara krĩña b'ʉa Wa Druata.
Maʉ̃ta zhi b'ʉmata Salmo librod'e mawũã b'ʉa:
Izhi b'ad'a maẽ miõ ne ẽbaya, aramaʉ̃ne miõta b'a ẽbaya.
Dewara mawũã b'ʉa:
Awʉrʉba oya izha ob'ad'ara.
Mawũẽ ũmakĩrãrã ewariza dazhirã bawara ãba b'ed'ebemata Judabari jʉrʉd'aya, Nok'o Jesús dazhirã bawara b'asid'ebemata b'ea.
Juanba buru k'oesid'ebemata b'eta dazhirã maẽba Jesús ʉ̃taa wãsiid'ubemata b'ea. Mawũẽ iab'a jʉrʉd'aya dazhirã bawarauba jaramarẽã Jesús beud'ata piradrʉd'ata.
Mobebʉrʉ ũme k'opanʉsid'a. Ab'a Joséta Barsabás abazhid'a, ab'aʉta Justo basia, dewarabema Matía basia.
Mobebʉrʉ zhiwid'i mawũãsid'a: Nok'ó, bʉabʉrʉ jõmaʉ̃ sota ũduk'awua b'ʉa, mawũẽ daia k'awuabirua naʉ̃rã ũmenebema bʉa sãʉ̃ta jʉrʉbʉrʉta.
Mawũãrã bʉd'ebemata jaramarẽã bʉa zok'ad'ata b'aya. Maʉ̃ta b'ad'ara Judara k'azhiruad'e b'aesia, aramaʉ̃ne tebʉed'a wãsia izhi b'aima.
Mobebʉrʉ k'aita jʉrʉd'aid'ebemata obʉdad'era Matíare b'aesia. Mawũẽ Jesúsba zok'akuad'ata once b'e bawara b'ʉsid'a.
Maʉ̃ne aritiaud'e ʉ̃treba nangu kĩrãk'a uga zesia, de jõma maʉ̃ba uga nʉmesia ãzhi duanu maẽ.
Maʉ̃ne tebʉ kĩrãk'a eradrʉ ũdubʉdata eradrʉsia ãzhi buruza.
Aramaʉ̃ne Jawurebiaba birabʉdaba bed'ea awuara bed'easid'a, Jawurebiaba jarabibʉrʉta jara bed'easid'a.
Maʉ̃ne judíorã Daizezed'ebema arib'ae b'eta Jerusalénne duanasia drua jõmaʉ̃nebemata.
Mawũã uga bʉsita ũrĩnaĩ k'abanata nʉmʉrã bʉredrʉsid'a. K'awua ẽã krĩchasid'a ab'a ab'ak'a ãzhi bed'ead'e bed'eabʉdata ũrĩ k'opanʉba.
Mawũẽ ãzhara bia akʉdrua mawũãsid'a: Akaudua, ¿Galilead'ebema ẽka naʉ̃rã jõma za bed'ea k'ob'era?
¿Sãwũẽrã dazhirãbara ũrĩ k'ob'e ab'a ab'ak'a dazhirã bed'ead'e bed'ea k'ob'eta?
Dazhirã ʉ̃kʉrʉ Parto druad'ebema, Medo druad'ebema, Elamita druad'ebema, Mesopotamia druad'ebema, Judea druad'ebema, Capadocia druad'ebema, Ponto druad'ebema, Asia druad'ebema,
Frigia druad'ebema, Panfilia druad'ebema, Egipto druad'ebema, África drua Cirene audre wawaraid'ubema, dewara Romanebemata nama b'ea, judíorãta b'ea, judío ẽãta judío bape b'ea.
Dazhirã ʉ̃kʉrʉra Creta druad'ebema, Árabe druad'ebema. Maʉ̃ta dazhirãbara ũrĩ k'ob'ea dazhi bed'ead'e jara k'ob'eta ne bia Daizezed'ebemata.
Maʉ̃nerã jõmaʉ̃ba bia akʉdrua ãzhirãĩnu mawũãsid'a: ¿K'ãrẽpe k'ãwũãrã?
Waya ʉ̃kʉrʉma sewak'au b'ed'eba mawũãsid'a: Beu nʉmeã.
Maʉ̃nerã Pedrora dewaraurã once bawara ʉ̃ta nʉmepe nemi jĩgua mawũãsia: Judíorãta b'eba, dewara jõma Jerusalénne b'eba naʉ̃ta k'awuad'aita ũrĩũdua mʉ bed'eata.
Dai za k'ob'era beu nʉme ẽã marãba krĩcha k'ob'e kĩrãk'a, ewarira wad'i diaped'a nʉmʉã.
Naʉ̃ẽnabema Daizezeba bed'eata jarabibariba Joelba jarad'ata mawũãsia:
Daizezebara mawũãsia:
Ewari jõĩta nʉmebʉrʉd'era mʉ Jawurebiara mʉãrã diaya zhãrã jõmaʉ̃ã. Mawũẽ marã warrarãbara marã k'aurãbara jarad'aya mʉã jarabibʉrʉta. Kũrãrã marãneã mʉãrã ne ũdubiya k'ãĩmok'arad'e kĩrãk'a, zõrãrã marãneã mʉãrã ne ũdubiya k'ãĩmok'arad'e.
Ũdud'ak'ata ũdubigaya ʉ̃tʉ bãjãne, ũdud'ak'ata ũdubigaya ud'a druad'e, ũdubigaya wata, tebʉta, narĩ k'ougata.
Ʉ̃madaura pãrĩguya, jed'ek'ora wa baya, Daizezeba k'awua okuai ewarita zei nawed'a mawũã totoya, maʉ̃nerã ewarira zhi zromata kĩrãwãrẽ baya.
Nok'o Jesúa zuburia bed'eabʉdara ẽdrʉd'aya.
Israelitarã, bed'eata mʉã za jaraita ũrĩũdua: Jesús Nazared'ebema Daizezebara izhid'eba nʉmʉta k'awuabibʉrʉta marãne ed'a ũdud'ak'ata bio osia izhid'eba, maʉ̃ marãbara k'awua b'ea.
Maʉ̃ Jesús izha nawed'a krĩchad'ad'e chãb'arisia Daizezebara, mawũẽ marãbara jidad'ape bia ẽãta b'ea beabisid'a cruzd'e k'achi.
Maʉ̃ta Daizezeba beud'ata piradrʉbibʉrʉba bebuta puad'ebara ẽdrʉbisia, bebuba k'ab'ariita b'asi ẽbaera.
Rey Davidbara Jesús jarabʉrʉta mawũãsia:
Mʉãrã Nok'ora ewariza ũdu b'ʉa mʉ kĩrãbita, mʉ juwua araare b'ʉba mʉrã b'ae ẽã.
Maʉ̃ba mʉrã sobia b'ʉa, b'ʉsrid'a trʉ̃ã b'ʉa, adu-a b'ʉa.
Bʉara mʉ jawurera ãmaẽ ẽã beud'ata b'e maẽrã, mʉrã bʉ nezok'a kĩrãẽpa b'ʉra b'erawabi ẽã.
Bʉara mʉãã k'awuabisia mʉrã wakusa zok'ai b'aita, bʉa mʉrã sobia b'abiya mʉ ũme b'ʉba.
Mebẽrã, mʉã marãã jipa jaraya, zõrã dazhirãta rey David beubʉrʉd'era wuag'asid'a, izhi wuag'ad'apead'ara peña zob'eara dazhirãne ed'a nʉmʉã id'i basiid'u.
Davira Daizezeba bed'eata jarabibarita b'ad'aba k'awua b'asia Daizezera wãrĩnu bed'ead'ata, jarasia izhid'eba uruta zhãrã Ẽdrʉbita piradrʉbiita, aramaʉ̃ne reyta b'ʉita izhi kĩrãk'a.
Mawũã na wed'auba k'awua b'ʉba jarasia beud'ata piradrʉita zhãrã Ẽdrʉbira, aramaʉ̃ne izhi jawurera ãmaẽna ẽãta beud'ata b'e maẽrã, miã izhi k'akuara b'erawa ẽãta.
Maʉ̃ Jesúra beud'ata piradrʉbisia Daizezeba, maʉ̃ dai jõmaʉ̃ba ũdusid'a.
Daizezebara izhi juwua araare Jesús zhi zromata b'ʉsia, zhi Zezeba Jawurebia diaya ad'ata jidape ded'ekabʉrʉta marãba k'ãwũã ũdubʉda, ũrĩbʉda.
David ẽbasia ʉ̃taa wãrĩzed'ara, maʉ̃neba izhara Jesústa jara mawũãsia:
bʉ jura b'eta jõma mʉã bʉ jẽrũ edre b'ʉyeed'a.
Maʉ̃neba Israel b'ebara jõmaʉ̃ba wãrĩnuta k'awuaudua, maʉ̃ Jesús marãba cruzd'e k'achid'apead'ara Daizezebara Nok'ota b'ʉsia zhãrã Ẽdrʉbita.
Maʉ̃ta ũrĩnaĩ sopuad'ape Pedroa dewaraurã Jesúsba zok'akuad'arãã mawũãsid'a: Mebẽrã, ¿daibara k'ãrẽta od'aipe?
Mawũãnaĩ Pedrobara mawũãsia: K'azhiruara ãmape Daizezeta pẽwãũdua, mobe Jesucristo trʉ̃neba buru k'oeudua k'azhiruata biod'eba Daizezeba bed'ea ne ẽã duanebimarẽã, mawũãrã jidad'aya Jawurebiata.
Daizezeba Jawurebia diaya ad'ara marãĩtabema, marã warrarãĩtabema, zhãrã wawara b'eitabema, Daizezeta Nok'oba trʉ̃kuabʉrʉitabema.
Pedrobara dewara bed'ea bio jarak'a ũrãg'a mawũãsia: ¡Marã Daizezea ẽdrʉbiudua k'ãwũã bia ẽãta b'ed'ebara!
Aramaʉ̃ne Pedro bed'eata ĩjãnapead'ara buru k'oesid'a. Maʉ̃ ewadera Jesúsd'ebema ĩjãbʉdara ed'a zesid'a tres mil.
Mobe Jesúsba zok'akuad'a ũrãg'ad'e duanesia, aramaʉ̃ne zhiya ãba duane b'ʉta Jesús bebu krĩcha pan pewa k'o duanasia, zhiwid'i duanasia.
Zhãrã jõma pera jirpanesia ũdud'ak'ata bio obʉdaba Jesúsba zok'akuad'aba.
Jesúsd'ebema ĩjãnapead'ara ãba b'eba ne jõma erub'easia jõmaʉ̃ĩta.
Ẽjũã ãzhid'era, ne ãzhid'era nendod'ape platara ab'a ab'aʉa dra b'easia zhi nesid'a k'awua.
Ewariza ãba duane b'asia Daizeze ded'a ewara maẽ, ãzhi ded'ara zhiko ãbaʉba k'o b'easia b'ʉsrid'a sobia.
Daizezera ibia jara b'easia, ãzhira kʉãg'ade basia zhãrã jõmaʉ̃ba. Maʉ̃nerã Nok'o Jesúsbara izhid'ebema ĩjã b'ed'e ed'a ewariza zebi nʉmasia zhi ẽdrʉd'aita b'era.
Ewari ab'a Pedro Juan ũme Daizeze deid'u wãrĩze wãsid'a a las tres zhiwid'ibada ʉ̃madaud'e.
Maʉ̃ne ũmakĩrãta b'asia wã b'e ẽã tod'ata, izhira wed'ape ewariza b'ʉbazhid'a Daizeze deta puerta Kĩrãwãrẽã abada maẽ. Mawũã b'ʉbazhid'a Daizeze ded'a ed'a wãbʉdaa plata wid'imarẽã.
Maʉ̃bara Pedro Juan ũme Daizeze ded'a ed'a wãnata ũdui, zuburia bed'easia plata diad'amarẽã.
Mawũẽ Pedrobara Juan ũmeba akʉ mawũãsia: Daita akʉdua.
Mawũãmina Pedrobara mawũãsia: Mʉrã plata ne ẽã, miã oro ne ẽã. Mawũãmina mʉã erub'ʉta diaya: ¡Jesucristo Nazared'ebema trʉ̃neba piradrʉpe nimibarua!
Mawũãpe juwua arata jidape piradrʉbisia. Mawũẽ audre ẽãne zrawasia jẽrũta k'õrãk'õrãta.
Aramaʉ̃ne pinandrʉ edau nʉmepe tebad'ewasia. Aramaʉ̃ne ãzhi bawara Daizeze ded'a ed'a wãsia, taiba pinandrʉ tebasia Daizeze ibia jara.
Zhãrã jõmaʉ̃ba ũdusid'a Daizeze ibia jara taita.
Plata wid'iita jewed'a b'ad'ata ũduk'awasid'a, Daizeze deta puerta Kĩrãwãrẽã abada maẽ jewed'a b'asia. Mawũẽ bia akʉdruasid'a mawũã berab'aribʉrʉba.
Wã b'e ẽã b'ʉta b'ed'abara Pedro Juan ãĩtʉ ẽbasia. Zhãrã jõmaʉ̃ba bia akʉdrua ãzhi k'aid'u piraposia Daizeze ded'a ewara maẽ Salomón abadaid'u.
Pedroba maʉ̃ta ũdui zhãrã k'ob'ea mawũãsia: Israelitarã, ¿naʉ̃ẽnabema k'ãrẽã bia akʉdrua k'ob'e? ¿Daira k'ãrẽã akʉ k'ob'e, dai zareaba o daita biata panʉba wãbibʉda kĩrãk'a naʉ̃ta?
Daizeze Abraham Zhibariba, Isaac Zhibariba, Jacobo Zhibariba, dazhirã zhibarirã b'ead'a Zhibariba, izhi Warra Jesús zhi zromata b'ʉsia, maʉ̃ marãbara bead'amarẽã chãb'aribʉdata Pilatoa idaribid'a ẽbasia izha ẽnaĩrã.
Aramaʉ̃ne marãbara ẽnabid'a ẽbasia Bed'ea Ne Ẽãta Biata B'ʉra, awuarabʉrʉ ẽnamarẽã wid'isid'a miã beamiãta.
Aramaʉ̃ne beasid'a Daizeze ũme b'ai jõ ẽãta dia b'ʉta. Maʉ̃ Daizezebara beud'ata piradrʉbisia, maʉ̃ daiba ũdusid'a.
Daibara izhid'ebema ĩjã panʉã, za naʉ̃ marãba ũduk'awua b'eta akʉ k'ob'era k'ãwũã b'e dog'oa izhi zareaba. Izhara b'ebiita ĩjã panʉba naʉ̃ k'ãwũã jipa b'e dog'oa mazhi jõmaʉ̃ kĩrãbita.
Mawũãmina mʉãrã k'awua b'ʉa marã mʉ ʉreta b'ebara Jesús zhãrã Ẽdrʉbita k'awuad'a ẽãba beabisid'a mazhi nok'orã bawarauba.
Mawũãmina aramaʉ̃ne Daizezeba arib'aesia izha nawed'a jarad'ata, izha bed'eata jarabibarirã id'eba jarasia zhãrã Ẽdrʉbita izhid'era beuita.
Maʉ̃ba k'azhiruara ãmape Daizezeta pẽwãũdua, bed'ea ne ẽã duanebimarẽã k'azhiruata biod'eba. Mawũãrã Nok'o Daizezebara sobiad'ai ewarita zebibʉrʉta,
izhara zok'aya Jesucristota, maʉ̃ izhara nawed'a marãã zhi jarama.
Jesucristora wãrãnebai wad'i ʉ̃tre b'aid'e b'ʉa Daizezeba ne jõma araa okuai ewaried'a, maʉ̃ Daizezebara izha bed'eata jarabibarirã id'eba zhi jarama zhik'are wed'auba.
Dazhirã zhibarirã b'ead'aa Moisébara mawũãsia: Nok'o marã Zhibaribara marãne ed'auba piradrʉbiya izha bed'eata jarabibarita mʉ kĩrãk'a. Jõma ũrĩũdua izha marãã jarabʉrʉra.
Daizezeba bed'eata jarabibarirã jõmaʉ̃ba Samuel ewarid'euba jarasid'a id'i ewade k'ãwũã berab'ari nʉmaĩsid'a.
Marã b'era Daizezeba bed'eata jarabibarirã b'ead'a warrarãta b'ea. Mawũẽ Daizezeba dazhirã zhibarirã b'ead'aa jarad'ara marãĩtabemata Abrahanʉã mawũãsia: Bʉ warrarãnebemaneba jõma bia nʉmaña druad'e b'era.
Naara Daizezebara zhi Warra marãma zok'asia marã bia b'eabimarẽã, aramaʉ̃ne idu b'ʉd'amarẽã bia ẽãta ob'eta.
Pedro Juan ũme wad'i zhãrã k'ob'ea bed'ea k'opanʉne, ãzhima zesid'a sacerdoterãta, Daizeze de akʉbada nok'ota, saduceorãta.
Kĩrũsid'a zhãrãã jarabʉdaba beud'apead'ara piradrʉd'aita Jesús kĩrãk'a.
Mawũẽ jidad'ape nrũẽmaẽna cárceld'e panʉsid'a keu baera.
Mawũãmina bed'eata ũrĩnapead'abara bioba Jesúsd'ebema ĩjãsid'a. Aramaʉ̃ne zhũmakĩrãrãta panasita b'ʉa cinco mil.
Nrũẽma Jerusalénne zhi jʉresid'a nok'orãta ũrãg'a Moiséd'e jarabada bawara.
Mama k'ob'asia sacerdote wag'au Anásta, dewara zhi mebẽrãta k'opanasia Caifásta, Juanta, Alejandrota, jõma k'opanasia dewaraurãsid'a.
Maʉ̃nerã Pedro Juan ũme ẽsadra k'opanebid'ape wid'i mawũãsid'a: ¿K'ai zaread'eba o k'aid'eba k'ãwũã obʉda marãbara?
Mawũãnaĩ Pedrobara Jawurebiad'eba mawũãsia: Israel nok'orã, mʉã marãã jaraya:
Id'i marãbara daia wid'i k'opanʉã wã b'e ẽã b'ʉta bia dog'ora sãwũã b'e b'id'ata.
Marã jõmaʉ̃ba Israel jõmaʉ̃ba k'awuaudua, Jesucristo Nazared'ebema trʉ̃neba marãba cruzd'e k'achi beabid'apead'ata Daizezeba beud'ata piradrʉbid'a trʉ̃neba naʉ̃ mazhi kĩrãbita b'e b'id'a.
Maʉ̃ Jesúra mong'ara de oita seri ẽãne b'ʉbada kĩrãk'a seribid'a ẽbasia marã de obadabara, maʉ̃ne maʉ̃trʉ wag'auta b'esia.
Awʉrʉd'ebara ẽdrʉ ẽã, naʉ̃ ẽjũãnerã awʉrʉrã ne ẽã Daizezeba zhãrã b'ea diad'ara dazhirã maʉ̃neba ẽdrʉd'aira.
Pedro Juan ũme mawũã wãnigua k'opanʉrã k'awuasid'a bio estudiape panʉ ẽãta, mawũẽ bia akʉdruasid'a. Aramaʉ̃ne ũduk'awasid'a Jesús bawara pananata.
Maʉ̃ne wã b'e ẽã b'ʉta b'ed'ara ãzhi bawara ʉ̃ta nʉmʉta akʉ k'opanʉba ne ãña jara b'ed'a ẽbasia.
mawũãsid'a: ¿Naʉ̃rã sãwũã od'aipe? Wãrãne ãzhid'eba ũdud'ak'ata dajada odog'ota Jerusalénne b'ebara jõmaʉ̃ba k'awuabʉda, mawũẽ dazhirãbara sewa ab'ed'a ẽã.
Mawũãmina zhãrãne ed'a wuaabʉrʉ trʉ̃poa ẽbamarẽã ãzhira warag'ad'aya naneba ʉ̃taara miõã jarad'a ẽbamarẽã maʉ̃ Jesúsd'ebemata.
Mobebʉrʉ trʉ̃nape jarasid'a jipad'e bed'ead'a ẽbamarẽã miã jaradiad'a ẽbamarẽã Jesúsd'ebema.
Mawũãnaĩ Pedrobara Juanbara panaʉ̃ mawũãsid'a: Krĩchaudua marã bed'ea arib'aeita Daizezema biga k'awuaita izhi bed'ea arib'aei k'ãñabara.
Daibara jara ẽãrã idaribi b'ed'a ẽã daiba ũdud'apead'ara, ũrĩnapead'ara.
Mobebʉrʉ nok'orãbara wuaabʉrʉ warag'ad'ape ẽna panʉsid'a. Sãwũã ud'aira k'awuad'a ẽbasia zhãrã jõmaʉ̃ba Daizeze ibia jara k'ob'e baera k'ãrẽ sãwũã dog'oba.
Wã b'e ẽã b'ʉta mawũã b'ed'ara b'asia cuarenta año audre.
Ãzhita ẽna panʉnaĩ ãzhid'ebemata b'ema zed'ape jõma nebʉrʉsid'a sacerdoterã nok'orãba, nok'orã b'eba ãzhaa jarad'apead'ata.
Jarirãbara ũrĩnape ãbaʉba Daizezea mawũãsid'a: Nok'ó, bʉra zhi zroma, bʉra Daizeze bãjã od'a, drua od'a, pusa od'a, bʉa osia maʉ̃ jõmaʉ̃ne ne b'ʉra.
Rey David bʉ nezok'a id'eba bʉara mawũãsia:
¿K'ãrẽã kĩrũ b'e judío ẽãta b'era, k'ãrẽã ne seri ẽãta krĩcha b'e?
Reyrãta druad'e b'era nok'orã bawara zhi jʉred'ape, ãba zhõnaña Daizeze ũme, zhãrã Ẽdrʉbita izhid'e ũme.
Wãrĩnu naʉ̃ pʉwʉrʉd'era ãba jirpanesia Herodeta, Poncio Pilatota, judíorã ẽãta, Israel b'eta. Mawũã ãba jirpanesia bʉ Warra Jesús bead'aita zhãrã Ẽdrʉbiita bʉa jʉrʉd'ata.
Aramaʉ̃ne ãzhara osid'a bʉa zhi zromaba krĩchad'ad'e sãwũã berab'ariita.
Mawũẽ Nok'ó, dai mawũã warag'abʉdata akʉdua, mobe dai bʉ nezok'arãã wãniguata ded'ekarua wãnigua jarad'aita bʉ bed'eata.
Bʉ zareata ded'ekarua zhãrã b'ebid'aita, ũdud'ak'ata od'aita bʉ Warra Jesús trʉ̃neba.
Zhiwid'i nʉmeta jõbibʉdad'era ãba k'ob'e maẽ uresia. Aramaʉ̃ne jõma birakuasia Jawurebiaba, mawũẽ wãnigua jara duanesia Daizeze bed'eara.
Aramaʉ̃ne Jesúsba zok'akuad'abara zarea bara jara b'easia Nok'o Jesús beud'ata piradrʉd'ata. Daizezebara biod'e bia nʉmʉk'ãrĩsia ãzhi jõma.
Maʉ̃ba ãzhirãnebema miõta k'ãrẽ nesid'a b'a ẽbasia. Ẽjũãta, deta erub'ebara, ne erub'ebara nendosid'a, mobe wesid'a ne nendod'a platara.
Aramaʉ̃ne chãb'ari panasia Jesúsba zok'akuad'aa. Maʉ̃rãbara ab'a ab'aʉa dia b'easia zhi nesid'a k'awua.
Maʉ̃ne b'asia Joséta, Jesúsba zok'akuad'abara maʉ̃ trʉ̃gasid'a Bernabéta, maʉ̃ trʉ̃bara jara krĩña b'ʉa Sobiabibari Warrata. Izhira levitarãta dod'u Chipred'ebema basia.
Maʉ̃bara nendosia drua erub'ʉta, mobe maʉ̃ nendod'a platara wepe chãb'arisia Jesúsba zok'akuad'aa.
Maʉ̃ne b'asia ũmakĩrã Ananía abadata, maʉ̃bara Safira zhi kĩma ũmeba nendosia druata.
Mobe maʉ̃ nendod'ad'ebemata plata ãĩ edasia, maʉ̃ k'awuasia zhi kĩmabid'a, aramaʉ̃ne zhi wuaabemata edepe chãb'arisia Jesúsba zok'akuad'aa.
Maʉ̃ne Pedrobara mawũãsia: Ananía, ¿k'ãrẽã k'ãwũã ãtõmiã idaribibʉrʉ bʉ sora, Jawurebiaa sewa nebʉrʉmarẽã platara k'ãwũã ãĩ edabisi ẽka drua nendod'ad'ebemata?
¿Erub'ʉd'era k'ãʉ̃ druara bʉre ẽbasika? ¿Nendobʉrʉd'era platara bʉre ẽbasika? ¿K'ãwũã oira k'ãrẽã k'ob'ʉsi bʉ sod'era? Bʉra beubaria sewa nebʉrʉtabe ẽã, awuarabʉrʉ sewa nebʉrʉa Daizezea.
Ananíaba maʉ̃ bed'eata ũrĩbʉrʉd'era beu b'aesia. Jõma k'ãbãẽã perasid'a maʉ̃ta ũrĩbʉdara.
Maʉ̃nerã kũrãrãta piradrʉd'ape burad'ape edesid'a joud'e.
Hora ũbea babʉrʉd'e zhi kĩmata deid'u zesia k'awua ẽãne sãwũã berab'aribʉrʉra.
Maʉ̃ne Pedrobara mawũãsia: ¿Mʉãã jaradua, marã ẽjũã nendod'a platara k'ãwũãk'a?
Mawũãĩ izhara mawũãsia: Ããjã, k'ãwũã.
Mawũãĩ Pedrobara mawũãsia: ¿K'ãrẽã k'ãwũã oita krĩchasid'a k'awua ẽbipe Jawurebia Nok'od'eba? Jari ib'ada bʉ kĩma joubʉdara, bʉsid'a eded'aya.
Audre ẽãne izhira beu b'aesia Pedro jẽrũ k'aita. Kũrãrã deid'u zebʉdad'era ũdusid'a zhi beumata. Mawũẽ eded'ape jousid'a zhi kĩma k'aita.
Maʉ̃ k'area k'ãbãẽã perasid'a mebẽrã jõma. Zhãrãsid'a jõma perasid'a maʉ̃ta ũrĩbʉdara.
Awʉrʉra miõta ãba zed'ak'a basia ãzhi bawarara. Mawũãmina zhãrãbara ãzhira k'ãbãẽã bia jara b'easia.
Nok'o Jesúsd'ebema ĩjã tupud'era wuaabʉrʉ eaba wãsia zhũmakĩrãrãta, wũẽrãrãta.
Zhãrãbara k'ayarã od'e b'ʉkua jirpanesia barkuad'e, jueporod'e, aramaʉ̃ne Pedro berab'aribʉrʉd'e arigu zhi jawureba warabʉrʉba b'emarẽã ãzhi iab'aʉd'ebemata.
Pʉwʉrʉ arak'aita tab'e maẽ b'esid'a Jerusalén pʉwʉrʉed'a ze jirpanʉta, we jirpanesia k'ayarãta, jaiba wawa b'eta. Maʉ̃ jõma b'e nʉmasia.
Maʉ̃ k'area sacerdote wag'auta jõma saduceorã izhi ũme k'ob'e bawara k'ãbãẽã bĩ ẽãsid'a.
Mawũẽ Jesúsba zok'akuad'ara jidad'ape ed'a panʉsid'a cárceld'e.
Mawũãmina ángel Daizezed'eba diamase cárcel puerta ewa ẽdrʉbigape mawũãsia:
Wãũdua, mobe Daizeze ded'a ewara maẽ ʉ̃ta barab'epe zhãrãã jaraudua naʉ̃ bed'eara jõma Daizeze ũme b'ai jõ ẽãta.
Maʉ̃ta ũrĩnape diaped'a ed'a wãsid'a Daizeze ded'a ewara maẽ, mobe miã ũrãg'asid'a. Maʉ̃ne zesid'a sacerdote wag'auta izhi ũme b'e bawara, mobe trʉ̃sid'a nok'orã wag'aurãta, dewara jõma trʉ̃sid'a Israel nok'orãta. Mobe cárcel nʉmʉĩnu soldaorãta zok'asid'a Pedro Juan ũme wed'amarẽã.
Mawũãmina soldaorã jũẽbʉdad'era ãzhira ũdud'a ẽbasia cárceld'era. Mawũẽ jẽrũya wãnape jarabʉdata,
mawũãsid'a: Wãrãnebai daibara ũdusid'a cárcel bia serra nʉmʉta, zhi akʉ b'era ewarad'e ʉ̃ta nʉmeãsia puerta kĩrãbita. Mawũãmina daiba ewabʉdad'era miõta ũdud'a ẽbasia ed'ara.
Maʉ̃ bed'eata ũrĩbʉdad'era sacerdote wag'aubara, Daizeze de akʉbada nok'obara, sacerdoterã nok'orãbara k'awuad'a ẽbasia maʉ̃ sãwũãĩrã.
Mawũãmina iab'a zepe jarak'a mawũãsia: Ũmakĩrãrã marãba cárceld'e b'ʉd'apead'ara Daizeze ded'a ewara maẽ zhãrã ũrãg'a panʉã.
Mawũãĩ Daizeze de akʉbada nok'ora wekuaita wãsia Daizeze de akʉbada bawara, aramaʉ̃ne zhõ ne ẽã wekuasia perabʉdaba zhãrãba mong'araba tab'ari bead'aid'eba.
Wed'ape edesid'a nok'orã wag'aurã kĩrãbita. Maʉ̃ne sacerdote wag'auba wid'ibʉrʉta,
mawũãsia: ¿Daibara marãã jipa jarasid'a ẽka jarad'a ẽbamarẽã Jesúsd'ebema? Maʉ̃ta marãbara Jerusalénne jõmaʉ̃ã jarabʉda mazhi ũrãg'ara, aramaʉ̃ne dai ʉ̃rʉ̃ b'aebi krĩña panʉã Jesús bebuta.
Mawũãnaĩ Pedroba panaʉ̃bʉrʉta Jesúsba zok'akuad'a bawarauba mawũãsid'a: Daizeze bed'eata arib'aei bara zhãrã bed'eata arib'aei k'ãñabara.
Jesús Daizezebara izhi juwua araare Nok'ota b'ʉsia zhãrã Ẽdrʉbita. Aramaʉ̃ne Israel b'ebara k'azhiruara ãmape izhita pẽwãbʉdaba bed'ea ne ẽã duanebiita k'azhiruata biod'eba.
Daibara maʉ̃ta izhid'ebemata k'awua b'ea, ab'arika k'awua b'ʉa Jawurebiaba, maʉ̃ Daizezeba diasia izhi bed'eata arib'ae b'ea.
Ãzhara maʉ̃ta ũrĩnape kĩrũbiba jarirã bea krĩñasid'a.
Maʉ̃ne nok'orã wag'aurãneba piradrʉsia fariseo Gamaliel abadata Moisé ũrãg'ad'e bigauta zhãrã jõmaʉ̃ba wawideta. Maʉ̃bara jarasia aritiaed'a ãĩ eded'amarẽã Jesúsba zok'akuad'ara.
Mobe mawũãsia: Israelitarã, marã kĩrãkuitaudua naʉ̃rã sãwũã od'aid'era.
Naʉ̃ ewari nawed'a Teuda piradrʉd'ata k'awuaudua, izhira zhi zromane bed'easia. Maʉ̃ bawara duanesia ũmakĩrãrã cuatrociento, mawũãmina maʉ̃ beasid'a. Mawũẽ izhi bed'eata arib'ae b'ead'ara jãrãzoa ne ẽãsia.
Maʉ̃ tẽã piradrʉsia Juda Galilead'ebemata, maʉ̃ ewadera zhãrã juacha jirpanasia. Maʉ̃bara izhi bawara erunʉmesia zhãrã bio. Maʉ̃sid'a beasid'a, mawũẽ izhi bed'eata arib'ae b'ead'ara jõma jãrãzoasia.
Mawũẽ mʉã marãã jaraya: Naʉ̃rã kenab'ariudua, naʉ̃ta ãzhi krĩchaba opanʉbʉrʉ nebaya.
Mawũãmina Daizezed'ebʉrʉ marãbara kiawe b'ed'a ẽã. K'aubaudua zhõ nʉmeãĩta Daizeze ũme.
Mawũãĩ krĩcha ab'arika zekuasia izhi bawara. Mobebʉrʉ Jesúsba zok'akuad'ara trʉ̃sid'a, mobe ubid'ape jarasid'a jarad'a ẽbamarẽã Jesúsd'ebema, mobebʉrʉ ẽna panʉsid'a.
Mawũẽ nok'orã wag'aurã kĩrãbitaubara ãzhira sobia wãsid'a Daizezeba idu zuburiabigabʉrʉba Jesús k'area.
Ewariza Daizeze ded'a ewara maẽ jara b'easia deza jara b'easia Jesucristod'ebemata.
Maʉ̃ ewadera Jesúsd'ebema ĩjã b'era eaba wãsia, maʉ̃ne griego bed'ead'e bed'ea b'eba jara jirpanesia hebreo bed'ead'e bed'ea b'eta, jarasid'a pẽdrarã griegorãnebema bia arib'aed'a ẽãta k'arebata ewariza nʉmʉnerã.
Mawũẽ doce Jesúsba zok'akuad'abara zhi ĩjã b'e k'abanata trʉ̃nape mawũãsid'a:  Biga ẽã daiba Daizeze bed'ea jara ẽã idaribid'aira zhãrã zhiko diaita.
Maʉ̃ba mebẽrã marãnebemata ũmakĩrãrã siete jʉrʉ edaudua kĩrãẽpa b'eta, Jawurebiaba bira b'eta, krĩcha bara b'eta, maʉ̃rãta maʉ̃ k'aud'a b'eabid'aya.
Waya daira zhiwid'i b'eaya, Daizeze bed'eata jara b'eaya.
Mawũã jarabʉdara biga basia k'abanata jõmaʉ̃ma, mawũẽ Estebanta jʉrʉsid'a soid'u b'ʉta Jawurebiaba bira b'ʉta. Jʉrʉsid'a Felipeta, Prócorota, Nicanorta, Timónta, Parmenata. Jʉrʉsid'a Nicoláta griegota judío bape b'ʉta Antioquía pʉwʉrʉd'ebemata.
Daizeze bed'eara wuaabʉrʉ jara wãsid'a, mawũẽ Jesúsd'ebema ĩjã b'era k'ãbãẽã eaba wãsia Jerusalénnerã. Sacerdoterãbid'a bioba ĩjã tupud'easia.
Esteban Daizezebara bia nʉmʉk'ãrĩta zarea bara nʉmʉk'ãrĩba ũdud'ak'ata okua nʉmasia zhãrãne ed'a.
Maʉ̃ne ʉ̃kʉrʉ b'easia de zhi jʉrebada maẽbemata, maʉ̃ dera Nezok'arãta Ẽzoad'ad'ea abazhid'a, dewara b'easia Cirene druad'ebemata, Alejandría pʉwʉrʉd'ebemata, Cilicia druad'ebemata, Asia druad'ebemata, maʉ̃rãta k'aik'aiasid'a Esteban bawara.
Mawũãmina krĩchata poea b'ed'a ẽbasia Jawurebiad'eba bed'ea b'ʉba.
Mawũẽ ʉ̃kʉrʉa pag'asid'a sewa nebʉrʉ mawũãnamarẽã: Daibara ũrĩsid'a k'ãʉ̃bara bĩ ẽã jarabʉrʉta Moiséta, Daizezeta.
Aramaʉ̃ne kĩrũbisid'a zhãrãta, nok'orãta, Moisé ũrãg'a jarabadata. Mawũẽ jidad'ape wesid'a nok'orã wag'aurãma.
Maʉ̃nerã sewa nebʉrʉbibʉdabara mawũãsid'a:  Naʉ̃bara bĩ ẽã jara tau ẽã naʉ̃ Daizeze deta, Moisé ũrãg'ata.
Daibara ũrĩsid'a izha jarabʉrʉta Jesús Nazared'ebemaba naʉ̃ Daizeze dera ãrĩĩta, aramaʉ̃ne awuara nʉmʉĩta Moiséba k'awabigad'ata.
Maʉ̃nerã nok'orã wag'aurã maẽ jewed'a k'ob'ebara jõmaʉ̃ba Esteban akʉbʉdad'era, izhi kĩrã ũdusid'a ángel kĩrã kĩrãk'a.
Maʉ̃nerã sacerdote wag'auba mawũãsia: ¿Bʉ ʉ̃rʉ̃bemata jarabʉdara wãrĩnuka?
Mawũãĩ Estebanbara mawũãsia: Mʉ ʉrerã, marã mʉ zeze kĩrãk'a b'eba mʉ bed'eata ũrĩũdua: Daizeze zhi zromata dazhirã zeze Abrahanʉã zhi ũdubisia wad'i Mesopotamia druad'e b'ʉd'e Harán pʉwʉrʉd'e b'ei nawed'a.
Maʉ̃nerã Daizezebara mawũãsia: Ãĩ wãrũã bʉzhi druad'ebara, bʉzhi mebẽrã maẽbara. Wãrũã drua mʉã ũdubiima.
Mawũãĩ Abraham Caldeorã druad'ebara wãpe b'esia Harán pʉwʉrʉd'e. Mamaʉ̃bara zhi zeze beubʉrʉd'era Daizezebara wesia naʉ̃ druaed'a id'i marã b'e maẽ.
Mawũãmina dia ẽbasia drua namabema miã jẽrũ ne edau nʉmaĩsid'a. Mawũãmina diaita jarabʉrʉta, izhi beud'a tẽã zhi warrarãã diaita jarasia, wad'i Abraham warrarã ne ẽbasimina.
Daizezebara Abrahanʉã jarasia zhi warrarã ãĩbemata b'eaita awʉrʉ druad'e, jarasia nezok'ata okuad'aita, puokua jirpanaĩta cuatrociento año.
Mawũãmina Daizezebara mawũãsia: Awʉrʉ druad'ebema mʉã k'awua oya mawũã nezok'ata okuabʉdara. Maʉ̃ tẽã ẽzoape mʉta ibia jara b'eaya nama.
Daizezebara jarasia izhid'eta b'aira zhũmakĩrã k'akua eta k'õmarẽã. Maʉ̃ba Abrahambara zhi warra Isaac k'akua eta k'õsia tod'ata semana ab'a b'ʉta. Isaacba ab'arika osia Jacobota, Jacobobid'a ab'arika osia zhi warrarã doceta, Israel b'e zhibarirãta.
Mawũẽ ẽdrʉbisia ne jõmaʉ̃ zuburiad'eba, krĩcha bara bigata b'ʉsia Faraón Egiptod'ebema reyma. Maʉ̃bara nok'ota b'ʉsia Egipto ʉ̃rʉ̃ izhi ded'abema jõmaʉ̃ ʉ̃rʉ̃.
Maʉ̃ne jarrabata b'aesia Egipto drua jõmaʉ̃ne, Canaán drua jõmaʉ̃ne. Mawũẽ nʉmesia k'ãbãẽã zuburiata. Mawũẽ dazhirã zhibarirã b'ead'abara ũdud'a ẽbasia zhikora.
Maʉ̃ne Egiptod'e trigo b'ʉta Jacoboba ũrĩbʉrʉd'era dazhirã zhibarirã b'ead'ata zok'akuasia zhi wãg'ai b'eta.
Ãzhira wãma ũmene Joséra zhi ũduk'awabigasia zhi mebẽrãã. Aramaʉ̃ne Faraónbara k'awuasia Joséra sãʉ̃rãta.
Josébara edad'e zok'asia zhi zeze Jacobota, jõma zhi mebẽrãta setenta y cinco b'ʉta.
Aramaʉ̃ne Jacobo wãsia Egiptoed'a, mama beusia. Beukuasia dazhirã zhibarirãsid'a.
Ãzhi beubʉrʉra Siquen pʉwʉrʉed'a eded'ape beuwãrã wuag'abada maẽ zob'ead'e tab'ʉ panasia, maʉ̃ zob'eara Abrahamba Hamor warrarãã ne ʉ̃tʉbari edasia Siquen pʉwʉrʉd'e.
Mawũãmina Daizezeba Abraham warrarã drua diaita jarad'a ewarita arak'aita bad'era eabasia Egiptod'e.
Maʉ̃ne Egiptod'e rey awʉrʉta b'esia José ũduk'ata.
Maʉ̃ reybara sewasia dazhirãta b'ead'ara, zuburia okuasia dazhirã zhibarirã b'ead'ara, ãzhi wũãwũã zhiwid'i toma zaread'e kenab'aribigasia beumarẽã, aramaʉ̃ne eabad'a ẽbamarẽã.
Maʉ̃ ewade tosid'a Moiséra, izhira biga basia Daizezema. Jed'ek'o ũbea akʉ erupanasia ded'a zhibarirãbara.
Maʉ̃ne beumarẽã kenab'aribʉdad'era Faraón k'auba jirab'ari edape dapũẽsia zhi wau kĩrãk'a.
Mawũẽ Moiséa jõma k'awabisid'a krĩcha Egipto bid'arãnerã. Mawũẽ zhi zroma basia bed'eaita k'ãrẽ oita.
Cuarenta año babʉrʉd'era, sod'e zesia akʉd'e wãĩta izhi ʉrerã Israel b'eta.
Maʉ̃ne iab'a zuburia jirpanʉta ũdui k'arebabʉrʉta beasia Egiptod'ebema.
Izhara krĩcha b'asia izhi ʉrerãba k'awua b'eta izhid'eba Daizezeba ẽzoabigaita. Mawũãmina ãzhara k'awua b'ea ẽbasia.
Nrũẽma ũdusia israelirã ãzhirãĩnu zhõ bara b'ʉta, mawũẽ adu-a panamarẽã mawũãsia: ¿Marã awʉrʉ ẽãta panʉta k'ãrẽã zhiya puo panʉ?
¿Bʉa mʉrã bea krĩña k'ob'ʉka bʉzha nuwued'a bead'a kĩrãk'a Egiptod'ebemata?
Maʉ̃ bed'eata ũrĩpe Moiséra merũ wãpe ãĩbemata b'esia Madián druad'e, mama warrarã ũme basia.
Cuarenta año berab'aribʉrʉd'e, ángelta zhi ũdubisia drua drudrua tab'ʉ maẽ k'atuma Sinaí maẽ, maʉ̃nerã zhi ũdubisia bakuru zake eradrʉ nʉmʉne.
Moiséba ũdui k'awua ẽãsia, aramaʉ̃ne bia akʉita orrabʉrʉd'era Daizezebara mawũãsia:
Mʉrã bʉ zhibarirã b'ead'a Zhibaria, Abraham Zhibaria, Isaac Zhibaria, Jacobo Zhibaria. Mawũãĩ Moiséra ure k'ob'ʉba akʉ ẽbasia.
Maʉ̃ne Daizezebara mawũãsia: Bʉa jẽrũne jʉ̃ b'ʉra wẽãdua, bʉra mʉ kĩrãbita k'ob'ʉba bʉ k'ob'ʉ maẽrã egoro bia.
Mʉãrã wãrãne ũdu b'ʉa mʉrẽrã zuburia nʉmeta Egiptod'e b'eta, mʉãrã b'ia b'eta ũrĩ b'ʉba zebʉrʉa ẽdrʉbigaita. Mawũẽ mʉã bʉta zok'aya Egiptoed'a.
Maʉ̃ne maʉ̃ Moiséra Israelitarãbara seribid'a ẽãba mawũã bazhid'a: ¿Bʉra k'aiba nok'ota b'ʉsi bed'eata araa oira? Mawũã jarad'apead'atrʉ Daizezebara nok'ota zok'asia ángel zaread'eba ãzhi ẽdrʉbigamarẽã, maʉ̃ ángel zhi ũdubisia bakuru zake nʉmʉne.
Moisébara Egipto druad'e ũdud'ak'ata bio okuape jʉre edesia, ũdud'ak'ata osia Pusa Purrud'ebid'a, drua drudrua tab'ʉ maẽbid'a okuasia cuarenta año.
Maʉ̃ Moisébara Israelirãã mawũãsia: Nok'o marã Zhibaribara marã ʉred'ebemata izha bed'eata jarabibarita piradrʉbiya mʉ kĩrãk'a. Maʉ̃ bed'eara ũrĩũdua.
Maʉ̃ Moiséra Israel b'e bawara b'asia drua drudrua tab'ʉ maẽ, maʉ̃nerã k'atuma Sinaí maẽ ángelba jarabʉrʉta jarasia dazhirã zhibarirã b'ead'aa, aramaʉ̃ne sãwũã b'eaid'ebema bed'eata jidasia dazhirãã diaita.
Mawũãmina dazhirã zhibarirã b'ead'abara arib'ae krĩñana ẽbasia, awuarabʉrʉ izhira seribid'a ẽbasia. Aramaʉ̃ne sod'ebara wakusa wã krĩñasid'a Egiptoed'a.
Mawũẽ Aarónʉã mawũãsid'a: Daiba ne zhi zromane edad'aita daia oded'ekarua daita jʉre edemarẽã. Jari Moiséra dai Egipto druad'eba jʉrewed'ara k'awuad'a ẽã sãwũã berab'aribʉrʉra.
Aramaʉ̃ne pak'a zake zata od'ape maʉ̃ĩta ne beasid'a zhi zromane edabʉdata. Mawũã ãzhi juwuaba o edad'ape fiesta o b'ʉsrid'asid'a.
Mawũẽ Daizezera ãĩ wãsia ãzhi maẽbara. Aramaʉ̃ne idaribisia bãjãne chĩdau jizoa nʉmʉta zhi zromane edad'amarẽã. Maʉ̃ẽnabemata zhi b'ʉmata Daizezeba bed'eata jarabibarirã librod'e mawũã b'ʉa:
¿Drua drudrua tab'ʉ maẽ cuarenta año b'easid'era mʉĩtara ne beasid'ak'a marã Israel b'ebara?
Awuarabʉrʉ wua deta atausid'a Moloc zhi zromane erub'ed'eta. Chĩdau zad'e od'apead'ata atausid'a marãne Refán zhi zromane erub'eta. Marãbara mazha okuad'apead'ata zhi zromane erub'ea. Maʉ̃ k'area mʉãrã zuburiad'e edebigaya Babilonia druad'eba wuawuaa.
Maʉ̃ta dazhirã zhibarirã b'ead'a warrarãba jidad'ape Josué bawarauba wesid'a drua awʉrʉrãneta k'ab'aribʉdama. Maʉ̃ awʉrʉrã Daizezebara dazhirã zhibarirã kĩrãbitaubara ãĩ jʉrekuasia. Deta wua omarã b'asia David b'ad'a ewariid'u.
Daizezema Davira bia nʉmasia, Davidbara izhi Daizezeita de oita wid'isia mama izhita ibia jarad'amarẽã Jacobo warrarãnebemaba.
Mawũãmina Salomónba osia Daizeze dera.
Mawũã osia Ʉ̃trebema zhãrãba od'a ded'a b'ʉ ẽmina. Maʉ̃ẽnabemata izha bed'eata jarabibarid'eba mawũãsia:
Ʉ̃trera mʉ jewed'abaria, druara mʉ jẽrũ b'ʉbaria. ¿Mawũẽ k'ãrẽ deta od'aipe mʉĩtara? Maʉ̃ta jarabʉrʉa mʉta Nok'oba. ¿O sãwũã baipe mʉ ẽnaʉ̃ b'aira?
¿Mʉãrã maʉ̃ jõma mʉzhi juwuaba osi ẽka?
Mawũãnata jarape Estebanbara mawũãsia:
¡Marã kʉwʉrʉ zarea b'ea! ¡Marãbara Daizeze bed'eara sod'ebara arib'aed'a ẽã, ũrĩna ẽã! Marãbara Jawurebiaba jara b'ʉra jipad'e arib'aed'a ẽã, mawũẽ mazhi zhibarirã b'ead'a kĩrãk'a b'ea marãsid'a.
¿Daizezeba bed'eata jarabibarita b'ead'ara zuburia od'aita pẽwã b'easi ẽka marã zhibarirãbara? Ãzhara beasid'a Jesucristo zeita nawed'a jarabʉdara, marãbara izhira chãb'arid'ape beabisid'a.
Marãbara Moisé ũrãg'ara ángeld'eba jidasid'amina arib'aed'a ẽã.
Maʉ̃ta ũrĩnape kid'a k'õsesea sod'eba kĩrũsid'a izhi ʉ̃rʉ̃.
Maʉ̃ne Estebanba Jawurebiad'eba ʉ̃taa akʉbʉrʉd'e Daizeze ʉ̃nata ũdubʉrʉd'era, ũdusia Jesús k'ob'ʉta Daizeze juwua araare.
Mawũẽ mawũãsia: Mʉãrã ũdu k'ob'ʉa bãjã ewa nʉmʉta, ũdu k'ob'ʉa Beubari Bape b'ad'ara k'ob'ʉta Daizeze juwua araare.
Mawũãĩ b'ia ãzhi kʉwʉrʉ ãna jidad'ape Esteban orraedasid'a.
Pʉwʉrʉd'ebara ãĩ eded'ape mong'araba tab'ari jidasid'a, sewa nebʉrʉ ji k'ob'ebara ãzha wua ãneb'ari b'era wẽãnape kũrã jẽrũ k'aita b'ʉsid'a akʉmarẽã, maʉ̃ Saulo basia.
Mong'araba tab'ari jirtopod'e Estebanbara zhiwid'i mawũãsia: Nok'o Jesús, jidarua mʉ jawurera.
Mobe sãk'ok'od'e k'ob'epe nemi jĩgua mawũãsia: Nok'ó, naʉ̃rãta bed'ea bara b'eabirãrũã k'ãwũã k'azhiruata obʉda k'area.
Sauloma biga basia Esteban beabʉdara. Ab'aʉ ewade mebẽrã bĩ ẽã osid'a Jerusalénne b'eta. Mawũẽ Jesúsba zok'akuad'a wãna ẽãnerã ãzhira jõma jãrãzoa wãsid'a Judea druad'e, Samaria druad'e.
Ũmakĩrãrã ʉ̃kʉrʉ Daizezed'ebemaba Esteban joud'e edesid'a. K'ãbãẽã jẽgasid'a izhi k'area.
Maʉ̃nerã Saulobara mebẽrã bĩ ẽã okua nʉmasia. Deza deid'u wãpe jidakua nʉmasia zhũmakĩrãrãta, wũẽrãrãta, aramaʉ̃ne edebiga nʉmasia cárceld'e ed'a.
Mawũãmina jãrãzoa wãnabara baridu maẽ jara wãsid'a Jesúsd'e bed'ea biara.
Felipera Samaria pʉwʉrʉed'a wãpe jarak'asia Jesúra zhãrã Ẽdrʉbita.
Zhãrãbara bʉredrʉ bia ũrĩ b'easia Felipeba ne jarabʉrʉra, ũrĩ akʉ b'easia ũdud'ak'ata okua nʉmʉrã.
Bioba jai ab'ed'ebara jaira b'ia ãĩ wã nʉmasia. K'akua pira ẽã k'aya b'era, wã b'e ẽã b'era b'e tupud'easia.
Mawũẽ k'ãbãẽã sobia nʉmeãsia maʉ̃ pʉwʉrʉd'era.
Maʉ̃ne b'asia Simón abadata, naara maʉ̃bara jaid'eba k'ãrẽ ob'asia maʉ̃ pʉwʉrʉd'era. Aramaʉ̃ne zhãrã Samariad'ebema sewakuasia izhira zhi zroma ab'ʉba.
Maʉ̃ bed'eara jõmaʉ̃ba bia ũrĩ b'easia, mawũẽ zuburia b'eba bara b'eba mawũã bazhid'a: Naʉ̃ zareara Daizezed'ea.
Izhi bed'eara bia ũrĩ b'easia jaid'eba k'ãrẽ ob'ʉba sewakuasi baera ewari bio.
Mawũãmina bed'ea biata Daizezeta Nok'od'ebemata Jesucristod'ebemata Felipeba jarabʉrʉra ĩjãnape buru k'oesid'a zhũmakĩrãrãta, wũẽrãrãta.
Izhi Simónbid'a ĩjãpe buru k'oepe ewariza b'asia Felipe ũme. Ũdud'ak'a zromata ototobʉrʉta ũdubʉrʉd'era bia akʉ b'asia.
Jesúsba zok'akuad'ata Jerusalénne b'ebara ũrĩsid'a mawũã Samariad'e Daizeze bed'ea ĩjãbʉdata, mawũẽ maĩĩnu zok'asid'a Pedrota Juanta.
Maʉ̃rã zed'ape ãzhibari zhiwid'isid'a jidad'amarẽã Jawurebiata.
Wad'i ãzhid'e ed'a ze ẽbasia miã iab'aʉd'e, awuarabʉrʉ bari buru k'oepe b'easia Jesús trʉ̃neba.
Mawũẽ juwua ʉ̃rʉ̃ b'ʉkuabʉdaba jidasid'a Jawurebiara.
mawũãsia: Mʉããbid'a diaudua k'ãʉ̃ zareata, mʉã juwuata ʉ̃rʉ̃ b'ʉbʉrʉbara jidamarẽã Jawurebiata.
Mawũãĩ Pedroba mawũãsia: Bʉ platara bʉzhi ũme tebʉd'e wãña, zareata Daizezeba bari dia b'ʉta plataba edabadata krĩchabʉrʉd'eba.
Bʉra naʉ̃ k'aud'a nʉmaĩnebema ẽã, bʉ sora jipa nʉmʉ ẽbaera Daizeze kĩrãbitara.
Maʉ̃ba bʉre bia ẽãrã ãmape zuburia bed'earua Daizezea, baʉcha bed'ea ne ẽã b'ʉya mawũã krĩchabʉrʉta sod'eba.
Daiba k'ãrẽ opanʉneba bʉra bĩ ẽã b'ʉa, mawũẽ bia ẽãba k'ab'ari b'ʉta mʉãrã k'awua k'ob'ʉa.
Mawũãĩ Simónbara panaʉ̃ mawũãsia: Marãta mʉbari zuburia bed'eaudua Daizezea. Marãba mawũã jarabʉdata ze ẽbamarẽã mʉ ʉ̃rʉ̃.
Ãzhara Jesúsd'ebemata zhãrãã nebʉrʉd'ape Daizeze bed'eata jarad'ape wakusa Jerusalénʉẽna wãsid'a. Maʉ̃nerã Samariad'e pʉwʉrʉ zake tab'e maẽ jarasid'a Jesúsd'e bed'ea biara.
Ángel Daizezed'eta Felipea bed'eabʉrʉta mawũãsia: Piradrʉpe wãrũã Jerusalénneba wãbada od'e Gaza pʉwʉrʉed'a, maʉ̃ ora wã b'ʉa drua drudrua tab'ʉd'e.
Mawũãĩ izhira piradrʉpe wãsia. Maʉ̃ne ũdusia ũmakĩrã Etiopía druad'ebemata. Maʉ̃ nok'ota b'ʉk'ãrĩsia Candaceba, Candacera reina basia Etiopíad'e. Maʉ̃bara maʉ̃ b'ʉk'ãrĩsia ne biata izha erub'ʉ jõmaʉ̃ ʉ̃rʉ̃. Maʉ̃ta Jerusalén pʉwʉrʉed'a zesia Daizeze ibia jarad'e.
Jẽrũya wãta jewed'a b'asia coche k'awayoba erb'ari eded'e. Daizezeba bed'eata jarabibari librota le nʉmasia Isaíad'eta.
Maʉ̃ne Jawurebiaba Felipea mawũãsia: Orradua k'ãʉ̃ cocheta.
Felipeba orrabʉrʉd'era ũrĩsia Daizezeba bed'eata jarabibari librota le nʉmʉta Isaíad'eta, mawũẽ mawũãsia: ¿Ũrĩ b'ʉka bʉa le b'ʉra?
Mawũãĩ izhara mawũãsia: ¿Mʉã sãwũã ũrĩĩpe iab'aʉba sãwũãta mʉãã jara ẽbʉrʉ? Mawũãpe Felipea jarasia ʉ̃tʉ zepe jewed'amarẽã izhi ũme.
Bed'eata zhi b'ʉmata le k'ob'ad'ara mawũã b'asia:
Iab'a oveja kĩrãk'a bead'e edesid'a. Izhi k'ara k'õbari kĩrãbita oveja chupeabari kĩrãk'a chupeasia izhira.
Zuburia osid'a mawũã od'a ẽbai b'ʉd'e. Aramaʉ̃nerã izhi ewarid'e b'ed'ebema, ¿k'aiba ma jaraipe? Aramaʉ̃ne naʉ̃ druad'e beasid'a.
Nok'obara Felipea mawũãsia: Mʉ biata odua mʉãã jaradua: ¿Naʉ̃ k'aid'ebemata jara b'ʉ Daizezeba bed'eata jarabibarita b'ad'abara, izhid'ebemak'a o awʉrʉd'ebema?
Od'e wãne jũẽsid'a baniãta b'ʉ maẽ, mawũẽ nok'obara mawũãsia: Baniã za b'ʉa, ¿k'ãrẽba b'e ẽbaipe mʉ buru k'oeira?
Mawũãĩ Felipebara mawũãsia: Soid'u ĩjãbʉrʉra buru k'oesia b'ʉa. Mawũãĩ izhara panaʉ̃ mawũãsia: Mʉãrã ĩjãbʉrʉa Jesucristora Daizeze Warrata.
Mawũãpe nʉmebisia coche k'awayoba erb'ari edera. Mobe ũmewed'a eid'u wãsid'a baniãĩnu, Felipebara aramaʉ̃ne buru k'oesia.
Baniã maẽba wãrĩzebʉdad'era Jawurebia Daizezed'eba erujʉ̃drʉsia Felipera, mawũẽ nok'obara wueta ũdu ẽbasia. Aramaʉ̃ne sobia wãsia od'e.
Maʉ̃ne Felipera Azoto pʉwʉrʉid'u basia. Izhi berab'ari wã maẽ Jesúsd'ebema bed'ea biata pʉwʉrʉ jõmaʉ̃ maẽ jarak'a wãsia jũẽñeẽna Cesarea pʉwʉrʉid'u.
Saulobara Jesús pẽwã b'era beakuaita warag'a nʉmʉba zesia sacerdote wag'auma.
Mobe k'arta wid'isia de zhi jʉrebadata Damasco pʉwʉrʉd'e nʉmeza wãĩta, aramaʉ̃ne zhũmakĩrãrãta, wũẽrãrãta, Jesús pẽwã b'eta ũdura jidakua weita Jerusalénʉẽna.
Mawũãmina od'e wãne Damasco k'aita babʉrʉd'e aritiaud'e izhita pʉrra urua tẽũsia bãjãneba.
Mawũẽ egorod'e b'aebʉrʉd'e nemita ũrĩbʉrʉd'era izhaa mawũãsia:  Saulo, Saulo, ¿bʉa mʉrã k'ãrẽã pẽwã b'ʉ?
Mawũãĩ izhara mawũãsia:  ¿Bʉra k'aipe Nok'ó?
Mawũãĩ mawũãsia:  Mʉrã Jesúa, bʉara mʉta pẽwã b'ʉa, bʉra k'ãwũãrã dob'a pugabʉrʉa sumiãta ne kĩrãk'a.
Mawũãĩ Saulobara peraba ure mawũãsia:  Nok'ó, ¿bʉara mʉã k'ãrẽta oita krĩñape?
Mawũãĩ Nok'obara mawũãsia:  Piradrʉpe pʉwʉrʉed'a wãrũã, mama jarad'aya bʉa k'ãrẽ oita.
Ũmakĩrãrã Saulo bawara wãbʉdara pera k'opanasia wãrãne nemita ũrĩbʉdad'e miõ ũdud'a ẽãba.
Saulo egorod'eba piradrʉpe dabʉ og'abʉrʉd'era ne ũdu ẽbasia. Mawũẽ juwuad'eba erb'ari eded'ape ed'a wãbisid'a Damasco pʉwʉrʉd'e.
Mama ewari ũbea b'asia ne ũdu ẽã, nek'o ẽã, baniã do ẽã.
Maʉ̃ne Damascod'e b'asia Jesúsd'ebema ĩjã b'ʉta Ananía abadata. Nok'obara k'ãĩmok'arad'e kĩrãk'a maʉ̃ã mawũãsia:  Ananía.
Mawũãĩ Nok'obara mawũãsia:  Piradrʉpe wãrũã pʉwʉrʉd'e o Jipata jarabadaid'u. Mobe Juda ded'a jʉrʉdua iab'a Saulo abadata Tarso pʉwʉrʉd'ebemata, izhira zhiwid'i nʉmʉã.
Izhara k'ãĩmok'arad'e kĩrãk'a ũdusia ũmakĩrã Ananía abadata, ũdusia deid'u zepe juwua ʉ̃rʉ̃ b'ʉ k'ob'ʉta wakusa ne ũdumarẽã.
Mawũãĩ Ananíabara panaʉ̃ mawũãsia:  Nok'ó, mʉãrã biod'eba ũrĩbaria maʉ̃nebemata, zuburia okua b'ʉbid'a bʉd'ebema ĩjã b'eta Jerusalénne.
Namabid'a nok'orã sacerdoterãneba zarea b'ʉa jidakuaita jõma bʉd'ebema ĩjã b'eta.
Mawũãĩ Nok'obara mawũãsia:  Wãrũã, maʉ̃ mʉã jʉrʉsia mʉnebemata jarak'a wãmarẽã judío ẽãta b'ea, reyrãta b'ea, Israel b'ea.
Mʉã izhaa k'awuabiya izhi sãwũã zuburiai barata mʉnebemata jara b'ʉd'era.
Mawũãĩ Ananía wãpe deid'u wãsia, mobe juwua izhi ʉ̃rʉ̃ b'ʉpe mawũãsia:  Mebea Saulo, Nok'o Jesús bʉ zed'a od'e bʉaa zhi ũdubid'aba mʉta zok'asia bʉta wakusa ne ũdumarẽã, Jawurebiaba bira b'amarẽã.
Audre ẽãne izhi dabʉd'eba b'eda k'ara kĩrãk'a og'a b'aebʉrʉba wakusa ne ũdusia. Aramaʉ̃ne piradrʉpe buru k'oesia.
Mobebʉrʉ nek'obʉrʉba k'akua zareasia. Aramaʉ̃ne Saulora ewari ʉ̃kʉrʉ b'esia Jesúsd'ebema ĩjã b'eta Damascod'e b'e bawara.
Maʉ̃nerã de zhi jʉrebada nʉmeza jarak'asia Jesúra zhãrã Ẽdrʉbita Daizeze Warrata.
Izhi bed'eata ũrĩbʉdabara jõmaʉ̃ba k'awua ẽã krĩcha mawũãsid'a:  ¿Naʉ̃ ẽka Jesúsd'ebema ĩjã b'eta Jerusalénne zuburia okua nʉmanarã, maʉ̃ k'area naĩnu zesi ẽka jidakuape edeita nok'orã sacerdoterã kĩrãbita?
Saulora wuaabʉrʉ wãnigua bed'ea nʉmʉba k'awua ẽã okua nʉmasia Damascod'e judíorã b'eta, aramaʉ̃ne dajada k'awuabiga nʉmasia Jesúra zhãrã Ẽdrʉbita.
Ewari bio babʉrʉd'era judíorã bed'ea ausid'a Saulo bead'aita.
Mawũãmina maʉ̃ta k'awuasia Saulobara. Ãzhara pʉwʉrʉd'era o ab'aʉd'e puertaza ewarid'e diamase k'awua duanasia bead'aita.
Mawũẽ Jesúsd'ebema ĩjã b'ebara pʉwʉrʉta muroba pʉrra nʉmʉ aud'u diamase ed'aa ʉra b'aebisid'a jirab'ʉd'ape jamarad'e.
Saulo Jerusalénʉẽna zebʉrʉd'era ãba b'a krĩñasia Jesúsd'ebema ĩjã b'e bawara. Mawũãmina jõmaʉ̃ba wawiabʉdaba ĩjãna ẽbasia izha ĩjã b'ʉra.
Mawũẽ Bernabéba wesia Jesúsba zok'akuad'ama, mobe maʉ̃rãã nebʉrʉsia od'e sãwũã Sauloba Nok'o Jesús ũdud'ata sãwũã bed'ead'ata. Aramaʉ̃ne sãwũã Damascod'e wãnigua bed'ead'ata Jesús jara.
Maʉ̃nerã Jesús jara wãnigua bed'ea b'esia griegorãã, mawũãmina maʉ̃rãbara bea krĩña jirpanesia.
Mebẽrãbara maʉ̃ta k'awuad'ape edesid'a Cesarea pʉwʉrʉid'u, mobe zok'asid'a Tarso pʉwʉrʉed'a.
Aramaʉ̃ne mebẽrã adu-a duanesia Judea druad'e b'era, Galilead'e, Samariad'e b'era. Maʉ̃nerã soid'u duane wãta Daizeze wawia duane wãsia. Aramaʉ̃ne eaba wãsia Jawurebia k'arebad'eba.
Pedrora jõmaʉ̃ma wã b'ʉba zesia mebẽrã b'ema Lida pʉwʉrʉd'e.
Mawũẽ mama ũdusia iab'a Enea abadata, maʉ̃ kʉd'ad'e tab'ʉta ocho año bata k'aya b'asia k'akua pira ẽã.
Pedrobara mawũãsia:  Enea, Jesucristobara bʉra b'ebiya. Piradrʉpe bʉzhi estera bʉratʉrua.
Mawũãĩ aramaʉ̃ta piradrʉsia.
Maʉ̃ta jõmaʉ̃ba ũdusid'a Lida pʉwʉrʉd'e b'eba, Sarón pʉwʉrʉd'e b'eba, mawũẽ maʉ̃rãbara ĩjãsid'a Jesúsd'ebema.
Jope pʉwʉrʉd'e Jesúsd'ebema ĩjã b'ʉta b'asia Tabita abadata, maʉ̃bara jara krĩña b'ʉa Dorcata. Maʉ̃ wũẽrãbara biata ob'ʉba k'ãrẽ dia b'asia zuburia b'ea.
Maʉ̃ta maʉ̃ ewade k'ayape beusia. Beud'ata ok'awa b'ed'e k'akuara sʉgʉd'ape tab'ʉsid'a kʉd'ad'e.
Lida pʉwʉrʉra Jope pʉwʉrʉ k'aitaba Jesúsd'ebema ĩjã b'ebara Pedro mama k'ob'ʉta ũrĩnaĩ, ũmakĩrãrã ũme zok'asid'a zuburia bed'ea mawũãnamarẽã: Dããrã barãrũã daima zeita.
Mawũẽ Pedrora piradrʉpe wãsia ãzhi bawara. Jũẽbʉrʉd'era beuwãrã tab'ʉid'u edesid'a kʉd'a ʉ̃rʉ̃bemaĩnu, mama wũẽrãrã pẽdrarãba jõmaʉ̃ba jẽgabi bʉredrʉbʉdata wuata ũdubisid'a Dorcaba okua b'ad'ata ãzhi bawara b'asid'e.
Jõma ãĩ wãbigape Pedro sãk'ok'od'e k'ob'epe zhiwid'isia. Mobe beuwãrãta akʉ mawũãsia: ¡Tabita, piradrʉrua!
Dabʉ og'abʉrʉd'e Pedrota ũdui jewed'asia.
Pedrobara juwuad'e jidape piradrʉbisia. Mobebʉrʉ trʉ̃sia Jesúsd'ebema ĩjã b'eta, dewara trʉ̃sia pẽdrarãta, aramaʉ̃ne ũdubigasia zok'ai.
Maʉ̃ta trʉ̃poasia Jope pʉwʉrʉ jõma, mawũẽ bioba ĩjãsid'a Jesúsd'ebema.
Pedrora Jope pʉwʉrʉd'e ewari bio b'esia Simón abada ded'a, ne eta bi-ia obari maẽ.
Izha jara b'ʉta arib'ae Daizeze wawia b'asia izhi ded'abema bawara. Aramaʉ̃ne zuburia b'eta biod'e ne bari dia b'ʉta ewariza zhiwid'i b'asia Daizezea.
Maʉ̃bara k'ãĩmok'arad'e kĩrãk'a a las tres dajada ne ũdubʉrʉta ángel Daizezed'eta izhi b'ʉ maẽ ed'a zepe mawũãsia: Cornelio.
Mawũãĩ izhara akʉ pera k'ob'ʉba mawũãsia: ¿K'ãrẽpe Nok'ó?
Mawũãĩ mawũãsia: Bʉ zhiwid'i b'ʉra, bʉa zuburia b'eta ne bari dia b'ʉra bude nʉmʉk'ãrĩã Daizezebara.
Mawũẽ k'ãwũãwed'a ũmakĩrãrãta Jope pʉwʉrʉed'a zok'akuadua, aramaʉ̃ne zebirua Simónta, maʉ̃ ab'aʉta Pedroa.
Maʉ̃ b'ʉa Simón abada ded'a, ne eta bi-ia obari maẽ b'ʉa, Simónbara izhi dera erub'ʉa pusa k'aita. Pedroba jaraya bʉa k'ãrẽ oi barata.
Ángel izhi ũme bed'ea k'ob'ape wãbʉrʉd'era, Corneliobara izhi nezok'arãta ũme trʉ̃sia, Daizezed'ebema arib'ae b'ʉta soldaota ab'a trʉ̃sia izhi akʉbadad'ebemata.
Maʉ̃rãta Jope pʉwʉrʉed'a zok'asia izha ũdud'ata jõma nebʉrʉpe.
Nrũẽma maʉ̃rã od'e wãta pʉwʉrʉ k'aita babʉdad'era, Pedrora kʉd'a de ʉ̃rʉ̃bemaĩnu wãrĩzesia zhiwid'id'e ʉ̃matipa badea.
Izhira bio jarra k'ob'ʉba nek'o krĩña k'ob'asia. Mawũẽ izhiita ne o k'opanʉẽna ne ũdusia k'ãĩmok'arad'e kĩrãk'a.
Ũdusia bãjã ewa nʉmʉta, maʉ̃ne uru basia burub'a zroma kĩrãk'a b'ʉta, i kĩmarẽneba tãjʉ̃ uru basia druaed'a.
Maʉ̃nerã nendʉwʉrʉ jẽrũ kĩmarẽ b'eta ne jõma b'asia druad'ebemata. B'asia jãne wã b'eta, b'asia ibanarã ewarad'ebemata.
Maʉ̃ne nemita ũrĩbʉrʉd'era mawũãsia: Pedro, piradrʉrua, beape k'orua.
Mawũãĩ Pedrobara mawũãsia: Nok'ó, mʉãrã k'o ẽã, ne mitiata daia k'obid'a ẽãrã mʉãrã k'ok'a.
Bed'ea k'ob'ʉra bed'eama ũmeta mawũãsia: Daizezeba nene ẽã obʉrʉta bʉa ne mitia arãrũã.
Mawũã bed'easia bed'eama ũbea, aramaʉ̃ne maʉ̃ burub'ara wakusa erdasia ʉ̃treba.
Pedrora izhikusa krĩcha k'ob'asia mawũã k'ãĩmok'arad'e kĩrãk'a ũdubʉrʉra sãwũãta. Maʉ̃ne Cornelioba zok'akuad'abara Simón de sãmata wid'id'ape zesid'a puerta maẽ.
Pedrobara k'ãĩmok'arad'e kĩrãk'a ũdud'ata krĩcha nʉmʉne Jawurebiaba mawũãsia: Bʉra ũmakĩrãrã ũbeaba jʉrʉ panʉã.
Mawũẽ piradrʉpe ud'ub'aedua, mobe ne krĩcha ẽã ãzhi bawara wãrũã, mʉã bʉma zok'akuasia.
Mawũãĩ Pedrora ũmakĩrãrã k'opanʉĩnu ud'ub'aebʉrʉta Cornelioba zok'akuad'aid'u duguepe mawũãsia: Mʉta izhia marãba jʉrʉ panʉrã. ¿Marã k'ãrẽã zebʉda?
Mawũãĩ ãzhara mawũãsid'a: Cornelio soldaorã nok'ota biata b'ʉbara Daizeze wawia b'ʉa, izhira judíorã jõmaʉ̃ba bia jara b'ea. Ángelba maʉ̃ã jarasia bʉta izhi ded'a jũẽbimarẽã bʉ bed'eata ũrĩĩta.
Mawũãnaĩ deid'u wãbigasia. Nrũẽma piradrʉpe wãsia ãzhi bawara. Mebẽrã ʉ̃kʉrʉba k'opaya wãsid'a Jope pʉwʉrʉd'ebemaba.
Nrũẽma jũẽsid'a Cesarea pʉwʉrʉid'u. Corneliobara ãzhira jʉ̃ã b'asia trʉ̃kuape zhi mebẽrãta dewara izhi bawara zhibiarãta.
De nʉmʉĩnu Pedro jũẽbʉrʉd'era Corneliobara orrape izhi jẽrũ maẽ sãk'ok'od'e k'ob'esia, aramaʉ̃ne zhi zromane edasia.
Maʉ̃ne Pedrobara piradrʉbibʉrʉta mawũãsia: Piradrʉrua, mʉsid'a beubarita b'ʉa.
Izhi ũme bed'ea deid'u wãbʉrʉd'era zhãrã bio ũdusia zhi jʉred'ape k'ob'eta.
Mawũẽ mawũãsia: Marãbara k'awua b'ea judíobara sãwũã igarata ãĩbemata orraira, mawũãmina Daizezeba mʉãã ũdubisia miõta jara ẽbamarẽã ne mitiata.
Maʉ̃ba mʉta trʉ̃naĩ zesia ne jara ẽã. Mawũẽ mʉã wid'iya: ¿Mʉrã k'ãrẽã zebibʉda?
Mawũãĩ Corneliobara mawũãsia: Ewari kĩmarẽ babʉrʉa mʉ naʉ̃ ʉ̃madaud'e nek'o ẽã zhiwid'i b'ad'ata, a las tres mʉzhi ded'a zhiwid'i nʉmʉne mʉã ũdusia ũmakĩrãta mʉ kĩrãbita nʉmebʉrʉta wua ʉ̃nata jʉ̃ b'ʉta.
Maʉ̃bara mawũãsia: Cornelio, bʉ zhiwid'i b'ʉra zhi ũrĩma, zuburia b'eta bʉa ne bari dia b'ʉra bude nʉmʉk'ãrĩã Daizezebara.
Mawũẽ zhãrãta zok'adua Jope pʉwʉrʉed'a, aramaʉ̃ne zebirua Simónta, maʉ̃ ab'aʉta Pedroa, maʉ̃ b'ʉa Simón abada ded'a, ne eta bi-ia obari maẽ b'ʉa pusa k'aita. Maʉ̃ta zebʉrʉd'era bʉaa bed'eaya.
Mawũãĩ mʉãrã zhãrãta zok'asia bʉma, mawũẽ bʉra bia zebʉrʉa. K'õbebai daira jõma nama Daizeze kĩrãbita k'ob'ea jõma ũrĩnaĩta Daizezeba bʉaa jaramarẽã jarad'ata.
Mawũãĩ Pedrobara mawũãsia: Mʉãrã wãrãne k'awuabʉrʉa Daizezebara zhãrã awuara eda ẽãta.
Awuarabʉrʉ zhãrã jõma izhima biga izhi wawia k'ãrẽ sãwũã oi b'ʉd'e ob'ʉra.
Marãbara k'awua b'ea sãwũã trʉ̃poad'ata Judea drua jõma, mawũã trʉ̃poasia Galilead'eba, buru k'oed'amarẽã jarad'a tẽã Juanba.
K'awua b'ea sãwũã Daizezebara Jawurebiata diabʉrʉba zarea b'ʉd'ata Jesús Nazared'ebema, aramaʉ̃ne maʉ̃bara biata o nimiba ãtõmiã edre zuburia b'eta jõma b'ebi b'asia Daizezeta b'ʉd'eba izhi ũme.
Daibara jõma ũdusid'a Jesúsba Judea druad'e Jerusalénne od'ara, izhira cruzd'e ʉ̃tʉ k'achi beasid'a.
Maʉ̃ Jesúra Daizezebara beud'ata ewari ũbead'e piradrʉbipe ũdubigasia.
Ũdubiga ẽbasia zhãrã jõmaʉ̃ã, awuarabʉrʉ daia ũdubigasia Daizezebara daira maʉ̃ k'area jʉrʉd'aba nawed'a. Daira izhi bawara nek'osid'a baniã dosid'a beud'ata piradrʉd'a tẽã.
Daira zok'akuasia zhãrãã jarad'amarẽã izhira Daizezebara bed'ea araa obarita b'id'apʉta zok'ai b'erãĩta beud'arãĩta.
Maʉ̃ Jesúsd'ebemata jarasid'a Daizezeba bed'eata jarabibarirã jõmaʉ̃ba, jarasid'a jõma izhid'ebemata ĩjãbʉdara k'azhiruata biod'ebara bed'ea ne ẽã duaneĩta izhid'eba.
Pedro mawũã bed'ea k'ob'ʉd'e Jawurebiara zesia izhi bed'eata ũrĩ k'ob'e jõmaʉ̃ne.
Judíorã Jesúsd'ebema ĩjã b'eta Pedro bawara zed'abara bia akʉdruasid'a mawũã Daizezeba judíorã ẽãta b'eabid'a diabʉrʉba Jawurebiata.
Ãzhara ũrĩsid'a bed'ea awuara bed'ea k'ob'eta, Daizeze ibia jara k'ob'eta.
Mawũẽ Pedrobara mawũãsia: ¿Iab'aʉbara naʉ̃rã buru k'oebi ẽã nʉma b'eika naʉ̃rãbara k'ãwũã Jawurebia jidabʉdara dazhirãne kĩrãk'a?
Aramaʉ̃ne buru k'oed'amarẽã jarasia Nok'o Jesús trʉ̃neba. Maʉ̃nerã Pedroa zuburia bed'easid'a b'emarẽã ewari ʉ̃kʉrʉed'a.
Jesúsba zok'akuad'abara mebẽrã Judea druad'e b'ebara ũrĩsid'a mawũã judío ẽãta b'ebid'a ĩjãbʉdata Daizeze bed'eara.
Maʉ̃ba Pedro Jerusalénʉẽna wãrĩzebʉrʉd'era, izhi bawara bĩ ẽã bed'easid'a judíorã k'akua eta k'õ b'eta,
mawũãsid'a: ¿Judío ẽãta k'akua eta k'õ ẽã b'e maẽ bʉra k'ãrẽã deid'u wãpe nek'osi ãzhi bawara?
Mawũãnaĩ Pedrobara sãwũã berab'arid'ata jẽdeba nebʉrʉ mawũãsia:
Mʉrã Jope pʉwʉrʉd'e zhiwid'i nʉmasia, maʉ̃ne k'ãĩmok'arad'e kĩrãk'a mʉã ne ũdusia: Burub'a zroma kĩrãk'a b'ʉta i kĩmarẽneba tãjʉ̃ ʉ̃treba uru basia mʉĩnu.
Maʉ̃ne mʉã nemita ũrĩbʉrʉd'era mawũãsia: ¡Pedro, piradrʉrua, beape k'orua!
Mawũãĩ mʉãrã mawũãsia: Nok'ó, mʉãrã k'o ẽã, ne mitiata daia k'obid'a ẽãrã mʉãrã k'ok'a.
Mʉã mawũãĩ ʉ̃treba mʉãã bed'eama ũmeta mawũãsia: Daizezeba nene ẽã obʉrʉta bʉa ne mitia arãrũã.
Mawũã jarasia jarama ũbea, aramaʉ̃ne wakusa jõma edesia ʉ̃taa.
Maʉ̃nerã audre ẽãne ũmakĩrãrã ũbea zesid'a mʉ b'ad'a ded'a, mʉma zok'akuad'apead'ata Cesarea pʉwʉrʉd'eba.
Maʉ̃ne Jawurebiaba mʉãã jarasia ãzhi bawara wãmarẽã ne krĩcha ẽã. Mʉ bawara seis wãsid'a mebẽrã naʉ̃rãsid'a, daira aramaʉ̃ne deid'u wãsid'a Cornelio ded'a.
Maʉ̃bara daia nebʉrʉsia ángel izhi ded'a sãwũã ũdud'ata, edau nʉmepe mawũãsibid'a: Ũmakĩrãrãta zok'akuadua Jope pʉwʉrʉed'a, aramaʉ̃ne zebirua Simónta, maʉ̃ ab'aʉta Pedroa.
Maʉ̃bara bed'eata bʉaa jaraya bʉ ẽdrʉita jõma bʉzhi ded'abema bawara.
Mʉta bed'ea nʉmebʉrʉd'era Jawurebiara ãzhid'e zesia dazhirãne zed'a kĩrãk'a jẽdeuba.
Mawũẽ mʉãrã bude basia Nok'o Jesúsba mawũãnata: Juanbara wãrãnebai zhãrã buru k'oesia baniãba, mawũãmina Daizezebara marãã diaya Jawurebiata.
Aramaʉ̃nerã Daizezebara ab'aʉta ded'ekata Nok'o Jesucristod'ebema dazhirãba ĩjã b'ea diad'ata ded'ekasia, ¿mawũẽ mʉrã k'aibasi maʉ̃ta idaribi ẽã nʉmaĩrã Daizezea?
Maʉ̃ta ũrĩbʉdad'era chupead'ape Daizeze ibia jara mawũãsid'a: ¡Mawũẽ Daizezebara idaribibʉrʉa judío ẽãta b'ebid'a k'azhiruara ãmape izhita pẽwãnamarẽã, aramaʉ̃ne jidad'amarẽã izhi ũme b'ai jõ ẽãta!
Esteban beasid'ad'e Jesúsd'ebema ĩjã b'era zuburia od'aita pẽwãsid'ad'era zhi jãrãzoabʉrʉra wãsid'a Fenicia druaid'u, Chipre dod'uid'u, Antioquía pʉwʉrʉid'u. Maʉ̃nerã awʉrʉa jarad'a ẽbasia Jesúsd'ebema bed'eara, awuarabʉrʉ jarasid'a judíorãta b'ea.
Mawũãmina ãzhirãnebema ʉ̃kʉrʉ b'easia Chipred'ebemata, Cirene druad'ebemata, maʉ̃rãta Antioquíaid'u jũẽkuabʉrʉd'era griegorããbid'a bed'ea biata jarasid'a Nok'o Jesúsd'ebemata.
Maʉ̃nerã Nok'o Daizeze zareara nʉmasia ãzhi bawara, mawũẽ ne awʉrʉd'ebemata ĩjã b'era ãmanape bioba ĩjãsid'a Jesúsd'ebemata.
Maʉ̃ta ũrĩsid'a mebẽrã Jerusalénne b'eba. Mawũẽ Bernabéta zok'asid'a wãmarẽã Antioquíaid'u.
Maʉ̃ta jũẽbʉrʉd'era ũdusia Daizezeba izhi biaba bia edakuata, mawũẽ sobiape jõmaʉ̃ã jarasia soid'u b'eamarẽã Daizeze ũme.
Maʉ̃ tẽã Bernabé Tarso pʉwʉrʉed'a wãsia Saulo jʉrʉd'e. Ũdui edesia Antioquíaed'a.
Mama año ab'a zhi jʉre b'easia mebẽrã bawara, aramaʉ̃ne zhãrã bio ũrãg'asid'a. Maʉ̃nerã Jesúsd'ebema ĩjã b'era zhi trʉ̃gag'aita cristorãta trʉ̃gasid'a Antioquíad'era.
Maʉ̃ ewadera Daizezeba bed'eata jarabibarirãta ʉ̃kʉrʉ Jerusalénneba ed'aa wãsid'a Antioquíaed'a.
Mobe ãzhid'ebema ab'a Agabo abadata piradrʉpe Jawurebiad'eba jarasia jarraba zromata zeita drua jõmaʉ̃ne b'e maẽ. Mawũã zesia Claudio reyta b'ad'a ewade.
Maʉ̃nerã Jesúsd'ebema ĩjã b'ebara ãzha dia b'eita ab'a ab'aʉba ne erub'era k'arebata diabued'aita krĩchasid'a mebẽrã b'ema Judead'e.
Mawũã obʉdara nok'orã mebẽrãnema diabuebʉdata edebisid'a Bernabéa, Sauloa.
Maʉ̃ ewadera rey Herodebara mebẽrã ʉ̃kʉrʉ jidasia zuburia okuaita.
Jacobora kuchoba beabisia Juan mebeata.
Maʉ̃ta judíorãma bigata k'awuape jidabisia Pedrosid'a. Maʉ̃ ewadera fiesta pan ne oreguea ne ẽã k'obada ewari basia.
Mawũã jidabipe b'ʉsia cárceld'e. Mobe soldaorã dieciseia chãb'arisia zhiya kĩmarẽba trok'a akʉd'amarẽã. Izhara k'awua oita ãĩ edape zhãrãã ũdubigaita krĩchasia fiesta tẽã.
Aramaʉ̃ne Pedrora akʉ bara b'esia cárceld'e. Mawũãmina mebẽrã Daizezea zhiwid'i taud'a ẽbasia izhibari.
Herodebara k'awua oita nrũẽma ãĩ edaid'era, maʉ̃ diamasera Pedrora soldaorã juwuama jʉ̃ k'ãĩ b'asia soldaorã ũme ẽsadra, aramaʉ̃ne jʉ̃ b'asia cadena ũmeba, maʉ̃ne soldaorã dewaraurãbara puerta kĩrãbita akʉ bara b'asia cárcel nʉmʉrã.
Maʉ̃ne Daizeze ángelta zebʉrʉba ʉ̃nasia cárceld'era. Pedrora orrod'e tõb'ari ʉ̃rʉ̃ma mawũãsia: ¡Meserã piradrʉrua! Maʉ̃ daucha cadena ẽneguezoasia juwuad'ebara.
Ángelbara mawũãsia: ¡Wua jʉ̃tape sandalia jʉ̃tadua! Mawũãĩ izhara arib'aetasia. Mawũẽ mawũãsia: ¡Bʉzhi wua ãneb'aripe mʉ k'aid'u zerua!
Mawũãĩ Pedro ángel k'aid'u jʉ̃drʉsia ángelba ok'ob'ʉra wãrã k'awua ẽãta, awuarabʉrʉ krĩchasia ũdu k'ob'ʉta k'ãĩmok'arad'e kĩrãk'a.
Soldaorãba akʉ nʉme maẽ naarabemata berab'arid'ape zhi ũmeta berab'aribʉdad'era puerta hierroid'u zesid'a ãĩ wãbadaid'u, maʉ̃ ewa totosia izhi dob'a. Aramaʉ̃ne ãĩ tupuepe od'e taid'ad'e ángel nebasia izhi maẽbara.
Mobebʉrʉ Pedrobara k'awuape izhikusa mawũãsia: Id'ibʉrʉ mʉãrã k'awuabʉrʉa, mʉrã wãrãne Daizezebara izhi ángelta zok'ape ẽdrʉbibʉrʉa Herode juwuad'eba, aranaʉ̃ne ẽdrʉbibʉrʉa judíorãba bĩ ẽã oita krĩcha nʉmeneba.
Pedroba puerta maẽba drog'oad'eba trʉ̃bʉrʉd'era k'ai k'awuaita akʉd'e zesia ãwũẽrã Rode abadaba.
Maʉ̃bara Pedro nemita k'awuai sobiaba ewa ẽbasia puertara, awuarabʉrʉ ed'a wãẽbape jarasia Pedro k'ob'ʉta puerta maẽ.
Jarirãbara mawũãsid'a: Bʉra kĩrãne b'ʉ ẽã.
Mawũãnaĩ izhara wãrĩnu izhia asia. Mawũãĩ jarirãbara mawũãsid'a: ¡Mobera ángel izhi akʉbaria!
Maʉ̃ne Pedrobara ari trʉ̃ nʉmasia. Aramaʉ̃ne ewabʉdad'e ũdud'ai bia akʉdruasid'a.
Maʉ̃ne izhara chupead'amarẽã juwuaba jarape nebʉrʉsia Daizezeba sãwũã ẽdrʉbita cárceld'eba. Mobe mawũãsia: ¡Maʉ̃ta k'awuabiudua Jacoboa dewara mebẽrãã!
Mawũãpe wãbʉrʉta wãsia ẽjũã awʉrʉed'a.
Ʉ̃nadrʉbʉrʉd'era soldaorã ãzhirãĩnurã k'awua ẽãsid'a k'awuad'a ẽãba sãwũãnata Pedrora.
Herodebara jʉrʉbigabʉrʉd'e ũdud'a ẽbai, soldaorã zhi akʉ nʉmeãnaa wid'ikape edebigasia bead'e. Maʉ̃ tẽã Judea druad'eba ed'aa wãsia Cesarea pʉwʉrʉed'a, mobe b'esia mama.
Maʉ̃ ewadera Herode kĩrũ b'asia Tiro pʉwʉrʉd'ebema bawara, Sidón pʉwʉrʉd'ebema bawara, maʉ̃ k'area maʉ̃rã krĩchasid'a bed'ead'e wãnaĩta izhima. Mawũẽ rey Herodeba Blasto nok'o zromata b'ʉk'ãrĩ bawara bed'easid'a jaramarẽã adu-a b'eaita, mawũã osid'a zhikora eda b'eba rey druad'e.
Zed'amarẽã jarad'a ewarita arababʉrʉd'era, Herodebara izhi rey wuata jʉ̃pe izhi bugued'e jewed'ape bed'easia.
Maʉ̃nerã zhãrãbara nemi jĩgua mawũãsid'a: ¡Naʉ̃ dai zezeta bed'ea k'ob'ʉa, beubarita bed'ea k'ob'ʉ ẽã!
Audre ẽãne ángel Daizezed'eba k'ayabisia Daizezetrʉ zhi zroma a ẽãneba. Aramaʉ̃ne beusia kiba k'o.
Maʉ̃nerã Daizeze bed'eara wuaabʉrʉ jara wãbʉdaba zhi ĩjã b'era eaba wãsia.
Bernabébara Saulobara ãzha k'ãrẽ oi b'ʉra arib'aed'ape Jerusalénnebara jẽrũya wãsid'a, maʉ̃nerã ãzhi bawara edesid'a Juanta, maʉ̃ ab'aʉta Marco basia.
Mebẽrã Antioquía pʉwʉrʉd'e b'e maẽ b'easia Daizezeba bed'eata jarabibarirãta, miã ũrãg'abadata: Ãzhira b'easia Bernabéta, Simónta, Simón ab'aʉta Níger basia, Lucio Cirene pʉwʉrʉd'ebemata, Manaén rey Herode ũme warid'ata, Saulota b'easia.
Ewari ab'a mebẽrã Daizeze ibia jara nek'o ẽã zhiwid'i tab'ʉd'e Jawurebiaba mawũãsia: Bernabéta, Saulota mʉĩta b'ʉudua, k'ãrẽ obigaita mʉã jʉrʉkuabʉrʉa.
Ãzhira aramaʉ̃ne Jawurebiaba zok'akuabʉrʉba ed'aa wãsid'a Seleucia pʉwʉrʉed'a. Mamaʉ̃ba barcod'e kĩrãrã wãsid'a dod'u Chipreid'u.
Pʉwʉrʉ Salaminaĩnu jũẽbʉdad'era Daizeze bed'eata jarasid'a de zhi jʉrebadata nʉme maẽ judíorãneta. Maʉ̃nerã Juan erupanasia ãzhi k'arebata.
Maʉ̃ dod'uta jõma berab'ari Pafo pʉwʉrʉid'u jũẽbʉdad'era ũdusid'a jaibanata, sewata Daizezeba bed'eata jarabibarid'e b'ʉta judíota Barjesús basia.
Izhira b'asia nok'o Sergio Paulo ũme, nok'ora krĩcha maẽ bigau basia. Maʉ̃bara Bernabéta, Saulota trʉ̃pe ũrĩ krĩña k'ob'asia Daizeze bed'eata.
Mawũãmina idaribiga ẽbasia Elima jaibanaba. Griego bed'ead'era maʉ̃ basia izhi trʉ̃rã. Aramaʉ̃ne ĩjãbi ẽbaita nʉmasia nok'oa.
Mawũẽ Saulo ab'aʉta Pablobara Jawurebiaba bira b'ʉba akʉ,
mawũãsia: ¡Bʉra ne jõmaʉ̃ne zhãrã sewamiã, ne jõmaʉ̃ne bia ẽã omiã, bʉra ãtõmiã warra, bʉara jõma krĩña ẽã biara! ¿Bʉara idaribi ẽã nʉmaĩka wãrã bed'eata Daizezed'era?
K'õbebai bʉra Daizezeba jidabʉrʉa, bʉra daʉb'erreaya, aramaʉ̃ne ʉ̃madaura ũdu ẽbaya ewari ʉ̃kʉrʉ.
Aramaʉ̃ta izhima pãrĩgu paisosoa totosia. Mawũẽ aribai bʉrga jʉrʉsia iab'aʉba erb'ari edemarẽã juwuad'eba.
Nok'obara mawũã berab'aribʉrʉta ũdupe ĩjãsia bigad'eba ũrãg'a Nok'o Jesúsd'era.
Pafo pʉwʉrʉd'eba barcod'e b'arikuape Pablora izhi k'aid'u b'e bawara jũẽkuasia Perge pʉwʉrʉed'a, maʉ̃ pʉwʉrʉra Panfilia druad'ebema. Mawũãmina Juanbara ãzhira ãmaẽkuabʉrʉta jẽrũya zesia Jerusalénʉẽna.
Jarirã Perged'ebara jũẽkuasia Antioquía pʉwʉrʉed'a, maʉ̃ pʉwʉrʉra Pisidia druad'ebema. Ãzhira de zhi jʉrebada maẽ ẽnaʉ̃bada ewade ed'a wãpe jewed'asid'a.
Moisé ũrãg'ata led'ape, Daizezeba bed'eata jarabibarirã bed'eata led'ape, de zhi jʉrebada maẽ nok'orãbara zhãrãta zok'asid'a mawũãnamarẽã: Mebẽrã, marãba zhãrã ũrãg'ai bed'eata erupanʉbʉrʉ bed'eaudua.
Mawũãnaĩ Pablobara piradrʉpe chupead'amarẽã juwuaba jarape mawũãsia: Marã israelitarãba ũrĩũdua, judío ẽãta Daizeze wawia b'eba ũrĩũdua:
Daizeze za Israel b'ed'ebara dazhirã zhibarirã b'ead'ara jʉrʉkuasia, mobe Egipto druad'e ãĩbemata b'ed'e eababipe izhi zareaba ãĩ edekuasia mamaʉ̃bara.
Kĩrãẽpa duanu ẽã b'eta Daizezebara cuarenta año zrog'asia drua drudrua tab'ʉ maẽ.
Mobe zhãrã bed'ea awuara b'eta siete nʉmʉta beakuasia Canaán druad'e, aramaʉ̃ne ded'ekasia maʉ̃ druata.
Maʉ̃ tẽã wid'isid'a reyta, mawũẽ Daizezebara ded'ekasia Saúl Cis warrata, Benjamínneba uruta reyta b'amarẽã cuarenta año.
Maʉ̃ ãĩ b'ʉpe reyta b'ʉsia Davita, maʉ̃nebema izhara mawũãsia: Mʉãrã ũdubʉrʉa David Isaí warra mʉ soba krĩñane b'ʉta, naʉ̃bara jõma oya mʉã krĩñata.
David'eba uruta izha jarad'ad'e Daizezebara Jesús b'ʉsia Israel b'e Ẽdrʉbita.
Jesús zei nawed'a Juanbara jarasia buru k'oebʉdaba k'azhiruara ãmape Daizezeta pẽwãnamarẽã, mawũã jarasia Israel b'e jõmaʉ̃ã.
Juanbara izha onʉmʉta jõbibod'od'era mawũãsia: ¿Marãbara mʉrã k'aita krĩcha b'e? Mʉrã zhãrã Ẽdrʉbita b'ʉ ẽã. Mawũãmina iab'a mʉ k'aid'u urua, nezok'aba obari kĩrãk'ara mʉãrã ẽnaĩne b'ʉ ẽã maʉ̃ba jẽrũne jʉ̃ b'ʉra.
Mebẽrã, marã Abrahamneba uruta b'ema, judío ẽãta marãne ed'a b'eta Daizeze wawia b'ema maʉ̃ bed'eata zok'asia ẽdrʉid'ebemata.
Jerusalénne b'ebara nok'orã ãzhid'e bawarauba k'awuad'a ẽbasia Jesúsd'ebema sãwũãta, Daizezeba bed'eata jarabibarirãba Jesúsd'ebema jarad'apead'ata ewari ẽnaʉ̃badaza le b'esid'a sãwũãta k'awuad'a ẽbasia. Aramaʉ̃ne maʉ̃rãba jarad'apead'ata arimaẽ berab'aribisid'a beabibʉdaba.
K'ãrẽã bead'aira ne ẽãne Pilatoa jarasid'a beabimarẽã.
Izhi ʉ̃rʉ̃bemata b'ʉ tab'eta jõma arimaẽ berab'aribʉrʉd'era, cruzd'ebara ud'aa b'aebid'ape tab'ʉsid'a peña zob'eata beuwãrã wuag'aita nʉmʉ maẽ.
Mawũãmina Daizezebara beud'ata piradrʉbisia.
Izhira ewari bio zhi ũdubigasia izhi bawara wãrĩzekuad'aa Galilead'eba Jerusalénʉẽna, id'ira maʉ̃rãba izhid'ebemata jara b'ea zhãrã b'ea.
Daibid'a maʉ̃ bed'ea biata marãã jara panʉã Daizezeba jarad'ata dazhirã zhibarirã b'ead'aa.
Maʉ̃ Daizezebara dazhirã ãzhi warrarãĩta arib'aebʉrʉta beud'ata piradrʉbisia Jesúra. Maʉ̃ta zhi b'ʉmata Salmo ũmene mawũã b'ʉa: Bʉra mʉ Warra, mʉã bʉra b'id'apʉa id'i.
Beud'ata piradrʉbibʉrʉba b'erawak'ata b'aira mawũãsia: Mʉã marã sozuburiaya mʉã sozuburiaita jarad'a kĩrãk'a Davita.
Maʉ̃neba dewara Salmo awʉrʉd'e mawũã b'ʉa: Mʉrã bʉ nezok'a kĩrãẽpa b'ʉra b'erawabi ẽã.
Wãrãnebai Davidbara zhãrã izhi ewarid'ebema arib'aesia Daizezeba krĩñane, maʉ̃ne beupe wuag'asid'a zhibarirã b'ead'a bawara, aramaʉ̃ne b'erawasia.
Mawũãmina jari beud'ata Daizezeba piradrʉbid'ara b'erawa ẽbasia.
Moisé ũrãg'ad'ebara bed'ea ne ẽã duane b'e ẽãta, Jesúsd'ebara bed'ea ne ẽã duaneña jõma izhid'ebemata ĩjãbʉdara.
Mawũẽ kĩrãkuitaudua marã ʉ̃rʉ̃ ze ẽbamarẽã Daizezeba bed'eata jarabibarirãba mawũãnapead'ata:
Kĩrãkuitaudua marã Mʉta seribid'a ẽãrã, peraudua, marã nebaya, marã b'e ewade Mʉã k'ãrẽ obʉrʉra marãbara ĩjãna ẽbaya iab'aʉba marãã jarabʉrʉra.
Pablota Bernabéta de zhi jʉrebadata judíorãne maẽba wãbʉdad'era, zhãrã zuburia bed'easid'a dewara ewari ẽnaʉ̃badata zeid'ebid'a jarad'amarẽã maʉ̃nebemata.
Ãba nʉmanata ẽzoabʉdad'era, judíorãnebema bioba dewaraurã judío bape b'eba pẽwã jʉ̃drʉsid'a Pablora Bernabéra. Mawũẽ ãzhara jarasid'a ĩjã b'eamarẽã izhi biaba ãzhi kʉãg'ata Daizezebara.
Dewara ewari ẽnaʉ̃badad'era pʉwʉrʉd'ebema jõma ãba zed'ade basia bed'eata ũrĩnaĩta Daizezed'eta.
Mawũãmina judíorã nok'orãba k'abanata ũdud'ai k'ãbãẽã bĩ ẽãbʉdaba jarasid'a Pabloba jarabʉrʉra mawũã ẽãta, aramaʉ̃ne bĩ ẽã jarasid'a.
Mawũẽ Pablobara, Bernabébara wãnigua mawũãsid'a: Wãrãnebai marãã naara jarad'aita bara basia Daizeze bed'eara. Mawũãmina seribid'a ẽãba marãĩtabemata krĩchad'a ẽã Daizeze ũme b'ai jõ ẽãrã, mawũẽ daira wãnaña judío ẽãta b'ema.
Dai maʉ̃ k'aud'a panaĩrã Daizezebara mawũãsia:
Mʉã bʉra ʉ̃nata b'id'apʉa mʉnebemata k'awuad'amarẽã judío ẽãta b'eba, bʉra aramaʉ̃ne ẽdrʉd'aid'ebemata nʉmaña drua jõmaʉ̃ maẽ.
Judíorã ẽãba maʉ̃ta ũrĩnaĩ sobia biga asid'a Daizeze bed'eara, aramaʉ̃ne jõmaʉ̃ba ĩjãsid'a Daizeze ũme b'ai jõ ẽã b'eaita b'ead'abara.
Aramaʉ̃ne Daizeze bed'eara jarasid'a maʉ̃ drua jõma.
Mawũãmina judíorã wũẽrãrãã bed'easid'a judío bape zhi zromata b'e bawara, bed'easid'a nok'orã pʉwʉrʉd'ebema bawarabid'a. Aramaʉ̃ne Pablo ʉ̃rʉ̃, Bernabé ʉ̃rʉ̃ bed'eata obibʉdaba maʉ̃rã jʉretasid'a ãzhi druad'ebara.
Mawũẽ ãzhi Daizezeba pua k'awua oid'ebemata maʉ̃rãbara egoro jarra ãzhi jẽrũnebema niãwesid'a, mobe zesid'a Iconio pʉwʉrʉed'a.
Jesúsd'ebema ĩjã b'era k'ãbãẽã sobia b'eta erunʉmasia Jawurebiaba.
Iconio pʉwʉrʉd'era Pablora Bernabéra ãba ed'a wãsid'a de zhi jʉrebadata judíorãne maẽ. Mobe bed'eabʉdad'era Jesúsd'ebema k'abanaba ĩjãsid'a judíorãba, griegorãba.
Mawũãmina judíorã zhi ĩjãna ẽãbara judíorã ẽãta krĩcha ãrĩsid'a mebẽrã ʉ̃rʉ̃.
Zhãrã pʉwʉrʉd'ebema dra nʉmasia: Ʉ̃kʉrʉ nʉmasia judíorã bawara, ʉ̃kʉrʉ nʉmasia Jesúsba zok'akuad'a bawara.
Maʉ̃nerã judíorãta, judíorã ẽãta nok'orã bawara bed'ea ausid'a Pablora Bernabéra zuburia od'aita mong'araba tab'arid'aita.
Ãzhara maʉ̃ta k'awuad'ape merũ wãsid'a Listra pʉwʉrʉed'a, Derbe pʉwʉrʉed'a, maʉ̃ pʉwʉrʉra Licaonia druad'ebema. Aramaʉ̃ne wãsid'a drua arak'aita tab'e maẽbid'a.
Maʉ̃za jarasid'a Jesúsd'ebema bed'ea biara.
Ũmakĩrãta Listra pʉwʉrʉd'ebemata jewed'a b'ʉta tod'ata wã b'e ẽã b'ʉta tebak'a basia.
Maʉ̃bara ũrĩsia Pablo bed'ea nʉmʉta, maʉ̃ne Pabloba akʉbʉrʉd'era ũdusia soid'u k'ob'ʉta izhi b'eira.
Mawũẽ nemi jĩgua mawũãsia:  Piradrʉrua, jipa edau nʉmedua. Mawũãĩ izhira pinandrʉpe tebad'ewasia.
Zhãrãbara Pabloba mawũã obʉrʉta ũdud'ai, Licaoniad'ebema bed'ead'e nemi jĩgua mawũãsid'a: Zhi zromarãta beubari zad'e ud'ub'aebʉda dazhirãma.
Zhi zromane erub'e trʉ̃ne Bernabéra trʉ̃gasid'a Júpiter, Pablora trʉ̃gasid'a Mercurio, Pablora mawũã trʉ̃gasid'a jara edeba bed'eata.
Júpiter dera pʉwʉrʉ kĩrãbita nʉmasia, sacerdote Júpiterd'ebara tororãta neponorãta wesia puerta maẽ. Mobe k'abana bawarauba ãzhira zhi zromane edabʉrʉta ne bea krĩñasia.
Jesúsba zok'akuad'aba Bernabéba, Pabloba maʉ̃ta ũrĩnaĩ ãzhi wuata k'õẽtad'ape k'abanane ed'a tupurepe nemi jĩgua,
mawũãsid'a:  ¿K'ãrẽã k'ãwũã ob'e? Daira beubarita panʉã marã kĩrãk'a. Daibara marãã jara panʉã k'ãʉ̃ seri ẽãta ãmanape Daizeze zok'ai b'ʉta pẽwãnamarẽã, izha osia bãjãta, druata, pusata, ne jõma maʉ̃ne nʉmʉta.
Zhik'arewed'ara izhara zhãrã jõma idaribi b'asia ãzha krĩñane b'eamarẽã.
Izhid'ebema k'awuabiga ẽã nʉmʉk'ãrĩ ẽãba biata ob'ʉa. Aramaʉ̃ne dazhirãĩta bãjãneba kue zebi b'ʉa, ewarita zebi b'ʉa ne zaud'amarẽã, aramaʉ̃ne maʉ̃ba sobia b'abiga b'ʉa dazhirã sora.
Maʉ̃ta jarasid'amina kenab'aribi b'ed'a ẽbasia k'abanaba ãzhiita ne beaita k'ob'era.
Maʉ̃ne judíorãta ʉ̃kʉrʉ zesid'a Antioquíad'eba Iconioneba, maʉ̃rãbara k'abanata krĩcha ãrĩsid'a. Aramaʉ̃ne mong'araba tab'ari jidasid'a Pablora, mobe pʉwʉrʉd'ebara ãĩ ertasid'a beusita krĩchad'ape.
Mawũãmina Jesúsd'ebema ĩjã b'eba bʉredrʉ b'ed'e piradrʉpe ed'a wãsia pʉwʉrʉd'e. Nrũẽma Bernabé ũme wãsia Derbe pʉwʉrʉed'a.
Maʉ̃zara wãnigua b'eamarẽã jarasid'a Jesúsd'ebema ĩjã b'ea, aramaʉ̃ne soid'u b'eamarẽã ũrãg'a mawũãsid'a: Ne biod'e zuburiai bara dazhi ed'a wãĩrã Daizezeta Nok'ota b'ʉ maẽ.
Pʉwʉrʉza mebẽrã b'e maẽ nok'orãta b'ʉsid'a. Nek'o ẽã zhiwid'i tab'ape Jesúsd'ebema ĩjã b'era Daizezea chãb'arisid'a izhid'ebemata ĩjãnapead'aba.
Pisidia druad'e berab'ari zesid'a Panfilia druaed'a.
Daizeze bed'eara jarasid'a Perge pʉwʉrʉd'e, mobe ed'aa wãsid'a Atalia pʉwʉrʉed'a.
Mamaʉ̃ba barcod'e wãsid'a Antioquía pʉwʉrʉed'a, mama chãb'arid'apead'a basia ãzhira Daizezeba izhi biaba k'arebamarẽã, maʉ̃nebemata mawũã arib'aesid'a.
Jũẽnape mebẽrã ãba jʉred'ape jarasid'a Daizezeba ne bia zroma od'ata ãzhi bawara, aramaʉ̃ne sãwũã ewa nʉminapʉta Jesúsd'ebema ĩjãnamarẽã judíorã ẽãba.
Mama ewari bio panesia Jesúsd'ebema ĩjã b'e bawara.
Maʉ̃nerã ʉ̃kʉrʉ Judea druad'eba zebʉdabara mebẽrã judíorã ẽãta ũrãg'a mawũãsid'a: Moiséd'eba nʉmʉ kĩrãk'a zhũmakĩrã k'akua eta k'õ ẽbʉrʉ marã ẽdrʉ b'e ẽã.
Maʉ̃ k'area Pablo Bernabé ũme k'aik'aiasid'a ãzhi bawara. Mawũẽ Pablo Bernabé ũme mebẽrã ʉ̃kʉrʉ bawara Jerusalénʉẽna wãrĩzebisid'a Jesúsba zok'akuad'ama, nok'orã mebẽrãnema, aramaʉ̃ne bed'ead'amarẽã maʉ̃nebemane.
Ãzhita mebẽrãba mawũã wãbibʉdad'era Fenicia druad'e Samaria druad'e jara berab'arisid'a judíorã ẽãba Jesúsd'ebema ĩjãnapead'ata, maʉ̃neba k'ãbãẽã sobiasid'a mebẽrã jõma.
Jerusalénʉẽna jũẽbʉdad'era bia edasid'a mebẽrãba, Jesúsba zok'akuad'aba, nok'orã mebẽrãneba. Aramaʉ̃ne jõma jarasid'a Daizezeba k'ãrẽ od'ata ãzhi bawara.
Mawũãmina ʉ̃kʉrʉ fariseorãnebemaba Jesúsd'ebema ĩjãnapead'ata piradrʉd'ape mawũãsid'a:  Judíorã ẽãta b'era zhũmakĩrã k'akua eta k'õĩbara, jarad'aibara arib'aed'amarẽã ũrãg'a Moiséd'eta.
Mawũãnaĩ Jesúsba zok'akuad'ata, nok'orã mebẽrãneta zhi jʉresid'a bed'ead'aita maʉ̃nebemane.
Dããrã bed'eabʉdad'e Pedrota piradrʉpe mawũãsia:  Mebẽrã, sãwũã dããrã bata marãbara k'awua b'ea, mʉrã Daizezebara jʉrʉsia judíorã ẽãba mʉ id'eba Jesúsd'ebema bed'ea biata ũrĩnape ĩjãnamarẽã.
Daizezebara jõmaʉ̃ sota ũduk'awua b'ʉba mawũã ĩjãnaĩrã bigata k'awuabibʉrʉba Jawurebiata ded'ekasia dazhirãã diad'a kĩrãk'a.
Aramaʉ̃nerã awuara eda ẽbasia dazhirãta miã jarirãta, ĩjãbʉdaba k'azhirua ne ẽã osia ãzhi sora.
Mawũẽ ¿Daizezera k'ãrẽã bĩ ẽãbid'aipe, Jesúsd'ebema ĩjã b'ea k'ãrẽã arib'aebid'aipe miã dazhirã zhibarirã b'ead'aba miã dazhirãba arib'ae b'ed'a ẽãrã?
Pedroba mawũãĩ k'abanata k'ob'era jõma chupeasid'a. Mobe ũrĩsid'a Bernabéba Pabloba jarabʉdata ũdud'ak'a zromata Daizezeba ãzhid'eba od'ata judíorã ẽãne ed'a.
Ãzhi chupead'ai Jacoboba mawũãsia:  Mebẽrã, mʉ bed'eata ũrĩũdua.
Simónbara jarabʉrʉa Daizezeba jẽdeubara sãwũã edabʉrʉta judíorã ẽãta b'era, aramaʉ̃ne ãzhira izhid'e babigaita.
Aramaʉ̃nerã Daizezeba bed'eata jarabibarirãba jarad'apead'a kĩrãk'a b'ʉa, maʉ̃ zhi b'ʉmata mawũã b'ʉa:
Naʉ̃ tẽã mʉrã wakusa zepe David reyta b'ʉd'ebemata ed'a b'ae nʉmʉta araa oya, mawũã araa obʉrʉba ed'a b'ae nʉmʉta wakusa piradrʉbiya.
Aramaʉ̃ne wuaabemaba jʉrʉd'amarẽã mʉta Nok'ota, judíorã ẽãba jõmaʉ̃ba jʉrʉd'amarẽã mʉã jʉrʉkuad'ata b'ebara.
Mʉta Nok'oba maʉ̃ta jarabʉrʉa, mʉãrã maʉ̃ jõma k'awuabibʉrʉa ewari dããrã wed'auba.
Maʉ̃neba mʉã jaraya, judíorã ẽãta idu b'ʉ ẽã jirpanarãũdua Daizezed'ebema ĩjãbʉdata.
Awuarabʉrʉ ãzhiitara jara b'ʉd'aibara k'ãrẽ zhi zromarãne erub'eiita ne bead'ata k'od'a ẽbamarẽã, kĩma ẽãta eruk'ãĩna ẽbamarẽã, ne ojũẽb'ari bea k'od'a ẽbamarẽã, ne wata k'od'a ẽbamarẽã.
Maʉ̃nebema ũrãg'a Moiséd'era pʉwʉrʉza jara panʉã de zhi jʉrebadata nʉme maẽ, mama le panʉã ewari ẽnaʉ̃badaza.
Mobebʉrʉ Jesúsba zok'akuad'ama, nok'orã mebẽrãnema, mebẽrã jõmaʉ̃ma bia zesia ʉ̃kʉrʉ jʉrʉd'ape zok'ad'aita Antioquíaed'a Pablo bawara Bernabé bawara: Aramaʉ̃ne jʉrʉsid'a Juda ab'aʉta Barsabáta, Silata, maʉ̃rãta zhi zromata panasia mebẽrãne ed'a.
Bed'eata maʉ̃rãba eded'amarẽã mawũã b'ʉsid'a:
Dai Jesúsba zok'akuad'aba, Nok'orã mebẽrãneba, mebẽrãba, marã dai mebẽrã judíorã ẽãta Antioquía pʉwʉrʉd'e, Siria druad'e, Cilicia druad'e b'ea: Diabuebʉda saludota.
Daibara ũrĩsid'a ʉ̃kʉrʉ daid'ebemata marãma wãnapead'ata, maʉ̃rã daiba wãbid'a ẽbasia, maʉ̃rãbara bed'eaba marã idu b'ʉ ẽã jirpanʉba k'awua ẽã krĩchabi jirpanʉã, jara jirpanʉã zhũmakĩrã k'akua eta k'õmarẽã, jara jirpanʉã arib'aed'amarẽã Moisé ũrãg'ata.
Mawũẽ krĩcha ab'arika zekuape daima bia zesia mebẽrãta jʉrʉd'ape marãma zok'akuad'aita dazhirãba Bernabé Pablo kʉãg'ade bawara.
Bernabébara Pablobara bebud'e jara panʉã dazhirã Nok'o Jesucristod'ebemata.
Aramaʉ̃ne daibara zok'abʉda Judata Silata, ãzhabid'a bed'eara marãã k'awuabid'aya ab'aʉta.
K'ãrẽ zhi zromarãne erub'eiita ne beabadata k'orãũdua, ne wata k'orãũdua, ne ojũẽb'ari bea k'orãũdua, kĩma ẽãta eruk'ãĩrãũdua. Marãba maʉ̃ta arib'aed'ara bia nʉmeãña. Bia b'eaudua.
Aramaʉ̃ne zok'akuad'apead'ara ed'aa wãsid'a Antioquíaed'a. Mobe mebẽrãta ãba jʉred'ape diasid'a k'artara.
Led'ape sobiasid'a aramaʉ̃ne adu-a b'eabibʉdaba.
Judara Silara Daizezeba bed'eata jarabibarirãta panʉba soid'u b'eamarẽã mebẽrã ũrãg'asid'a bed'eata bioba.
Mama ewari ʉ̃kʉrʉ berab'aribʉdad'era mebẽrãbara adu-a buegasid'a jẽrũya wãbibʉdata jarirã ãzhi zok'akuad'ama.
Mawũãmina Silama biga basia mama b'eita.
Pablora Bernabéra ari Antioquíad'e panʉba Nok'o Daizeze bed'eata, Jesúsd'ebema bed'ea biata jara panasia awʉrʉrã bio bawarauba.
Ewari ʉ̃kʉrʉ babʉrʉd'e Pablobara Bernabéa mawũãsia:  Jẽrũya mebẽrãta akʉkuad'e wãnaña, pʉwʉrʉza Nok'o Daizeze bed'eata dazha jarad'apead'a maẽ wãnaña k'awuad'aita sãwũã b'eta.
Bernabébara ãzhi bawara ede krĩñasia Juan ab'aʉta Marcota.
Mawũãmina ãzhi bawara edeira Pabloma biga ẽbasia Panfilia druad'e ãzhita ãĩ tʉd'aba, aramaʉ̃ne ãzhi bawara wã ẽbad'aba miã ũrãg'ad'e.
Aramaʉ̃ne ãzhirãĩnu krĩcha ab'arika zed'a ẽãba zhiya zhi tʉsid'a. Bernabébara Marco edebʉrʉta barcod'e wãsia dod'u Chipreid'u.
Waya Pablobara Silata jʉrʉ edape wãbʉrʉd'era, izhi biaba ãzhi akʉmarẽã mebẽrãbara chãb'arisid'a Daizezea Nok'oa.
Aramaʉ̃ne Siria druad'e, Cilicia druad'e berab'arisia soid'u b'eamarẽã ũrãg'a mebẽrãta.
Aramaʉ̃ne ãzhira jũẽsid'a Derbe pʉwʉrʉed'a, Listra pʉwʉrʉed'a. Mama Jesúsd'ebema ĩjã b'ʉta Timoteo abadata b'asia wũẽrã judío wauta, maʉ̃ wũẽrã Jesúsd'ebema ĩjã b'asia. Timoteo zezera griego basia.
Timoteora bia jara panasia mebẽrã b'ebara Listrad'e, Iconione.
Pablobara maʉ̃ izhi ũme wãĩta krĩñape k'akua eta k'õsia, judíorã maʉ̃ ẽjũãne b'eta bĩ ẽã krĩchad'a ẽbamarẽã mawũã osia, jõmaʉ̃ba k'awua b'easia zhi zezera griegota.
Pʉwʉrʉza berab'ari wãne jara wãbʉdata Jesúsba zok'akuad'ata, nok'orã mebẽrãneta Jerusalénne b'eta krĩcha ab'arika zed'ad'ebemata jara wãsid'a arib'aed'amarẽã.
Frigia druad'e, Galacia druad'e berab'ari wãnerã, Jawurebiaba idaribiga ẽbasia Daizeze bed'eata jarad'aira Asia druad'e.
Aramaʉ̃ne Misia druaid'u jũẽbʉdad'era wãnaĩ basia Bitinia druaed'a, mawũãmina Jawurebiaba idaribi ẽbasia.
Mawũẽ Misiad'e berab'ari ed'aa wãsid'a Troa pʉwʉrʉed'a.
Diamase Pablobara k'ãĩmok'arad'e kĩrãk'a ũdubʉrʉta ũmakĩrã Macedonia bid'ata edau nʉmʉba zuburia bed'ea mawũãsia: Ya kĩrãrã Macedonia druaed'a zepe k'arebarua daira.
K'ãĩmok'arad'e kĩrãk'a mawũã ũdui, aramaʉ̃ta kĩrãrã wãnaĩne basia Macedonia druaed'a, aramaʉ̃ne wãrãne k'awuasid'a daira Daizezeba trʉ̃bʉrʉta maʉ̃rãã jarad'amarẽã Jesúsd'ebema bed'ea biata.
Troa pʉwʉrʉd'e barcod'e b'arid'ape daira jipa zesia dod'u Samotraciaid'u, nrũẽma zesid'a Neápoli pʉwʉrʉed'a.
Mamaʉ̃ba wãsid'a Filipo pʉwʉrʉed'a, maʉ̃ pʉwʉrʉta wag'aua Macedonia druad'era, mama b'ea Roma bid'arãta. Maʉ̃ pʉwʉrʉd'era daira duanasia ewari ʉ̃kʉrʉ.
Ẽnaʉ̃bada ewade daira pʉwʉrʉd'ebara ãĩ wãsid'a doed'aa, daibara krĩchasid'a mama zhiwid'ibadata b'ʉta. Daira jewed'a duanepe Jesúsd'ebemata jarasid'a wũẽrãrã zhi jʉre duanuã.
Mawũẽ wũẽrã Lidia abadata wua granate nendobarita, Tiatira pʉwʉrʉd'ebemaba Daizeze ibia jara b'ʉba ũrĩ k'ob'asia. Daizezebara izhi sora ewasia bia ũrĩmarẽã Pabloba jara k'ob'ʉta.
Aramaʉ̃ne zhi mebẽrã bawara buru k'oepe daia zuburia bed'ea mawũãsia:  Marãma mʉã Nok'o Jesúsd'ebemata wãrĩnu ĩjãbʉrʉ mʉ ded'a audua.
Aramaʉ̃ne daira duanebisia.
Ewari ab'a daira zhiwid'ibadaid'u wãne daibara nezok'a ãwũẽrãta daucha zesia jaid'eba ne arimaẽ jarabarita. Maʉ̃bara izhi nok'orãã plata bio ganabi b'asia ne arimaẽ jara b'ʉba.
Maʉ̃ wũẽrãta Pablo k'aid'u, dai k'aid'u taid'era baridua nemi jĩgua mawũã b'asia:  Ũmakĩrãrã naʉ̃rã nezok'arãta Daizeze Ʉ̃trebemaneã, naʉ̃rãbara marãã jara panʉã ẽdrʉd'aid'ebemata.
Maʉ̃ k'aud'a b'asia ewari bio. Mawũẽ Pablora bĩ ẽãpe pʉrʉwape jaia mawũãsia:  Mʉã bʉaa jaraya, Jesucristo trʉ̃neba ãĩ wãrũã k'ãʉ̃ wũẽrãnebara.
Mawũãĩ ãĩ wãsia aramaʉ̃ta.
Mawũãmina maʉ̃ta izhi nok'orãba ũdud'ai, mawũã ãzhi plata ganabi b'ʉta ãĩ wãbʉrʉd'eba jidasid'a Pablora Silara. Mobe pʉwʉrʉ ẽsadra wesid'a nok'orã kĩrãbita.
Aramaʉ̃ne nok'orã bed'ea araa obadama wed'ape mawũãsid'a:  Ũmakĩrãrã naʉ̃rã judíorãta panʉbara bĩ ẽã okua jirpanʉã zhãrã dazhirãta.
Mawũãnaĩ zhãrã bʉredrʉbʉdara ãzhi ʉ̃rʉ̃ totosia. Nok'orã bed'ea araa obadabara wua wẽũkuabid'ape jarasid'a tawed'amarẽã bakuruba.
Bio tawebid'ape cárceld'e panʉbʉdata cárceld'e b'eta akʉbaria jarasid'a biod'e kĩrãkuitamarẽã.
Mawũãnaĩ maʉ̃bara cárceld'e eid'u panʉbʉrʉta jẽrũ pẽũkua nʉmʉsia sepod'e.
Mawũãmina ewari ẽsadra Pablo Sila ũme zhiwid'i panʉta, Daizezea trʉ̃ã panasia. Maʉ̃ta cárceld'e b'ebara ũrĩ nʉmeãsia.
Maʉ̃ne aritiaud'e ab'aed'a zesia ẽjũã ureta, mawũẽ cárcel ab'aed'a uresia. Audre ẽãne ewakua totosia puerta jõma, cadena jõmaʉ̃neta ẽnadrʉsia.
Cárceld'e b'eta akʉbarita ʉ̃rʉ̃mabʉrʉd'era, puerta cárceld'ebema ewa nʉmeta ũdui kuchota ẽsia izhikusa zhi beaita, krĩchabʉrʉba cárceld'e b'era merũ pirapota.
Maʉ̃ne Pablobara nemi jĩgua mawũãsia:  Bʉzhikusa bia ẽãta orãrũã, dai jõma za k'opanʉã.
Mawũãĩ izhara wid'isia ĩbĩrãta, mobe ĩñabasia ed'a wãẽbape pid'id'ia sãk'ok'od'e k'ob'esia Pablo jẽrũ k'aita, Sila jẽrũ k'aita.
Mobe ãzhira ãĩ wepe mawũãsia:  ¿Mʉãrã k'ãrẽta oibarape ẽdrʉira?
Mawũãĩ ãzhara mawũãsid'a:  Ĩjãrũã Nok'o Jesucristod'ebemata, mawũãrã ẽdrʉya bʉta bʉzhi ded'abema bawara.
Aramaʉ̃ne Nok'o Jesúsd'ebemata izhaa jarasid'a, izhi ded'a b'eabid'a jõmaʉ̃ã jarasid'a.
Maʉ̃ diamase izhara sʉgʉkuasia tawed'apead'aba zhara k'õg'ozoad'ata. Mobe aramaʉ̃ta buru k'oesia izhid'erã jõmaʉ̃ bawara.
Mobe izhi ded'aa edekuape ne ded'ekasia. Aramaʉ̃ne jõma izhi ded'abema bawara sobiasia ĩjãbʉrʉba Daizezed'ebemata.
Ʉ̃nadrʉbʉrʉd'era nok'orã bed'ea araa obadabara soldaorãta zok'asid'a mawũãnamarẽã:  Ũmakĩrãrã k'ãʉ̃rã ẽnekuadua.
Cárceld'e b'eta akʉbaribara maʉ̃ta Pabloa k'awuabibʉrʉta mawũãsia:  Nok'orã bed'ea araa obadabara jarabuesid'a marã ẽnetamarẽã. Mawũẽ marã adu-a wãũdua.
Mawũãĩ Pablobara mawũãsia:  Daira jõmaʉ̃ daid'u tawesid'a mawũã od'aid'e b'ʉ ẽãta, aramaʉ̃ne daira Roma bid'ata panʉta cárceld'e ed'a b'ʉsid'a. ¿Maʉ̃ta daira ẽnabʉdak'a chupea? K'ãwũã ẽã, awuarabʉrʉ ãzhita zed'aibara dai ãĩ b'ʉita.
Soldaorãbara maʉ̃ bed'eata nok'orã bed'ea araa obadarãã k'awuabisid'a. Maʉ̃rã perasid'a mawũã Roma bid'arãta ũrĩk'awad'ai.
Mawũẽ cárceld'ebara wãbʉdata deid'u wãsid'a Lidia ded'a. Aramaʉ̃ne mebẽrã bawara zhi ũdukuape soid'u b'eamarẽã ũrãg'ad'ape wãsid'a.
Anfípoli pʉwʉrʉd'e, Apolonia pʉwʉrʉd'e berab'ari zesid'a Tesalónica pʉwʉrʉed'a. Mama nʉmasia de zhi jʉrebadata judíorãneta.
Pablora izhi k'awa b'ʉd'e maʉ̃rãma wã b'ʉta ewari ẽnaʉ̃bada ũbea bed'easia ãzhi bawara.
Zhi b'ʉmaneba bia jarak'asia zhãrã Ẽdrʉbira zuburiaid'e b'asita, beud'ata piradrʉid'e b'asita. Maʉ̃nerã mawũãsia: Jesús mʉã marãã jarak'a b'ʉra zhãrã Ẽdrʉbia.
Aramaʉ̃ne ãzhirãnebema ʉ̃kʉrʉbara ĩjãnape ãba duanesia Pablo bawara Sila bawara. Ab'arika bioba ĩjãsid'a griegorã Daizezeba jara b'ʉta arib'ae b'eba, dewara bio wũẽrãrã zhi zromarãba.
Mawũẽ judíorã Jesúsd'ebema ĩjãna ẽãbara bĩ ẽãbʉdaba ʉ̃kʉrʉ bia ẽãta b'eta jʉrʉkua edasid'a, mobe maʉ̃rã bawarauba kĩrũbikuasid'a zhãrãta. Puerta tegawe Jasón ded'a ed'a wãsid'a Pablo Sila ãĩ wed'aita zhãrã k'ob'ema.
Mawũãmina ũdud'a ẽbaera Jasónta mebẽrã ʉ̃kʉrʉ bawara nok'orã pʉwʉrʉd'ebema kĩrãbita wed'ape nemi jĩgua mawũãsid'a: Naʉ̃rãbara ẽjũãne b'era k'awua ẽã okua b'eta zebʉda naĩnubid'a.
Maʉ̃ta Jasónbara b'aribigasia. Naʉ̃rãbara jõmaʉ̃ba arib'aed'a ẽã arib'aemarẽã jara b'ʉra rey Césarba, aramaʉ̃ne jara b'ea dewara b'ʉta Rey Jesústa.
Maʉ̃ta ũrĩnaĩ zhãrã k'ob'era nok'orã pʉwʉrʉd'ebema bawara bĩ ẽãsid'a.
Mawũãmina ẽdrʉbigaita Jasónba dewaraurã bawarauba plata diata jidad'ape ẽnekuasid'a.
Aramaʉ̃ta mebẽrãbara Pablo, Sila diamase buesid'a Berea pʉwʉrʉid'u. Jũẽnape ed'a wãsid'a de zhi jʉrebadata judíorãne maẽ.
Maʉ̃rã audre so borekea b'easia Tesalónica pʉwʉrʉd'e b'e k'ãñabara, mawũẽ bed'eata Jesúsd'ebema ũrĩ krĩña ũrĩsid'a. Daizeze bed'eara ewariza lesid'a maʉ̃ jarabʉdara wãrĩnu k'awuaita.
Aramaʉ̃ne judíorã bioba ĩjãsid'a, griegorã bioba ĩjãsid'a wũẽrãrã zhi zromarãba, zhũmakĩrãrãba.
Judíorã Tesalónica pʉwʉrʉd'ebemabara k'awuasid'a mawũã Berea pʉwʉrʉd'ebid'a Daizeze bed'ea jara nʉmʉta Pablobara, mawũẽ wãnape maĩnubid'a bĩ ẽãbisid'a k'abanata.
Mawũẽ mebẽrãbara Pablo aramaʉ̃ta wãbisid'a pusaid'u. Mawũãmina Silara Timoteora panesia mama.
Pablo eded'apead'abara edesid'a Atena pʉwʉrʉed'a. Maʉ̃rãta jẽrũya zebʉdad'era Pablobara jarabuesia Sila, Timoteo izhima zed'amarẽã k'adrʉabai.
Pabloba ãzhira Atena pʉwʉrʉd'e jʉ̃ã b'ʉd'era, pʉwʉrʉd'ebema bĩ ẽã akʉkua b'asia k'ãrẽ ẽãta zhi zromane erub'eba.
Ʉ̃kʉrʉra epicúreo krĩchata pẽwã b'eta, estoico krĩchata pẽwã b'eta bed'easid'a izhi bawara. Maʉ̃nerã ʉ̃kʉrʉbara mawũãsid'a: ¿K'ãrẽta jara krĩña b'ʉba naʉ̃ bed'eamiãbara?
Waya ʉ̃kʉrʉbara mawũãsid'a: Dazhima zhi zromarã eewabemata jarabaria. Mawũã bed'easid'a Pabloba bed'ea biata jarak'asi baera Jesús beud'ata piradrʉd'ata.
Aramaʉ̃ne zhi jʉrebadaid'u Areópagoid'u wed'ape mawũãsid'a: ¿Daibara k'awuad'aid'e b'ʉka bed'eata eewabemata bʉa jara b'ʉra?
Bʉara webʉrʉa daiba ũrĩnak'ata. Daibara k'awua krĩña b'ea k'ãrẽta jara krĩña b'ʉta maʉ̃bara.
Atena pʉwʉrʉd'e b'ebara, ãĩbemata mama b'ebara jõmaʉ̃ba krĩñade basia ne jaraita o ne zhiwid'ita ũrĩĩta.
Aramaʉ̃ne Pablora Areópago ẽsadra ʉ̃ta nʉmepe mawũãsia: Atena bid'arã, mʉã ne jõmaʉ̃ne akʉ b'ʉd'era marãbara ne zhi zromarãne erub'ea.
Ne zhi zromarãne erub'eta akʉkua bʉsid'e mʉã ũdusia mong'ara oma nʉmʉta, maʉ̃ma bed'eata b'ʉ nʉmʉta mawũã b'asia: DAIZEZE ŨDUD'AK'AITABEMA. Ũdud'ak'ata marãba mawũã zhi zromane erub'eta mʉãrã maʉ̃ta marãã jara b'ʉa.
Maʉ̃ta Daizeze ẽjũã od'a, ne jõma ed'a nʉmʉta od'a. Izhira ʉ̃tre nʉmʉ Nok'oa, druad'e nʉmʉ Nok'oa, mawũẽ beubari b'eba de okuad'ad'e b'ʉ ẽã.
Miã beubari b'eba diad'amarẽã b'ʉ ẽã izha nesid'ata. Izhabʉrʉ jõmaʉ̃ã dia b'ʉa zok'ai b'aita, ĩñabata, aramaʉ̃ne ne jõma dia b'ʉa.
Ab'aʉd'eba zhãrã bio eababisia drua jõmaʉ̃ne b'eamarẽã. K'ãrẽ ewaried'a zok'ai b'eaira nʉmʉsia ewari barakua, druasid'a zakua nʉmʉsia sãma b'eaira.
Mawũã osia izhi Daizezeta jʉrʉd'amarẽã, aramaʉ̃ne tãnak'a jʉrʉbʉda kĩrãk'a ũdu b'ed'amarẽã. Wãrãnebai izhira wawara b'ʉ ẽã, awuarabʉrʉ dazhirã ab'a ab'aʉ k'aita b'ʉa.
Izhid'eba dazhirã b'ea, pira b'ea, aramaʉ̃ne b'ea. Ʉ̃kʉrʉ marãnebema bed'eata b'ʉbadabara aramaʉ̃ kĩrãk'a jarabʉdata mawũãsid'a: Dazhirã Daizezed'eba urua.
Mawũã Daizezed'eba urud'ebara krĩchad'aid'e b'ʉ ẽã Daizezera oro omata, o plata omata, o mong'ara omata, maʉ̃ ãzhi krĩchaba od'ata beubari b'eba.
Mawũãmina Daizezebara nawed'ara idaribisia izhid'ebema k'awuad'a ẽãba k'ãwũã b'era, id'ibai baridu maẽ zhãrã jõmaʉ̃ã jara b'ʉa k'azhiruara ãmape izhita pẽwãnamarẽã.
Mawũã jara b'ʉa izha ewarita nʉmʉk'ãrĩneba ẽjũãne b'era k'awua oita sãwũã oi b'ʉd'e, mawũã oya Jesús izha jʉrʉd'ad'eba, mawũã oita jõmaʉ̃ã k'awuabibʉrʉta beud'ata piradrʉbisia.
Mawũã beud'ata piradrʉd'ata ũrĩbʉdad'era ʉ̃kʉrʉbara sewak'au b'ʉa asid'a, waya dewaraurãbara mawũãsid'a: Daibara bʉ bed'eara tẽãne ũrĩnaña maʉ̃nebemata wakusa.
Aramaʉ̃ne Pablora wãsia ãzhi maẽbara.
Maʉ̃ tẽã Pablora Atena pʉwʉrʉd'eba wãsia Corinto pʉwʉrʉed'a.
Maĩnu ũdusia judío Aquila abadata Ponto druad'ebemata, zhi kĩma Priscila ũme Italia druad'eba eewa zepe panasia. Mawũã zesid'a rey Claudioba jarasi baera judíorã jõma ãĩ wãmarẽã Romanebara. Pablora wãsia maʉ̃rãma.
Izha obarita opanʉ baera ãzhi bawara b'epe ãba k'ãrẽ oduanesia. Ãzhara ob'easia ne eba de obadata.
Maʉ̃nerã de zhi jʉrebada maẽ ewari ẽnaʉ̃badaza bed'ea b'ʉta Jesúsd'ebemata ĩjãbigayid'e b'asia judíorãã, griegorãã.
Sila, Timoteo Macedonianeba zebʉdad'era Pablora jipa bed'eata jara b'esia, judíorãã jara b'asia Jesúra zhãrã Ẽdrʉbita.
Mawũãmina maʉ̃rãbara ũrĩãmaba mitia bed'ea jirpaneĩ wua jʉ̃ b'ʉta niãwe mawũãsia: K'ãwũã b'ed'eba Daizezebara pua k'awua okuaya. Mʉrã bed'ea ne ẽbaya. Id'id'euba mʉãrã Jesúsd'ebema jarad'e wãña judíorã ẽãta b'ea.
De zhi jʉrebada maẽbara miã ũrãg'ad'e wãsia Justo abada ded'a Daizeze wawia b'ʉ maẽ, maʉ̃ dera nʉmasia de zhi jʉrebada k'aita.
De zhi jʉrebada maẽ Crispo nok'oba Nok'o Jesúsd'ebema ĩjãsia izhi ded'a b'e jõmaʉ̃ bawarauba. Corinto bid'arãba ũrĩbʉdad'era bioba ĩjã buru k'oe nʉmeãsia.
Ewari ab'a Nok'o Jesúsbara Pabloa k'ãĩmok'arad'e kĩrãk'a diamase mawũãsia: Perarãrũã, awuarabʉrʉ bed'earua, chupearãrũã.
Mʉrã bʉ ũme b'ʉba bʉra miõba bĩ ẽã o ẽã. Mʉãrã mʉnebema ĩjãnaĩta bio erub'ʉa naʉ̃ pʉwʉrʉd'e.
Aramaʉ̃ne mama b'esia año ab'a jed'ek'o seis, maʉ̃nerã jarak'a b'asia Daizeze bed'eata.
Maʉ̃ne Galión Acaya druad'e nok'ota b'ʉd'e judíorã krĩcha ab'arika zekuasia Pablo bĩ ẽã od'aita, aramaʉ̃ne nok'orãma eded'ape,
mawũãsid'a: Naʉ̃ba Daizeze wawiad'aita zhãrãã jara b'ʉra jãpe b'ʉa Roma leyd'ebara.
Mawũãnaĩ Pablo bed'eaid'era Galiónbara judíorãã mawũãsia: Bia ẽbasibʉrʉ o bed'ea zroma basibʉrʉ, sãwũã oi b'ʉd'e obʉrʉta mʉã marã judíorã bed'eara ũrĩk'ausia.
Mawũãmina bari bed'ea baera, trʉ̃ baera, mazhi ũrãg'a baera, mazhabʉrʉ araa oudua. Mʉrã bed'ea araa obarita k'ob'a krĩña ẽã maʉ̃nebemanerã.
Mawũãpe jʉrekuabisia nok'orã maẽbara.
Aramaʉ̃ta griegorã jõmaʉ̃ba Sóstene de zhi jʉrebada maẽ nok'ota jirtopota jirachisid'a nok'orã kĩrãbita. Mawũãmina Galiónbara araa akʉ ẽbasia.
Éfeso pʉwʉrʉid'u jũẽbʉrʉd'era Pablobara mama ãzhira ãĩ tʉsia. Aramaʉ̃ne de zhi jʉrebada maẽ ed'a wãpe Jesúsd'ebemata jara bed'easia judíorãã.
Maʉ̃rã zuburia bed'easid'a ãzhi bawara ewari dããrã b'emarẽã, mawũãmina izhira b'e ẽbasia.
Awuarabʉrʉ ãzhaa wãta jarape mawũãsia: Mʉrã ed'a b'aibara Jerusalénne fiesta od'aid'e. Mawũãmina mʉrã wakusa marãma zeya Daizezeba krĩñabʉrʉ.
Mawũãpe barcod'e wãsia Éfesod'ebara.
Cesarea pʉwʉrʉed'a jũẽbʉrʉd'era, Jerusalénʉẽna wãrĩzesia mebẽrã salud'aita. Mobebʉrʉ ed'aa wãsia Antioquía pʉwʉrʉed'a.
Mama ewari dããrã b'ape wãbʉrʉta pʉrrʉasia Galacia druad'e, Frigia druad'e, soid'u b'eamarẽã jara wãsia Jesúsd'ebema ĩjã b'e jõmaʉ̃ã.
Maʉ̃ẽna Éfeso pʉwʉrʉed'a zesia judío Apolo abadata Alejandría pʉwʉrʉd'ebemata. Izhira bi-ia bed'ea b'asia, bia k'awua b'asia Daizeze bed'ea zhi b'ʉmata.
Nok'o Jesúsd'ebema maʉ̃ã k'awabisid'a. Mawũẽ Nok'o Jesúsd'ebema b'ʉsrid'a bia jara b'asia bari k'awua b'asimina buru k'oeid'ebemata Juanba jara b'ad'ata.
Izhira wãnigua bed'ea nʉmesia de zhi jʉrebada maẽ. Maʉ̃ta Priscilaba, Aquilaba ũrĩbʉdad'era jãpe eded'ape bia jarasid'a Jesúsd'ebema Daizezed'eta.
Izhita Acaya druaed'a wã krĩñabʉrʉd'era mebẽrãbara bʉ wãĩrã biga abʉdata Jesúsd'ebema ĩjã b'ema bed'eata b'ʉpe diabuesid'a bia edad'amarẽã. Maĩnu jũẽbʉrʉd'era k'ãbãẽã k'arebasia Jesúsd'ebema Daizezeba izhi biaba ĩjãbi b'ʉta ĩjãnapead'ata.
Jesúsd'ebema ĩjãna ẽãneba jõmaʉ̃ daid'u zarea bed'easia judíorãã, zhi b'ʉmaneba k'awuabiga nʉmasia Jesúra zhãrã Ẽdrʉbita.
Apolo Corinto pʉwʉrʉd'e b'ʉd'era Pablora drua k'atuma bara nʉmene berab'arikua zesia Éfeso pʉwʉrʉed'a. Maʉ̃ne Jesúsd'ebema ĩjã b'eta ũdukuai,
mawũãsia: ¿Marãbara Jawurebiara jidasid'ak'a Jesúsd'ebema ĩjãsid'ad'era?
Mawũãĩ mawũãsid'a: Daibara ũrĩnak'a Jawurebiata b'ʉra.
Mawũãnaĩ mawũãsia: ¿K'aiba jarabʉrʉd'eba buru k'oesid'a?
Mawũãĩ ãzhara mawũãsid'a: Buru k'oesid'a Juanba jarad'ad'eba.
Mawũãnaĩ Pablobara mawũãsia: Juanbara zhãrã buru k'oesia buru k'oebʉdaba k'azhiruara ãmape Daizezeta pẽwãnamarẽã, aramaʉ̃ne zhãrãã jarasia ĩjãnamarẽã izhi tẽã zeid'ebemata, maʉ̃ Jesústa zhãrã Ẽdrʉbia.
Maʉ̃ne Pabloba juwua ãzhi ʉ̃rʉ̃ b'ʉbʉrʉd'era ãzhid'e zesia Jawurebiara. Mawũẽ bed'ea awuara bed'easid'a, Daizezeba jarabibʉrʉsid'a jarasid'a.
Ãzhira jõmaʉ̃ne doce k'opanasia zhũmakĩrãrãta.
De zhi jʉrebada maẽ Pablo ed'a wãpe wãnigua bed'ea b'ʉta jed'ek'o ũbea basia. Ĩjãbigayid'e jara b'asia Daizezeta Nok'od'ebemata.
Mawũãmina ʉ̃kʉrʉbara ĩjãna ẽãba Jesús pẽwã b'era bĩ ẽã jara jirpanesia k'abana kĩrãbita. Mawũẽ Pablora ãzhi maẽbara wãbʉrʉta Jesúsd'ebema ĩjã b'era jʉre edepe ewariza bed'ea b'asia escuelata Tiranno abadad'e maẽ.
Aramaʉ̃ne b'asia año ũme, mawũẽ Asia druad'e b'ebara jõmaʉ̃ba judíorãba, griegorãba bed'eara ũrĩk'awasid'a Nok'o Jesúsd'era.
Daizezebara ũdud'ak'ata okua nʉmasia Pablod'eba.
Pañuelota o wuata Pablo k'akuama tʉd'ape ede jirpanesia k'ayarãma, aramaʉ̃ne puara ãĩ wã nʉmasia ãzhid'ebara, jai k'azhiruarãsid'a ãĩ wã nʉmasia.
Maʉ̃nerã judíorãnebemata ʉ̃kʉrʉ pʉrrʉa b'easia jaita ãĩ jʉrekua b'eta, maʉ̃rãbara Jesús trʉ̃ta zok'a krĩñasid'a, mawũẽ jai k'azhiruarãta zhãrãne ed'a b'ea mawũãsid'a: ¡Mʉã marãã jaraya, Jesús trʉ̃neba ãĩ wãũdua Pabloba jara b'ʉd'eba!
Esceva abada warrarãta nʉmasia siete. Escevara judíota sacerdoterã nok'o basia, maʉ̃neta maʉ̃ k'aud'a b'easia.
Ewari ab'a jai k'azhiruabara mawũãsia: Jesúra mʉã ũduk'awua b'ʉa, Pablora k'aita mʉã k'awua b'ʉa. Mawũãmina marã ¿k'ãrẽ ẽãta duanu ẽka?
Aramaʉ̃ne ũmakĩrã jai k'azhirua ab'ʉra ãzhi ʉ̃rʉ̃ pinandrʉpe poeakuasia. Mawũẽ maʉ̃ ded'aubara ẽk'ad'a wãẽbasid'a zhara k'õg'ozoa.
Maʉ̃ta Éfeso pʉwʉrʉd'e b'ebara jõmaʉ̃ba k'awuasid'a judíorãba, griegorãba, ãzhira jõma perasid'a. Aramaʉ̃ne bia jarasid'a Nok'o Jesúra.
Bioba Jesúsd'ebema ĩjãnapead'abara jarad'e ze nʉmeãsia bia ẽãta ãzha ob'ead'ata.
Jaid'ebema k'aud'a b'ead'abid'a libro jaid'ebemata wekuad'ape bakuasid'a jõmaʉ̃ kĩrãbita. Maʉ̃ta sõmbe vale b'ʉta juachabʉdad'era k'ãbãẽã vale b'ʉta k'awuabʉdata ãzhi platad'era vale b'asia cincuenta mil.
Aramaʉ̃ne Jesúsd'ebema ĩjã b'era eaba wãba zhi zromata trʉ̃poa wãsia bed'eata Nok'o Jesúsd'era.
Maʉ̃ tẽã Pablora krĩchasia Jerusalén pʉwʉrʉed'a wãĩta pʉrrʉad'a tẽã Macedonia druad'e, Acaya druad'e. Maʉ̃nerã mawũãsia: Mʉrã Jerusalénne b'ape wãĩ baraya Roma pʉwʉrʉid'ubid'a.
Aramaʉ̃ne Macedonia druaed'a zok'akuasia ũme izhi k'areba panʉta, maʉ̃rã panasia Timoteota, Erastota. Izhira ewari ʉ̃kʉrʉ b'esia Asia druad'e.
Ne platad'ebemata obarita b'asia Demetrio abadata, maʉ̃bara platad'ebemata de zakerãta o b'asia Diana ne zhi zromane erub'e de zata. Plata bio ganabiga b'asia maʉ̃ obiga duanuk'ãrĩrã.
Maʉ̃rãta jʉresia ab'arika maʉ̃ k'aud'a b'e bawara, mobe mawũãsia: Marãbara k'awua b'ea k'ãwũã naʉ̃ ob'eba dazhirã bara b'eta.
Mawũãmina marãbara akʉ b'ea ũrĩ b'ea Pablobara k'asia b'ʉta, bari Efeso pʉwʉrʉd'ebai ẽã, awuarabʉrʉ Asia drua jõma ab'ae bod'oa, aramaʉ̃ne zhãrã bioa kenab'aribibʉrʉta jara nʉmʉã zhi zromarã ẽãta k'ãrẽ juwuaba ob'era.
Bari naʉ̃ dazhirã negociota aduai ẽã, awuarabʉrʉ Diana ne zhi zromane erub'e desid'a k'ãrẽ ẽãne nʉmʉnaña. Aramaʉ̃ne zhi zroma ẽãne edad'aya zhi zromane erub'eta Asia drua jõmaʉ̃ne ẽjũã jõmaʉ̃ne.
Maʉ̃ta ũrĩnaĩ k'ãbãẽã kĩrũ nemi jĩgua mawũãsid'a: ¡Diana zhi zroma Efesio bid'arãnerã!
Aramaʉ̃ne pʉwʉrʉd'ebema k'awua ẽãkua dog'oba zhi jʉrebadaid'u piraposia jidad'ape Gayota Aristarcota, maʉ̃rã Macedonia bid'arãta panasia Pablo k'aid'u.
Pablora bed'ead'e wã krĩñasia zhãrã k'ob'ea, mawũãmina Jesúsd'ebema ĩjã b'eba bued'a ẽbasia.
Nok'orãnebema ʉ̃kʉrʉ Asia druad'ebemabid'a izhi ũme biarãba bed'eata jarabuebʉdata zuburia bed'easid'a ed'a wã ẽbamarẽã zhi jʉrebadaid'u.
Maʉ̃ẽna ʉ̃kʉrʉbara ne ab'aʉta jara b'ikua nʉmʉnerã, dewaraurãbid'a ne awʉrʉta jara b'ikua nʉmasia zhi k'abanabara k'awuad'a ẽãba k'ãrẽã zhi jʉred'apead'ata.
K'abanane ed'auba Alejandrota jiraedabʉdata bed'eamarẽã edab'arisid'a judíorãba. Mawũẽ Alejandrobara chupead'amarẽã juwuaba jarape ãzhi k'areba bed'eai basia zhãrã k'ob'e kĩrãbita.
Mawũãmina judíota k'awuad'ape jõma hora ũme badea b'ikua mawũãsid'a: ¡Diana zhi zroma Efesio bid'arãnerã!
Maʉ̃ne k'arta b'ʉbari zhi zromaba k'abanata chupeabigape mawũãsia: Efesio bid'arã, mʉã jaraita ũrĩũdua, ¿k'awua duanu ẽka Efesio bid'arãneta pʉwʉrʉta tab'ʉra Diana ne zhi zromane erub'e deta akʉbari ẽka, izhira ʉ̃treba zesi ẽka Júpiter zhi zromane erub'e zad'e?
Maʉ̃nebema mawũã ẽã ab'ed'a ẽbaera marã kĩrãtũmaũdua, k'ãrẽ orãũdua bia krĩchad'a ẽãrã.
Marãbara naʉ̃rã wesid'a dazhirãba zhi zromane erub'e dera bĩ ẽã opanʉ ẽãta, mitia jara panʉ ẽãta dazhirãne Diana ne zhi zromane erub'era.
Demetriota k'ãrẽ obadata izhi ũme b'e bawara iab'aʉ bawara bed'eata erub'ebʉrʉ nok'orã bed'ea araa obadata k'ãma b'ea. Mawũẽ zhiya ji bed'eaudua.
Ne awʉrʉta jarad'aibʉrʉ nok'orãta ãba tab'ʉd'e krĩcha b'ed'aya.
Bed'eata b'aya dazhirãta nok'orãba jidad'ara id'i k'ãwũã nʉme k'area, dazhirãbara jara b'ed'a ẽã k'ãrẽã k'ãwũã kĩrũ nʉmerã.
Zhãrã kĩrũ nʉmeãnata taubʉrʉd'era Pablobara Jesúsd'ebema ĩjã b'eta trʉ̃pe ũrãg'akuasia, mobe burakua mʉrã wã ape wãsia Macedonia druaed'a.
Maʉ̃ druad'era pʉrrʉasia, aramaʉ̃ne mebẽrã soid'u b'eamarẽã ũrãg'ape zesia Grecia druaed'a.
Mama jed'ek'o ũbea b'ape barcod'e Siria druaed'a wãĩne k'awuasia judíorãba bĩ ẽã od'aita bed'ea ausid'ata, mawũẽ jẽrũya wãĩta krĩchasia Macedoniãre.
Asia druaid'u k'opayasid'a Pirro warra Sópater Berea pʉwʉrʉd'ebemaba, Aristarco dewara Segundo Tesalónica pʉwʉrʉd'ebemaba, Gayo Derbe pʉwʉrʉd'ebemaba, Timoteo, Tíquico, Trófimo Asia druad'ebemarãba.
Maʉ̃rãta na wãnape dai jʉ̃ãsid'a Troa pʉwʉrʉd'e.
Pan ne oreguea ne ẽã k'obada ewarita berab'aribʉrʉd'era daira Filipo pʉwʉrʉd'eba barcod'e jizoape ewari juesomane ãzhi bawara zhi ũdukuasia Troa pʉwʉrʉd'e, daira mama duanesia ewari siete.
Semana ewarita nabemata domingod'e Jesúsd'ebema ĩjã b'era ãba tab'asia Jesús bebu krĩcha pan pewa k'od'aita, maʉ̃nerã Pablora nrũẽma wãĩ baraba miã ũrãg'a nʉmʉne ewari ẽsadra basia.
Ĩbĩrãta bio k'oak'oadrʉ nʉmasia kʉd'a ʉ̃rʉ̃bemata ʉ̃tʉid'u zhi jʉre tab'ʉ maẽ.
Kũrãta Eutico abadata k'ãbãẽã dapea wued'a jewed'a b'asia, Pablo dããrã bed'ea nʉmʉba dapeaba k'ãĩtotosia, mawũẽ kʉd'a ʉ̃rʉ̃bemata ũbeaid'uba udog'ota jiraedasid'a zhi beumata.
Aramaʉ̃ta Pablora ud'ub'aepe izhi ʉ̃rʉ̃ b'arrupe bʉra mawũãsia: Sopuarãũdua, zok'ai b'ʉa.
Pablora wakusa wãrĩzepe Jesús bebu krĩcha pan pewa k'od'ape bed'easia ʉ̃nadrʉyeed'a, mobe wãsia.
Kũrã zok'ai edebʉdaba k'ãbãẽã sobiasid'a.
Daira na wãta barcod'e Asón pʉwʉrʉed'a jizoasia Pablo mama b'aribid'aita, izha mawũã jarad'ad'e drua wã krĩñape.
Asón pʉwʉrʉd'e dai bawara zhi ũdupe barcod'e b'arisia, aramaʉ̃ne daira zesia Mitilene pʉwʉrʉed'a.
Mamaʉ̃ba jizoabʉrʉd'era nrũẽma berab'arisid'a dod'u Quío kĩrãpe. Nrũẽma jũẽsid'a oded'aze dod'u Samoĩnu. Trogiliod'e õb'aedape nrũẽma jũẽsid'a Mileto pʉwʉrʉed'a.
Pablobara krĩchasia Éfeso pʉwʉrʉra jipa berab'ariita, aramaʉ̃ne dããrã ẽbaita Asia druad'e. Ĩñabasia nʉmasia jũẽ b'era Pentecosté ewade fiestad'e b'aita Jerusalénne.
Mileto pʉwʉrʉd'eba trʉ̃bisia Éfeso pʉwʉrʉd'e nok'orã mebẽrãne b'eta.
Mʉãrã Nok'o Jesúsba jara b'ʉta ibiad'e arib'ae b'ʉa, aramaʉ̃ne daub'a biod'e zuburia nʉmʉã bea krĩña b'eba judíorãba.
Aramaʉ̃ne mʉãrã marã biaitabema idaribi ẽã jarasia jõmaʉ̃ daid'u, jarasia dezabid'a.
Judíorãã, judíorã ẽãta b'ea jarasia k'azhiruara ãmape Daizezeta pẽwãnamarẽã, ĩjãnamarẽã dazhirã Nok'o Jesucristod'ebemata.
K'õbebʉrʉ Jawurebiaba wãbibʉrʉba mʉrã Jerusalén pʉwʉrʉed'a wãña k'awua ẽãne mʉ maĩnu sãwũã berab'ariira.
Mʉã k'awua b'ʉra Jawurebiaba pʉwʉrʉ jõmaʉ̃ne mʉãã jara b'ʉa mʉrã cárceld'e b'aita, zuburia b'aita.
Mawũãmina mʉãrã maʉ̃ta krĩcha b'ʉ ẽã, miã mʉãrã mʉzhita krĩcha b'ʉ ẽã. Awuarabʉrʉ mʉã oi barata sobia jõbiita b'ʉa, Nok'o Jesúsd'eba mʉã jidad'ata bed'ea biata jaraita izhi biaba jarabi nʉmʉk'ãrĩta Daizezeba.
Mʉãrã k'awua b'ʉa k'ãwũãnaba mʉã Daizezeta Nok'od'ebemata jara berab'ari b'ʉ maẽ marã jõmaʉ̃ba miõba wueta ũdud'a ẽbaya mʉ kĩrã.
Maʉ̃ba mʉã id'i ewade marãã jaraya, iab'a aduara mʉrã bed'ea ne ẽbaya.
Mʉãrã idaribi ẽã jõma jarabʉrʉa ũrãg'a Daizezed'era.
Maʉ̃ba mazhikusa kĩrãkuita b'eaudua, Jesúsd'ebema ĩjã b'e jõmaʉ̃ k'area kĩrãkuita b'eaudua, maʉ̃ k'area marã Jawurebiaba b'ʉsia jʉred'amarẽã mebẽrã Nok'o Jesúsd'eta, maʉ̃rã izha edad'ata izhi waba.
Mʉãrã k'awua b'ʉa mʉ wãna tẽã marã maẽ ed'a zed'aya usa k'azhirua kĩrãk'a b'eta, maʉ̃rãbara mebẽrã ãrĩnaña.
Marãnebemata sewa nebʉrʉ piradrʉd'aya ãzhita pẽwãbid'aita Jesúsd'ebema ĩjã b'ea.
Maʉ̃ba kĩrãkuita b'eaudua, bude b'eaudua mʉãrã año ũbea diamase ewarid'e daub'ad'e ũrãg'a tau ẽã b'ad'ata marã ab'a ab'ak'a.
K'õbebʉrʉ mebẽrã mʉã marã chãb'ariya Daizezea, bed'eata izhi biaba jarabi nʉmʉk'ãrĩã chãb'ariya, izhara zareata erub'ʉa marã soid'u b'eabiita, marãã ded'ekaya izha diaita jarad'ara izhid'eta duanuna jõmaʉ̃ã.
Mʉãrã plata, miã oro, miã wua miõneta krĩña b'ʉ ẽã.
Awuarabʉrʉ marãbara k'awua b'ea mʉã nesid'ara mʉ bawara b'eba nesid'ara mʉzhi juwuaba ab'ʉa.
Ne jõmaʉ̃ne mʉã marãã jaradia b'ʉa mawũã traja k'arebai barata k'ãrẽ nesid'a b'era. Nok'o Jesús bed'eata bude baudua mawũãnata: Dazha awʉrʉa k'ãrẽ diabʉrʉba dazhira audre sobiaya awʉrʉba diabʉrʉta jidai k'ãñabara.
Mobebʉrʉ jõma k'ãbãẽã jẽga k'ob'eba Pablo obʉrad'ape kĩrãma nigasid'a.
K'ãbãẽã sopua k'ob'easia izha jarad'aba izhi kĩrã wueta ũdud'a ẽãta. Aramaʉ̃ne k'opayasid'a barcoid'u.
Daibara mebẽrã ãmaẽnape barcod'e jipa wãsid'a Cos dod'uid'u. Nrũẽma wãsid'a Roda dod'uid'u. Mamaʉ̃ba wãsid'a Pátara pʉwʉrʉid'u.
Barcota Fenicia druaed'a wãta ũdud'ape jizoasid'a.
Wãne dod'u Chipre dajadabʉrʉd'era juwua ãk'aare ãmaẽbʉdata zesid'a Siria druaed'a, aramaʉ̃ne Tiro pʉwʉrʉed'a jũẽkuasia barcoba mama ne ãĩ jirakuaiba.
Jesúsd'ebema ĩjã b'eta ũdud'ape daira mama duanesia ewari siete. Maʉ̃rãbara Jawurebiad'eba Pabloa jarasid'a wãrĩze ẽbamarẽã Jerusalén pʉwʉrʉed'a.
Ewarita arabai dai wãbʉdad'era jõmaʉ̃ba wũẽrãrã ãzhid'e bawarauba, ãzhi warrarã bawarauba daira pʉwʉrʉ ãĩ k'opayasid'a. Aramaʉ̃ne ibud'e sãk'ok'od'e b'adape dai jõma zhiwid'isid'a.
Aramaʉ̃ne zhiya zhi burakuape dai barcod'e ʉ̃tʉ wãbʉdad'era ãzhira jẽrũya wãsid'a ãzhi ded'aa.
Daira pusad'e wã taubʉdata Tiro pʉwʉrʉd'eba jizoasia Tolemaida pʉwʉrʉed'a. Mama mebẽrã salud'ad'ape ãzhi bawara duanesia ewari ab'a.
Nrũẽma Pablo dai izhi bawara b'e bawara wãbʉrʉd'era daira wãsid'a Cesarea pʉwʉrʉed'a. Mobe Felipe ded'a wãsid'a Jesúsd'ebema bed'ea biata jarabari maẽ. Izhira mebẽrã k'arebaita jʉrʉd'apead'ata sieted'ebema basia, daira duanesia izhi maẽ.
Izhara miã zag'airãta k'aurãta kĩmarẽ erub'asia Daizezeba bed'eata jarabibarirãta.
Daira mama ewari ʉ̃kʉrʉ duanune Judea druad'eba ed'aa zesia Daizezeba bed'eata jarabibarita Agabo abadata.
Maʉ̃bara dai akʉd'e zebʉrʉta jidasia correa Pablod'eta, mobe izhi jẽrũta izhi juwuata tãjʉ̃pe mawũãsia: Naʉ̃ẽnabemata Jawurebiaba jara k'ob'ʉta: Jerusalénne judíorãba k'ãwũã tãjʉ̃naña naʉ̃ correa zhibarita, mobe chãb'arid'aya judíorã ẽãta b'e juwuad'e.
Maʉ̃ta ũrĩnaĩ daira mama b'e bawara zuburia bed'easid'a wãrĩze ẽbamarẽã Jerusalén pʉwʉrʉed'a.
Mawũãmina Pablobara panaʉ̃ mawũãsia: ¿K'ãrẽta od'aipe jẽgabʉdaba mʉ sopuabi k'ob'ebara? Mʉrã bari zhi jʉ̃bigaid'e b'ʉ ẽã, awuarabʉrʉ Jerusalénne beuisid'a b'ʉa Nok'o Jesús k'area.
Aramaʉ̃ne daibara tʉ b'ed'a ẽãba idaribibʉdata mawũãsid'a: Mobera odua Nok'o Daizezeba krĩñata.
Maʉ̃ ewari tẽã arib'aed'ape daira wãrĩzekuasia Jerusalén pʉwʉrʉed'a.
Jerusalén pʉwʉrʉed'a zebʉdad'era mebẽrãbara daira bia edasid'a sobia.
Nrũẽma Pablo dai bawara wãsia Jacobo akʉd'e. Mama jõma zhi jʉre duanasia nok'orã mebẽrãneta.
Maʉ̃rã salud'ape ab'a ab'aʉd'e nebʉrʉsia judíorã ẽãta b'ed'e ed'a Daizezeba k'ãrẽ od'ata izhi miã ũrãg'a wãne.
Maʉ̃ta ãzha ũrĩbʉdad'era Daizezera ibia jarasid'a. Mobe Pabloa mawũãsid'a: Akʉb'ʉe mebea, judíorãnebema mil bio b'ʉa Jesúsd'ebema ĩjãbʉdata, jõmaʉ̃ba arib'ae b'ea Moisé ũrãg'ata.
Ãzhaara sewata jarasid'a bʉd'ebemata, judíorãta judíorã ẽã maẽ b'eta jõma ũrãg'a b'ʉbid'a arib'aed'a ẽbamarẽã ũrãg'a Moiséd'eta, jara b'ʉbid'a ãzhi warrarãne k'akua era k'õna ẽbamarẽã, miã od'a ẽbamarẽã k'ãrẽ ok'awa b'era.
¿Maʉ̃ẽnabemanerã sãwũãnaĩpe? K'abanata wãrãne zhi jʉred'aya ũrĩbʉdaba bʉ zed'ata.
Mawũẽ za daiba jarad'aita odua: Daid'ebemata kĩmarẽ panʉã arib'aed'ai barata Daizezea jarad'apead'ata k'ãrẽ od'aita.
Maʉ̃rãta Daizeze deid'u bʉzhi bawara ededua, mobe Daizeze kĩrãbita nene ẽã b'eaid'ebemata ãzhi bawarauba odua. Ãzha Daizezea diaira bʉa diadua, aramaʉ̃ne bud'a wẽnamarẽã. Mawũãrã jõmaʉ̃ba k'awuad'aya bʉd'ebemata jarad'apead'ara sewata, awuarabʉrʉ k'awuad'aya bʉabid'a kĩrãẽpa arib'ae b'ʉta Moisé ũrãg'ara.
Mawũãmina judíorã ẽãba Jesúsd'ebema ĩjãpe b'eitara krĩchad'ape daibara jara b'ʉsid'a k'ãrẽ zhi zromarãne erub'eiita ne beabadata k'od'a ẽbamarẽã, ne wata k'od'a ẽbamarẽã, ne ojũẽb'ari bea k'od'a ẽbamarẽã, kĩma ẽãta eruk'ãĩna ẽbamarẽã.
Mawũãnaĩ Pablobara maʉ̃rã kĩmarẽta jʉrebʉrʉta, nrũẽmarã Daizeze kĩrãbita nene ẽã b'eaid'ebemata o jʉ̃drʉsid'a. Aramaʉ̃ne Daizeze ded'a ed'a wãsia jaraita Daizeze kĩrãbita nene ẽã b'aid'ebema k'ãrẽ ewade ma arib'aeita, sõmbed'e Daizezeita nendʉwʉrʉ diad'e zed'aita ãzhi ab'a ab'aʉba.
Mawũãmina aramaʉ̃ne ewari siete babod'od'e, judíorã ʉ̃kʉrʉ Asia druad'ebemaba Pablo Daizeze ded'a ewara maẽ ũdud'ai, k'abanata jõma kĩrũbid'ape jidabʉdata,
nemi jĩgua mawũãsid'a: Israelitarã, daita k'arebaudua. Naʉ̃bara baridu maẽ jõmaʉ̃ã ãña jara b'ʉa dazhirã ʉ̃rʉ̃, Moisé ũrãg'a ʉ̃rʉ̃, naʉ̃ Daizeze de ʉ̃rʉ̃. Maʉ̃ awuara griegorãta ed'a wãbisia Daizeze ded'a ewara maẽ, aramaʉ̃ne mitia osia nene ẽãta naʉ̃ Daizeze dera.
Mawũãsid'a naara ãzha pʉwʉrʉd'e izhi ũme ũdusid'a baera Trófimo Éfeso pʉwʉrʉ d'ebemata, ãzhara krĩchasid'a Pabloba maʉ̃ta ed'a wãbisita Daizeze ded'a ewara maẽ.
Aramaʉ̃ne pʉwʉrʉd'ebema jõma kĩrũ bʉredrʉsid'a. Pablora jirtopota ãĩ ertasid'a Daizeze ded'a ewara maẽbara, mobe aramaʉ̃ta serrasid'a puerta jirapanʉrã.
Bead'adea jirk'opanʉne soldaorã nok'ota wag'aua jarasid'a Jerusalén pʉwʉrʉd'ebema jõma kĩrũ nʉmeta.
Maʉ̃bara aramaʉ̃ta soldaorãta ãzhi nok'orã bawara jʉre edape wãẽbasia ãzhima. Ãzha soldaorã nok'o wag'auta soldaorã bawara ũdud'ai jʉ̃ãk'aea jirpanʉrã idaribisid'a Pablora.
Aramaʉ̃ne soldaorã nok'ota wag'aubara orrape jidabʉrʉta jarasia jʉ̃namarẽã cadena ũmeba. Mobe zhãrã k'ob'ea wid'isia k'ai k'awuaita, k'ãrẽ od'ata.
Aramaʉ̃ne dume maẽ zebʉdad'era soldaorãbara Pablora jirab'ari eded'ai bara zesia kĩrũ k'ob'eba k'abanata.
K'abanata k'aid'u tẽã zebʉdabara nemi jĩgua mawũãsid'a: ¡Beuibara!
Soldaorã tab'ʉ ded'a ed'a bued'aid'e Pablobara soldaorã nok'ota wag'aua mawũãsia: ¿Bʉara mʉrã idaribiika bʉaa bed'eata jaraira?
Mawũãĩ jaribara mawũãsia: ¿Bʉara k'ãwũã k'awua b'ʉka griego bed'eara?
¿K'õbera bʉ ẽka jari Egiptod'ebema naara naʉ̃ ewade zhãrã bawara zhõ piradrʉpe, drua drudrua tab'ʉed'a cuatro mil jʉre eded'ara miã beamiãrãta?
Mawũãĩ Pablobara mawũãsia: Wãrãnebai mʉrã judíota Tarso pʉwʉrʉd'ebemata pʉwʉrʉ zroma maẽbema, maʉ̃ pʉwʉrʉra Cilicia druad'ebema. Mʉ biata odua mʉta idu bed'eabirua zhãrã k'ob'ea.
Mawũãĩ jaribara idaribibʉrʉba Pablo dume maẽ ʉ̃ta nʉmepe chupead'amarẽã juwuaba jarasia zhãrã k'ob'ea. Aramaʉ̃ne chupead'ai hebreo bed'ead'e bed'ea mawũãsia:
Mʉ ʉrerã, marã mʉ zeze kĩrãk'a b'ea, mʉ marã kĩrãbita mʉzhikusa zhi k'areba bed'eaita ũrĩũdua.
Hebreo bed'ead'e bed'eabʉrʉta ũrĩnaĩ wuaabʉrʉ chupeasid'a. Mawũẽ izhara mawũãsia:
Wãrãnebai mʉrã judíota tosia Tarso pʉwʉrʉd'e, maʉ̃ pʉwʉrʉra Cilicia druad'ebema. Mawũãmina mʉrã warisia nama Jerusalén pʉwʉrʉd'e. Mʉãrã ũrãg'ara k'awasia Gamalield'eba, sãwũã k'awai b'ʉd'e k'awasia Moisé ũrãg'a dazhirã zhibarirã b'ead'ad'eta. Aramaʉ̃ne Daizezed'ebema arib'ae b'asia id'i ewade jõma marã b'e kĩrãk'a.
Mʉãrã pẽwã b'asia Jesúsd'ebema ĩjã b'era beaita, jidakuape cárceld'e chãb'ariita zhũmakĩrãrãta wũẽrãrãta.
Sacerdote wag'aubara k'awua b'ʉa mʉ maʉ̃ k'aud'a b'ad'ara, k'awua b'ea nok'orã jõmaʉ̃ba, ãzhara mʉãã k'arta diasid'a Jesúsd'ebema ĩjã b'era mʉãrã jidasia b'ʉta dazhirã ʉrerãta b'era. Mawũẽ mʉrã Damascoed'a wãsia mama b'esid'a Jerusalén pʉwʉrʉed'a jidakua weita, aramaʉ̃ne pua k'awua od'amarẽã.
Mawũãmina mʉ wãne Damasco k'aita babʉrʉd'e, ʉ̃matipa aritiaud'e mʉta pʉrra ab'aed'a urua tẽũsia bãjãneba.
Mʉta ud'a b'aebʉrʉd'era nemita ũrĩbʉrʉta mʉãã mawũãsia: Saulo, Saulo, ¿bʉa mʉrã k'ãrẽã pẽwã b'ʉ?
Mawũãĩ mʉãrã panaʉ̃ mawũãsia: ¿Bʉra k'aipe Nok'ó? Mʉã mawũãĩ mawũãsia: Mʉrã Jesús Nazared'ebema, maʉ̃ta bʉa pẽwã b'ʉa.
Mʉ bawara k'ob'ebara ʉ̃nata wãrãne ũdubʉdaba perasid'a, mawũãmina mʉãã bed'ea k'ob'ʉ nemirã ũrĩna ẽbasia.
Mʉãrã mawũãsia: ¿Mʉãrã k'ãrẽta oipe Nok'ó? Mʉã mawũãĩ Nok'obara mawũãsia: Piradrʉpe Damascoed'a wãrũã, mama jõma jarad'aya bʉa k'ãrẽ oita.
Mama b'asia ũmakĩrã Ananía abadata, maʉ̃bara arib'ae b'asia Moisé ũrãg'ata. Izhira jõmaʉ̃ba bia jara panasia judíorã mama b'ebara.
Maʉ̃ta mʉma zepe mʉta orrape mawũãsia: Mebea Saulo, bʉra ne ũdu b'id'a. Maʉ̃ daucha mʉrã wakusa ne ũdubʉrʉba mʉãrã izhira akʉsia.
Mawũẽ izhara mawũãsia: Dazhirã zhibarirã b'ead'a Zhibariba bʉra jʉrʉsia izha k'ãrẽ krĩñata bʉa k'awuamarẽã, aramaʉ̃ne akʉmarẽã Jesús biata, izhi nemita ũrĩmarẽã izhi id'eba.
Izhid'ebemata bʉara zhãrã jõmaʉ̃ã jaraya bʉa ũdud'ata bʉa ũrĩnata.
Mawũẽ ¿bʉra k'ãrẽã pi k'ob'aipe? Piradrʉrua, buru k'oedua, bʉra k'azhiruata biod'ebara bed'ea ne ẽã b'ʉmarẽã izhaa jaradua.
Mʉrã jẽrũya Jerusalén pʉwʉrʉed'a zepe Daizeze ded'a ewara maẽ zhiwid'i nʉmʉne ne ũdusia k'ãĩmok'arad'e kĩrãk'a.
Maʉ̃nerã mʉã Nok'o Jesústa ũdubʉrʉd'era mʉãã mawũãsia: Jerusalénnebara ĩñabasia ãĩ wãrũã, namarã ĩjãna ẽbaya bʉa jarabʉrʉra mʉnebemata.
Mawũãĩ mʉãrã mawũãsia: Nok'ó, ãzhara k'awua b'ea mʉãrã de zhi jʉrebadata nʉme maẽ sãwũã cárceld'e b'ʉkua b'ad'ata ukua b'ad'ata bʉd'ebemata ĩjã b'era.
Esteban bʉd'ebema jarabarita beasid'ad'era mʉsid'a mama k'ob'ad'aba mʉma biga basia izhi beabʉdara, zrʉgad'a ẽbamarẽã mʉã akʉsia izhi bea k'ob'e wuara.
Mʉã mawũãĩ mawũãsia: Wãrũã, mʉã bʉra wawara zok'aya judíorã ẽãma.
Pablo bed'eara mamabai ũrĩsid'a. Aramaʉ̃ne nemi jĩgua mawũãsid'a: Druad'ebara k'ãʉ̃ nebabirua, k'ãʉ̃ b'aid'e b'ʉ ẽã.
Aramaʉ̃ne ãzhira kĩrũ jʉra b'ikua wua ãzha ãneb'ari b'era niãwe, nejarra ewarad'e jãmapo jirpanʉba,
soldaorã nok'ota wag'aubara soldaorã tab'ʉ maẽ ed'a eded'amarẽã jarape ud'amarẽã jarasia bed'eamarẽã, aramaʉ̃ne k'awuaita k'ãrẽã mawũã kĩrũ jʉra b'ikua nʉmeta izhi ʉ̃rʉ̃.
Mawũãmina ud'aita jʉ̃bʉdad'era Pablobara soldaorã nok'ota mama k'ob'ʉa mawũãsia: ¿Roma bid'ara marãã ubi panʉka sãwũã oita jarad'a ẽwed'ara?
Soldaorã nok'oba maʉ̃ta ũrĩbʉrʉd'era wãpe soldaorã nok'ota wag'aua mawũãsia: ¿Bʉara sãwũã oipe? Ũmakĩrã jarira Romanebema.
Mawũãĩ soldaorã nok'ota wag'aubara orrape mawũãsia: Mʉãã jaradua ¿bʉra Romanebemak'a?
Mawũãĩ izhara mawũãsia: Ããjã.
Mawũãĩ Pablobara mawũãsia: Mʉrã tod'ad'eba maʉ̃ã.
Aramaʉ̃ne izhi uita k'ob'ead'abara idaribisid'a. Soldaorã nok'ota wag'aubara mawũã Roma bid'ata k'awuape izhisid'a perasia jʉ̃bid'aba.
Nrũẽma soldaorã nok'ota wag'aubara bia k'awua krĩñasia judíorãbara k'ãrẽã jirpanʉta, mawũẽ cadena ẽnabisia. Mobe zebid'amarẽã jarasia nok'orã sacerdoterãta, nok'orã wag'aurã bawara. Mobe Pablo ãĩ edape k'ob'ʉsia ãzhi kĩrãbita.
Pablobara nok'orã wag'aurã akʉ mawũãsia: Mʉ ʉrerã, Daizeze kĩrãbitara mʉ krĩchara bia b'ʉa id'i basiid'u.
Ananía sacerdote wag'aubara Pablo k'aita k'ob'ea jarasia tachid'amarẽã ima.
Mawũẽ Pablobara mawũãsia: ¡Bʉra Daizezeba tachiya, bʉra sewa bibaʉta b'ʉa! ¿Bʉra jewed'a k'ob'ʉ ẽka mʉ k'awua oita Moisé ũrãg'aba jara b'ʉd'e, maʉ̃ta bʉara Moisé ũrãg'ara arib'ae ẽã nʉmʉ ẽka jarabʉrʉba mʉ tachid'amarẽã?
Mawũãĩ mama k'ob'ebara mawũãsid'a: ¿Sacerdote wag'au Daizezed'era ik'azhirua jarabʉrʉka?
Mawũãnaĩ Pablobara mawũãsia: Mʉ ʉrerã, mʉãrã k'awua ẽbasia mawũã sacerdote wag'aura. Maʉ̃ẽnabemata zhi b'ʉmata mawũã b'ʉa: Ik'azhirua jararãrũã nok'o wag'au bʉd'ebema b'ed'eta.
Pablobara k'awuasia ʉ̃kʉrʉ saduceorãta, ʉ̃kʉrʉ fariseorãta, mawũẽ nemi jĩgua nok'orã wag'aurãã mawũãsia: Mʉ ʉrerã, mʉrã fariseoa, mawũẽ mʉrã fariseorãnebema. Beukuad'ata piradrʉd'aita mʉã ĩjã b'ʉd'eba mʉrã k'ãwũã jirpanʉã.
Pabloba mawũãĩ fariseorã, saduceorã ãzhirãĩnu bĩ ẽã bed'easid'a, ãba tab'ʉra aramaʉ̃ne dra totosia.
Maʉ̃ẽnabema saduceorãbara jara b'ea beud'ara piradrʉ ẽãta, miã ángel ne ẽãta, miã Jawurebiara ne ẽãta. Mawũãmina fariseorãma maʉ̃rã mawũã.
Aramaʉ̃ne kĩrũ b'ʉgadrʉsid'a. Maʉ̃ne ũrãg'a Moiséd'e jarabadata fariseorãnebemata piradrʉd'ape mawũãsid'a: Ũmakĩrã naʉ̃bara miã k'ãrẽta bĩ ẽã o ẽã. Jawurebiata izhaa bed'easi ẽbʉrʉ ángelta bed'easia, idaribi ẽã jirpana ẽã Daizezea.
Aramaʉ̃ne wuaabʉrʉ k'aik'aia jirpanʉba soldaorã nok'ota wag'aura perasia, mawũẽ ãzhara Pablora baʉcha naʉ̃sãbid'aid'eba soldaorãã jarasia wãnape zhãrã maẽbara ed'a eded'amarẽã ãzhi soldaorã tab'ʉ maẽ.
Maʉ̃ diamase Nok'o Jesús zhi ũdubipe mawũãsia: Pablo, wãniguarua, Jerusalénne bʉa mʉnebemata jarabʉrʉ kĩrãk'a k'ãwũã jaraibara Romanebid'a.
Ʉ̃nadrʉbʉrʉd'era judíorã ʉ̃kʉrʉ bed'ea ausid'a. Wãrãne bed'easid'a nek'od'a ẽbaita miã baniã dod'a ẽbaita Pablo bead'ayeed'a.
Ãzhira cuarenta audre nʉmasia mawũã wãrãne bed'ead'apead'ara.
Maʉ̃rãta nok'orã sacerdoterãma, nok'orãma wãnape mawũãsid'a: Daira wãrãne bed'easid'a miã k'ãrẽta k'od'a ẽbaita Pablo bead'ayeed'a.
Mawũãmina Pablo nawek'au wauba mawũã kũrũgad'aita bed'ea k'opanʉta ũrĩbʉrʉd'era, wãpe ed'a wãsia soldaorã tab'ʉ maẽ, mobe jarasia Pabloa.
Mawũẽ Pablobara soldaorã nok'ota ab'a trʉ̃pe mawũãsia: Naʉ̃ kũrãta ededua soldaorã nok'ota wag'auma, bed'eata erub'ʉa jaraita.
Mawũãĩ maʉ̃bara soldaorã nok'ota wag'auma edepe mawũãsia: Pablo jida erupanʉba mʉta trʉ̃pe zuburia bed'easia bʉma wemarẽã naʉ̃ kũrãta, bed'eata erub'ʉbid'a bʉaa jaraita.
Mawũãĩ soldaorã nok'ota wag'aubara juwuad'e jidape awuara edepe wid'i mawũãsia: ¿Bʉara mʉãã k'ãrẽta jaraipe?
Mawũãĩ izhara mawũãsia: Judíorãta krĩcha ab'arika zekuasia bʉaa jarad'aita Pablo nu edebimarẽã nok'orã wag'aurã kĩrãbita. Sewa bʉaa jarad'aya wãrãne bia wid'i krĩña b'eta izhid'ebemata.
Mawũãmina bʉara ĩjãrãrũã, ãzhid'ebema ũmakĩrãrã cuarenta audreba jirtopoita merũ jirpanʉã, maʉ̃rã wãrãne bed'easid'a nek'od'a ẽbaita miã baniã dod'a ẽbaita bead'ayeed'a. Ãzhara bari jʉ̃ã nʉmeã bʉa k'asia aita.
Mawũãĩ soldaorã nok'ota wag'aubara kũrã wãbibʉrʉta jarasia miõã jara ẽbamarẽã maʉ̃ jarad'ata.
Soldaorã nok'ota wag'aubara soldaorã nok'ota ũme trʉ̃pe diamase a las nueve wãĩta arib'aebigasia soldaorã dociento, k'awayo banata setenta, miãsu banata dociento. Aramaʉ̃ne wãnamarẽã Cesarea pʉwʉrʉid'u.
K'awayod'e silla b'ʉd'amarẽã jarasia Pablo maʉ̃ne b'aribid'ape zok'ai erjũẽnamarẽã nok'o Félix b'ʉma.
K'arta b'ʉpe diabued'era mawũãsia:
Mʉrã Claudio Lisia, Félix bʉra nok'ota zhi zromaã mʉãrã saludo diabuebʉrʉa.
Ũmakĩrã naʉ̃ta judíorãba jidad'ape ãzha bead'aid'e, mʉta soldaorã bawara wãpe k'arebasia mʉã k'awuape Roma bid'ata.
K'ãrẽã jirpanʉta k'awua krĩñaba mʉãrã edesia nok'orã wag'aurãta ãzhid'ema.
Mawũẽ mʉãrã k'awuasia ãzhi ũrãg'ad'ebema k'area jirpanʉta. Mawũãmina miã k'ãrẽ bed'eata erub'a ẽbasia bead'aira o cárceld'e b'aira.
Mawũãmina ũmakĩrã naʉ̃ judíorãba jirtopoita merũ jirpanʉta jarad'ai aramaʉ̃ta mʉãrã zok'asia bʉma. Mʉãrã izhi jirpanʉrãã jarasia bʉ kĩrãbita jarad'amarẽã k'ãrẽta erub'ebʉrʉ izhi ʉ̃rʉ̃. Bia b'adua.
Soldaorãbara Pablora edebʉdata ãzhaa jarad'apead'a kĩrãk'a diamase edesid'a Antípatri pʉwʉrʉed'a.
Nrũẽma k'awayo banaã chãb'arisid'a wãnamarẽã izhi bawara, mobe jẽrũya zekuasia ãzhi soldaorã tab'ʉma.
Nok'obara k'artara lepe wid'isia k'ãrẽ druad'ebemata. Aramaʉ̃ne Cilicia druad'ebemata k'awuai,
mawũãsia: Mʉãrã bʉ bed'eara ũrĩña bʉ ji b'eta zebʉdad'e.
Mawũãpe akʉd'amarẽã jarasia ed'a b'ʉd'ape rey Herode b'ad'a ded'a.
Maʉ̃ tẽã ewari juesomane Ananía sacerdote wag'auta Cesarea pʉwʉrʉed'a ed'aa zesia nok'orã ʉ̃kʉrʉ bawara, dewara zesia zhãrãbari bed'eabarita Tértulo abadata. Maʉ̃rãta nok'o kĩrãbita zesid'a Pablo jid'aita.
Aramaʉ̃ne Pablo trʉ̃bʉdad'era Tértulobara nok'oa ji mawũãsia:  Bʉk'areuba daira k'ãbãẽã sobia adu-a b'ea, daira ne biod'e bia erunʉmʉã bʉara krĩchata erub'ʉd'eba.
Bʉra zhi zroma Félix, bʉa ob'ʉd'ebema daibara ewariza baridu maẽ jida b'ea k'ãbãẽã sobia.
Mawũãmina mʉã bʉra dããrã miãsẽã erunʉma ẽbaita, mʉ biata odua dai bed'eata k'akutua ũrĩdua ibiad'e.
Daibara k'awuasid'a ũmakĩrã naʉ̃ ne k'azhiruata, ẽjũã jõmaʉ̃ maẽ judíorã jõma kĩrũbiga b'ʉa, Nazared'ebema ũrãg'ad'e b'e nok'oa.
Maʉ̃sid'a mawũãne mitia oi basia Daizeze desid'a. Mawũẽ daibara jidad'ape k'awua okrĩñasid'a dai ũrãg'ata b'ʉd'e.
Mawũãmina soldaorã nok'o wag'auta Lisiaba zhõne jãrĩsia dai juwuad'ebara.
Aramaʉ̃ne jarasia izhi ji b'era zed'amarẽã bʉma. Sãwũãta bʉa wid'ira bʉara k'awuaya maʉ̃ daiba jarabʉda jõmaʉ̃ k'area jirpanʉta daibara.
Judíorã mama k'ob'ebid'a jarasid'a jõma mawũãta.
Nok'obara juwuaba Pabloa jarasia bed'eamarẽã, mawũẽ mawũãsia:  Mʉãrã k'awua b'ʉa bʉra año bio bata bed'ea araa ob'ʉta k'ãwũã daid'ebemata, mawũẽ mʉrã wãnigua bed'eaya mʉzhikusa zhi k'arebaita.
Bʉa wid'ikara k'awuaya ewari doce bata mʉrã Daizeze ibia jarad'e wãrĩzed'ata Jerusalén pʉwʉrʉed'a.
Maʉ̃nerã mʉrã ũdud'a ẽbasia bed'ea k'aud'a nʉmʉrã zhãrã bawara, kĩrũbiga nʉma ẽbasia k'abanata, miã Daizeze ded'a, miã de zhi jʉrebadata nʉme maẽ, miã pʉwʉrʉd'e.
Miã naʉ̃rãbara bʉaa k'awua jara b'ed'a ẽã mʉ k'ãrẽã k'ãwũã jirpanʉrã.
Mawũãmina mʉã naʉ̃ta bʉaa jaraya: Mʉãrã pẽwã b'ʉa Jesúsd'ebema ota ãzha jãpe b'ʉa ab'eta, mʉãrã aramaʉ̃ne bed'eata arib'ae b'ʉa mʉ zhibarirã b'ead'a Zhibarid'eta. Mʉãrã jõma ĩjã b'ʉa Moisé ũrãg'ad'e b'ʉ tab'eta, Daizezeba bed'eata jarabibarirãne b'ʉ tab'eta.
Maʉ̃ k'area mʉrã baridua kĩrãkuita b'ʉa bed'ea ne ẽã nʉmaĩta Daizeze kĩrãbita, zhãrã kĩrãbita.
Mʉrã drua ãĩ año ʉ̃kʉrʉ nimibape plata diad'e zesia mʉrãta zuburia b'ea, dewara Daizezea diad'e zesia nendʉwʉrʉta.
Maʉ̃ k'aud'a b'ʉta mʉrã judíorã Asia druad'ebemaba ũdusid'a Daizeze kĩrãbita nene ẽã b'aid'ebemata ob'ʉd'e Daizeze ded'a ewara maẽ. Maʉ̃nerã mʉrã k'abana bawara k'ob'a ẽbasia, miã zhãrã kĩrũbiga nʉma ẽbasia.
Maʉ̃rã mʉ ũdud'apead'ata bʉ kĩrãbita zed'ape mʉrã jid'aid'e b'ʉa mʉ ʉ̃rʉ̃ bed'eata jarad'aita erub'ebʉrʉ.
Manebʉrʉ za k'ob'eba jarad'aid'e b'ʉa mʉã bia ẽãta od'ata k'awuasid'a k'awuaita mʉ k'ob'asid'e nok'orã wag'aurã kĩrãbita.
Awuarabʉrʉ ãzhi maẽ k'ob'asid'era mʉãrã nemi jĩgua mawũãsia: Beud'apead'ata piradrʉd'aita mʉã ĩjã b'ʉ k'area marãbara id'i mʉrã k'ãwũã jirpanʉã.
Nok'o Félixba maʉ̃ta ũrĩbʉrʉd'era Jesúsd'ebema ora bia k'awua b'ʉba mawũãsia:  Soldaorã nok'o wag'au Lisia naĩnu eid'u zebʉrʉd'e mʉãrã ma k'awuaya marãnebema.
Mawũãpe soldaorã nok'oa jarasia Pablo akʉmarẽã. Mawũãmina jarasia ne sãwũãĩrã idaribimarẽã. Idaribimarẽã jarasia ãzhirãba izhi arib'aebʉdara o izhima zebʉdara.
Ewari tẽãne Félix zhi kĩma Drusila ũme zesia, zhi kĩma judía basia. Maʉ̃nerã Pablo trʉ̃pe ũrĩsia Jesucristod'ebema ĩjã b'ed'ebemata.
Maʉ̃nerã Pablobara jarasia bia ẽãta o ẽbaid'ebemata kĩrãẽpa b'aid'ebemata, dewara jarasia Daizezeba zhãrã k'awua oita ewarita zeita, nok'o Félix maʉ̃ba perape mawũãsia:  Namabaia wãrũã. Mʉã trʉ̃ b'eid'e mʉã bʉra trʉ̃ña.
Aramaʉ̃ne Pabloba plata diamarẽã b'asia izha enaĩbari, maʉ̃ k'area zema bio zebi b'ʉta bed'ea b'asia izhi ũme.
Aramaʉ̃ne año ũme babʉrʉd'era Félix nok'ota b'ad'ara kenab'aribʉrʉba chãb'arisia Porcio Festoa. Félix judíorã bawara bia b'a krĩñaba cárceld'e ãmaẽsia Pablora.
Aramaʉ̃ne Festora nok'ota b'ad'e zesia Judea druad'e, ewari ũbead'e Cesarea pʉwʉrʉd'eba wãrĩzesia Jerusalén pʉwʉrʉed'a.
Mawũẽ nok'orã sacerdoterãta, judíorã zhi zromarãta izhi kĩrãbita zed'ape Pablora jisid'a.
Sewa ãzhi biata omarẽã wid'isid'a Pablo webimarẽã Jerusalén pʉwʉrʉed'a, aramaʉ̃ne beabid'ai basia od'e.
Mawũãmina Festobara jarasia Pablora cárceld'e b'ʉta Cesarea pʉwʉrʉd'e, jarasia maĩnu izhira dããrã ẽãne wãĩta.
Mobe mawũãsia: Marãnebemata wãsia b'ʉra mʉ ũme b'aekuaudua. Mobe maʉ̃ba bia ẽãta osibʉrʉ jiudua.
Pablo zebʉrʉd'era judíorã Jerusalénneba zed'apead'abara bʉredrʉd'ape bia ẽã zromata bio osid'e jisid'a, mawũãmina jara b'ed'a ẽbasia maʉ̃ sãwũã wãrĩnuta.
Maʉ̃nerã Pablobara izhikusa zhi k'areba mawũãsia:  Judíorã ũrãg'a ʉ̃rʉ̃rã, miã Daizeze de ʉ̃rʉ̃rã, miã rey César ʉ̃rʉ̃rã mʉrã k'azhiruara o ẽã miã k'ãrẽne.
Mawũãmina Festo judíorã bawara bia b'a krĩñaba Pabloa wid'i mawũãsia:  ¿Bʉra Jerusalén pʉwʉrʉed'a wãrĩzeika naʉ̃ẽnabemata mama k'awua od'amarẽã mʉ kĩrãbita?
Mawũãĩ Pablobara mawũãsia:  Zhãrã k'awua obadata rey Césard'e maẽ k'ob'ʉa mʉrã, mʉ k'awua od'aid'e b'ʉ maẽ k'ob'ʉa. Judíorã mʉãrã bĩ ẽã o ẽbad'ata bʉara bia k'awua k'ob'ʉa.
Bia ẽãta mʉã osibʉrʉ, o mʉ bead'aid'ebemata mʉã osibʉrʉ mʉrã beuama ẽã. Mawũãmina naʉ̃rãba mʉ jirpanʉnebemata miã k'ãrẽta ne ẽbʉrʉ, mʉrã miõba chãb'ari b'e ẽã ãzhaara. Mʉãrã krĩña b'ʉa mʉrã rey Césarba k'awua oita.
Mawũãĩ Festora krĩcha diabada bawara bed'eape panaʉ̃ mawũãsia:  Bʉara Césarba k'awua oita krĩñabʉrʉba bʉra rey Césarma wãña.
Ewari ʉ̃kʉrʉ berab'arid'a tẽã rey Agripa zhi nawek'au Berenice ũme Cesarea pʉwʉrʉed'a zesid'a nok'o Festo salud'aita.
Mama ewari bio panebʉdaba Festobara rey Agripaa Pablod'ebemata jara mawũãsia:  Iab'a cárceld'e ãmaẽsia Félixba.
Maʉ̃ne jirpanʉta mʉ Jerusalén pʉwʉrʉed'a jũẽsid'e mʉma zesid'a nok'orã sacerdoterãta nok'orã judíorãne bawara, mobe jarasid'a beabimarẽã.
Mawũãnaĩ mʉãrã panaʉ̃ maʉ̃rãã jarasia Roma bid'arãbara zhãrã bead'amarẽã chãb'ari k'awa duanu ẽãta zhi ji k'ob'eta kĩrãbita k'opanʉ ẽãrã, aramaʉ̃nerã izhikusa zhi k'areba b'eya jibʉdad'era.
Ãzhi ãba naĩnu zebʉdad'era mʉrã aramaʉ̃ta nrũẽma zhãrã k'awua obada maẽ jewed'ape jarasia maʉ̃ wed'amarẽã.
Zhi ji b'eta kĩrãbita k'ob'ebara bia ẽãta od'ata jarabʉda ẽãba mʉã krĩcha k'ob'ad'a kĩrãk'a ẽbasia.
Awuarabʉrʉ jirpanasia ãzha ĩjã b'ed'ebema k'area, Jesús apanʉ k'area, maʉ̃ beud'ata Pablobara jara b'ʉa zok'ai b'ʉta.
Mʉãrã maʉ̃ sãwũãta k'awua ẽãba wid'isia Jerusalén pʉwʉrʉed'a wã krĩña k'awuaita maĩnu k'awua od'amarẽã maʉ̃ẽnabemane.
Mawũãmina Pablobara krĩñasia izhira k'awua omarẽã rey Augusto Césarba. Mawũẽ mʉãrã cárceld'e b'ʉd'amarẽã jarasia mʉã zok'ayeed'a rey Césarma.
Mawũãĩ rey Agripabara nok'o Festoa mawũãsia:  Mʉãbid'a ũrĩk'ausia maʉ̃ bed'eara.
Mawũãĩ jaribara mawũãsia:  Bʉara nu ũrĩña.
Mobebʉrʉ Festobara mawũãsia:  Rey Agripaba dewara ũmakĩrãrã jõma dai bawara ãba k'ob'eba za eruk'opanʉã ũmakĩrã naʉ̃ta, judíorã k'abanaba jirpanʉta mʉãã jisid'a Jerusalénne, dewara nama Cesaread'ebid'a. Maʉ̃nerã nemi jĩgua jarasid'a wueta b'aid'e b'ʉ ẽãta.
Mawũãmina mʉãrã k'awuasia izhi bead'aid'ebema o ẽãta, izhira rey Augusto Césarba k'awua omarẽã krĩña b'ʉba mʉãrã ya krĩchasia zok'aita izhima.
Rey mʉ nok'oa k'ãrẽ wãrãta jara b'ʉ diabueita ne ẽãba mʉãrã webʉrʉa marã kĩrãbita, zhi audrera bʉ kĩrãbita webʉrʉa rey Agripa, aranaʉ̃nerã sãwũãta k'awuabʉrʉba b'aya mʉã k'ãrẽ b'ʉita.
Mʉma biga ẽã jida erupanʉrã k'ãrẽã jirpanʉta jara ẽã zok'aira.
Mobebʉrʉ rey Agripabara Pabloa mawũãsia: Bʉzhikusa zhi k'areba bed'earua.
Mawũãĩ Pablora juwua jirab'ari izhikusa zhi k'areba mawũãsia:
Rey Agripa, mʉrã sobiabʉrʉa id'i bʉ kĩrãbita mʉzhikusa zhi k'areba bed'eai baera ne jõmaʉ̃ne mʉ jirpanʉta judíorãba.
Zhi audrera bʉara jõma k'awua b'ʉa sãwũã k'awa b'eta k'ãrẽ bed'eata b'ʉta judíorãne ed'ara, mawũẽ mʉ biata odua mʉ bed'eata ũrĩdua sẽ ẽã.
Mʉrã zhi zake wed'auba jẽde wed'auba mʉzhi druad'e Jerusalénne sãwũã b'ad'ata k'awua b'ea judíorã jõmaʉ̃ba.
Ãzhara dewara k'awua b'ea jara krĩñanarã jẽdeuba mʉãrã dazhirã ũrãg'ata arib'ae b'ʉba mʉrã fariseota b'ʉa.
Id'ibaira Daizezeba dazhirã zhibarirã b'ead'aa jarad'ara izhara arib'aeita mʉã ĩjã b'ʉ k'area mʉrã trʉ̃sid'a k'awua od'aita.
Mawũã jarad'ara arib'aeita ĩjã b'ea dazhirã Israel warrarã doced'ebemata b'ebara, mawũẽ Daizezeba jara b'ʉta arib'ae b'ea diamase ewarid'e. Maʉ̃ta ĩjã b'ʉd'eba rey Agripa, mʉrã ji panʉã judíorãbara.
¡Sãwũãpe! ¿Marãma ĩjãĩne b'ʉ ẽka Daizezeba beud'ata piradrʉbigaira?
Wãrãnebai mʉãrã ne jõma oita krĩchasia Jesús Nazared'ebemane ĩjã b'era kiaweita.
Mʉãrã maʉ̃ta osia Jerusalénne. Mʉãrã Jesúsd'ebema ĩjã b'era bio cárceld'e b'ʉkuasia mawũã oi zareata diabʉdaba nok'orã sacerdoterãba, beakuabʉdara mʉma biga basia.
Mʉãrã de zhi jʉrebadata nʉme maẽ ubima bio ukuabisia ĩjãbiga ẽã Jesúsd'ebema zaread'e ik'azhirua jarabigaita. Aramaʉ̃ne ãzhi ʉ̃rʉ̃ k'ãbãẽã kĩrũ b'ʉba pẽwãkua b'asia pʉwʉrʉ ãĩbemata tab'eid'ubid'a.
Maʉ̃ k'aud'a b'ʉd'eba mʉrã Damasco pʉwʉrʉed'a wã basia mawũã oi zareata diad'ape zok'abʉdaba nok'orã sacerdoterãba.
Dai jõma egorod'e b'aebʉdad'era mʉã nemita ũrĩsia hebreo bed'ead'e mʉãã mawũãbʉrʉta: Saulo, Saulo, ¿bʉa mʉrã k'ãrẽã pẽwã b'ʉ? Bʉra k'ãwũãrã dob'a pugabʉrʉa sumiãta ne kĩrãk'a.
Mawũãĩ mʉãrã mawũãsia: ¿Bʉra k'aipe Nok'ó? Mʉã mawũãĩ Nok'obara mawũãsia: Mʉrã Jesúa, maʉ̃ta bʉa pẽwã b'ʉa.
Piradrʉrua, ʉ̃ta nʉmedua, mʉrã bʉaa zhi ũdubibʉrʉa mʉnebemata jarabarita b'ʉita, aramaʉ̃ne bʉa ũdud'ata jaramarẽã, mʉ bʉaa zhi ũdubi nʉmaĩnebemata jaramarẽã.
Mʉã bʉra ẽdrʉbi b'aya bʉzhirã juwuad'eba, judíorã ẽã juwuad'eba. K'õbebʉrʉ mʉã bʉra maʉ̃rãma zok'aya.
Aramaʉ̃ne mʉ bed'ea wãrãta k'awuabʉdaba dabʉ ewekuamarẽã, pãrĩguad'e b'ead'ata aramaʉ̃ne b'eaya ʉ̃nane, ãtõmiã zarea edre b'ead'ata aramaʉ̃ne zed'aya Daizezema. Aramaʉ̃ne mʉnebemata ĩjãbʉdaba Daizezebara bed'ea ne ẽã duanebiya k'azhiruata biod'eba, aramaʉ̃ne b'eaya izhid'eta b'ed'ebemata.
Mawũẽ rey Agripa, mʉãrã arib'ae ẽã nʉma ẽbasia mʉãã jarabʉrʉra Ʉ̃trebemaba.
Awuarabʉrʉ naara jarasia Damascod'e b'ea, Jerusalénne b'ea, Judea drua jõmaʉ̃ne b'ea, judíorã ẽãta b'ea. Mawũã jarasia k'azhiruara ãmape Daizezeta pẽwãnamarẽã, aramaʉ̃ne biata od'amarẽã dajada k'azhiruara ãmape b'eba.
Maʉ̃ k'area judíorãbara mʉrã Daizeze ded'a jidad'ape bead'ai basia.
Mawũãmina Daizezeba k'areba nʉmʉba id'i basiid'u jara nʉmʉã zhi zroma ẽãta b'ea, zhi zromata b'ea, aramaʉ̃ne mʉãrã jãpe jara nʉmʉ ẽã Daizezeba bed'eata jarabibarirãba dewara Moiséba sãwũã berab'ariita jarad'apead'ara:
Jarasid'a zhãrã Ẽdrʉbira beui barata, beud'ara naara izhita piradrʉita, aramaʉ̃ne Daizeze bed'eata ʉ̃nata jaraita judíorãta b'ea, judíorã ẽãta b'ea.
Izhikusa zhi k'areba maʉ̃ta jarabʉrʉd'era Festobara nemi jĩgua mawũãsia: Pablo, bʉra kĩrãne b'ʉ ẽã. Estudiota maʉ̃tua k'awua b'ʉba kĩrãdua b'id'a.
Mawũãĩ izhara mawũãsia: Mʉrã kĩrãdua b'id'a ẽã zhi zroma Festo. Awuarabʉrʉ bed'eara wãrãta jara b'ʉa kĩrãẽpad'ebemata.
Rey Agripa mʉrã bʉ kĩrãbita adu-a bed'ea k'ob'ʉa. Maʉ̃ mʉã jarabʉrʉd'ebema bʉara k'awua b'ʉa, mʉãrã krĩcha ẽã maʉ̃ẽnabema bʉara k'awua ẽãta, maʉ̃ berab'arisi ẽbaera dau peratʉd'e.
¿Rey Agripa, bʉara ĩjã b'ʉka Daizezeba bed'eata jarabibarirãba jarad'apead'ara? Mʉãrã k'awua b'ʉa bʉara ĩjã b'ʉta.
Mawũãĩ Agripabara Pabloa mawũãsia: Bʉa mʉrã Cristod'ebema babidea.
Mawũãĩ Pablobara mawũãsia: ¡Daizezeba krĩñabʉrʉ dããrãne o dããrã ẽãne mʉãrã bari bʉta sãwũã b'aita krĩña b'ʉ ẽã, awuarabʉrʉ jõma id'i mʉ bed'eata ũrĩ k'ob'esid'a mʉãrã mʉ kĩrãk'a b'eaita krĩña b'ʉa naʉ̃ cadena ne ẽã!
Mawũãĩ rey Agripata, nok'o Festota, Bereniceta piradrʉsid'a ãzhi bawara jewed'a duanena bawara.
Agripabara Festoa mawũãsia: Naʉ̃ ẽdrʉbid'aid'e b'asia izha krĩñasi ẽbʉrʉ izhira k'awua omarẽã rey Césarba.
Daira Italia druaed'a barcod'e wãbid'aita krĩchabʉdad'era Pablota dewaraurã ʉ̃kʉrʉ jida erub'e bawara soldaorã nok'ota Julioa chãb'arisid'a. Izhira soldaorã rey Augustod'eta tab'ʉd'ebema basia.
Daira barco Adramitio pʉwʉrʉd'ebemane b'arisid'a. Maʉ̃ barcora wã basia Asia druad'ebema oded'aze za. Dai bawara b'asia Aristarco Tesalónica pʉwʉrʉd'ebemata, maʉ̃ pʉwʉrʉra Macedonia druad'ebema.
Nrũẽma jũẽkuasia Sidón pʉwʉrʉid'u. Juliobara Pablo bia edabʉrʉta izhi bawara biarãma idu wãbisia k'ãrẽ nesid'ata diad'amarẽã maʉ̃rãba.
Mamaʉ̃ba jizoabʉdad'era dod'u Chipre ãbʉde wãsid'a pʉ̃ãdrʉta ãña nʉmʉba.
Pusad'e berab'arisid'a Cilicia drua kĩrãpe, Panfilia drua kĩrãpe, aramaʉ̃ne zesid'a Mira pʉwʉrʉid'u, maʉ̃ pʉwʉrʉra Licia druad'ebema.
Mama soldaorã nok'obara barco Alejandría pʉwʉrʉd'ebemata ũdusia wãta Italia druaed'a. Mawũẽ daira b'aribisia maʉ̃ne.
Daira ewari bio bikaãk'a wãsia. Aramaʉ̃ne zuburia k'abadad'e pʉwʉrʉ Gido kĩrãpe jũẽkuape pʉ̃ãdrʉba idaribi ẽãba dod'u Creta ãbʉde wãsid'a dod'u Salmón kĩrãpe.
Aramaʉ̃ne pusa k'aawa zuburia k'abadad'e berab'arisid'a oded'aze Buenos Puertos abada maẽ. Maʉ̃ k'aita b'asia pʉwʉrʉ Lasea.
Ewarita bio aduabʉdaba ya menajacha nʉmesia pusad'e barcod'e wãĩrã. Maʉ̃sid'a mawũãne fiesta judíorã nek'od'ak'a ewarira berab'arisia. Maʉ̃nerã Pablobara jarirãã,
mawũãsia: Mʉã k'awua b'ʉa barcora menajachad'e wãneba ne bio aduaya, bari ne zʉgʉa edeta barcota aduai ẽã, awuarabʉrʉ beukuaya dazhirãsid'a.
Mawũãmina soldaorã nok'obara barco zhibari bed'eata, barcod'e nok'o bed'eata audre ũrĩsia Pabloba jara k'ob'ʉ k'ãñabara.
Oded'aze Buenos Puertos abada maẽrã kue ewarita berab'ariira biga ẽbaera, zhi k'abanarã krĩchasid'a mama jipa berab'arid'aita jũẽnaĩ k'awuaita Fenice pʉwʉrʉed'a. Oded'aze maʉ̃ pʉwʉrʉd'ebema Creta dod'ud'ebema, mawũã krĩchasid'a kue ewarira nangu ewarita pusa ewarita berab'arid'aita mama.
Pʉ̃ãdrʉta juwua ãk'aareba pʉ̃ãdrʉ k'ob'aera ãzhima biga basia wãnaĩta, mawũẽ ancla jiraedad'ape wãsid'a dod'u Creta k'aawa.
Mawũãmina audre ẽãne barco nanguba edab'arisia nangu Euroclidón abadaba.
Aramaʉ̃ne barcora edab'ari wãba zhi kẽbʉ nanguma pʉrʉwa b'ed'a ẽãba daira idu zhi edebisid'a.
Dod'u zake Clauda abada ãbʉde babʉdad'era b'e ẽã jirpanape ed'a b'ʉsid'a jãba zakera.
Aramaʉ̃ne pusa nanguba bomatʉbi nʉmʉba nrũẽmanerã doid'u pepekuasid'a barcoba ne zʉgʉata edera.
Ewari ũbead'e daibara dazhi juwuaba doid'u pepekuasid'a netata barcod'ebema.
Ewari k'azhiruaba ʉ̃madau miã chĩdau ũdu ẽã ewari bio basia, pusa nanguba k'ãbãẽã bomatʉbi nʉmʉba daibara krĩchasid'a daira ẽdrʉd'a ẽãta.
Aramaʉ̃ne Pablobara daira nek'od'a ẽã ewari bio bad'eba ãzhi ẽsadra nʉmepe mawũãsia: Biga bak'ausia mʉ bed'eata ũrĩsid'abʉrʉ, mawũãrã Creta dod'ud'eba jizoa ẽbak'ausia k'ãwũã ne ãrĩne ne aduabid'e.
Mawũãmina wãniguaudua, dazhirã miõta beu ẽã, awuarabʉrʉ teguezoaya barcotrʉ.
Id'i diamase mʉ ũme b'asia ángel Daizezed'eta, mʉrã Daizezed'ea, mʉãrã izha jara b'ʉta arib'ae b'ʉa.
Ángelbara mʉãã mawũãsia: Pablo perarãrũã, bʉra jũẽĩbara rey César kĩrãbita. Maʉ̃sid'a mawũãne bʉk'areuba Daizezebara jõma b'eabiya barcod'e bʉ bawara did'ira.
Maʉ̃ba wãniguaudua, mʉãrã Daizezera krĩcha b'ʉa, mawũã baya izha mʉãã jarad'a kĩrãk'a.
Aranaʉ̃ne dazhirã poa nʉmeña baridu dod'ud'e.
Aramaʉ̃ne semana ũme babʉrʉd'e diamase nʉmʉnerã pusa Adriáticod'e nanguba eded'e barcod'e trajabadabara ewari ẽsadra krĩchasid'a drua k'aita bakuata.
Zabʉdad'era pusa nabuara b'asia treinta y seis metro. Ãmaña arana wãbʉdad'era nabua b'asia veintisiete metro.
Peñama tẽũĩneba pera k'ob'eba ancla kĩmarẽ tabuesid'a barco ãkid'aare. Mobe ĩñabasia ʉ̃nadrʉbi krĩña panasia.
Barcod'e trajabadara merũ wãnaĩta krĩchasid'a barcod'ebara. Mawũẽ jãba zakera pusaid'u babibʉdata sewa tabued'ai kĩrãk'a k'opanasia ancla budearebemata.
Maʉ̃ne Pablobara soldaorã nok'oa soldaorãã mawũãsia: Naʉ̃rãta barcod'e k'opanʉ ẽbʉrʉ marã ẽdrʉd'a ẽã.
Mawũãĩ soldaorãbara laso jãba zaked'eta tiawebʉdaba idu õbuesid'a.
Ãsabod'od'e Pablobara nek'od'amarẽã jõmaʉ̃ã mawũãsia: Naʉ̃ba ewarira semana ũme babʉrʉa sãwũãĩ k'awuaita jʉ̃ã b'ed'e miã k'ãrẽta k'o ẽã.
Maʉ̃ba mʉ biata oudua, nek'oudua zarea k'ob'eaita. Marã bud'aid'u miã ab'abid'a miõneta adua ẽã.
Mawũẽ jõma wãniguad'ape ab'arika k'osid'a.
Daira barcod'era jõmaʉ̃ne duanasia dociento setenta y seis.
Pan jãwũã k'od'ape barco wũẽsãbisid'a trigo pepekuabʉdaba pusad'e.
Ʉ̃nadrʉbʉrʉd'era k'awuad'a ẽbasia sãʉ̃ druata, mawũãmina maʉ̃ druad'e jog'oata ũdusid'a ibu bara b'ʉta. Barcora maʉ̃ma nʉmane wãbid'aita krĩchasid'a b'ed'ara.
Mawũẽ laso tiawekua ancla idaribikuasid'a pusad'e, ẽnasid'a barco araa jatʉbari jʉ̃ nʉmʉrã. Mobe zhi wua budearebemata nanguma eub'aribʉdaba barcobara erutẽũsia ibuma.
Aramaʉ̃ne istad'e poa nʉmebisid'a barcora. Zhi kẽbʉra jou nʉmebʉrʉba pʉkatʉ ẽbasia, aramaʉ̃ne zhi ãkid'ara teguezoa bʉsad'ewasia pusa jamaweba.
Soldaorãbara krĩchasid'a jidakua erub'era bead'aita miõta tũẽ merũ wã ẽbamarẽã.
Mawũãmina soldaorã nok'obara Pablo beabi krĩña ẽãba idaribi ẽbasia mawũã od'aid'era. Mawũẽ jarasia zhi tũẽ k'awua b'era naara doid'u jurzoape drua bad'amarẽã.
Zhi wuaabema b'aribigasia ʉ̃kʉrʉ tablad'e, ʉ̃kʉrʉ barco b'ʉgʉzoamane. Aramaʉ̃ne jõma ẽdrʉbʉdaba drua basid'a.
Ẽdrʉbʉdad'era daibara k'awuasid'a dod'ura Malta abadata.
Mama b'ebara daira k'ãbãẽã bia edabʉdata tebʉ puad'ape daira jõma bʉredrʉbisid'a kue ze nʉmʉba kũrãsãba.
Pablobara tebʉ jarra põta jʉrepe edape pepekuasia tebʉd'e. Maʉ̃ne dãmata tebʉ jʉ̃wʉ̃rʉ̃ãba wãẽbabʉrʉba k'a jirab'esia juwuad'e.
Zhãrã mama b'ebara mawũã dãmata juwuad'e jirab'id'ata ũdud'ai mawũãsid'a: Naʉ̃ wãrãne miã beamiãta pusad'ebara ẽdrʉbʉrʉa. Mawũãmina ne zhi zromane erub'era zhãrã k'awua obariba idu b'abi ẽã.
Pablobara dãma jĩãwesia tebʉd'e, aramaʉ̃ne k'ãrẽ sãwũã ẽbasia.
Jarirãbara jʉ̃ã k'ob'easia izhira oroita, o aritiaud'e beu b'aeita. Mawũãmina dããrã jʉ̃ã k'ob'ed'e k'ãrẽ sãwũã ẽbaera awuara krĩchad'ape jarasid'a ãzha ne zhi zromane erub'eta k'ob'ʉta.
Mama druata b'asia maʉ̃ dod'ud'ebema nok'ota Publio abadad'eta, maʉ̃bara daira bia edasia ewari ũbea.
Maʉ̃nerã Publio zezera kʉd'ad'e tab'asia kʉwamiãba ãmiba. Pablo ed'a wãsia akʉd'e, mobe zhiwid'ipe juwua ʉ̃rʉ̃ b'ʉpe b'ebisia.
Maʉ̃rãbara daira bia arib'aesid'a. Barcod'e dai jizoasid'era jõma diasid'a od'e nesid'ara.
Jed'ek'o ũbea babʉrʉd'era daira b'arikuasia barco Alejandría pʉwʉrʉd'ebemane, maʉ̃ kue ewarita berab'ariyeed'a nʉmasia maʉ̃ dod'ud'e. Maʉ̃ma budeare b'asia ne zhi zromane erub'e Cástor zata, Pólux zata.
Pʉwʉrʉ Siracusa maẽ jũẽkuape mama duanesia ewari ũbea.
Mamaʉ̃ba pusa k'aawa wãnane jũẽkuasia Regio pʉwʉrʉed'a. Nrũẽma dai wãma ãbʉdeba pʉ̃ãdrʉ nʉmʉba ewari ũmene jũẽkuasia Puteoli pʉwʉrʉed'a.
Mama mebẽrã ʉ̃kʉrʉ ũdusid'a, maʉ̃rã zuburia bed'easid'a dai ãzhi bawara duanemarẽã ewari siete. Mobebʉrʉ wãsid'a Roma pʉwʉrʉed'a.
Maĩnuba mebẽrãbara dai uruta ũrĩnape kĩrãzhu zesid'a Foro de Apio pʉwʉrʉid'u, Tres Tabernas pʉwʉrʉid'u. Pabloba ũdukuai Daizezea zhibia ji sobiasia.
Romaĩnu jũẽkuabʉdad'era soldaorã nok'obara jidakua erub'era chãb'arisia soldaorã nok'ota wag'aua. Mawũãmina Pablora awuara b'abibʉrʉta soldao ab'aʉa akʉbi b'ʉsia.
Jũẽnata ewari ũbead'e Pablobara trʉ̃bisia nok'orã judíorãneta, aramaʉ̃ne ãba zebʉdad'era mawũãsia: Mʉ ʉrerã, mʉãrã dazhirãta b'era bĩ ẽã o ẽbasia, miã mʉãrã bĩ ẽã o ẽbasia dazhirã zhibarirã b'ead'aba ok'awa b'ead'ara, maʉ̃ta mʉrã jidad'ape Jerusalénne chãb'arisid'a Roma bid'arã juwuad'e.
Maʉ̃rãbara mʉnebema sãwũãta k'awuad'ape mʉrã ẽna krĩñasid'a ne ẽãba mʉ k'ãrẽã bead'aira.
Mawũãmina judíorãba idaribid'a ẽãba mʉãrã jarai bara zesia mʉãrã krĩñata mʉrã k'awua omarẽã rey Césarba. Mawũã jarasia mʉã k'ãrẽã ji nʉmaĩrã ne ẽmina mʉrãta b'era.
Maʉ̃ k'area mʉãrã marãta trʉ̃kuasia marã ũduita, marã bawara bed'eaita. Zhãrã Ẽdrʉbita Israel b'eba jʉ̃ã b'ed'ebema k'area mʉrã k'ãwũã jʉ̃ b'ʉa naʉ̃ cadenaba.
Mawũãĩ jarirãbara mawũãsid'a: Daibara Judea druad'ebara k'arta jidad'a ẽã bʉd'ebema. Miã mebẽrã iab'abid'a ze ẽã bʉ jid'era o bʉ bĩ ẽã jarad'era.
Mawũãmina daibara ũrĩ krĩña k'ob'ea bʉ sãwũã krĩcha b'ʉta. Jesús ũrãg'ad'e b'era daibara k'awua b'ea baridu maẽ bĩ ẽã jara b'eta.
Sõmbed'e zed'aita ewarita b'ʉd'ape zhãrã bio Pabloma zesid'a izhi b'ʉ maẽ. Daizezeta Nok'od'ebemata maʉ̃rãã bia jarasia diaped'auba kewaraed'a. Aramaʉ̃ne Jesúsd'ebemata ĩjãbigayid'e b'asia Moisé ũrãg'ad'e jara b'ʉd'eba, Daizezeba bed'eata jarabibarirãba jarad'apead'ad'eba.
Ʉ̃kʉrʉbara ĩjãsid'a maʉ̃ jarabʉrʉra, mawũãmina ʉ̃kʉrʉbara ĩjãna ẽbasia.
Ãzhirãĩnu krĩcha ab'arika zed'a ẽãba wãbʉsid'e Pablobara mawũãsia: Bia k'ãʉ̃neba Jawurebiara bed'eabʉrʉta, Daizezeba bed'eata jarabibarita Isaíad'eba dazhirã zhibarirã b'ead'ata jara mawũãsia:
Israel b'ema wãpe mawũãdua: Mʉ bed'eara ũrĩ b'eid'u sãwũãta k'awuad'a ẽbaya, akʉ b'eid'u sãwũãta k'awuad'a ẽbaya.
Mawũẽ k'awuaudua, judíorã ẽãta b'ea jarad'e zok'asia ẽdrʉid'ebemata Daizezed'era. Aramaʉ̃ne maʉ̃rãbara ũrĩnaña.
Pabloba maʉ̃ta ma jarabʉrʉd'era judíorã wãsid'a ãzhirãĩnu k'aik'aia.
Pablo año ũme de arrenda b'asia. Maʉ̃nerã jõma bia eda b'asia izhima zebʉdara.
Daizezeta Nok'od'ebemata jara b'ʉta Nok'o Jesucristod'ebemata dajada jara b'asia, maʉ̃nerã miõba sãwũã ẽbasia.
Mʉrã Pabloa, mʉrã Jesucristo nezok'a, mʉrã izha jʉrʉpe zok'asia bed'ea biata jaramarẽã Daizezed'eta.
Maʉ̃ẽnabema izha bed'eata jarabibari b'ead'ad'eba na wed'auba jarad'ata b'ʉ tab'ea:
Maʉ̃ bed'ea biabara jara b'ʉa zhi Warrata dazhirã Nok'o Jesucristota, izhira rey David'eba uruta b'asia dazhi k'ãwũnerã.
Izhira Daizeze Warrata zarea bara b'ʉta Jawurebiaba k'awuabisia, mawũã k'awuabisia beud'ata piradrʉd'ad'eba.
Jesucristobara mʉrã izhi biaba jʉrʉpe zok'asia, aramaʉ̃ne drua jõmaʉ̃nebemaba ĩjãnamarẽã izhid'ebemata kʉãg'a.
Marã maʉ̃rãnebemata b'ea, marã jʉrʉkuasia b'eamarẽã Jesucristod'eta.
Jõma marã Roma pʉwʉrʉd'ebemata b'era Daizezeba kʉãg'ata b'ea, marã jʉrʉkuasia izhid'eta b'eamarẽã: Mawũẽ izhi biaba marã adu-a b'eabiya dazhi Zhibari dazhirã Zezeba dewara Nok'o Jesucristoba.
Mʉã naara jaraira Jesucristod'eba mʉãrã Daizezea zhibia ji b'ʉa marã jõmaʉ̃bari, marãba Jesúsd'ebema ĩjã b'eta trʉ̃poa nʉmʉbari ẽjũã jõmaʉ̃ne.
Mʉãrã Daizezera soid'u arib'ae b'ʉba bed'ea biata jara b'ʉa zhi Warrad'eta, izhara k'awua b'ʉa mʉã marã ewariza jara tau ẽãta mʉ zhiwid'ibʉrʉd'era.
Mʉrã zhiwid'i b'ʉa Daizezeba krĩñabʉrʉ wãbimarẽã marãma.
Mʉã marã ũdu krĩña b'ʉa Jawurebiad'ebemata jaraita, aramaʉ̃ne jipa nʉmeãmarẽã.
Aramaʉ̃nerã zhiya zareabi nʉmeãña Jesúsd'ebema ĩjã b'ed'eba marãbid'a mʉãbid'a.
Mebẽrã, mʉã marãba k'awuad'aita krĩñata k'awuaudua mʉrã biod'e marãma wãza b'ʉa, aramaʉ̃ne marãnebemabid'a Jesúsd'ebemata ĩjãnamarẽã dewaraurã judíorã ẽãba ĩjãnapead'a kĩrãk'a, mawũãmina id'i basiid'u wã b'e ẽã nʉmʉã.
Mawũẽ mʉãrã Jesúsd'e bed'ea biara marããbid'a k'adrʉabai jaraya marã b'ea Romane.
Mʉrã pera ẽã Jesúsd'ebema bed'ea biata jaraira, maʉ̃ Daizeze zareata jõma zhi ĩjãbʉdata ẽdrʉid'ebema judíorãta judíorã ẽãta.
Maʉ̃ bed'ea biad'eba Daizezebara k'awuabi b'ʉa izhara bed'ea ne ẽã b'ʉbarita ĩjãbʉrʉd'eba. Maʉ̃ẽnabemata zhi b'ʉmata mawũã b'ʉa: Daizezema bed'ea ne ẽã b'ʉra ĩjã b'ʉd'eba izhi ũme b'ai jõ ẽã b'aya.
Daizezebara izhi kĩrũbira ʉ̃treba k'awuabi b'ʉta zhãrã pua k'awua ob'ʉa bia ẽãta ob'eta, bia ẽãta ob'eba idu k'awuabid'a ẽã b'eta bed'ea izhid'e wãrãta.
Daizezed'ebemata k'awuad'ai b'ʉra bia k'awua b'ea izha k'awuabi b'ʉba.
Izhid'ebemata ũdud'ak'ara, izhi zareata jõk'ara, izhira Daizezeta b'ʉra dajada ũdu nʉmʉã ẽjũã osi wed'auba, maʉ̃ta k'awuaid'e b'ʉa izha k'ãrẽ ob'ʉd'eba, mawũẽ bia ẽãta ob'ebara k'awuad'a ẽã ab'ed'a ẽã.
Daizezed'ebema k'awua b'eta Daizezera ibia jarad'a ẽã, miã zhibia jida ẽã, aramaʉ̃ne sãwũãta k'awuad'a ẽã, aramaʉ̃ne sod'ebara k'awuad'a ẽkĩrãk'a b'eba so pãrĩgu b'ea.
Krĩcha banane b'ed'e krĩcha ne ẽã b'ea.
Daizeze beuk'ata zhi zromane edad'aik'ad'e, zhi zromarãne erub'ea ne dazhi zad'e nʉme jõbarita, ibanarã zata, nendʉwʉrʉ jẽrũ kĩmarẽ b'e zata, nendʉwʉrʉ jãne wã b'e zata mawũã erub'ea.
Maʉ̃ba Daizezebara idaribisia ãzhik'awua ne mitiata od'amarẽã, ãzhi soba krĩñata od'amarẽã, mawũẽ ãzhirãĩnu dazhi perata ob'ea.
Daizezed'ebemata wãrãnebemane nʉmeãĩk'ad'e sewad'ebemane nʉmeã, aramaʉ̃ne Daizezeba ne okuad'a zata zhi zromane ibia jara erub'ea Daizeze zhi okuad'a k'ãñabara, maʉ̃ne izhitrʉ ibia jarad'aid'e b'ʉa ewari nʉmʉ jõma. Amén.
Maʉ̃ba Daizezebara idaribisia ãzhi k'awua od'amarẽã dazhi perata. Mawũẽ wũẽrãrã ãzhid'era ab'ari wũẽrã ũme dazhi perata ob'ea.
Zhũmakĩrãrãsid'a ab'arika b'eta wũẽrã tõb'ari ẽã idaribipe ab'ari makĩrã ũme dazhi perata ob'ea. Aramaʉ̃ne ab'ari makĩrã ũme dazhi perata ob'eba ãzhikusa Daizezea zuburia obi b'ea jãpe nʉmeba.
Mawũã b'ebara Daizezed'ebema k'awua krĩñana ẽãba Daizezebara chãb'arikuasia ãzhi krĩchara bia ẽãta nʉmeã, ãzhi k'awua od'amarẽã k'ãrẽ o ẽbai b'ʉta.
Ne jõmaʉ̃ bia ẽãta ob'eba kĩma ẽãta eruk'ãĩbada, ne mitiata obada, ne wuaabʉrʉ krĩñabada, bia ẽãta obada, zhãrãba ne erub'ʉ k'area bĩ ẽãbada, miã beabada, k'aik'aiabada, zhãrã sewabada, bed'eata obada.
Zhãrã jarabada, Daizezera juradea, zhãrãma mitia bed'eabada, zhi zromane b'ea, bigaud'e b'ea, krĩcha jʉrʉbada bia ẽãta oita, ũrĩna ẽã ãzhi zhibarirã bed'eara.
Krĩchad'e duanu ẽã, ãzhi bed'eara arib'aed'a ẽã, zhãrã kʉãg'a edad'a ẽã, ãzhi bĩ ẽã od'ara bed'ea ne ẽãne edad'a ẽã, zhãrã sozuburiad'a ẽã.
Maʉ̃ba bʉ zhãrã jara b'ʉra bed'ea ne ẽãne b'arãrũã, bʉa awʉrʉta jarabʉrʉd'era bʉzhikusa jarabʉrʉa, bʉa zhãrã jara b'ʉta ab'aʉta ob'ʉd'eba.
K'awua b'ea bia ẽãta ob'era Daizezebara pua k'awua obaria k'ãrẽ od'a wãrãneba.
Bia ẽãta obada b'eta bʉa jara b'ʉta bʉara ab'aʉta ob'ʉra, ¿bʉ krĩchama bʉra ẽdrʉika Daizezeba pua k'awua oid'ebara?
¿O bʉma seri ẽka izha k'ãbãẽã sozuburia nʉmʉba zrog'a b'ʉra, bʉara k'awua ẽã nʉmʉ ẽka izhara sozuburia b'ʉta k'azhiruara ãmape izhita pẽwãmarẽã?
Mawũãmina bʉ sora zarea nʉmʉã k'azhiruata ãmape izhi pẽwãĩrã, mawũẽ izhi kĩrũbita bʉzhikusaita bira wã kĩrũ zuburia oi ewaried'a. Maʉ̃nerã k'awuabiya sãwũã pua k'awua oi b'ʉd'e obʉrʉta Daizezebara.
Izhara ab'a ab'aʉa k'ãrẽ diaya ãzha k'ãrẽ od'abari.
Izhi ũme b'ai jõ ẽãta diaya biata ob'eba jʉrʉ b'ea izha bia jaramarẽã, beuk'ata b'ʉmarẽã.
Mawũãmina kĩrũ pua k'awua oya ãzha krĩñata ob'eba arib'aed'a ẽãrã bed'ea izhid'e wãrãta, awuarabʉrʉ ob'era bia ẽãta.
Izha pua k'awua obʉrʉd'era zuburia b'eaya, sopua b'eaya bia ẽãta ob'era judíorãta judíorã ẽãta.
Mawũãmina izhima bia nʉmeba bia jaraya adu-a b'eabiya biata ob'era judíorãta judíorã ẽãta.
Aramaʉ̃ne Daizezebara zhãrã awuara eda ẽã.
Moisé ũrãg'a ne ẽã b'eta k'azhiruata ob'era maʉ̃ ũrãg'a ne ẽã aduad'aya, Moisé ũrãg'a erub'eta k'azhiruata ob'era maʉ̃ ũrãg'ad'eba pua k'awua okuaya.
Moisé ũrãg'a bari ũrĩ b'eba biata duanu ẽã Daizeze kĩrãbitara, awuarabʉrʉ maʉ̃ ũrãg'a arib'ae b'eta izhima biata b'ea.
Judíorã ẽãba Moisé ũrãg'a ne ẽãta maʉ̃ ũrãg'ad'ebemata ob'era ũrãg'a ne ẽmina ũrãg'ata b'ea ari ãzhita.
Aramaʉ̃ne ũrãg'ad'ebema ob'eta ũdubi b'era zhi b'ʉma ãzhi sod'e, krĩchabara k'awua b'ea k'ãrẽ obʉdara biata o bia ẽãta, bed'ea bara b'eta o bed'ea ne ẽã b'eta.
Daizezeba k'awua obʉrʉ ewadera zhãrãnebema k'awuad'a ẽãrã Jesucristod'eba k'awua oya bed'ea biata mʉã jara b'ʉd'e.
Marãbara marã judío ab'eta Moisé ũrãg'ad'eba Daizeze ũme bed'ea ne ẽãne b'ea.
Jipa edebadad'e b'ea Daizezed'ebema k'awuad'a ẽãba daʉb'errea b'e kĩrãk'a b'eta, mazhima ʉ̃nata b'ea pãrĩguad'e b'erãĩta.
Zhi k'awua ẽã b'eta wũãwũã kĩrãk'a b'eta ũrãg'abadad'e b'ea, Moisé ũrãg'ata erub'ed'eba k'ãrẽ k'awua b'ed'e b'ea, k'awua b'ed'e b'ea wãrãta.
Bʉa awʉrʉ ũrãg'a b'ʉta, ¿k'ãrẽã zhi ũrãg'a ẽpe bʉzhikusara? Nezrʉga ẽbaita jara b'ʉta, ¿k'ãrẽã nezrʉga b'ʉ?
Kĩma ẽãta eruk'ãĩ ẽbaita jara b'ʉta, ¿k'ãrẽã kĩma ẽãta eruk'ãĩ b'ʉ? Ne zhi zromarãne erub'era ũduama b'ʉta, ¿k'ãrẽã ne biara maʉ̃rã ded'abema zrʉgabari?
Bʉma bʉara Moisé ũrãg'ara biod'e k'awua b'ʉta, ¿maʉ̃ ũrãg'a arib'ae ẽãba k'ãrẽã bĩ ẽã jarabi b'ʉ Daizezera?
Maʉ̃ẽnabemata zhi b'ʉmata mawũã b'ʉa: Judíorã ẽãta b'ebara Daizezera bĩ ẽã jara b'ea marãneba.
Wãrãnebai k'akua eta k'õ b'ʉra biga Moisé ũrãg'ata arib'ae b'ʉbʉrʉ, mawũãmina maʉ̃ ũrãg'ata arib'ae ẽbʉrʉ bʉ k'akua eta k'õpe b'ʉra k'akua e k'õ ẽkĩrãk'a b'ʉa.
Aramaʉ̃nerã k'akua eta k'õ ẽã b'ʉba Moisé ũrãg'ata arib'ae b'ʉbʉrʉ, ¿k'akua e k'õ ẽã b'ʉra k'akua e k'õpe b'ʉ kĩrãk'a b'ʉ ẽka?
K'akua e k'õ ẽã b'ʉba Moisé ũrãg'ata kĩrãẽpa arib'ae b'ʉbara k'awuabiya bʉara Moisé ũrãg'ara k'awua b'ʉta, k'akua eta k'õpe b'ʉta arib'ae ẽãta maʉ̃ ũrãg'ara.
Judío arata b'ʉ ẽã bari ʉ̃rʉ̃ba b'ʉra, miã k'akua e k'õpe b'ʉ ẽã bari ʉ̃rʉ̃ k'õ b'ʉra zharad'e.
Awuarabʉrʉ judío arata b'ʉa soid'u b'ʉta, k'akua e k'õpe b'ʉa soid'u b'ʉta, mawũã b'ʉa Jawurebiad'eba soid'u b'ʉta, aramaʉ̃nerã bari ũrãg'ata k'awua b'ʉd'eba mawũã b'ʉ ẽã. Mawũã soid'u b'ʉra zhãrãbara ibia jarad'a ẽã, awuarabʉrʉ ibia jaraya Daizezeba.
¿K'ãrẽ biata b'ʉ judíota b'aira? ¿K'ãrẽ biata b'ʉ k'akua eta k'õpe b'aira?
Ne biod'eba biata b'ʉa. Mawũã b'ʉa wãrãnebai naara judíorãã ded'ekad'aba izhi bed'eara Daizezebara.
¿K'õbe sãwũãĩpe ʉ̃kʉrʉ ãzhid'ebemaba ĩjãna ẽãrã? ¿Mawũã ĩjãna ẽãba izha jarad'ara arib'ae ẽka Daizezebara?
¡Mawũã ẽã! Baribʉrʉ Daizezera wãrĩnu bed'ea b'ʉa, maʉ̃ne zhãrã b'era jõma sewa nebʉrʉmiã. Maʉ̃ẽnabemata zhi b'ʉmata mawũã b'ʉa:
Wãrĩnuã ad'aya bʉa jarabʉrʉ bed'eara, aramaʉ̃ne kiaweya bʉta jibʉrʉra.
Dazha bia ẽãta ob'ʉba Daizezera biata ũdubi b'ʉbʉrʉ, ¿k'ãrẽta jarad'aipe? ¿Daizezera bia ẽka bia ẽãta obʉrʉ k'area zuburia obʉrʉd'era? Mʉrã bed'ea k'ob'ʉa zhãrã mawũã bed'ea b'ed'e.
Ʉ̃kʉrʉba jarabada kĩrãk'a dazhi sewa nebʉrʉ b'ʉba Daizezera wãrĩnu bed'ea b'ʉta k'awuabi b'ʉbʉrʉ, ¿k'ãrẽã jara b'ʉ dazhira k'azhirua omiãta?
¿Jaraid'e b'ʉ ẽka daira ewarad'e jara panʉta, ʉ̃kʉrʉba dai mawũã jara b'era Daizezebara zuburia oid'e b'ʉ ẽka? Daibara mawũã badabid'a: ¿Bia ẽãta od'aya biata zemarẽã?
¿Mawũẽ sãwũãpe? ¿Dazhirã judíorãta audre biarãk'a awʉrʉrã k'ãñabara? ¡Mawũã ẽã! Daibara k'awuabisid'a jõma judíorãta judíorã ẽãta k'azhirua edre b'eta.
Maʉ̃ẽnabemata zhi b'ʉmata mawũã b'ʉa:
Biata b'ʉra ne ẽã miã ab'abid'a.
Miõba k'awua ẽã k'ãrẽ sãwũãta, miõba jʉrʉ ẽã Daizezera.
Izhi maẽbara jõma jãpe nʉmeã, aramaʉ̃ne izhima biata nʉme ẽã. Ne ẽã biata ob'ʉra, ne ẽã miã ab'abid'a.
Mitia bed'ea b'eba beud'a jou tab'ʉ uriata mitiata ewa nʉmʉ kĩrãk'a b'ʉa ãzhi nemirã, ãzhi kĩrãmerã sewa nebʉrʉmiã. Zhãrã bĩ ẽã ob'e bed'eara dãma neãrã kĩrãk'a b'ʉa ãzhi i edre.
Ãzhi ibara zhãrã ik'azhirua jara bĩ ẽã b'ea.
Jẽrũ zokea wãẽba b'ea zhãrã beaita.
Ne ãrĩkua zhãrã zuburia okua b'ea ãzhi wã maẽ.
Aramaʉ̃ne k'awua ẽã b'ea zhãrã bawara adu-a b'aira.
Daizeze wawiaira ne ẽã ãzhi krĩchad'era.
K'awua b'ea jõma Daizeze ũrãg'aba jara b'ʉra jara b'ʉa judíorã maʉ̃ ũrãg'a edre b'ea, aramaʉ̃ne jõma chupea k'ob'ed'e zhãrã jõma k'awua okuaya Daizezebara.
Daizezeba ũrãg'a Moiséa diad'ata arib'ae nʉmʉbara beubarira miõta bed'ea ne ẽã b'ʉ ẽã Daizeze kĩrãbitara. Awuarabʉrʉ maʉ̃ ũrãg'abara k'awuabi b'ʉa dazhira k'azhirua omiãta.
Mawũãmina id'ira Moisé ũrãg'a arib'aed'a ẽãne sãwũã bed'ea ne ẽã b'ʉira k'awuabisia Daizezebara, maʉ̃ zhi jarama Moisé ũrãg'aba, Daizezeba bed'eata jarabibarirã b'ead'aba.
Zhi jarama Daizezebara bed'ea ne ẽã b'ʉita Jesucristod'ebemata ĩjãbʉrʉd'eba, maʉ̃ta izhid'ebemata ĩjãbʉda jõmaʉ̃ĩtabema, mawũẽ miõta awuara eda ẽã.
Mawũãmina izhi biaba bari bed'ea ne ẽã okua b'ʉa ẽdrʉira nʉmʉba Jesucristod'eba.
Daizezeba dazhi bed'ea ne ẽã b'ʉira Jesucristota b'ʉd'ata dazhibari wa erezoad'ata ĩjãbʉrʉd'eba nʉmʉã, aramaʉ̃ne izhara sãwũã bed'ea ne ẽã b'ʉita k'awuabi b'ʉba zrog'a bed'ea ne ẽã okua b'ʉa k'azhiruata od'apead'ara nawed'a.
Mawũẽ id'i ewadera izha sãwũã bed'ea ne ẽã b'ʉita k'awuabi nʉmʉrã izhira biata b'ʉba bed'ea ne ẽã ob'ʉa zhi ĩjãbʉrʉra Jesúsd'ebemata.
¿Aramaʉ̃nerã arak'ãwũãrã bia nʉmaĩka? ¡Arak'ãwũãrã ãĩ b'ʉya! ¿Bia nʉmaĩka Moisé ũrãg'ad'ebara? ¿Bia nʉmaĩka maʉ̃ ũrãg'ata arib'ae b'ʉd'ebara? Mawũã ẽã, awuarabʉrʉ bia nʉmaña Jesúsd'ebema ũrãg'ata ĩjã b'ʉba.
Mawũẽ k'awuaid'era Daizezebara dazhira bed'ea ne ẽã ob'ʉa Jesúsd'ebemata ĩjãbʉrʉd'eba, mawũã o ẽã Moisé ũrãg'ata arib'ae nʉmʉba.
¿Daizezera bari judíorãneka? ¿Izhab'a Daizezera judíorã ẽãta b'ed'e ẽka? Wãrãnebai izhab'a judíorã ẽãta b'ed'ea.
Maʉ̃ẽnabema Daizezera ab'abai b'ʉa. Mawũẽ izhara Jesúsd'ebema ĩjãbʉrʉd'eba bed'ea ne ẽã b'ʉya k'akua eta k'õ b'era, Jesúsd'ebema ĩjãbʉrʉd'eba bed'ea ne ẽã b'ʉya k'akua eta k'õ ẽã b'era.
¿Mawũã Jesúsd'ebema ĩjãbʉrʉd'eba seribid'a ẽbaika Moisé ũrãg'ara? ¡Mawũã ẽã! Awuarabʉrʉ mawũãrã arib'ae b'ea maʉ̃ ũrãg'ata.
¿K'ãrẽta jarad'aipe dazhirã zeze Abrahamnebema?
Izha k'ãrẽ ob'ʉba Daizezeba Abraham bed'ea ne ẽã b'ʉsibʉrʉ, b'ak'ausia k'ãrẽneba sobia b'aira, mawũãmina Daizeze kĩrãbita ẽã.
Maʉ̃ẽnabemata zhi b'ʉmata mawũã b'ʉa: Daizezeba jarabʉrʉra Abrahambara ĩjãbʉrʉba bed'ea ne ẽã b'ʉsia.
Iab'a trajad'ata pag'abʉdad'era bari diabada ẽã, awuarabʉrʉ diabada izhi trajad'abari.
Mawũãmina k'ãrẽ o ẽãne bia ẽãta b'ʉra Daizezebara bed'ea ne ẽã b'ʉbarita ĩjãrã, mawũã ĩjãbʉrʉd'eba bed'ea ne ẽã b'ʉya.
Aramaʉ̃ kĩrãk'a rey Davidbid'a sobia b'aita jarasia Daizezeba bed'ea ne ẽã b'ʉbʉrʉra k'ãrẽ o ẽãne.
Maʉ̃ta mawũãsia:
¡Sobia b'eaya bia ẽãta od'apead'ata Daizezeba bed'ea ne ẽã b'ʉkuabʉrʉra, k'azhiruata biod'eba bed'ea ne ẽã b'ʉkuabʉrʉra!
¡Sobia b'aya Daizezeba bed'ea ne ẽã b'ʉbʉrʉra k'azhiruad'eba!
¿Sãwũã bed'ea ne ẽã b'ʉsi? ¿K'akua eta k'õpe b'ʉd'e o k'akua eta k'õ ẽã b'ʉd'e? Mawũã b'ʉ ẽbasia k'akua eta k'õpe b'ʉd'e, awuarabʉrʉ mawũã b'ʉsia k'akua eta k'õ ẽã b'ʉd'e.
Abraham k'akua eta k'õnabara k'awuabi b'ʉa Daizezeba bed'ea ne ẽã b'ʉd'ata izha jarabʉrʉta ĩjãbʉrʉba wad'i k'akua eta k'õ ẽã b'ʉd'e. Aramaʉ̃nerã k'akua eta k'õ ẽã b'eba Daizezed'ebema ĩjã b'e zezea, ab'arika ĩjã b'eba bed'ea ne ẽã duanuk'ãrĩã.
K'akua eta k'õpe b'e zezeta bari k'akua eta k'õpe b'eitabema ẽã, awuarabʉrʉ ab'arika ĩjã b'eitabema dazhirã zeze Abrahamba ĩjãna kĩrãk'a k'akua eta k'õ ẽwed'a.
Daizezeba naʉ̃ ẽjũãta Abrahanʉã diaya ad'ara o izhid'eba zed'airãã diaya ad'ara mawũã ẽbasia ũrãg'ata arib'aebʉrʉba, awuarabʉrʉ mawũãsia bed'ea ne ẽã b'id'apʉba izha jarabʉrʉta ĩjãbʉrʉd'eba.
Moisé ũrãg'a arib'ae b'eba Daizezeba diaita jarad'ata jidad'aibʉrʉ, ĩjãĩnebema nʉmʉrã seri ẽãneba k'ãrẽ ẽã Daizezeba diaya ad'ara.
Moisé ũrãg'ara arib'aed'a ẽãba Daizezera kĩrũbi b'ea. Mawũãmina maʉ̃ ũrãg'ata ne ẽã maẽrã maʉ̃ ũrãg'ad'e wãẽãnaĩ ne ẽã.
Maʉ̃neba Daizezeba diaita jarad'ara izhid'ebemata ĩjã b'ed'eba diaya, aramaʉ̃nerã izhi biaba diaya. Maʉ̃ta Abraham warrarãnebema jõmaʉ̃ĩta nʉmʉã. Bari Moisé ũrãg'ad'e b'eitabema ẽã, awuarabʉrʉ Abrahamne kĩrãk'a ĩjãbʉdaitabema, aramaʉ̃ne izhira dazhirã jõmaʉ̃ zezea.
Maʉ̃ẽnabemata zhi b'ʉmata mawũã b'ʉa: Mʉã bʉra b'id'apʉa zhãrã bio zezeta. Mawũãneba Daizeze kĩrãbitara zhãrã bio zezeta b'ʉa, izhid'ebemata Abrahamba ĩjãnarã Daizezebara beud'apead'ara piradrʉbibaria, k'ãrẽ ne ẽbad'ata obaria.
Daizezeba warra barabiya abʉrʉra Abrahambara ĩjãsia zhi kĩmanebara warra baraid'e b'ʉ ẽãta, aramaʉ̃ne b'esia zhãrã bio zezeta, maʉ̃ẽnabemata mawũãsia: K'ãwũã chĩdau bio kĩrãk'a nʉmaña bʉ warrarãnebemata.
Maʉ̃ta ĩjãĩrã ed'ab'ae ẽbasia, krĩcha nʉma ẽbasia izhira zhi zõrãta, maʉ̃ne ya beubod'o kĩrãk'a b'asia cien año badea b'ʉba, mawũã ĩjãĩrã ed'ab'ae ẽbasia tok'ata b'ʉbara zhi kĩma Sara.
Izhara ĩjã ẽã nʉma ẽbasia Daizezeba diaya abʉrʉra, awuarabʉrʉ soid'u ĩjãbʉrʉba ibia jarasia Daizezera.
Jipa k'awuasia Daizezera zhi zromata izha jarad'a arib'aeira.
Mawũã ĩjãbʉrʉd'eba Daizezebara bed'ea ne ẽã b'ʉsia.
Bari Abraham ʉ̃rʉ̃ b'ʉd'a ẽbasia mawũã bed'ea ne ẽã b'ʉd'ara.
Awuarabʉrʉ dazhirãsid'a ab'arika bed'ea ne ẽã duanuk'ãrĩã dazhirãbara izhid'ebema ĩjã b'eba beud'ata piradrʉbid'ata Jesús dazhirã Nok'ota.
Daizezebara Jesús chãb'arisia beumarẽã dazhirã k'azhirua omiãta b'ebari, beud'ata piradrʉbisia dazhirã bed'ea ne ẽã b'ʉita.
Ĩjã b'ed'eba bed'ea ne ẽã duanuk'ãrĩba dazhirã Daizeze bawara bed'ea ne ẽã b'ea dazhirã Nok'o Jesucristod'eba.
Bari maʉ̃ba ẽã, awuarabʉrʉ dazhira sobiaid'e b'ʉa zuburia nʉmʉnerã, k'awuaid'era zuburia nʉmʉne zrog'a k'awaya.
Mawũã zrog'a nʉmʉrã Daizezema bia nʉmʉã. Mawũã zrog'a nʉmʉrã Daizeze kĩrãwãrẽãnebemata jidaya.
Mawũã jidaira dazhirãĩtara sewa ẽãta Daizezebara kʉãg'ata izhid'eta dazhirã sod'e diasia Jawurebiata dazhirãã diad'aba.
Dazhira ẽdrʉid'e b'ʉ ẽãne ewarita arababʉrʉd'era Cristora beusia dazhi bia ẽãta b'ebari.
Wãrãnebai miõta zhi beabi ẽã biabarira, baʉcha iab'a zhi beabiya biabarira.
Mawũãmina Daizezebara izha dazhira kʉãg'ata k'awuabibʉrʉta wad'i k'azhirua omiãta b'ed'e Cristota beubisia dazhibari.
Mawũẽ Cristo wad'eba bed'ea ne ẽã duanuk'ãrĩba ẽdrʉd'aya Daizezeba zhãrãta kĩrũ pua k'awua oid'ebara.
Izhi ũme zhi jurata b'ed'e Daizezebara dazhira izhi bawara zhibiata b'ʉsia zhi warra bebud'eba, mawũã zhibiata b'ʉd'aba ẽdrʉd'aya Cristota b'ʉd'eba.
Bari maʉ̃ba ẽã, awuarabʉrʉ Daizeze bawara sobia b'ea dazhirã Nok'o Jesucristod'eba. Izhik'areuba id'ira Daizeze bawara zhibiata b'ea.
K'azhiruara naʉ̃ ẽjũãẽna zesia ũmakĩrã ab'aʉd'eba, maʉ̃ k'azhiruad'eba nʉmesia bebuta. Aramaʉ̃ne jõma beu nʉmesia jõmaʉ̃ba obadaba k'azhiruata.
Naara Moisé ũrãg'a ne ẽbasid'euba k'azhiruara ob'ea ẽjũãnerã, mawũãmina ũrãg'ata ne ẽãba bed'ea bara b'ea a ẽbasia k'azhiruata ob'era.
Mawũãmina k'azhiruata ob'eba beu nʉmesia Adán ewarid'eba Moisé ewariid'u, Daizezeba jarad'ata Adánba ũrĩ ẽbad'a kĩrãk'ara k'azhiruara od'a ẽbasia. Adánneba jõma zuburia nʉmena kĩrãk'a jõma bia nʉmesia Cristo zeita b'ad'ad'eba.
Mawũãmina Daizezeba bari diad'ara Adánba k'azhiruata od'a kĩrãk'a ẽã, mawũã ab'aʉba k'azhiruata od'ad'eba bio beusid'a. Waya Daizezeba izhi biaba bari diad'ara ẽdrʉita bioitabemata izhi biaba nʉmʉk'ãrĩã ũmakĩrã ab'aʉd'eba, Jesucristod'eba.
Daizezeba izhi biaba bari diad'ara Adánba k'azhiruata od'a kĩrãk'a ẽã. Wãrãnebai mawũã ab'aʉba k'azhiruata od'ad'eba Daizezebara aduabigaid'e nʉmʉsia, mawũãmina izha bari diad'ata nʉmʉk'ãrĩã zhãrãba k'azhiruata bio osid'amina bed'ea ne ẽã b'ʉkuaita.
Ab'aʉba k'azhiruata od'ad'eba jõma beu nʉmʉbʉrʉ, audrebai Daizezebara izhi ũme b'ai jõ ẽã b'eabiya ab'aʉd'eba Jesucristod'eba, mawũã b'eabiya izhi biaba bari bed'ea ne ẽã obʉrʉrãta.
Ab'aʉba k'azhiruata od'ad'eba Daizezebara zhãrã jõma aduabigaid'e nʉmʉsia, aramaʉ̃ kĩrãk'a ab'aʉba biata od'ad'eba bed'ea ne ẽã oira zhãrã jõmaʉ̃ĩtabemata izhi ũme b'ai jõ ẽã b'abiya.
Adánba Daizeze bed'eata arib'ae ẽbad'aba zhãrã jõma k'azhirua omiãta nʉmʉsia. Aramaʉ̃ kĩrãk'a Jesúsba Daizeze bed'eata arib'aed'aba zhãrã bio bed'ea ne ẽã b'ʉya.
K'azhiruata obadaba aduaita beubada, mawũãmina Daizezebara izhi biaba bed'ea ne ẽã b'ʉya izhi ũme b'ai jõ ẽã b'abiita Jesucristo dazhirã Nok'od'eba.
¿Mawũẽ k'asia ad'aipe? ¿K'azhiruad'e b'eaika Daizezeba izhi biaba k'ãbãẽã sozuburiamarẽã?
¡Mawũã ẽã! K'azhiruara od'a ẽãba dazhira ya beusia k'azhiruaitara. ¿Mawũẽ sãwũã wad'i k'azhiruad'e b'eaipe?
¿K'awuad'a ẽka buru k'oed'ad'eba b'eta Jesucristod'ebemata, aramaʉ̃ne duanu ẽka izhi ũme beud'ata?
Buru k'oed'ad'eba dazhira izhi ũme jou k'ob'ad'e wãsia, mawũẽ Cristo beud'ata zhi Zezeba izhi zareaba piradrʉbid'a kĩrãk'a dazhisid'a piradrʉbisia zok'ai nimibamarẽã zhiwid'id'e.
Dazhira Cristo ũme beud'aba izhi piradrʉd'a kĩrãk'a zok'ai b'ai zhiwid'id'e b'eaya.
Maʉ̃ta k'awuaid'era dazhita na b'ad'ara izhi ũme cruzd'e k'achibʉrʉba k'akua k'azhiruad'ebemata beasia. Mawũẽ dazhira wueta k'azhirua nezok'a ẽã.
Mawũã beud'ara ẽdrʉsia k'azhiruad'ebara.
Dazhira Cristo ũme beud'aba ĩjã b'ea duanaĩta izhi ũme.
K'awua b'ea Cristo beud'ata piradrʉd'ara ya beu ẽã, bebura wueta zarea ne ẽã izhi ʉ̃rʉ̃rã.
Beuma ab'a beud'aba k'azhiruara jõma edre b'ʉsia. Id'id'e b'ʉra Daizezeita b'ʉa.
Marãsid'a aramaʉ̃ kĩrãk'a b'eta k'azhiruara od'a ẽãba ya beusita b'eaudua k'azhiruaitara, aramaʉ̃ne Daizezeita zok'ai b'eaudua Jesucristo dazhirã Nok'od'eba.
K'azhiruaa idu k'ab'aribirãũdua marã k'akua beubarita, aramaʉ̃ne orãũdua bia ẽãta obi krĩñabʉrʉra.
Marã k'akuara idu k'azhiruaa chãb'arirãũdua bia ẽãta oita. Awuarabʉrʉ marã Daizezea chãb'ariudua zok'ai duaĩnaba k'azhiruad'e beu b'ead'ata, aramaʉ̃ne marã k'akuara Daizezea chãb'ariudua biata oita.
K'azhiruabara marã k'ab'ari nʉmaĩne b'ʉ ẽã. Marã Moisé ũrãg'a edre nʉmeba ẽdrʉita nʉmʉ ẽã, awuarabʉrʉ ẽdrʉya Daizezeba izhi biaba ẽdrʉbid'a edre nʉmeba.
¿Mawũẽ sãwũãpe? ¿K'azhiruara od'aika Moisé ũrãg'a edre duanu ẽbaera, mawũã od'aika Daizezeba izhi biaba ẽdrʉbid'a edre duanu baera? ¡Mawũã ẽã!
¿K'awuad'a ẽka marãta zhãrã edre nezok'ata nʉmebʉrʉd'era maʉ̃ bed'eata arib'ae nʉmebari ẽka, aramaʉ̃ kĩrãk'a nʉmʉ ẽka k'azhirua nezok'ara aduaita beuita, waya Daizeze bed'eata arib'ae b'ʉra nʉmʉ ẽka bia nʉmaĩ k'area?
K'azhiruad'ebara ẽdrʉd'ape Daizeze nezok'arãta duanesia biata od'aita.
Mʉãrã mawũã nezok'ad'ebemata jara nʉmʉã mʉã jara b'ʉta marãbara sãwũãta k'awuad'a ẽãba. Nawed'ara marã k'akuara bia ẽã chãb'arisid'a ne mitiata dazhi perata od'aita. Waya id'id'era marã k'akuara Daizezea chãb'ariudua biata od'aita.
Marã k'azhirua nezok'ata b'easid'era kĩrãẽpa biata od'a ẽbasia.
¿Bia ẽãta ob'ead'ad'ebara k'ãrẽ biata jidasid'a, maʉ̃nebara id'id'era marã pera duanu ẽka? Maʉ̃nebara aduaita beuya.
Mawũãmina id'id'era k'azhiruad'ebara ẽdrʉd'ape Daizeze nezok'ata b'eba izhiita nʉmeã, mawũẽ izhi ũme b'ai jõ ẽã b'eaya.
K'azhiruata ob'ʉd'ebara aduaita beuya. Mawũãneba Daizezebara izhi ũme b'ai jõ ẽãta bari dia b'ʉa Jesucristo dazhirã Nok'od'eba.
Mebẽrã, mʉrã marã Moisé ũrãg'a k'awua b'ea bed'eaya, ¿marãba k'awua b'ed'era dazhira Moisé ũrãg'ad'e b'ʉ ẽka wad'i zok'ai b'ʉd'era?
Aramaʉ̃ kĩrãk'a wũẽrã miã k'ãĩpe b'ʉra Moisé ũrãg'ad'ebara zhi kĩma ũme b'aibara zhi kĩma wad'i zok'ai b'ʉd'era. Mawũãmina zhi kĩmata beura, maʉ̃ wũẽrã Moisé ũrãg'ad'ebara ẽdrʉbʉrʉa zhi kĩma ũme b'ad'ara.
Zhi kĩma wad'i zok'ai b'ʉd'e wũẽrãba awʉrʉta edara kĩma ẽãta eruk'ãĩ b'ʉa ad'aya. Mawũãmina zhi kĩmata beura Moisé ũrãg'ad'ebara ẽdrʉbʉrʉa, mawũẽ awʉrʉta edara kĩma ẽãta eruk'ãĩ b'a ẽã.
Mebẽrã, marã aramaʉ̃ kĩrãk'a Moisé ũrãg'aitara ya beusid'a Cristota beud'ad'eba. Aramaʉ̃ne awʉrʉd'eta b'eta Cristo beud'ata piradrʉd'ad'eta b'eba biata od'aya Daizezeita.
K'azhiruad'e zharad'ebemane b'easid'era k'azhiruara wuaabʉrʉ okrĩñasid'a Moisé ũrãg'aba o ẽbaita jara b'ʉta, aramaʉ̃ne dazhi k'akuaba ob'ʉbara dazhira aduaita beui basia.
Mawũãmina id'ira Moisé ũrãg'ad'ebara ẽdrʉsid'a, maʉ̃ ũrãg'a edre duanu ẽãba dazhira ya beusia maʉ̃ ũrãg'aitara. Mawũẽ Daizezeba jara b'ʉta zhiwid'ita Jawurebiad'eba arib'aed'aya, aramaʉ̃nerã Moisé ũrãg'ata zhi zõrã edre duana ẽã.
¿Mawũẽ k'asia ad'aipe? ¿Moisé ũrãg'ara k'azhiruak'a? ¡Mawũã ẽã! Baribʉrʉ mʉãrã k'azhiruara sãwũãta k'awua ẽãta k'awuasia Moisé ũrãg'ad'eba. Miã mʉãrã k'awua ẽbak'ausia ne zhãrãne krĩña b'e ẽãrã, maʉ̃ne Moisé ũrãg'abara mawũã b'ʉa: Ne zhãrãne krĩñarãrũã.
Mawũãmina mawũã jarad'ad'eba k'azhiruabara mʉãã wuaabʉrʉ ne jõma krĩñabisia. Moisé ũrãg'ata ne ẽbasibʉrʉ k'azhiruara wuaabʉrʉ okrĩña nʉma ẽbak'ausia.
Mʉã Moisé ũrãg'a k'awua ẽã b'asid'era mʉrã adu-a b'asia. Mawũãmina k'awuabʉrʉd'era mʉãrã k'azhiruara wuaabʉrʉ okrĩñasia, mawũẽ mʉrã aduaita beui basia.
Moisé ũrãg'abara mʉta Daizeze ũme b'ai jõ ẽã b'abiita b'ʉbara aramaʉ̃ne mʉãã k'awuabisia mʉrã aduaita beuita b'ʉta.
K'azhiruabara Moisé ũrãg'aba jara b'ʉra obi ẽãba mʉrã sewasia, aramaʉ̃ne mʉrã aduabiita beai basia.
¿Mawũã biata mʉrã aduabiita beai basika? ¡Mawũã ẽã! Awuarabʉrʉ k'azhiruata ob'ʉd'ebara mʉrã aduaita beuita maʉ̃ mawũã biad'eba k'awuasia, mawũẽ maʉ̃ ũrãg'ad'ebara dajada nʉmʉã k'azhiruara jipad'e k'azhiruata.
Dazhirãbara k'awua b'ea Moisé ũrãg'ara Jawurebiad'ebemata. Mawũãmina mʉrã zharad'ebemane b'ʉba k'azhiruaa zhi nendoma.
Mʉã k'ãrẽ ob'ʉra k'awua ẽã mʉã krĩñata ok'aba, awuarabʉrʉ mʉã krĩña ẽãta obaria.
Mʉã krĩña ẽãta obariba mʉãrã k'awua b'ʉa Moisé ũrãg'ara biata.
Mawũẽ mʉ ẽã maʉ̃ mawũã obarira, awuarabʉrʉ obaria k'azhiruata b'ʉba mʉne.
Mʉãrã k'awua b'ʉa mʉnerã mʉ zharad'era ne ẽã biara, biata okrĩñaĩrã mʉne b'ʉa, mawũãmina o ẽã.
O ẽã biata mʉã krĩñata, awuarabʉrʉ bia ẽãta mʉã krĩña ẽãta obaria.
Mʉã krĩña ẽãta obʉrʉra mʉã o ẽã, awuarabʉrʉ obaria k'azhiruata b'ʉba mʉne.
Mawũẽ mʉã biata okrĩña b'ʉd'era bia ẽãta mʉne b'ʉba idaribi ẽã.
Mʉne ed'aubara mʉma biga Daizeze ũrãg'ara.
Mawũãmina ne awʉrʉta mʉne b'ʉa mʉ krĩchata idaribi ẽãta, maʉ̃bara obi edea k'azhiruata mʉne b'ʉta.
¡Mʉrã zuburia b'ʉa! ¿Mʉrã k'aiba ẽdrʉbiipe mʉ k'akuaba mʉ aduabiita beaita nʉmʉrã?
Mʉãrã Daizezea zhibia ji b'ʉa izhabʉrʉ ẽdrʉbiya Jesucristo dazhirã Nok'od'eba. Mʉãrã krĩchabara arib'ae krĩña Daizeze ũrãg'ata, mawũãmina zharabara okrĩña k'azhiruata.
Id'ira Jesucristo ũme b'era bed'ea bara duanu ẽã, mawũã duanu ẽã zharad'ebemane duanu ẽãta, awuarabʉrʉ mawũã b'ea Jawurebiad'eba b'eta.
B'ai zhiwid'ita Jawurebiaba Jesucristod'eba dia b'ʉba dazhira k'azhiruad'eba ẽdrʉbisia aduaita beui bad'ata.
Moisé ũrãg'abara ẽdrʉbi b'e ẽãba, zharabara ẽdrʉbi b'e ẽãba Daizezebara zhi warrata zok'asia dazhi k'ãwũ zharad'e k'azhirua omiã zad'e. Mobe dazhi k'azhiruabari beubibʉrʉba k'azhiruad'ebara ẽdrʉbisia, aramaʉ̃ne k'azhiruara beasia dazhi k'ãwũ zharad'eba.
Mawũã osia Moisé ũrãg'ata dazhirãba arib'ae b'ed'amarẽã, mawũẽ zharad'ebemane nʉme ẽã, awuarabʉrʉ nʉmeã Jawurebiad'eba.
Zharad'ebemata krĩcha b'ʉra aduaita beuya, mawũãmina Jawurebiad'ebemata krĩcha b'ʉra Daizeze ũme b'ai jõ ẽã b'aya adu-a.
Zharad'ebemata krĩcha b'ed'eba Daizezeba jurata b'ebara Daizeze ũrãg'ara arib'aed'a ẽã, miã b'ed'a ẽã.
Zharad'ebemane nʉmerã Daizezeba krĩñane nʉme ẽã.
Mawũãmina marã zharad'ebemane nʉme ẽã, awuarabʉrʉ Jawurebiad'eba nʉmeã Jawurebia Daizezed'eta marãne ed'a b'ʉbʉrʉ. Iab'aʉta Jawurebia Cristod'eta ne ẽbʉrʉ izhid'e ẽã.
Mawũãmina Cristota marãne ed'a b'ʉbʉrʉ, wãrãnebai k'akuara k'azhiruata od'ad'eba beuimina jawurera zok'ai b'ʉa Daizezeba bed'ea ne ẽã b'ʉd'aba.
Jawurebiata Jesús beud'ata piradrʉbid'ad'eta marãne ed'a b'ʉbʉrʉ, Jesucristo beud'ata piradrʉbid'abara marã k'akua beuita b'ʉra izhab'a piradrʉbiya izhi Jawurebiata b'ʉd'eba marãne ed'a.
Mawũẽ mebẽrã, Jawurebiad'eba nʉmeãña, zharad'ebemane nʉmeã ẽã.
Zharad'ebemane nʉmeãĩbʉrʉ aduaita beud'aya. Mawũãmina Jawurebiad'eba beubibʉdata zharad'ebemata od'a ẽãrã Daizeze ũme b'ai jõ ẽã b'eaya.
Jõma Daizeze Jawurebiad'eba nʉmerã Daizeze warrarã.
Marãba Jawurebiata jidad'abara marã nezok'ata b'ʉ ẽbasia, mawũẽ nezok'ata b'ead'a kĩrãk'a wakusa pera b'eaid'e b'ʉ ẽã, awuarabʉrʉ Jawurebiara jidasid'a marã Daizeze warrarã babid'ata. Izhid'eba dazhirãbara Daizezea ¡Zeze! abada.
Ab'aʉ Jawurebiaba dazhi jawurea k'awuabi b'ʉa dazhira Daizeze warrarãta.
Mawũã zhi warrarã baera Daizezeba ne erub'ʉta jidad'aya Cristo bawarauba, izhi zuburiad'a kĩrãk'a zuburiad'ara Daizezebara Cristo bawara bia b'ʉya.
Wãrãnebai zuburiata id'i ewadebema k'ãrẽ ẽã, ewarita uruba Daizezeba dazhi bia b'ʉita.
Ne jõma izha okuad'abara maʉ̃ta krĩña b'eba jʉ̃ã b'ea ũdubimarẽã zhi warrarã bia nʉminapʉta Daizezeba.
Izha ne jõma okuad'ara bia nʉme ẽbasia, izhi dob'a mawũã nʉme ẽbasia, awuarabʉrʉ Adánta bed'ead'eba Daizezeba mawũã nʉmʉsia, mawũã nʉmʉnabara bia nʉmʉmarẽã jʉ̃ã b'ea.
Izha okuad'abara mawũã jʉ̃ã b'ea b'erawak'ata nʉmʉmarẽã zhi warrarãta bia nʉmʉĩ kĩrãk'a Daizezeba.
K'awua b'ea izha ne jõma okuad'ara puaba ʉ̃ĩ-ʉ̃ĩã b'ea, wũẽrã toi puabari kĩrãk'a pua b'ea id'ibasiid'u.
Dazhira maʉ̃ta jʉ̃ãĩta ẽdrʉsia. Dazha maʉ̃ta ũdu b'ʉbʉrʉ jʉ̃ã ẽã. Iab'aʉba ne ũdu b'ʉra ¿k'ãrẽã jʉ̃ãĩpe?
Mawũãmina dazha ũdu ẽãta jʉ̃ã b'ʉra ũduyeed'a jʉ̃ãbada.
Aramaʉ̃ kĩrãk'a dazhira Jawurebiaba k'areba b'ʉa dazha b'e ẽãnebemane. Daizezea k'ãrẽ bigata wid'iira dazhara k'awua ẽã. Mawũãmina Jawurebiata dazhibari ʉ̃ĩ-ʉ̃ĩã zhiwid'i b'ʉa, maʉ̃ sãwũãta jaraid'e b'ʉ ẽã.
Mawũãmina Daizezebara dazhi sora ũdu k'awua b'ʉba k'awua b'ʉa Jawurebiaba k'ãrẽ wid'i b'ʉra, izhira Daizezeba krĩñane zhiwid'i b'ʉa izhid'erãĩta.
K'awua b'ea izhi kʉãg'a b'eta Daizezeba k'ãrẽ berab'aribi b'ʉra jõma k'arebata biaitabema, maʉ̃ta izha k'ãrẽ k'aud'a b'eabiita trʉ̃kuad'aitabema.
Na wed'auba izha ũdu k'awua b'ʉta b'era zhi jʉrʉma zhi Warra Jesús kĩrãk'a b'eabiita, aramaʉ̃ne izhita Warra nabemata b'amarẽã mebẽrã biod'e ed'a.
Izha mawũã zhi jʉrʉmata b'era trʉ̃kua nʉmʉk'ãrĩã. Mawũã trʉ̃kua nʉmʉk'ãrĩrã bed'ea ne ẽã nʉmʉk'ãrĩã. Mawũã bed'ea ne ẽã nʉmʉk'ãrĩrã izhita zhi zromanebemata nʉmʉk'ãrĩã.
¿Mawũẽ maʉ̃ẽnabema k'asia ad'aipe? Daizezeta dazhiaare b'ʉra, ¿dazhira k'aiba sãwũãĩpe?
Daizezebara miã zhi Warrasid'a wããg'a ẽbasia, awuarabʉrʉ bebuid'u chãb'arisia dazhirã jõmaʉ̃bari. ¿Mawũẽ dazhirãã sãwũã ne jõma dia ẽbaipe zhi Warra bawaraua?
¿K'aiba ji nʉma b'eipe Daizezeba jʉrʉkuad'ara? Daizezebara izhabʉrʉ bed'ea ne ẽã b'ʉbaria.
¿K'aiba bed'ea bara b'ʉa aipe? Miõba bed'ea bara b'ʉa a ẽã Cristota dazhibari beud'aba. Beud'ata piradrʉpe Daizeze juwua araare b'ʉa, zhiwid'i b'ʉa dazhirãbari.
¿Dazhira k'aiba ãĩ tʉipe Cristoba kʉãg'ata b'era? ¿Zuburia nʉmʉbara, sopua nʉmʉbara, bĩ ẽã od'aita pẽwã nʉmebara, jarrabad'e nʉmʉbara, wua ne ẽã nʉmʉbara, menajachad'e nʉmʉbara, kuchoba beaita nʉmebara ãĩ tʉika?
Maʉ̃ẽnabemata zhi b'ʉmata mawũã b'ʉa:
Daira bʉ k'area ewariza bebud'e nʉmeã. Daira erunʉmeã oveja beai bara kĩrãk'a.
Maʉ̃ zuburiara dazhirãbara jõma edre b'aebibada Jesucristod'eba dazhirã kʉãg'ad'eba.
Mawũẽ mʉã k'awuaid'era bebubara, zuburia nʉmʉbara, ángelerãbara, zhi zromarãbara, zareata jairãnebara, id'ibemabara, nubemabara,
jaita ʉ̃tʉ, eid'u nʉmʉbara, miã ne awʉrʉbara dazhira ãĩ tʉ b'e ẽã Daizezeba kʉãg'ata b'era Jesucristo dazhirã Nok'od'eba.
Israel b'e k'area mʉrã baridua k'ãbãẽã sopua b'ʉa.
Mʉ ãĩ b'ebʉrʉba ĩjãnaĩta b'asibʉrʉ mʉrã Daizezea zuburia obibʉrʉta Cristod'ebara ãĩ b'ek'ausia mʉ ʉrerã zharad'ebemata kʉãg'aba.
Ãzhira israelitarãta b'ea, ãzhira Daizezeba zhi warrarã babigad'a, izhi kĩrãwãrẽãta ũdubigad'a, izha k'ãrẽ oita jarak'ad'a, izhi ũrãg'ata Moiséd'eba ded'ekad'a, izhira sãwũã ibia jarad'aid'e b'ʉta k'awuabigad'a, izha k'ãrẽ diaita jarak'ad'a.
Ãzhira Abrahamneba, Isaacd'eba, Jacobod'eba uruta b'ea, ãzhid'eba naʉ̃ zharad'e zesia Cristora, izhira Daizezeta ne jõmaʉ̃ ʉ̃rʉ̃ b'ʉa, mawũẽ ewari nʉmʉ jõma ibia jarad'aya. Amén.
Mʉãrã jara nʉmʉ ẽã izha jarad'ara Daizezebara arib'ae ẽãta. Awuarabʉrʉ jara nʉmʉã Israel b'ed'eba urura Daizezema jõmarã israelitarã ẽãta.
Abrahamneba urura Daizezema jõmarã Abraham warrarã ẽã, maʉ̃neba izhara mawũãsia: Bʉ warrarã nʉmaña Isaacd'eba.
Aramaʉ̃nerã Abraham warrarã bari zharad'eba b'era Daizeze warrarã ẽã. Awuarabʉrʉ Abraham warrarã Daizezed'era warra izha jarad'ad'ebema.
Izhara mawũãsia: Mʉrã año ab'aʉd'e zeya, maʉ̃nerã Sara tok'ara wau erub'aya
Bari maʉ̃ ẽã, awuarabʉrʉ Rebecabid'a Isaacd'eta memerãta tosia zõrã dazhirãta b'ad'ad'eta.
Wad'i tod'a ẽwed'a, wad'i bia ẽãta miã biata od'a ẽwed'a Daizezeba jʉrʉd'ad'eba nʉmaĩrã, aramaʉ̃ne k'ãrẽ od'ad'eba nʉma ẽbaira awuarabʉrʉ izha jʉrʉd'ad'eba nʉmaĩrã,
Daizezebara Rebecaa mawũãsia: Nabemabara arib'aeya tẽãbemata.
Maʉ̃ẽnabemata zhi b'ʉmata mawũã b'ʉa: Mʉãrã Jacobo kʉãg'asia, mawũãmina Esaú jurasia.
¿Mawũẽ k'asia ad'aipe? ¿Daizezebara bia ẽãta ob'ʉka? ¡Mawũã ẽã!
Izhara Moiséa mawũãsia: Mʉãrã sozuburiaya mʉã sozuburia krĩñata.
Aramaʉ̃nerã izhita jʉrʉbi krĩñaba k'ãrẽ onʉmʉta jʉrʉ ẽã, awuarabʉrʉ Daizezebara jʉrʉbaria izha sozuburia krĩñata.
Maʉ̃ẽnabemata zhi b'ʉmata izhara Egiptod'ebema nok'oa mawũãsia: Mʉã bʉra nok'ota b'ʉsia bʉd'eba mʉ zareata ũduk'awabigaita, aramaʉ̃ne mʉ zhi zromata jara b'eamarẽã drua jõmaʉ̃ne.
Aramaʉ̃ne Daizezebara izha sozuburia krĩñata sozuburia b'ʉa, bed'ea ũrĩ ẽã zarea nʉmabi krĩñata zarea nʉmabi b'ʉa.
¿Bʉra k'aipe Daizezea mawũã bed'eaira? ¿Zok'obara zhi od'aa mawũãĩ bʉka?: ¿Mʉrã k'ãrẽã k'ãwũã osi?
¿Zok'o obaribara egorora izha krĩñane oi ẽã b'ʉka, ab'aʉ egoroba oi ẽã b'ʉka zok'o ab'a ne biad'e zok'aita, ab'a ne baridud'e zok'aita?
Aramaʉ̃ kĩrãk'a Daizezebara izha krĩñata obʉrʉta izhi kĩrũbita izhi zareata ũduk'awabiga krĩñane k'ãbãẽã zrog'asia k'azhiruata ob'eba kĩrũbiba aduabigai bad'ata.
Mawũã zrog'asia izhira kĩrãwãrẽã zromata izha sozuburiad'arãã k'awuabigai k'area, nawed'a arib'aesia mawũã kĩrãwãrẽãnebemata b'eabiita.
Maʉ̃rãta izha trʉ̃kuad'ara trʉ̃kuasia dazhirãta, bari judíorãnebemata trʉ̃ ẽbasia, awuarabʉrʉ trʉ̃sia judíorã ẽãnebemasid'a.
Maʉ̃ẽnabemata Daizezeba jarad'ata Oseas librod'e mawũã b'ʉa:
Mʉãrã mʉrẽrã aya mʉrẽrã ẽbad'ata. Mʉã kʉãg'ata duana ẽbad'ata mʉã kʉãg'ata b'ea aya.
Maʉ̃ẽnabemata dewara mawũã b'ʉa:
Mʉãrã marã mʉrẽrã ẽã ad'ata, Daizeze zok'ai b'ʉ warrarã aya.
Dewara Isaíaba Israel b'ed'ebemata mawũãsia:
Israel b'e warrarãnebemata pusa ibu kĩrãk'a nʉmaĩmina bari ʉ̃kʉrʉ ẽdrʉd'aya.
Maʉ̃ẽnabema Daizezebara druad'e b'era k'awua oya k'adrʉabai.
Dewara nawed'ara Isaíabara mawũãsia:
Daizeze ne jõmaʉ̃ne zhi zromaba dazhirãta ʉ̃kʉrʉ zok'ai b'ʉ ẽbasibʉrʉ, dazhirã berab'arik'ausia Sodoma jõna kĩrãk'a, Gomorra jõna kĩrãk'a.
¿Mawũẽ k'asia ad'aipe? Judíorã ẽãrã bed'ea ne ẽbaid'ebemane nʉme ẽãta, Daizezebara bed'ea ne ẽã b'ʉkua nʉmʉã Cristod'ebemata ĩjãbʉdaba.
Maʉ̃ne Israel b'era bed'ea ne ẽbaid'ebema ũrãg'ad'e nʉmeta bed'ea ne ẽã b'ʉkua ẽã.
¿K'ãrẽneba mawũãpe? Mawũãta nʉmʉã maʉ̃ne nʉmeta Cristod'ebemata ĩjãna ẽãba, awuarabʉrʉ k'ãrẽ ob'eba bed'ea ne ẽbaid'e nʉmeã. Mawũã Cristod'ebema ĩjãna ẽãba tẽnedrʉsid'a mong'arama tẽnedrʉi kĩrãk'a.
Mʉã Jerusalénne mong'arata b'ʉya zhãrã tẽnedrʉbarita, izhid'ebemata ĩjã b'ʉra bariara ẽã.
Mebẽrã, wãrãnebai mʉã sod'eba krĩña b'ʉra mʉrã Daizezea zhiwid'i b'ʉa ẽdrʉd'amarẽã Israel b'eta.
Mʉã k'awuaid'era Daizezeba krĩñane nʉma krĩña b'ea, mawũãmina wãrĩnu sãwũãta k'awua duanu ẽã.
Daizezeba sãwũã bed'ea ne ẽã b'ʉbarira k'awuad'a ẽã, mawũẽ ãzha k'ãrẽ ob'eba bed'ea ne ẽã b'eaita krĩcha nʉmeba Daizezeba bed'ea ne ẽã b'ʉid'ebemane duanu ẽã.
Moisé ũrãg'ara ma arib'aesia Cristoba, maʉ̃neba Daizezebara bed'ea ne ẽã b'ʉya izhid'ebemata ĩjãbʉdara.
Moisébara ũrãg'ad'eba bed'ea ne ẽbaid'ebemata b'ʉd'ata mawũãsia: Ũrãg'ata arib'ae b'ʉra maʉ̃neba b'aya.
Mawũãmina Cristod'ebemata ĩjãbʉrʉba bed'ea ne ẽbaira mawũã b'ʉa: Sod'eba mawũãrãrũã: ¿K'aita wãrĩzeipe ʉ̃taara? Aramaʉ̃ne Cristo ud'aa weira.
Miã mawũãrãrũã: ¿K'aita wãĩpe eid'u beud'a b'eid'ura? Aramaʉ̃ne Cristo wãrĩzebiira beud'a b'e maẽba.
¿Mawũãĩ k'ãñabara Daizezebara k'ãrẽta jara b'ʉ? Mawũã b'ʉa: Bed'eata Cristod'ebema bʉara borekea ĩjã b'eya, bʉara bʉ iba jaraid'e b'ʉa, sod'eba ĩjãĩne b'ʉa. Daibara maʉ̃ bed'eata ĩjãĩnebemata jara panʉã.
Bʉzhi iba Jesústa Nok'ota jarara, Daizezeba beud'ata piradrʉbid'ata sod'eba ĩjãrã bʉra ẽdrʉya.
Mawũã sod'eba ĩjãbʉrʉra bed'ea ne ẽã b'ʉya, mawũã dazhi iba jarabʉrʉra ẽdrʉbiya.
Maʉ̃ẽnabemata zhi b'ʉmata mawũã b'ʉa: Izhid'ebemata ĩjã b'ʉra bariara ẽã.
Aramaʉ̃nerã izhara awuara eda ẽã judíorãta miã judíorã ẽãta, izhita jõmaʉ̃ Nok'obara biod'e k'areba b'ʉa k'arebata wid'ibʉdara.
Aramaʉ̃nerã Nok'oa k'arebata wid'ibʉdara ẽdrʉya.
¿Mawũãmina k'arebara sãwũã wid'id'aipe izhid'ebemata ĩjãna ẽãrã? ¿Sãwũã ĩjãnaĩpe izhid'ebemata ũrĩnak'ara? ¿Sãwũã ũrĩnaĩpe k'aiba jaraita ne ẽbʉrʉ?
¿Sãwũã jarad'aipe jarad'e zok'akuad'a ẽbʉrʉ? Maʉ̃ẽnabemata zhi b'ʉmata mawũã b'ʉa: ¡K'ãbãẽã kĩrãwãrẽã adu-a b'aid'ebemata jara b'era bed'ea biata!
Mawũãmina judíorã jõmaʉ̃bara ĩjãna ẽbasia Cristod'ebema bed'ea biara. Maʉ̃ẽnabemata Isaíabara mawũãsia: ¿Nok'ó, k'aiba ĩjãbʉrʉ daiba jarabʉdara?
Mawũãmina mʉã wid'iya: ¿Maʉ̃ bed'eara judíorãbara ũrĩna ẽbasika? Wãrãnebai ũrĩsid'a. Maʉ̃ẽnabemata zhi b'ʉmata mawũã b'ʉa:
Izhid'ebemata drua jõmaʉ̃ maẽ jarasid'a, drua wawaraid'u jarasid'a izhi bed'eara.
Mʉã wakusa wid'iya: ¿Maʉ̃ k'awuad'a ẽka Israel b'ebara? Maʉ̃ẽnabemata Daizezebara naara Moiséd'eba mawũãsia:
Mʉã marã bĩ ẽãbiya mʉrẽrã ẽãta bia edabʉrʉba, mʉnebema k'awua ẽã b'ead'ata bia edabʉrʉba kĩrũbigaya.
Dewara Daizezed'eba Isaíaba wãnigua mawũãsia:
Mʉrã ũdusid'a mʉ jʉrʉ ẽã b'ead'aba, mʉrã zhi ũduk'awabigasia mʉ wid'i ẽã b'ead'aa.
Mawũãmina Israel b'ed'ebema Daizezebara Isaíad'eba mawũãsia:
Mʉãrã ewariza k'areba krĩñasia bed'ea arib'ae ẽã b'eta, bed'ea ũrĩ ẽã b'eta.
Maʉ̃neba mʉã wid'iya: ¿Daizezebara izhid'erã kenab'arisika? Mawũã ẽã. Mʉsid'a israelitarãta Abrahamneba uruta Benjamín warrarãnebema.
Daizezebara izhid'erã kenab'ari ẽã, ãzhira na wed'auba jʉrʉkuasia. ¿K'awuad'a ẽka Elía ʉ̃rʉ̃ b'ʉ tab'ʉd'e jara b'ʉra, Daizeze kĩrãbita Israel ʉ̃rʉ̃ bĩ ẽã bed'ea mawũãsi ẽka?
Nok'ó, bʉa bed'eata jarabibarirã beakuabʉda, bʉita ne ba badata altar nʉmerã ãrĩkuabʉda. Mʉtrʉ ab'abai b'id'ata mʉrã beaita jirpanʉã.
¿Mawũãĩ Daizezebara mawũãsi ẽka?: Mʉãrã mʉĩta nʉmʉk'ãrĩã ũmakĩrãrã siete mil, ãzhira sãk'ok'od'e k'opanek'a Baal ne zhi zromane erub'e kĩrãbitara.
Aramaʉ̃ kĩrãk'a id'i ewadebid'a Daizezebara judíorã ʉ̃kʉrʉ jʉrʉkuasia izhi biaba.
Izhi biaba jʉrʉbʉrʉra jʉrʉbʉrʉ ẽã k'ãrẽ obʉrʉba. K'ãrẽ obʉrʉba jʉrʉra ya izhi biaba jʉrʉbʉrʉ ẽã.
¿Aramaʉ̃nerã sãwũãpe? Israel b'era Daizezema bia nʉmeãĩta jʉrʉ b'ead'ad'e duane ẽbasia. Mawũãmina izha jʉrʉkuad'ara mawũã duanesia, waya wuaabema zarea duanesia.
Maʉ̃ẽnabemata zhi b'ʉmata mawũã b'ʉa:
Daizezebara izhid'ebema k'awua b'ed'a ẽã nʉmʉnaba, dabʉbara ũdud'a ẽã, ne ũrĩbaribara ũrĩna ẽã id'i basiid'u.
Bia nek'o b'eba krĩchabigarua bʉara k'awua o ẽãta, maʉ̃ta kid'abe kĩrãk'a nʉmʉdua ãzhi b'aeta, aramaʉ̃ne ãzhi pua k'awua oita.
Daʉb'errea b'e kĩrãk'a nʉmʉdua bʉd'ebema ũdubʉdara ũdu b'ed'a ẽbamarẽã, ĩjãna ẽãba zuburiabigarua ewariza.
Maʉ̃neba mʉã wid'iya: ¿Israelitarã Cristod'ebema ĩjãna ẽãba tẽnedrʉbʉdara jipa b'aesid'ak'a? ¡Mawũã ẽã! Baribʉrʉ arib'aed'a ẽãnebara Daizezebara judíorã ẽãta ẽdrʉbi nʉmʉã, aramaʉ̃ne Judíorãta bĩ ẽã b'eamarẽã.
Arib'aed'a ẽãba judíorã b'aebʉdata mawũã ẽjũãne judíorã ẽãta b'e biaitabemabʉrʉ, ¿audre bia nʉmʉĩ ẽka Cristod'ebemata judíorãba jipa ĩjãbʉdad'era?
Mʉrã bed'eaya marã judíorã ẽãta b'ea. Mʉrã Daizezeba marã judíorã ẽãma zok'ad'aba mʉma biga mʉ miã ũrãg'a b'ʉra.
Mʉãrã krĩña b'ʉa mʉrãta b'eba maʉ̃ta krĩñanamarẽã aramaʉ̃ne ẽdrʉd'amarẽã ʉ̃kʉrʉ ãzhirãnebemata.
Daizezeba judíorã kenab'arid'ata ẽjũãne nʉmʉ biaitabemabʉrʉ, ¿judíorãba Cristod'ebemata ĩjãbʉdad'era Daizeze ũme b'ai jõ ẽã b'eai ẽka beud'a kĩrãk'a b'ead'ata?
Pega warag'abʉrʉta naara Daizezea diabʉrʉd'era izhid'ea wuaabemasid'a. Aramaʉ̃ kĩrãk'a judíorã zhi k'arrata izhid'eta b'ead'aba judíorã Daizezed'ea. Aramaʉ̃nerã bakuru k'arrata Daizezed'eta nʉmʉnebara izhid'ea zhi taerãsid'a.
Bakuru olivo zhi ura judíorãã. Cristod'ebemata ĩjãna ẽãba Daizezebara ʉ̃kʉrʉ b'ʉatukuasia olivo zhi u taera, mobe marã judíorã ẽãta olivo meãbemata b'eta mama k'arakuasia, judíorã zhi k'arrad'ebemata erunʉmana kĩrãk'a aramaʉ̃ne marã Daizezebara bia erunʉmʉã olivo k'arra b'ata biad'e kĩrãk'a.
Mawũãmina marã audre biarãta krĩcharãũdua olivo zhi u taeta mawũã b'ʉatukuad'a k'ãñabara. Mawũã krĩchad'ara budebaudua marãba anʉmʉ ẽãta zhi k'arrara, awuarabʉrʉ zhi k'arraba anʉmʉã marãta.
Marã judíorã ẽãbara mawũãnaĩbaya: Daizezebara olivo zhi u taera mawũã b'ʉatukuasia dazhirãta mama k'arakuaita.
Wãrĩnuã, Cristod'ebemata ãzha ĩjãna ẽãba b'ʉatukuasia, mawũãmina marãbara ĩjãbʉdaba mama k'arakuasia. Maʉ̃ba marã biarãta krĩcharãũdua ãzhi k'ãñabara, awuarabʉrʉ Daizezeta wawiaudua.
Daizezeba olivo zhi u taeta b'ʉatukuasibʉrʉ marãsid'a b'ʉatukua b'eya.
Kĩrãkuitaudua, Daizezera biata b'ʉmina zhãrã jʉ̃ãk'aeabaria. Wãrãnebai jʉ̃ãk'aeasia judíorã zhi b'aekuad'ata, mawũãmina marã bawarara biata nʉmʉã mawũã biata nʉmaĩnebemane nʉmebʉrʉ. Mawũã nʉme ẽbʉrʉ marãsid'a b'ʉatukuaya.
Judíorã Cristod'ebema ĩjãna ẽãba b'ʉatukuad'aba ĩjãnarã arimaẽ k'arakuaya, Daizezera zhi zroma wakusa arimaẽ k'arakuaira.
Marãta olivo meãbema taeta b'ʉatukuape olivo biata zhi uma k'arakuasibʉrʉ, ¿judíorã audrebai arimaẽ k'arakuai ẽka zhi olivoma?
Mebẽrã, Daizezeba k'awuabi ẽã b'ad'ata mʉãrã marãba k'awuad'aita krĩña b'ʉa, mawũãtrʉ judíorã k'ãñabara audre biarãta krĩchad'a ẽã: Israel ʉ̃kʉrʉba ĩjã ẽã zarea nʉmerã, mawũã nʉmeã Cristod'ebema ĩjãĩ b'eta judíorã ẽãta ed'a zed'ayeed'a.
Jerusalénneba zeya zhãrã Ẽdrʉbita, maʉ̃bara Jacobod'eba uruta b'era bed'ea ne ẽã b'ʉya bia ẽãta od'apead'ara.
Mʉã mawũã jarad'ara ãzhi bawara arib'aeya, mʉãrã aramaʉ̃ne bed'ea ne ẽã b'ʉya ãzhi k'azhiruata biod'ebara.
Jesúsd'ebema bed'ea biata judíorãba krĩñana ẽãba Daizeze bawara zhi jurata b'era marãta izhid'eta b'eaid'ebema. Mawũãmina izha jʉrʉkuad'aba izha kʉãg'ata b'ea ãzhi zhibarirãneba.
Aramaʉ̃ne izha diad'ara jãrĩ ẽã, miã izha trʉ̃narã ãĩ b'ʉ ẽã Daizezebara.
Ewari nawed'ara marãbid'a Daizezed'ebema arib'aed'a ẽbasia, mawũãmina id'ira marã sozuburia nʉmʉã judíorãba arib'aed'a ẽãba.
Zhi mawũã id'id'e arib'aed'a ẽãrã marã sozuburia nʉmʉneba ãzhisid'a sozuburiaya.
Aramaʉ̃ne Daizezebara zhãrã jõma idaribisia izhid'ebema arib'ae ẽã b'eamarẽã, aramaʉ̃ne jõma sozuburiaita.
¡Daizezera biod'e k'ãrẽ k'awua b'ʉa, krĩcha k'awua b'ʉa! ¡Miõba k'awua ẽã izha oita krĩcha b'ʉra, dazha k'awua ẽã izha ob'ʉra!
¿K'aiba k'awuaipe Daizeze krĩchara? ¿O izhira k'aiba ũrãg'aipe?
¿K'aiba naara k'ãrẽ diasi, izhabid'a k'ãrẽ diamarẽãrã?
Izhid'eba nʉmʉba izhik'areuba izhiita nʉmʉã ne jõma.
Izhitrʉ ibia jarad'aya ewari nʉmʉ jõma. Amén.
Mawũẽ mebẽrã, Daizezeba sozuburiad'aba mʉã marãã jaraya, marã k'akuara izhaa chãb'aribʉdata Daizezeba krĩñane b'eaudua, marã mawũãrã wãrãne izha krĩñane nʉmeãña.
Naʉ̃ ẽjũãne b'ed'e b'earãũdua, awuarabʉrʉ krĩcha zhiwid'id'e nʉmeba kĩrãẽpa b'eaudua, mawũãrã k'awuad'aya Daizezeba k'ãrẽ krĩñata, jipa biata krĩñata.
Daizezeba izhi biaba k'ãrẽ jarabi nʉmʉba mʉã marãã jaraya, miõta izhikusa krĩchaid'e b'ʉ ẽã izhira audre zhi zromata, awuarabʉrʉ izhikusara krĩchaid'e b'ʉa soid'u k'ob'ʉba k'ãrẽ oira Daizezebara diasita ab'a ab'aʉa.
Dazhira k'akua ab'aʉta ne bio b'ʉa, mawũãmina ne biota jõmaʉ̃bara ne ab'aʉta od'a ẽã.
Dazhirãta aramaʉ̃ kĩrãk'a b'eta biota k'akua ab'a b'ea Cristod'eba, aramaʉ̃ne jõma zhiya ab'aʉd'ebemata b'ea.
Zhãrã k'arebabi b'ʉbara zhãrã k'arebarua. Miã ũrãg'abi b'ʉra miã ũrãg'arua.
Zhãrã soid'u nʉmabi b'ʉra zhãrã soid'u nʉmabi b'adua. Zhãrã ne diabi b'ʉbara sobia diadua. Mebẽrã nok'ota nʉmʉk'ãrĩrã kĩrãkuita nʉmadua. Zhãrã sozuburia k'arebabi b'ʉbara k'arebarua sobia.
Soid'u zhi kʉãg'a b'eaudua. Bia ẽãrã o ẽã ũduamaʉ̃dua, oudua biatrʉ.
Mebẽrãne zhi kʉãg'a b'eaudua. Zhiya zhi wawiaitrʉ b'eaudua.
K'ãrẽ oita k'oa b'earãũdua. Jawurebiad'eba k'ãrẽ oitrʉ b'eba Nok'o Jesúsba krĩñata oudua.
Daizezed'eba k'ãrẽ jidaita krĩcha jʉ̃ã b'eba sobia b'eaudua, zuburia nʉmʉrã zrog'audua, baridua zhiwid'iudua.
K'ãrẽ diaudua Daizezed'ebema zuburia k'ãrẽ nesid'a b'era. Bia edaudua deid'u zebʉdara.
Ibia jaraudua marã bĩ ẽã oita pẽwã b'era. Ibia jaraudua ik'azhirua jararãũdua.
Sobiaudua sobia b'e bawarara. Jẽgaudua jẽga b'e bawarara.
Mazhirãĩnu bia b'eaudua, zhãrã k'ãñabara zhi zromane b'earãũdua, awuarabʉrʉ zuburia b'e bawarara ab'arikad'e b'eaudua. Krĩcha banane b'earãũdua mazhi krĩchaba.
Iab'aʉba marãta bĩ ẽã ora ab'arika bĩ ẽã orãũdua. Biata oudua jõmaʉ̃ kĩrãbita.
Marãba osia b'ʉra obʉdata adu-a b'eaudua jõmaʉ̃ bawara.
Marã mʉã kʉãg'ata b'ea, iab'aʉba marãta bĩ ẽã ora ab'arika orãũdua, awuarabʉrʉ idaribiudua Daizezeba kĩrũbiba pua k'awua omarẽã. Maʉ̃ẽnabemata zhi b'ʉmata mawũã b'ʉa:
Mʉrẽã zhãrã k'awua oira, k'ãrẽ od'ad'eba mʉãbʉrʉ k'awua oya, maʉ̃ta jarabʉrʉa Nok'oba.
Maʉ̃ba bʉ jura b'ʉta jarra k'ob'ʉra nek'obirua. Obisia k'ob'ʉra baniã dobirua. Mawũã obʉrʉbara bʉta bĩ ẽã od'aba peraya.
Ab'arika o ẽãba bia ẽã edre b'aerãrũã, awuarabʉrʉ biata obʉrʉba edre b'aebirua bia ẽãta.
Zhãrã jõma nok'orã edre b'eaudua. Nok'ora Daizezeba b'ʉd'a ẽãrã ne ẽã, aramaʉ̃ne zhi b'ʉra Daizezeba b'ʉd'ata b'ʉa.
Nok'orã duanu ẽã biata ob'ʉ perabiita, awuarabʉrʉ b'ea bia ẽãta ob'ʉ perabiita. ¿Nok'orã wawi ẽã b'a krĩña b'ʉka? Mobera biata odua, mawũãrã bʉra bia jarad'aya ãzhara.
Nok'orã Daizezebara izhi nezok'arã kĩrãk'a b'ʉsia bʉ biaitabemata. Mawũãmina bʉa bia ẽãta ora wawiarua. Bari nok'ota chub'e ẽã, Daizezebara izhi nezok'arã kĩrãk'a b'ʉsia zhãrã sãwũã oi b'ʉd'e od'amarẽã, pua k'awua od'amarẽã bia ẽãta ob'ʉra.
Maʉ̃ba nok'orã edre b'aibara, pua k'awua od'a ẽbamarẽã mawũã b'aid'e b'ʉ ẽã, awuarabʉrʉ mawũã b'aid'e b'ʉa mawũãrã bigata k'awua b'ʉba.
Maʉ̃ba mazha ne erub'ʉbari nok'orã plata diabadata dia b'ea, aramaʉ̃ne nok'orã Daizezebara izhi nezok'arã kĩrãk'a b'ʉd'aba baridua maʉ̃ne b'ea.
Jõmaʉ̃ã diaudua marãba diaita b'ʉra: Ne erub'ʉbari nok'orã plata diaita b'ʉra diauduaa. Drua ãĩba ne webʉrʉbari nok'orã plata diaita b'ʉra diaudua. Wawiaita b'ʉra wawiaudua. Zhi zromane edaita b'ʉra zhi zromane edaudua.
Zhãrãã deweta b'earãũdua miã k'ãrẽne. Awuarabʉrʉ dewed'e b'eaudua zhiya kʉãg'aita. Zhãrã kʉãg'a b'ʉbara arib'ae b'ʉa Moisé ũrãg'ata.
Maʉ̃ẽnabemata mawũã b'ʉa: Kĩma ẽãta eruk'ãĩrãrũã, miã bearãrũã, nezrʉgarãrũã, sewa nebʉrʉrãrũã, ne zhãrãne krĩñarãrũã. Maʉ̃ta, baridu ũrãg'a awʉrʉta jõma arib'aeid'ebema mawũã b'ʉa: Bʉzhi zhãrã kʉãg'arua bʉzhi kĩrãk'a.
Kʉãg'abara zhãrã bĩ ẽã o ẽã. Mawũẽ Moisé ũrãg'ara arib'ae nʉmaña zhãrã kʉãg'a b'ʉba.
Maʉ̃ta arib'ae b'eaudua, ewari sãwũã nʉmʉta k'awua b'ed'ebara dazhirã ya piradrʉd'aibara k'ãĩ b'era. Id'ibai dazhirã ẽdrʉira audre k'aita basia Jesúsd'ebema dazhirãba ĩjãnata nʉmʉnebara.
Diamase nʉmʉta ʉ̃nadrʉ bod'o kĩrãk'a ẽdrʉi ewarira k'aita basia. Maʉ̃ba bia ẽãta pãrĩguad'ebemata obadara idu b'ʉd'aya, bia ẽã ũme zhõĩta soldaorã kĩrãk'a ne jʉ̃bʉdara biata oita jʉ̃naña ʉ̃nanebemata.
Ewarid'e b'e kĩrãk'a kĩrãẽpa b'eaya. Fiestad'e beu b'ea ẽã, kĩma ẽãta eruk'ãĩ b'ea ẽã, dazha krĩñane b'ea ẽã, zhõ b'ea ẽã, zhãrãba ne erub'ʉ k'area bĩ ẽã b'ea ẽã.
Awuarabʉrʉ Nok'o Jesucristo kĩrãk'a b'eba orãũdua zharaba krĩñata.
Bia edaid'e b'ʉa bia k'awua ẽã ĩjã b'ʉra, mawũãmina bĩ ẽã bed'eaid'e b'ʉ ẽã izhi krĩcha ʉ̃rʉ̃rã.
Iab'aʉma ne jõma k'osia b'ʉa, waya dewaraubara bia k'awua ẽã ĩjã b'ʉbara bari k'o b'ʉa ne ud'ebemata.
Ne jõma k'o b'ʉbara bĩ ẽã jaraid'e b'ʉ ẽã ne jõma k'o ẽãrã, ne jõma k'o ẽãbara ne jõma k'o b'ʉra jara nʉmaĩne b'ʉ ẽã Daizezeba jidad'aba.
¿Bʉra k'aipe nezok'a awʉrʉd'eta jara nʉmaĩrã? Zhibaribʉrʉ jaraya bia nʉmʉta o b'aebʉrʉta. Mawũãmina jipa nʉmaña Nok'o Daizezera zhi zromaneba jipa nʉmabiita.
Iab'aʉma ewari ab'ara biga dewarabema ewari k'ãñabara, waya awʉrʉma ab'arika ewari jõma. Ab'a ab'ak'a b'eaudua mazha krĩcha b'ʉd'e.
Dazhira miõta dazhikusaita b'ʉ ẽã, miõta dazhikusaita beu ẽã.
Dazhita b'ebʉrʉ Nok'oita b'ea. Dazhita beukuara Nok'oita beukuaya. Mawũẽ b'eta o beukuata Nok'oita b'ea.
Cristora maʉ̃ k'area beud'ata piradrʉpe wakusa zok'ai b'esia, aramaʉ̃ne b'esia beukuad'a Nok'ota zok'ai b'e Nok'ota.
Mawũẽ bʉara, ¿k'ãrẽã jara nʉmaĩpe bʉ mebeara? O bʉara, ¿k'ãrẽã bĩ ẽã jara nʉmaĩpe bʉ mebeara? Dazhira jõma kĩrãbita nʉmeãña Cristoba k'awua oi maẽ.
Maʉ̃ẽnabemata zhi b'ʉmata mawũã b'ʉa:
Mʉrã b'ʉa, mʉrã Nok'oba wãrãta jaraya, mʉ kĩrãbita zhãrã jõma sãk'ok'od'e k'ob'eaya, jõmaʉ̃ba jarad'aya mʉrã Daizezeta.
Aramaʉ̃ne dazhara ab'a ab'aʉba Daizezea jarad'aya dazhid'ebemata.
Maʉ̃ba ya wueta zhiya zhi jarad'a ẽã, awuarabʉrʉ krĩchaudua tẽnedrʉbid'a ẽbaita o b'aebid'a ẽbaita mebeata.
Nok'o Jesúsd'eba mʉã k'awua b'ʉra miã k'ãrẽta ne mitiara ne ẽã izhikusara. Mawũãmina iab'aʉ krĩchama k'ãrẽta ne mitiabʉrʉ izhima mawũã b'ʉa.
Mawũãmina zhikod'eba bʉ mebeata bʉa sopua ora, ya bʉra nimi ẽã zhãrã kʉãg'ai b'ʉd'e. Maʉ̃ba bʉ zhikoba jarita aduabirãrũã maʉ̃bari Cristo beud'ata.
Aramaʉ̃ne marãta bĩ ẽã jarabirãũdua k'ãrẽ obʉdara marãma bigad'eba.
Daizezeta Nok'od'ebemata nʉmaĩrã zhikod'eba k'ãrẽ dobadad'eba nʉma ẽã, awuarabʉrʉ maʉ̃ne nʉmaña kĩrãẽpa b'ʉd'eba, adu-a b'ʉd'eba, sobia b'ʉd'eba Jawurebiad'eba.
Aramaʉ̃ne Cristoba jara b'ʉta arib'ae b'ʉra Daizezema biga, zhãrãma biga.
Maʉ̃ba adu-a b'eaid'ebemane nʉmeãña, zhiya zhi ũrãg'a soid'u nʉmeãña.
Daizezeba zhãrã bia erunʉmʉta ãrĩrãrũã zhikoba. Wãrãnebai ne jõma nene ẽã. Mawũãmina biga ẽã k'ãrẽ k'obʉrʉba awʉrʉrãta b'aebiira.
Audre biga nezhara k'o ẽbaita, miã vino do ẽbaita, miã k'ãrẽta o ẽbaita bĩ ẽã obʉrʉba b'aebii k'ãñabara bʉ mebeata.
¿K'ãrẽrã k'oid'e b'ʉka o k'o ẽbaid'e b'ʉka bʉ krĩchama? Mawũãbʉrʉ bʉzhibitabai nʉmadua Daizeze kĩrãbita. Sobia b'aya izhikusa bed'ea bara ẽãrã izhima bigaba.
Dazhi zarea nʉmebara k'arebad'aibara zarea nʉme ẽãrã, aramaʉ̃ne dazhiitabʉrʉ bia nʉmeã ẽã.
Dazhirã ab'a ab'ak'a zhãrãma bia nʉmeãña biad'ebemane, aramaʉ̃ne soid'u b'eabid'aya.
Miã Cristosid'a izhiitabʉrʉ bia nʉma ẽbasia. Awuarabʉrʉ maʉ̃ẽnabemata zhi b'ʉmata mawũã b'ʉa: Zeze, bʉta ik'azhirua jarad'apead'ara mʉ ʉ̃rʉ̃ b'aesia.
Naara k'ãrẽ b'ʉd'apead'ara dazhi ũrãg'ata b'ʉsid'a, mawũã zhi b'ʉmabara k'ãrẽ zrog'a wãnigua nʉmabiga b'ʉa Daizeze ũme bia nʉmeta k'awua b'eamarẽã.
Daizezebara k'ãrẽ zrog'a wãnigua nʉmabi b'ʉbara marãã ab'aʉ krĩchata diaya Jesucristoba krĩñane.
Aramaʉ̃ne ãbaʉba nemi ab'a Daizezeta ibia jarad'amarẽã dazhirã Nok'o Jesucristo Zezeta.
Maʉ̃ba marã zhiya bia edaudua, Cristoba dazhirã bia edad'a kĩrãk'a b'eaudua Daizezeta ibia jarad'amarẽã.
Mʉã marãã jaraya, Jesucristora zesia judíorã arib'aeita, aramaʉ̃ne k'awuabigasia Daizezed'ebema wãrãta. Aramaʉ̃ne arib'aesia zhãrã Ẽdrʉbita Daizezeba zok'aya ad'ata ãzhi zhibarirãta b'ead'aa.
Aramaʉ̃ne Daizezeta judíorã ẽãba ibia jarad'amarẽã izha sozuburia nʉmʉneba. Maʉ̃ẽnabemata zhi b'ʉmata mawũã b'ʉa:
Judíorã ẽãne ed'a mʉã bʉra ibia jaraya, mʉã bʉra ibia jara trʉ̃ãña.
Dewara mawũã bʉa:
Judíorã ẽãrã sobiaudua judíorã Daizezed'e bawara.
Dewara mawũã b'ʉa:
Judíorã ẽãbara jõmaʉ̃ba Daizezera ibia jaraudua, aramaʉ̃ne zhi zromane edaudua zhãrã jõmaʉ̃ba.
Dewara Isaíaba mawũãsia:
Iab'a Isaíd'eba zeya, maʉ̃ pirab'ariya judíorã ẽãta jʉreita, maʉ̃rãbara krĩchad'aya izhita.
Daizezebara izhita krĩchabi b'ʉa, mawũẽ marã k'ãbãẽã sobia adu-a soid'u b'eabiya, aramaʉ̃ne jipa izhitrʉ krĩcha b'eamarẽã Jawurebia zaread'eba.
Mawũãmina mebẽrã, mʉã marãĩta bed'eata jipa jara b'ʉsia marãba bude b'ʉd'amarẽã, mawũã b'ʉsia Daizezeba izhi biaba mʉãã chãb'arid'aba
Jesucristo nezok'ata b'amarẽã judíorã ẽãta b'erãĩta. Mawũẽ mʉãrã bed'ea biata Daizezed'eta jarak'a b'ʉa, sacerdoteba nendʉwʉrʉ Daizezeba krĩñata webari kĩrãk'a judíorã ẽãrã aramaʉ̃ne izhima we b'ʉa izhiita b'eamarẽã Jawurebiad'eba.
Mʉrã Jesucristod'eba sobia b'ʉa Daizezed'ebemata arib'ae nʉmʉba.
Mʉrã ne awʉrʉd'era bed'eaid'e b'ʉ ẽã, awuarabʉrʉ jaraid'e b'ʉa Cristoba mʉneba od'ata, aramaʉ̃ne judíorã ẽãba Daizezed'ebemata arib'aed'amarẽã mʉ ũrãg'ad'eba mʉã k'ãrẽ od'ad'eba.
Mʉãrã ũdud'ak'a zromata okuasia Jawurebia Daizezed'e zaread'eba. Aramaʉ̃ne Jerusalénneba Ilírico druaid'u jõmaʉ̃ã jarasia bed'ea biata Cristod'era.
Aramaʉ̃ne mʉãrã Cristod'ebema bed'ea biara jara krĩña b'ʉa Cristod'ebema jarad'ak'a maẽ, aramaʉ̃ne jara ẽbaita zhãrãba jara b'ʉ maẽ.
Awuarabʉrʉ mʉã krĩña b'ʉra zhi b'ʉmata mawũã b'ʉa:
Izhid'ebemata jarad'ak'a maẽrã k'awuad'aya. Izhid'ebemata ũrĩnak'a maẽrã sãwũãta k'awuad'aya.
Maʉ̃ k'area Cristod'ebema bed'ea biata jara b'ʉba mʉrã tʉma bio ba marãma wãĩrã.
Mawũãmina id'ibai sãma zhi jarag'aira ne ẽã naʉ̃ druad'era, mawũẽ marãma wã krĩña b'ʉta año bio babʉrʉba,
mʉta España druaed'a wãbʉrʉd'era wãña marãma. Mʉ berab'ari wãba mʉã marã ũdu krĩña b'ʉa, aramaʉ̃ne baʉcha marãba k'arebad'aya mʉ maĩnu wãĩta b'ʉsrid'a k'ob'ape marã bawara.
Mawũãmina k'ãwũãwed'ara mʉrã Jerusalénʉẽna wãña, k'arebata edeya mebẽrãĩta.
Mebẽrã Macedonia druad'ebemabara Acaya druad'ebemabara bia obʉdata plata diabuebʉda mebẽrãnebema zuburia b'erãĩta Jerusalénne.
Mawũã od'aira ãzhima bigata judíorã mawũã k'arebad'aid'e b'asia. Judíorã ẽãba Daizezed'ebema biata judíorãneba jidasid'abʉrʉ ãzhabid'a k'arebad'aid'e b'ʉa dazhi k'ãwũneta biad'eba.
Mawũẽ mʉãrã maʉ̃ta arib'aebʉrʉta maʉ̃ platara chãb'arikuape mʉrã marã maẽ berab'ariya wãta España druaed'a.
Mʉã k'awua b'ʉa mʉ marãma wãbʉrʉd'era mʉrã marãĩta ne biaba bira jũẽña bed'ea biata Cristod'eba.
Mawũãmina mebẽrã, mʉrã marãã zuburia bed'eaya, dazhirã Nok'o Jesucristod'eba Jawurebiad'eba zhi kʉãg'a b'ed'eba mʉrã k'arebaudua mʉbari zhiwid'i Daizezea.
Aramaʉ̃ne Daizezeba krĩñabʉrʉ marãma sobia jũẽpe ẽnaʉ̃ña marã maẽ.
Daizeze dazhi adu-a b'abi b'ʉra nʉmaña marã jõmaʉ̃ bawara. Amén.
Mʉã marãã jaraya, wũẽrã Febe dazhirã mebeara bia nʉmʉã, izhira mebẽrã arib'aebarita b'ʉa Cencrea pʉwʉrʉd'e.
Nok'o Cristod'eba bia edaudua, Cristod'ebemata b'era mawũã edad'ai b'ʉd'e edaudua. Ne baridud'e k'arebaudua k'ãrẽ nesid'abʉrʉd'era, izhara k'arebasia biota, k'arebasia mʉsid'a.
Saludo diaudua Priscila dewara Aquila, ãzhira mʉ kĩrãk'a Jesucristod'ebema k'aud'a panʉã.
Ãzhira mʉ k'area bebud'e panasia, maʉ̃ k'area ãzhaara bari mʉãbʉrʉ zhibia dia b'ʉ ẽã, awuarabʉrʉ dewara zhibia ji panʉã mebẽrã jõmaʉ̃ba judíorã ẽãba.
Dewara saludo diaudua mebẽrã ãzhi ded'a zhi jʉrebadata. Saludo diaudua Epeneto mʉ ne kʉãg'ata, Acaya druad'era izhabʉrʉ naara ĩjãsia Cristod'ebemata.
Saludo diaudua María, izhira biod'e k'ãrẽ ob'ʉa marãne ed'a.
Saludo diaudua Andrónico dewara Junia, ãzhira mʉ ʉrerãta panʉã, mʉ bawara panasia cárceld'e, ãzhira bia jara panʉã Jesúsba zok'akuad'abara. Ãzhara Cristod'ebema ĩjãsid'a mʉ nawed'a.
Saludo diaudua Amplia mʉ ne kʉãg'ata Nok'o Cristod'eba.
Saludo diaudua Urbano, izhira dazhirã kĩrãk'a Jesucristod'ebema k'aud'a b'ʉa. Dewara saludo diaudua Estaqui mʉ ne kʉãg'ata.
Saludo diaudua Apele, izhira bia nʉmʉã Cristod'ebemane. Saludo diaudua Aristóbulo ded'a b'era.
Saludo diaudua Herodión, izhira mʉ ʉreta b'ʉa. Saludo diaudua Narciso ded'a b'era, ãzhira Nok'o Cristod'ebemane b'ea.
Saludo diaudua Trifena dewara Trifosa, ãzhira biod'e Nok'o Cristod'ebema k'aud'a b'ea. Saludo diaudua mʉ ne kʉãg'a mebea wũẽrã Pérsida, izhira biod'e Nok'o Cristod'ebema k'aud'a b'ʉa.
Saludo diaudua Rufo Nok'o Cristoba jʉrʉd'ara, saludo diaudua zhi papasid'a, mʉĩtabid'a izhira mʉ papa kĩrãk'a b'ʉa.
Saludo diaudua Asíncrito, Flegonte, Herma, Patroba, Herme, dewara saludo diaudua mebẽrã ãzhi bawara b'ea.
Saludo diaudua Filólogo, Julia, Nereo, saludo diaudua zhi nawek'aua, dewara Olimpaa, jõmaʉ̃ã saludo diaudua Cristod'ebema ãzhi bawara b'ea.
Mebẽrã, mʉã marãã jaraya, kĩrãkuitaudua zhãrãta awuara krĩchabi b'e k'areara, aramaʉ̃ne b'aebi b'eta ũrãg'ata ãña jara b'ea marãba k'awad'apead'a k'ãñabara. Ãzhi bawara arãũdua.
Mawũã b'ebara arib'ae duanu ẽã dazhirã Nok'o Jesucristod'era, awuarabʉrʉ arib'ae b'ea ãzha krĩñata. Aramaʉ̃ne bed'ea bia nʉmeba zhãrã sota sewa b'ea borekea zhi sewabi b'eta.
Cristod'e bed'ea biara marãbara arib'ae b'eta jõmaʉ̃ba k'awua b'eba mʉrã sobia b'ʉa marã k'area. Mawũãmina mʉã krĩña b'ʉa marã krĩcha banata b'eaita biata oita, bia ẽãta o ẽbaita.
Daizeze dazhi adu-a b'abi b'ʉbara dããrã ẽãne panchi k'ob'ʉya ãtõmiã marã jẽrũ edre. Izhi biad'ebema dazhirã Nok'o Jesucristod'era nʉmaña marã bawara.
Marãã saludo diabuea Timoteoba, izhira mʉ kĩrãk'a Cristod'ebema k'aud'a b'ʉa, mʉ ʉrerãbid'a saludo diabuebʉda Lucioba, Jasónba, Sosípaterba.
Mʉrã Tercioa, mʉrã naʉ̃ k'arta Pablod'eta b'ʉ nʉmʉba marãã saludo diabuea Nok'o Jesucristod'eba.
Marãã saludo diabuea Gayoba, mʉrã izhi ded'a b'ʉk'ãrĩã, izhi ded'a zhi jʉrebibaria mebẽrãsid'a jõma. Marãã saludo diabuea Erastoba, izhira plata naʉ̃ pʉwʉrʉd'ebema wuag'abaria, saludo diabuea mebea Cuartoba.
Izhi biad'ebema dazhirã Nok'o Jesucristod'era nʉmaña marã jõmaʉ̃ bawara. Amén.
Daizezebara marã jipa nʉmabi b'eya bed'ea biata mʉã jarad'aba Jesucristod'ebemata, mawũã nʉmabigaira izha k'awuabisia k'awuabi ẽã b'ad'ata ewari na wed'auba.
Mawũãmina id'ibai k'awuabisia, aramaʉ̃ne izha bed'eata jarabibarirãba jarad'apead'ata zhi b'ʉmaneba, izhi Daizeze b'ai jõ ẽã b'ʉ ũrãg'ad'eba zhãrã jõmaʉ̃ã k'awuabi nʉmʉã arib'aed'amarẽã Jesucristod'ebema ĩjãĩrã.
Daizeze ab'abai b'ʉbara ne jõma k'awua b'ʉa, izhira Jesucristod'eba ibia jarad'aya ewariza. Amén.
